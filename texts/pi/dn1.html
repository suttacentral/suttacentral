<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn1">
<article>
<div class="hgroup">
<p class="division">Dīgha Nikāya 1</p>
<h1>Brahma­jāla­sutta</h1>
</div>
<h2>1. Parib­bāja­ka­kathā</h2>
<p><a class="sc" id="1"></a><a class="pts" id="pts1.1"></a><a class="ms" id="p_6D_2"></a><a class="msdiv" id="msdiv1"></a><span class="evam">Evaṃ me sutaṃ—​</span>   ekaṃ samayaṃ bhagavā antarā ca rājagahaṃ antarā ca nāḷandaṃ addhā­na­maggap­paṭi­panno hoti mahatā ­bhik­khu­saṃ­ghena saddhiṃ pañcamattehi bhikkhusatehi. Suppiyopi kho paribbājako antarā ca rājagahaṃ antarā ca nāḷandaṃ addhā­na­maggap­paṭi­panno hoti saddhiṃ antevāsinā brahmadattena māṇavena. Tatra sudaṃ suppiyo paribbājako aneka­pariyā­yena buddhassa avaṇṇaṃ bhāsati, dhammassa avaṇṇaṃ bhāsati, saṃghassa avaṇṇaṃ bhāsati; suppiyassa pana paribbājakassa antevāsī brahmadatto māṇavo aneka­pariyā­yena buddhassa vaṇṇaṃ bhāsati, dhammassa vaṇṇaṃ bhāsati, saṃghassa vaṇṇaṃ bhāsati. Itiha te ubho ācariyantevāsī aññamaññassa ujuvi­pac­canī­ka­vādā bhagavantaṃ piṭṭhito piṭṭhito <span class="var" title="anubaddhā (bj, pts1)" id="note1">anubandhā</span> honti ­bhik­khu­saṃ­ghañca.</p>
<p><a class="sc" id="2"></a><a class="pts" id="pts1.2"></a><a class="ms" id="p_6D_3"></a><a class="msdiv" id="msdiv2"></a>Atha kho bhagavā amba­laṭṭhi­kā­yaṃ rājāgārake ekarattivāsaṃ <span class="var" title="upagañchi (bj, s1-3, km, pts1)" id="note2">upagacchi</span> saddhiṃ ­bhik­khu­saṃ­ghena. Suppiyopi kho paribbājako amba­laṭṭhi­kā­yaṃ rājāgārake ekarattivāsaṃ <span class="var" title="upagañchi (bj, s1-3, km, pts1)" id="note3">upagacchi</span> antevāsinā brahmadattena māṇavena. Tatrapi sudaṃ suppiyo paribbājako aneka­pariyā­yena buddhassa avaṇṇaṃ bhāsati, dhammassa avaṇṇaṃ bhāsati, saṃghassa avaṇṇaṃ bhāsati; suppiyassa pana paribbājakassa antevāsī brahmadatto māṇavo aneka­pariyā­yena buddhassa vaṇṇaṃ bhāsati, dhammassa vaṇṇaṃ bhāsati, saṃghassa vaṇṇaṃ bhāsati. Itiha te ubho ācariyantevāsī aññamaññassa ujuvi­pac­canī­ka­vādā viharanti.</p>
<p><a class="sc" id="3"></a><a class="ms" id="p_6D_4"></a><a class="msdiv" id="msdiv3"></a>Atha kho sambahulānaṃ bhikkhūnaṃ rattiyā paccūsasamayaṃ paccuṭṭhitānaṃ maṇḍalamāḷe sannisinnānaṃ sannipatitānaṃ ayaṃ saṅkhiyadhammo udapādi: “acchariyaṃ, āvuso, abbhutaṃ, āvuso, yāvañcidaṃ tena bhagavatā jānatā passatā arahatā sammā­sambud­dhena sattānaṃ nānādhi­mutti­katā suppaṭividitā. Ayañhi suppiyo paribbājako aneka­pariyā­yena buddhassa avaṇṇaṃ bhāsati, dhammassa avaṇṇaṃ bhāsati, saṅghassa avaṇṇaṃ bhāsati; suppiyassa pana paribbājakassa antevāsī brahmadatto māṇavo aneka­pariyā­yena buddhassa vaṇṇaṃ bhāsati, dhammassa vaṇṇaṃ bhāsati, saṅghassa vaṇṇaṃ bhāsati. Itihame ubho ācariyantevāsī aññamaññassa ujuvi­pac­canī­ka­vādā bhagavantaṃ piṭṭhito piṭṭhito anubandhā honti ­bhik­khu­saṅghañcā”ti.</p>
<p><a class="sc" id="4"></a><a class="ms" id="p_6D_5"></a><a class="msdiv" id="msdiv4"></a>Atha kho bhagavā tesaṃ bhikkhūnaṃ imaṃ saṅ­khi­ya­dham­maṃ viditvā yena maṇḍalamāḷo tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi: “kāya nuttha, bhikkhave, etarahi kathāya sannisinnā sannipatitā, kā ca pana vo antarākathā vippakatā”ti? Evaṃ vutte, te bhikkhū bhagavantaṃ etadavocuṃ: “idha, bhante, amhākaṃ rattiyā paccūsasamayaṃ paccuṭṭhitānaṃ maṇḍalamāḷe sannisinnānaṃ sannipatitānaṃ ayaṃ saṅkhiyadhammo udapādi: ‘acchariyaṃ, āvuso, abbhutaṃ, āvuso, yāvañcidaṃ tena bhagavatā jānatā passatā arahatā sammā­sambud­dhena sattānaṃ nānādhi­mutti­katā suppaṭividitā. Ayañhi suppiyo paribbājako aneka­pariyā­yena buddhassa avaṇṇaṃ bhāsati, dhammassa avaṇṇaṃ bhāsati, saṅghassa avaṇṇaṃ bhāsati; suppiyassa pana paribbājakassa antevāsī brahmadatto māṇavo aneka­pariyā­yena buddhassa vaṇṇaṃ bhāsati, dhammassa vaṇṇaṃ bhāsati, saṅghassa vaṇṇaṃ bhāsati. Itihame ubho ācariyantevāsī aññamaññassa ujuvi­pac­canī­ka­vādā bhagavantaṃ piṭṭhito piṭṭhito anubandhā honti ­bhik­khu­saṅghañcā’ti. Ayaṃ kho no, bhante, antarākathā vippakatā, atha bhagavā anuppatto”ti.</p>
<p><a class="sc" id="5"></a><a class="pts" id="pts1.3"></a><a class="ms" id="p_6D_6"></a><a class="msdiv" id="msdiv5"></a>“Mamaṃ vā, bhikkhave, pare avaṇṇaṃ bhāseyyuṃ, dhammassa vā avaṇṇaṃ bhāseyyuṃ, saṅghassa vā avaṇṇaṃ bhāseyyuṃ, tatra tumhehi na āghāto na appaccayo na cetaso anabhiraddhi karaṇīyā. Mamaṃ vā, bhikkhave, pare avaṇṇaṃ bhāseyyuṃ, dhammassa vā avaṇṇaṃ bhāseyyuṃ, saṅghassa vā avaṇṇaṃ bhāseyyuṃ, tatra ce tumhe assatha kupitā vā anattamanā vā, tumhaṃ yevassa tena antarāyo. Mamaṃ vā, bhikkhave, pare avaṇṇaṃ bhāseyyuṃ, dhammassa vā avaṇṇaṃ bhāseyyuṃ, saṅghassa vā avaṇṇaṃ bhāseyyuṃ, tatra ce tumhe assatha kupitā vā anattamanā vā, api nu tumhe paresaṃ subhāsitaṃ dubbhāsitaṃ ājāneyyāthā”ti? “No hetaṃ, bhante”.</p>
<p><a class="sc" id="6"></a><a class="ms" id="p_6D_7"></a>“Mamaṃ vā, bhikkhave, pare avaṇṇaṃ bhāseyyuṃ, dhammassa vā avaṇṇaṃ bhāseyyuṃ, saṅghassa vā avaṇṇaṃ bhāseyyuṃ, tatra tumhehi abhūtaṃ abhūtato nibbeṭhetabbaṃ: ‘itipetaṃ abhūtaṃ, itipetaṃ atacchaṃ, natthi cetaṃ amhesu, na ca panetaṃ amhesu saṃvijjatī’ti.</p>
<p><a class="sc" id="7"></a><a class="ms" id="p_6D_8"></a><a class="msdiv" id="msdiv6"></a> Mamaṃ vā, bhikkhave, pare vaṇṇaṃ bhāseyyuṃ, dhammassa vā vaṇṇaṃ bhāseyyuṃ, saṃghassa vā vaṇṇaṃ bhāseyyuṃ, tatra tumhehi na ānando na somanassaṃ na cetaso <span class="var" title="ubbilāvitattaṃ (bj, s1-3) | ubbillā­vitat­taṃ (pts1)" id="note5">uppilāvitattaṃ</span> karaṇīyaṃ. Mamaṃ vā, bhikkhave, pare vaṇṇaṃ bhāseyyuṃ, dhammassa vā vaṇṇaṃ bhāseyyuṃ, saṃghassa vā vaṇṇaṃ bhāseyyuṃ, tatra ce tumhe assatha ānandino sumanā <span class="var" title="ubbilāvino (bj) | ubbilāvitattā (s1-3) | ubbillāvitā (pts1)" id="note6">uppilāvitā</span> tumhaṃ yevassa tena antarāyo. Mamaṃ vā, bhikkhave, pare vaṇṇaṃ bhāseyyuṃ, dhammassa vā vaṇṇaṃ bhāseyyuṃ, saṃghassa vā vaṇṇaṃ bhāseyyuṃ, tatra tumhehi bhūtaṃ bhūtato paṭijānitabbaṃ: ‘itipetaṃ bhūtaṃ, itipetaṃ tacchaṃ, atthi cetaṃ amhesu, saṃvijjati ca panetaṃ amhesū’ti.</p>
<h2>2. Sīla</h2>
<h3>2.1. Cūḷasīla</h3>
<p><a class="sc" id="8"></a><a class="ms" id="p_6D_9"></a><a class="msdiv" id="msdiv7"></a>Appamattakaṃ kho panetaṃ, bhikkhave, oramattakaṃ sīlamattakaṃ, yena puthujjano tathāgatassa vaṇṇaṃ vadamāno vadeyya. Katamañca taṃ, bhikkhave, appamattakaṃ oramattakaṃ sīlamattakaṃ, yena puthujjano tathāgatassa vaṇṇaṃ vadamāno vadeyya?</p>
<p><a class="sc" id="9"></a><a class="pts" id="pts1.4"></a><a class="ms" id="p_6D_10"></a><a class="msdiv" id="msdiv8"></a>‘Pāṇātipātaṃ pahāya pāṇātipātā paṭivirato samaṇo gotamo nihitadaṇḍo, nihitasattho, lajjī, dayāpanno, sabba­pāṇa­bhūta­hi­tānukampī viharatī’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="10"></a><a class="ms" id="p_6D_11"></a>‘Adinnādānaṃ pahāya adinnādānā paṭivirato samaṇo gotamo dinnādāyī dinna­pāṭikaṅ­khī, athenena sucibhūtena attanā viharatī’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="11"></a><a class="ms" id="p_6D_12"></a>‘Abrahmacariyaṃ pahāya brahmacārī samaṇo gotamo <span class="var" title="anācārī (mr)" id="note7">ārācārī</span> <span class="var" title="paṭivirato (katthaci)" id="note8">virato</span> methunā gāmadhammā’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="12"></a><a class="ms" id="p_6D_13"></a><a class="msdiv" id="msdiv9"></a> ‘Musāvādaṃ pahāya musāvādā paṭivirato samaṇo gotamo saccavādī saccasandho <span class="var" title="ṭheto (s1-3, km)" id="note10">theto</span> paccayiko avisaṃvādako lokassā’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="13"></a><a class="ms" id="p_6D_14"></a>‘Pisuṇaṃ vācaṃ pahāya pisuṇāya vācāya paṭivirato samaṇo gotamo, ito sutvā na amutra akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya. Iti bhinnānaṃ vā sandhātā, sahitānaṃ vā anuppadātā samaggārāmo samaggarato samagganandī samaggakaraṇiṃ vācaṃ bhāsitā’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="14"></a><a class="ms" id="p_6D_15"></a>‘Pharusaṃ vācaṃ pahāya pharusāya vācāya paṭivirato samaṇo gotamo, yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṃ vācaṃ bhāsitā’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="15"></a><a class="pts" id="pts1.5"></a><a class="ms" id="p_6D_16"></a>‘Samphappalāpaṃ pahāya samphappalāpā paṭivirato samaṇo gotamo kālavādī bhūtavādī atthavādī dhammavādī vinayavādī, nidhānavatiṃ vācaṃ bhāsitā kālena sāpadesaṃ pariyantavatiṃ atthasaṃhitan’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="16"></a><a class="ms" id="p_6D_17"></a><a class="msdiv" id="msdiv10"></a>‘<span class="var" title="... samārabbhā (mr)" id="note11">Bīja­gāma­bhūta­gāma­samāram­bhā</span> paṭivirato samaṇo gotamo’ti—iti vā hi, bhikkhave … pe ….</p>
<p><a class="sc" id="17"></a><a class="ms" id="p_6D_18"></a>‘Ekabhattiko samaṇo gotamo rattūparato <span class="var" title="vikālabhojanā paṭivirato (pts1) | paṭivirato (katthaci)" id="note12">virato</span> vikālabhojanā ….</p>
<p><a class="sc" id="18"></a><a class="ms" id="p_6D_19"></a><span class="var" title="nacca­gīta­vādita­visuka­dassanā (mr)" id="note13">Nacca­gīta­vādita­visūka­dassanā</span> paṭivirato samaṇo gotamo ….</p>
<p><a class="sc" id="19"></a><a class="ms" id="p_6D_20"></a>Mālā­gandha­vi­lepa­na­dhāra­ṇa­maṇḍa­na­vi­bhū­sa­naṭ­ṭhānā paṭivirato samaṇo gotamo ….</p>
<p><a class="sc" id="20"></a><a class="ms" id="p_6D_21"></a>Uccāsaya­na­ma­hāsayanā paṭivirato samaṇo gotamo ….</p>
<p><a class="sc" id="21"></a><a class="ms" id="p_6D_22"></a>Jāta­rūpa­rajata­paṭig­gahaṇā paṭivirato samaṇo gotamo ….</p>
<p><a class="sc" id="22"></a><a class="ms" id="p_6D_23"></a>Āmaka­dhañña­paṭig­gahaṇā paṭivirato samaṇo gotamo ….</p>
<p><a class="sc" id="23"></a><a class="ms" id="p_6D_24"></a>Āmaka­maṃsa­paṭig­gahaṇā paṭivirato samaṇo gotamo ….</p>
<p><a class="sc" id="24"></a><a class="ms" id="p_6D_25"></a>Itthi­kumāri­ka­paṭig­gahaṇā paṭivirato samaṇo gotamo ….</p>
<p><a class="sc" id="25"></a><a class="ms" id="p_6D_26"></a>Dāsi­dāsa­paṭig­gahaṇā paṭivirato samaṇo gotamo ….</p>
<p><a class="sc" id="26"></a><a class="ms" id="p_6D_27"></a>Ajeḷa­ka­paṭig­gahaṇā paṭivirato samaṇo gotamo ….</p>
<p><a class="sc" id="27"></a><a class="ms" id="p_6D_28"></a>Kukku­ṭa­sūkara­paṭig­gahaṇā paṭivirato samaṇo gotamo ….</p>
<p><a class="sc" id="28"></a><a class="ms" id="p_6D_29"></a>Hatthi­ga­vassava­ḷava­paṭig­gahaṇā paṭivirato samaṇo gotamo ….</p>
<p><a class="sc" id="29"></a><a class="ms" id="p_6D_30"></a>Khetta­vatthu­paṭig­gahaṇā paṭivirato samaṇo gotamo ….</p>
<p><a class="sc" id="30"></a><a class="ms" id="p_6D_31"></a>Dūteyya­pahiṇa­gamanā­nuyogā paṭivirato samaṇo gotamo ….</p>
<p><a class="sc" id="31"></a><a class="ms" id="p_6D_32"></a>Kayavikkayā paṭivirato samaṇo gotamo ….</p>
<p><a class="sc" id="32"></a><a class="ms" id="p_6D_33"></a>Tulā­kūṭa­kaṃsa­kūṭa­māna­kūṭā paṭivirato samaṇo gotamo ….</p>
<p><a class="sc" id="33"></a><a class="ms" id="p_6D_34"></a><span class="var" title="... sāviyogā (s1-3, km, mr)" id="note14">Ukko­ṭana­vañ­cana­nikati­sāci­yogā</span> paṭivirato samaṇo gotamo ….</p>
<p><a class="sc" id="34"></a><a class="ms" id="p_6D_35"></a>Cheda­na­va­dha­bandha­na­vi­parā­mo­sa­ālo­pa­saha­sā­kārā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p class="endsection">Cūḷasīlaṃ niṭṭhitaṃ.</p>
<h3>2.2. Majjhimasīla</h3>
<p><a class="sc" id="35"></a><a class="ms" id="p_6D_37"></a><a class="msdiv" id="msdiv11"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ bīja­gāma­bhūta­gāma­samāram­bhaṃ anuyuttā viharanti, <span class="var" title="seyyathīdaṃ (bj, s1-3, pts1)" id="note15">seyyathidaṃ</span>—mūlabījaṃ khandhabījaṃ phaḷubījaṃ aggabījaṃ bījabījameva <span class="var" title="pañcamaṃ iti vā (bj, s1-3, mr)" id="note16">pañcamaṃ</span>; iti evarūpā bīja­gāma­bhūta­gāma­samāram­bhā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="36"></a><a class="pts" id="pts1.6"></a><a class="ms" id="p_6D_38"></a><a class="msdiv" id="msdiv12"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ sanni­dhi­kāra­pari­bhogaṃ anuyuttā viharanti, seyyathidaṃ—annasannidhiṃ pānasannidhiṃ vattha­sanni­dhiṃ yānasannidhiṃ sayana­sanni­dhiṃ gandha­sanni­dhiṃ āmisasannidhiṃ iti vā iti evarūpā sanni­dhi­kāra­pari­bhogā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="37"></a><a class="ms" id="p_6D_39"></a><a class="msdiv" id="msdiv13"></a> ‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ visūkadassanaṃ anuyuttā viharanti, seyyathidaṃ—naccaṃ gītaṃ vāditaṃ pekkhaṃ akkhānaṃ pāṇissaraṃ vetāḷaṃ <span class="var" title="kumbhathūnaṃ (bj, s1-3, mr)" id="note18">kumbhathūṇaṃ</span> <span class="var" title="sobhanagarakaṃ (s1-3, km, pts1)" id="note19">sobhanakaṃ</span> caṇḍālaṃ vaṃsaṃ <span class="var" title="dhopanaṃ (pts1)" id="note20">dhovanaṃ</span> hatthiyuddhaṃ assayuddhaṃ <span class="var" title="mahisayuddhaṃ (bj, s1-3, km, pts1)" id="note21">mahiṃsayuddhaṃ</span> usabhayuddhaṃ ajayuddhaṃ <span class="var" title="meṇḍakayuddhaṃ (pts1)" id="note22">meṇḍayuddhaṃ</span> kukkuṭayuddhaṃ vaṭṭakayuddhaṃ daṇḍayuddhaṃ muṭṭhiyuddhaṃ nibbuddhaṃ uyyodhikaṃ balaggaṃ senābyūhaṃ anīkadassanaṃ iti vā iti evarūpā visūkadassanā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="38"></a><a class="pts" id="pts1.7"></a><a class="ms" id="p_6D_40"></a><a class="msdiv" id="msdiv14"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ jūtappa­mādaṭ­ṭhā­nānu­yogaṃ anuyuttā viharanti, seyyathidaṃ—aṭṭhapadaṃ dasapadaṃ ākāsaṃ parihārapathaṃ santikaṃ khalikaṃ ghaṭikaṃ salākahatthaṃ akkhaṃ paṅgacīraṃ vaṅkakaṃ mokkhacikaṃ <span class="var" title="ciṅgulakaṃ (bj)" id="note23">ciṅgulikaṃ</span> pattāḷhakaṃ rathakaṃ dhanukaṃ akkharikaṃ manesikaṃ yathāvajjaṃ iti vā iti evarūpā jūtappa­mādaṭ­ṭhānā­nuyogā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="39"></a><a class="ms" id="p_6D_41"></a><a class="msdiv" id="msdiv15"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ uccāsaya­na­mahā­sayanaṃ anuyuttā viharanti, seyyathidaṃ—āsandiṃ pallaṅkaṃ gonakaṃ cittakaṃ paṭikaṃ paṭalikaṃ tūlikaṃ vikatikaṃ uddalomiṃ ekantalomiṃ kaṭṭissaṃ koseyyaṃ kuttakaṃ <span class="var" title="hatthat­thara­ṇaṃ assattharaṇaṃ rathattharaṇaṃ (pts1, mr)" id="note24">hatthattharaṃ assattharaṃ rathattharaṃ</span> ajinappaveṇiṃ kadali­miga­pavara­pac­cattha­ra­ṇaṃ saut­tarac­cha­daṃ ubhato­lohita­kūpa­dhā­naṃ iti vā iti evarūpā uccāsaya­na­ma­hāsayanā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="40"></a><a class="ms" id="p_6D_42"></a><a class="msdiv" id="msdiv16"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ maṇḍa­na­vi­bhū­sa­naṭ­ṭhā­nānu­yogaṃ anuyuttā viharanti, seyyathidaṃ–  ucchādanaṃ parimaddanaṃ nhāpanaṃ sambāhanaṃ ādāsaṃ añjanaṃ <span class="var" title="mālāvilepanaṃ (bj, s1-3, km, pts1)" id="note26">mālā­gandha­vi­lepa­naṃ</span> mukhacuṇṇaṃ mukhalepanaṃ hatthabandhaṃ sikhābandhaṃ <span class="var" title="daṇḍakaṃ (bj, pts1)" id="note27">daṇḍaṃ</span> <span class="var" title="nālikaṃ (s1-3)" id="note28">nāḷikaṃ</span> <span class="var" title="asiṃ khaggaṃ (s1-3, km) | khaggaṃ (pts1)" id="note29">asiṃ</span> chattaṃ citrupāhanaṃ uṇhīsaṃ maṇiṃ vālabījaniṃ odātāni vatthāni dīghadasāni iti vā iti evarūpā maṇḍa­na­vi­bhū­sa­naṭ­ṭhānā­nuyogā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="41"></a><a class="pts" id="pts1.8"></a><a class="ms" id="p_6D_43"></a><a class="msdiv" id="msdiv17"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ tiracchā­na­kathaṃ anuyuttā viharanti, seyyathidaṃ— rājakathaṃ corakathaṃ ­mahā­matta­kathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ <span class="var" title="itthīkathaṃ (bj) | itthikathaṃ purisakathaṃ (s1, km, mr) | itthīkathaṃ purisakathaṃ (s2, s3)" id="note31">itthikathaṃ</span> sūrakathaṃ visikhākathaṃ kum­bhaṭ­ṭhā­na­kathaṃ pubba­peta­kathaṃ nānattakathaṃ lokakkhāyikaṃ samud­dak­khā­yi­kaṃ iti­bhavā­bhava­kathaṃ iti vā iti evarūpāya tiracchā­na­kathāya paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="42"></a><a class="ms" id="p_6D_44"></a><a class="msdiv" id="msdiv18"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ vig­gāhi­kaka­thaṃ anuyuttā viharanti, seyyathidaṃ—na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi, micchā paṭipanno tvamasi, ahamasmi sammā paṭipanno, sahitaṃ me, asahitaṃ te, purevacanīyaṃ pacchā avaca, pac­chāvaca­nīyaṃ pure avaca, <span class="var" title="āciṇṇaṃ (bj) | aviciṇṇaṃ (pts1)" id="note32">adhiciṇṇaṃ</span> te viparāvattaṃ, āropito te vādo, niggahito tvamasi, cara vādap­pamok­khāya, nibbeṭhehi vā sace pahosīti iti vā iti evarūpāya vig­gāhi­kaka­thāya paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="43"></a><a class="ms" id="p_6D_45"></a><a class="msdiv" id="msdiv19"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ dūteyya­pahiṇa­gamanā­nu­yogaṃ anuyuttā viharanti, seyyathidaṃ—  raññaṃ, rāja­mahā­mattā­naṃ, khattiyānaṃ, brāhmaṇānaṃ, gahapatikānaṃ, kumārānaṃ “idha gaccha, amutrāgaccha, idaṃ hara, amutra idaṃ āharā”ti iti vā iti evarūpā dūteyya­pahiṇa­gamanā­nuyogā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="44"></a><a class="ms" id="p_6D_46"></a><a class="msdiv" id="msdiv20"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te kuhakā ca honti, lapakā ca nemittikā ca nippesikā ca, <span class="var" title="lābhena ca lābhaṃ nijigiṃsitāro (bj, s1-3, pts1)" id="note33">lābhena lābhaṃ nijigīsitāro ca</span> <span class="var" title="iti (bj, mr)" id="note34">iti</span> evarūpā kuhanalapanā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p class="endsection">Majjhimasīlaṃ niṭṭhitaṃ.</p>
<h3>2.3. Mahāsīla</h3>
<p><a class="sc" id="45"></a><a class="pts" id="pts1.9"></a><a class="ms" id="p_6D_48"></a><a class="msdiv" id="msdiv21"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti, seyyathidaṃ—aṅgaṃ nimittaṃ uppātaṃ supinaṃ lakkhaṇaṃ mūsikacchinnaṃ aggihomaṃ dabbihomaṃ thusahomaṃ kaṇahomaṃ taṇḍulahomaṃ sappihomaṃ telahomaṃ mukhahomaṃ lohitahomaṃ aṅgavijjā vatthuvijjā <span class="var" title="khettavijjā (s1-3)" id="note35">khattavijjā</span> sivavijjā bhūtavijjā bhūrivijjā ahivijjā visavijjā vicchikavijjā mūsikavijjā sakuṇavijjā vāyasavijjā pakkajjhānaṃ saraparittāṇaṃ migacakkaṃ iti vā iti evarūpāya tiracchā­na­vijjāya micchājīvā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="46"></a><a class="ms" id="p_6D_49"></a><a class="msdiv" id="msdiv22"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti, seyyathidaṃ—  maṇilakkhaṇaṃ vattha­lak­kha­ṇaṃ daṇḍalakkhaṇaṃ sattha­lak­kha­ṇaṃ asilakkhaṇaṃ usulakkhaṇaṃ dhanulakkhaṇaṃ āvudha­lak­kha­ṇaṃ itthilakkhaṇaṃ puri­sa­lak­kha­ṇaṃ kumāra­lak­kha­ṇaṃ kumāri­lak­kha­ṇaṃ dāsalakkhaṇaṃ dāsilakkhaṇaṃ hatthi­lak­kha­ṇaṃ assalakkhaṇaṃ <span class="var" title="mahi­sa­lak­kha­ṇaṃ (bj, s1-3, km, pts1)" id="note36">mahiṃ­sa­lak­kha­ṇaṃ</span> usabha­lak­kha­ṇaṃ golakkhaṇaṃ ajalakkhaṇaṃ meṇḍalakkhaṇaṃ kukku­ṭa­lak­kha­ṇaṃ vaṭṭa­ka­lak­kha­ṇaṃ godhālakkhaṇaṃ kaṇ­ṇikā­lak­kha­ṇaṃ kaccha­pa­lak­kha­ṇaṃ migalakkhaṇaṃ iti vā iti evarūpāya tiracchā­na­vijjāya micchājīvā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="47"></a><a class="pts" id="pts1.10"></a><a class="ms" id="p_6D_50"></a><a class="msdiv" id="msdiv23"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti, seyyathidaṃ—raññaṃ niyyānaṃ bhavissati, raññaṃ aniyyānaṃ bhavissati, abbhantarānaṃ raññaṃ upayānaṃ bhavissati, bāhirānaṃ raññaṃ apayānaṃ bhavissati, bāhirānaṃ raññaṃ upayānaṃ bhavissati, abbhantarānaṃ raññaṃ apayānaṃ bhavissati, abbhantarānaṃ raññaṃ jayo bhavissati, bāhirānaṃ raññaṃ parājayo bhavissati, bāhirānaṃ raññaṃ jayo bhavissati, abbhantarānaṃ raññaṃ parājayo bhavissati, iti imassa jayo bhavissati, imassa parājayo bhavissati iti vā iti evarūpāya tiracchā­na­vijjāya micchājīvā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="48"></a><a class="pts" id="pts1.11"></a><a class="ms" id="p_6D_51"></a><a class="msdiv" id="msdiv24"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti, seyyathidaṃ—  candaggāho bhavissati, <span class="var" title="suriyaggāho (bj, s1-3, km, pts1)" id="note37">sūriyaggāho</span> bhavissati, nakkhattaggāho bhavissati, can­dima­sūriyā­naṃ pathagamanaṃ bhavissati, can­dima­sūriyā­naṃ uppathagamanaṃ bhavissati, nakkhattānaṃ pathagamanaṃ bhavissati, nakkhattānaṃ uppathagamanaṃ bhavissati, ukkāpāto bhavissati, disāḍāho bhavissati, bhūmicālo bhavissati, <span class="var" title="devadundubhi (bj, s1-3, km, pts1)" id="note38">devadudrabhi</span> bhavissati, can­dima­sūriya­nak­khat­tā­naṃ uggamanaṃ ogamanaṃ saṃkilesaṃ vodānaṃ bhavissati, evaṃvipāko candaggāho bhavissati, evaṃvipāko sūriyaggāho bhavissati, evaṃvipāko nakkhattaggāho bhavissati, evaṃvipākaṃ can­dima­sūriyā­naṃ pathagamanaṃ bhavissati, evaṃvipākaṃ can­dima­sūriyā­naṃ uppathagamanaṃ bhavissati, evaṃvipākaṃ nakkhattānaṃ pathagamanaṃ bhavissati, evaṃvipākaṃ nakkhattānaṃ uppathagamanaṃ bhavissati, evaṃvipāko ukkāpāto bhavissati, evaṃvipāko disāḍāho bhavissati, evaṃvipāko bhūmicālo bhavissati, evaṃvipāko devadudrabhi bhavissati, evaṃvipākaṃ can­dima­sūriya­nak­khat­tā­naṃ uggamanaṃ ogamanaṃ saṃkilesaṃ vodānaṃ bhavissati iti vā iti evarūpāya tiracchā­na­vijjāya micchājīvā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="49"></a><a class="ms" id="p_6D_52"></a><a class="msdiv" id="msdiv25"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti, seyyathidaṃ—  suvuṭṭhikā bhavissati, dubbuṭṭhikā bhavissati, subhikkhaṃ bhavissati, dubbhikkhaṃ bhavissati, khemaṃ bhavissati, bhayaṃ bhavissati, rogo bhavissati, ārogyaṃ bhavissati, muddā, gaṇanā, saṅkhānaṃ, kāveyyaṃ, lokāyataṃ iti vā iti evarūpāya tiracchā­na­vijjāya micchājīvā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="50"></a><a class="ms" id="p_6D_53"></a><a class="msdiv" id="msdiv26"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti, seyyathidaṃ—  āvāhanaṃ vivāhanaṃ saṃvaraṇaṃ vivaraṇaṃ saṃkiraṇaṃ vikiraṇaṃ subhagakaraṇaṃ dub­bha­gakara­ṇaṃ viruddha­gab­bhakara­ṇaṃ <span class="var" title="jiv­hānit­tha­mabha­naṃ (bj) | jivhā-nittaddanaṃ (pts1)" id="note39">jivhā­ni­ban­dha­naṃ</span> hanusaṃhananaṃ hat­thābhi­jappa­naṃ hanujappanaṃ kaṇṇajappanaṃ ādāsapañhaṃ kumārikapañhaṃ devapañhaṃ ādic­cu­paṭṭhā­naṃ maha­tu­paṭṭhā­naṃ abbhujjalanaṃ sirivhāyanaṃ iti vā iti evarūpāya tiracchā­na­vijjāya micchājīvā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="51"></a><a class="pts" id="pts1.12"></a><a class="ms" id="p_6D_54"></a><a class="msdiv" id="msdiv27"></a>‘Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchā­na­vijjāya micchājīvena jīvitaṃ kappenti, seyyathidaṃ—  santikammaṃ paṇidhikammaṃ bhūtakammaṃ bhūrikammaṃ vassakammaṃ vossakammaṃ vatthukammaṃ vatthu­pari­kammaṃ ācamanaṃ nhāpanaṃ juhanaṃ vamanaṃ virecanaṃ uddhaṃ­vire­ca­naṃ adhovirecanaṃ sīsavirecanaṃ kaṇṇatelaṃ nettatappanaṃ natthukammaṃ añjanaṃ paccañjanaṃ sālākiyaṃ sallakattiyaṃ dārakatikicchā mūla­bhesaj­jā­naṃ anuppadānaṃ osadhīnaṃ paṭimokkho iti vā iti evarūpāya tiracchā­na­vijjāya micchājīvā paṭivirato samaṇo gotamo’ti—iti vā hi, bhikkhave, puthujjano tathāgatassa vaṇṇaṃ vadamāno vadeyya.</p>
<p><a class="sc" id="52"></a><a class="ms" id="p_6D_55"></a>Idaṃ kho, bhikkhave, appamattakaṃ oramattakaṃ sīlamattakaṃ, yena puthujjano tathāgatassa vaṇṇaṃ vadamāno vadeyya.</p>
<p class="endsection">Mahāsīlaṃ niṭṭhitaṃ.</p>
<h2>3. Diṭṭhi</h2>
<h3>3.1. Pubban­ta­kap­pika</h3>
<p><a class="sc" id="53"></a><a class="ms" id="p_6D_57"></a><a class="msdiv" id="msdiv28"></a>Atthi, bhikkhave, aññeva dhammā gambhīrā duddasā duranubodhā santā paṇītā atakkāvacarā nipuṇā ­paṇ­ḍita­veda­nīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ. Katame ca te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā ­paṇ­ḍita­veda­nīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ?</p>
<p><a class="sc" id="54"></a><a class="pts" id="pts1.13"></a><a class="ms" id="p_6D_58"></a><a class="msdiv" id="msdiv29"></a>Santi, bhikkhave, eke samaṇabrāhmaṇā pubban­ta­kap­pikā pubban­tā­nu­diṭṭhino, pubbantaṃ ārabbha anekavihitāni <span class="var" title="adhi­vutti­padāni (bj, pts1)" id="note40">adhi­mutti­padāni</span> abhivadanti aṭṭhārasahi vatthūhi. Te ca bhonto samaṇabrāhmaṇā kimāgamma kimārabbha pubban­ta­kap­pikā pubban­tā­nu­diṭṭhino pubbantaṃ ārabbha anekavihitāni adhi­mutti­padāni abhivadanti aṭṭhārasahi vatthūhi?</p>
<h4>3.1.1. Sassatavāda</h4>
<p><a class="sc" id="55"></a><a class="ms" id="p_6D_59"></a><a class="msdiv" id="msdiv30"></a>Santi, bhikkhave, eke samaṇabrāhmaṇā sassatavādā, sassataṃ attānañca lokañca paññapenti catūhi vatthūhi. Te ca bhonto samaṇabrāhmaṇā kimāgamma kimārabbha sassatavādā sassataṃ attānañca lokañca paññapenti catūhi vatthūhi?</p>
<p><a class="sc" id="56"></a><a class="pts" id="pts1.14"></a><a class="ms" id="p_6D_60"></a><a class="msdiv" id="msdiv31"></a>Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte <span class="var" title="(parisuddhe pariyodāte anaṅgaṇe viga­tū­pak­kilese) (s1-3, mr)" id="note42">()</span> anekavihitaṃ pubbenivāsaṃ anussarati. Seyyathidaṃ—ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jāti­sata­sahas­sampi anekānipi jātisatāni anekānipi jātisahassāni anekānipi jāti­sata­sahas­sāni: ‘amutrāsiṃ evaṃnāmo evaṃgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto amutra <span class="var" title="upapādiṃ (bj, pts1)" id="note43">udapādiṃ</span>; tatrāpāsiṃ evaṃnāmo evaṃgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ anussarati.</p>
<p><a class="sc" id="57"></a><a class="ms" id="p_6D_61"></a>So evamāha: ‘sassato attā ca loko ca vañjho kūṭaṭṭho esi­kaṭṭhā­yiṭṭhito; te ca sattā sandhāvanti saṃsaranti cavanti upapajjanti, atthi tveva sassatisamaṃ. Taṃ kissa hetu? Ahañhi ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusāmi, yathāsamāhite citte anekavihitaṃ pubbenivāsaṃ anussarāmi. Seyyathidaṃ—ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jāti­sata­sahas­sampi anekānipi jātisatāni anekānipi jātisahassāni anekānipi jāti­sata­sahas­sāni: “amutrāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto amutra udapādiṃ; tatrāpāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto idhūpapanno”ti. Iti sākāraṃ sauddesaṃ anekavihitaṃ pubbenivāsaṃ anussarāmi.</p>
<p><a class="sc" id="58"></a><a class="ms" id="p_6D_62"></a>Imināmahaṃ etaṃ jānāmi: “yathā sassato attā ca loko ca vañjho kūṭaṭṭho esi­kaṭṭhā­yiṭṭhito; te ca sattā sandhāvanti saṃsaranti cavanti upapajjanti, atthi tveva sassatisaman”’ti. Idaṃ, bhikkhave, paṭhamaṃ ṭhānaṃ, yaṃ āgamma yaṃ ārabbha eke samaṇabrāhmaṇā sassatavādā sassataṃ attānañca lokañca paññapenti. (1: 1)</p>
<p><a class="sc" id="59"></a><a class="pts" id="pts1.15"></a><a class="ms" id="p_6D_63"></a><a class="msdiv" id="msdiv32"></a>Dutiye ca bhonto samaṇabrāhmaṇā kimāgamma kimārabbha sassatavādā sassataṃ attānañca lokañca paññapenti? Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte anekavihitaṃ pubbenivāsaṃ anussarati. Seyyathidaṃ—ekampi saṃ­vaṭṭa­vivaṭ­ṭaṃ dvepi saṃ­vaṭṭa­vivaṭ­ṭāni tīṇipi saṃ­vaṭṭa­vivaṭ­ṭāni cattāripi saṃ­vaṭṭa­vivaṭ­ṭāni pañcapi saṃ­vaṭṭa­vivaṭ­ṭāni dasapi saṃ­vaṭṭa­vivaṭ­ṭāni: ‘amutrāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto amutra udapādiṃ; tatrāpāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ anussarati.</p>
<p><a class="sc" id="60"></a><a class="ms" id="p_6D_64"></a>So evamāha: ‘sassato attā ca loko ca vañjho kūṭaṭṭho esi­kaṭṭhā­yiṭṭhito; te ca sattā sandhāvanti saṃsaranti cavanti upapajjanti, atthi tveva sassatisamaṃ. Taṃ kissa hetu? Ahañhi ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusāmi yathāsamāhite citte anekavihitaṃ pubbenivāsaṃ anussarāmi. Seyyathidaṃ—ekampi saṃ­vaṭṭa­vivaṭ­ṭaṃ dvepi saṃ­vaṭṭa­vivaṭ­ṭāni tīṇipi saṃ­vaṭṭa­vivaṭ­ṭāni cattāripi saṃ­vaṭṭa­vivaṭ­ṭāni pañcapi saṃ­vaṭṭa­vivaṭ­ṭāni dasapi saṃ­vaṭṭa­vivaṭ­ṭāni: “amutrāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto amutra udapādiṃ; tatrāpāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto idhūpapanno”ti. Iti sākāraṃ sauddesaṃ anekavihitaṃ pubbenivāsaṃ anussarāmi.</p>
<p><a class="sc" id="61"></a><a class="ms" id="p_6D_65"></a>Imināmahaṃ etaṃ jānāmi: “yathā sassato attā ca loko ca vañjho kūṭaṭṭho esi­kaṭṭhā­yiṭṭhito, te ca sattā sandhāvanti saṃsaranti cavanti upapajjanti, atthi tveva sassatisaman”’ti. Idaṃ, bhikkhave, dutiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā sassatavādā sassataṃ attānañca lokañca paññapenti. (2: 2)</p>
<p><a class="sc" id="62"></a><a class="ms" id="p_6D_66"></a><a class="msdiv" id="msdiv33"></a>Tatiye ca bhonto samaṇabrāhmaṇā kimāgamma kimārabbha sassatavādā sassataṃ attānañca lokañca paññapenti? Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte anekavihitaṃ pubbenivāsaṃ anussarati. Seyyathidaṃ—dasapi saṃ­vaṭṭa­vivaṭ­ṭāni vīsampi saṃ­vaṭṭa­vivaṭ­ṭāni tiṃsampi saṃ­vaṭṭa­vivaṭ­ṭāni cattālīsampi saṃ­vaṭṭa­vivaṭ­ṭāni: ‘amutrāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto amutra udapādiṃ; tatrāpāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ anussarati.</p>
<p><a class="sc" id="63"></a><a class="pts" id="pts1.16"></a><a class="ms" id="p_6D_67"></a>So evamāha: ‘sassato attā ca loko ca vañjho kūṭaṭṭho esi­kaṭṭhā­yiṭṭhito; te ca sattā sandhāvanti saṃsaranti cavanti upapajjanti, atthi tveva sassatisamaṃ. Taṃ kissa hetu? Ahañhi ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusāmi, yathāsamāhite citte anekavihitaṃ pubbenivāsaṃ anussarāmi. Seyyathidaṃ—dasapi saṃ­vaṭṭa­vivaṭ­ṭāni vīsampi saṃ­vaṭṭa­vivaṭ­ṭāni tiṃsampi saṃ­vaṭṭa­vivaṭ­ṭāni cattālīsampi saṃ­vaṭṭa­vivaṭ­ṭāni: “amutrāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto amutra udapādiṃ; tatrāpāsiṃ evaṃnāmo evaṅgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto idhūpapanno”ti. Iti sākāraṃ sauddesaṃ anekavihitaṃ pubbenivāsaṃ anussarāmi.</p>
<p><a class="sc" id="64"></a><a class="ms" id="p_6D_68"></a>Imināmahaṃ etaṃ jānāmi: “yathā sassato attā ca loko ca vañjho kūṭaṭṭho esi­kaṭṭhā­yiṭṭhito, te ca sattā sandhāvanti saṃsaranti cavanti upapajjanti, atthi tveva sassatisaman”’ti. Idaṃ, bhikkhave, tatiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā sassatavādā sassataṃ attānañca lokañca paññapenti. (3: 3)</p>
<p><a class="sc" id="65"></a><a class="ms" id="p_6D_69"></a><a class="msdiv" id="msdiv34"></a>Catutthe ca bhonto samaṇabrāhmaṇā kimāgamma kimārabbha sassatavādā sassataṃ attānañca lokañca paññapenti? Idha, bhikkhave, ekacco samaṇo vā brāhmaṇo vā takkī hoti vīmaṃsī, so takka­pariyā­hataṃ vīmaṃ­sānu­cari­taṃ sayaṃ paṭibhānaṃ evamāha: ‘sassato attā ca loko ca vañjho kūṭaṭṭho esi­kaṭṭhā­yiṭṭhito; te ca sattā sandhāvanti saṃsaranti cavanti upapajjanti, atthi tveva sassatisaman’ti. Idaṃ, bhikkhave, catutthaṃ ṭhānaṃ, yaṃ āgamma yaṃ ārabbha eke samaṇabrāhmaṇā sassatavādā sassataṃ attānañca lokañca paññapenti. (4: 4)</p>
<p><a class="sc" id="66"></a><a class="ms" id="p_6D_70"></a><a class="msdiv" id="msdiv35"></a>Imehi kho te, bhikkhave, samaṇabrāhmaṇā sassatavādā sassataṃ attānañca lokañca paññapenti catūhi vatthūhi. Ye hi keci, bhikkhave, samaṇā vā brāhmaṇā vā sassatavādā sassataṃ attānañca lokañca paññapenti, sabbe te imeheva catūhi vatthūhi, etesaṃ vā aññatarena; natthi ito bahiddhā.</p>
<p><a class="sc" id="67"></a><a class="pts" id="pts1.17"></a><a class="ms" id="p_6D_71"></a><a class="msdiv" id="msdiv36"></a>Tayidaṃ, bhikkhave, tathāgato pajānāti: ‘ime diṭṭhiṭṭhānā evaṃgahitā evaṃparāmaṭṭhā evaṃgatikā bhavanti evaṃa­bhisam­parāyā’ti, tañca tathāgato pajānāti, tato ca uttaritaraṃ pajānāti; tañca <span class="var" title="pajānaṃ (?)" id="note44">pajānanaṃ</span> na parāmasati, aparāmasato cassa paccattaññeva nibbuti viditā. Vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto, bhikkhave, tathāgato.</p>
<p><a class="sc" id="68"></a><a class="ms" id="p_6D_72"></a><a class="msdiv" id="msdiv37"></a>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā ­paṇ­ḍita­veda­nīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<p class="endsection">Paṭha­ma­bhā­ṇavāro.</p>
<h4>3.1.2. Ekacca­sassa­ta­vāda</h4>
<p><a class="sc" id="69"></a><a class="ms" id="p_6D_74"></a><a class="msdiv" id="msdiv38"></a>Santi, bhikkhave, eke samaṇabrāhmaṇā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti catūhi vatthūhi. Te ca bhonto samaṇabrāhmaṇā kimāgamma kimārabbha ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti catūhi vatthūhi?</p>
<p><a class="sc" id="70"></a><a class="ms" id="p_6D_75"></a><a class="msdiv" id="msdiv39"></a>Hoti kho so, bhikkhave, samayo, yaṃ kadāci karahaci dīghassa addhuno accayena ayaṃ loko saṃvaṭṭati. Saṃvaṭṭamāne loke yebhuyyena sattā ābhassa­ra­saṃ­vatta­nikā honti. Te tattha honti manomayā pītibhakkhā sayaṃpabhā antalikkhacarā subhaṭṭhāyino, ciraṃ dīghamaddhānaṃ tiṭṭhanti.</p>
<p><a class="sc" id="71"></a><a class="ms" id="p_6D_76"></a><a class="msdiv" id="msdiv40"></a>Hoti kho so, bhikkhave, samayo, yaṃ kadāci karahaci dīghassa addhuno accayena ayaṃ loko vivaṭṭati. Vivaṭṭamāne loke suññaṃ brahmavimānaṃ pātubhavati. Atha kho aññataro satto āyukkhayā vā puññakkhayā vā ābhassarakāyā cavitvā suññaṃ brahmavimānaṃ upapajjati. So tattha hoti manomayo pītibhakkho sayampabho antalikkhacaro subhaṭṭhāyī, ciraṃ dīghamaddhānaṃ tiṭṭhati.</p>
<p><a class="sc" id="72"></a><a class="pts" id="pts1.18"></a><a class="ms" id="p_6D_77"></a><a class="msdiv" id="msdiv41"></a>Tassa tattha ekakassa dīgharattaṃ nivusitattā anabhirati paritassanā <span class="var" title="upapajjati (s1-3, c1)" id="note45">uppajjati</span>: ‘aho vata aññepi sattā itthattaṃ āgaccheyyun’ti. Atha aññepi sattā āyukkhayā vā puññakkhayā vā ābhassarakāyā cavitvā brahmavimānaṃ upapajjanti tassa sattassa sahabyataṃ. Tepi tattha honti manomayā pītibhakkhā sayaṃpabhā antalikkhacarā subhaṭṭhāyino, ciraṃ dīghamaddhānaṃ tiṭṭhanti.</p>
<p><a class="sc" id="73"></a><a class="ms" id="p_6D_78"></a><a class="msdiv" id="msdiv42"></a>Tatra, bhikkhave, yo so satto paṭhamaṃ upapanno tassa evaṃ hoti: ‘ahamasmi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho <span class="var" title="sajjitā (s1-3, km) | sañjitā (pts1)" id="note46">sajitā</span> vasī pitā bhūtabhabyānaṃ. Mayā ime sattā nimmitā. Taṃ kissa hetu? Mamañhi pubbe etadahosi: “aho vata aññepi sattā itthattaṃ āgaccheyyun”ti. Iti <span class="var" title="mamañca (bj, s1-3, pts1)" id="note47">mama ca</span> manopaṇidhi, ime ca sattā itthattaṃ āgatā’ti.</p>
<p><a class="sc" id="74"></a><a class="ms" id="p_6D_79"></a>Yepi te sattā pacchā <span class="var" title="uppannā (si)" id="note48">upapannā</span>, tesampi evaṃ hoti: ‘ayaṃ kho bhavaṃ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ. Iminā mayaṃ bhotā brahmunā nimmitā. Taṃ kissa hetu? Imañhi mayaṃ addasāma idha paṭhamaṃ upapannaṃ, mayaṃ panamha pacchā upapannā’ti.</p>
<p><a class="sc" id="75"></a><a class="ms" id="p_6D_80"></a><a class="msdiv" id="msdiv43"></a>Tatra, bhikkhave, yo so satto paṭhamaṃ upapanno, so dīghāyukataro ca hoti vaṇṇavantataro ca mahesakkhataro ca. Ye pana te sattā pacchā upapannā, te appāyukatarā ca honti dubbaṇṇatarā ca appesakkhatarā ca.</p>
<p><a class="sc" id="76"></a><a class="ms" id="p_6D_81"></a><a class="msdiv" id="msdiv44"></a>Ṭhānaṃ kho panetaṃ, bhikkhave, vijjati, yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte taṃ pubbenivāsaṃ anussarati, tato paraṃ nānussarati.</p>
<p><a class="sc" id="77"></a><a class="pts" id="pts1.19"></a><a class="ms" id="p_6D_82"></a>So evamāha: ‘yo kho so bhavaṃ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ, yena mayaṃ bhotā brahmunā nimmitā, so nicco dhuvo sassato avi­pari­ṇāma­dhammo sassatisamaṃ tatheva ṭhassati. Ye pana mayaṃ ahumhā tena bhotā brahmunā nimmitā, te mayaṃ aniccā addhuvā appāyukā cavanadhammā itthattaṃ āgatā’ti. <span class="var" title="idaṃ kho (c1)" id="note49">Idaṃ</span>, bhikkhave, paṭhamaṃ ṭhānaṃ, yaṃ āgamma yaṃ ārabbha eke samaṇabrāhmaṇā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti. (1: 5)</p>
<p><a class="sc" id="78"></a><a class="ms" id="p_6D_83"></a><a class="msdiv" id="msdiv45"></a>Dutiye ca bhonto samaṇabrāhmaṇā kimāgamma kimārabbha ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti? Santi, bhikkhave, khiḍḍāpadosikā nāma devā, te ativelaṃ <span class="var" title="hasa­khiḍḍā­rati­dhamma­samā­pannā (mr)" id="note50">hassa­khiḍḍā­rati­dhamma­samā­pannā</span> viharanti. Tesaṃ ativelaṃ hassa­khiḍḍā­rati­dhamma­samā­pannā­naṃ viharataṃ sati <span class="var" title="mussati (bj, pts1) | pamussati (s1-3)" id="note51">sammussati</span>. Satiyā sammosā te devā tamhā kāyā cavanti.</p>
<p><a class="sc" id="79"></a><a class="ms" id="p_6D_84"></a><a class="msdiv" id="msdiv46"></a>Ṭhānaṃ kho panetaṃ, bhikkhave, vijjati yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte taṃ pubbenivāsaṃ anussarati, tato paraṃ nānussarati.</p>
<p><a class="sc" id="80"></a><a class="pts" id="pts1.20"></a><a class="ms" id="p_6D_85"></a>So evamāha: ‘ye kho te bhonto devā na khiḍḍāpadosikā, te na ativelaṃ hassa­khiḍḍā­rati­dhamma­samā­pannā viharanti. Tesaṃ na ativelaṃ hassa­khiḍḍā­rati­dhamma­samā­pannā­naṃ viharataṃ sati na sammussati. Satiyā asammosā te devā tamhā kāyā na cavanti; niccā dhuvā sassatā avi­pari­ṇāma­dhammā sassatisamaṃ tatheva ṭhassanti. Ye pana mayaṃ ahumhā khiḍḍāpadosikā, te mayaṃ ativelaṃ hassa­khiḍḍā­rati­dhamma­samā­pannā viharimhā. Tesaṃ no ativelaṃ hassa­khiḍḍā­rati­dhamma­samā­pannā­naṃ viharataṃ sati sammussati. Satiyā sammosā evaṃ mayaṃ tamhā kāyā cutā aniccā addhuvā appāyukā cavanadhammā itthattaṃ āgatā’ti. Idaṃ, bhikkhave, dutiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti. (2: 6)</p>
<p><a class="sc" id="81"></a><a class="ms" id="p_6D_86"></a><a class="msdiv" id="msdiv47"></a>Tatiye ca bhonto samaṇabrāhmaṇā kimāgamma kimārabbha ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti? Santi, bhikkhave, manopadosikā nāma devā, te ativelaṃ aññamaññaṃ upanijjhāyanti. Te ativelaṃ aññamaññaṃ upanijjhāyantā aññamaññamhi cittāni padūsenti. Te aññamaññaṃ paduṭṭhacittā kilantakāyā kilantacittā. Te devā tamhā kāyā cavanti.</p>
<p><a class="sc" id="82"></a><a class="ms" id="p_6D_87"></a><a class="msdiv" id="msdiv48"></a>Ṭhānaṃ kho panetaṃ, bhikkhave, vijjati yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte taṃ pubbenivāsaṃ anussarati, tato paraṃ nānussarati.</p>
<p><a class="sc" id="83"></a><a class="pts" id="pts1.21"></a><a class="ms" id="p_6D_88"></a>So evamāha: ‘ye kho te bhonto devā na manopadosikā, te nātivelaṃ aññamaññaṃ upanijjhāyanti. Te nātivelaṃ aññamaññaṃ upanijjhāyantā aññamaññamhi cittāni nappadūsenti. Te aññamaññaṃ appa­duṭṭha­cittā akilantakāyā akilantacittā. Te devā tamhā kāyā na cavanti, niccā dhuvā sassatā avi­pari­ṇāma­dhammā sassatisamaṃ tatheva ṭhassanti. Ye pana mayaṃ ahumhā manopadosikā, te mayaṃ ativelaṃ aññamaññaṃ upanijjhāyimhā. Te mayaṃ ativelaṃ aññamaññaṃ upanijjhāyantā aññamaññamhi cittāni padūsimhā, te mayaṃ aññamaññaṃ paduṭṭhacittā kilantakāyā kilantacittā. Evaṃ mayaṃ tamhā kāyā cutā aniccā addhuvā appāyukā cavanadhammā itthattaṃ āgatā’ti. Idaṃ, bhikkhave, tatiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti. (3: 7)</p>
<p><a class="sc" id="84"></a><a class="ms" id="p_6D_89"></a><a class="msdiv" id="msdiv49"></a>Catutthe ca bhonto samaṇabrāhmaṇā kimāgamma kimārabbha ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti? Idha, bhikkhave, ekacco samaṇo vā brāhmaṇo vā takkī hoti vīmaṃsī. So takka­pariyā­hataṃ vīmaṃ­sānu­cari­taṃ sayam­pa­ṭibhā­naṃ evamāha: ‘yaṃ kho idaṃ vuccati cakkhuṃ itipi sotaṃ itipi ghānaṃ itipi jivhā itipi kāyo itipi, ayaṃ attā anicco addhuvo asassato vipari­ṇāma­dhammo. Yañca kho idaṃ vuccati cittanti vā manoti vā viññāṇanti vā ayaṃ attā nicco dhuvo sassato avi­pari­ṇāma­dhammo sassatisamaṃ tatheva ṭhassatī’ti. Idaṃ, bhikkhave, catutthaṃ ṭhānaṃ, yaṃ āgamma yaṃ ārabbha eke samaṇabrāhmaṇā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti. (4: 8)</p>
<p><a class="sc" id="85"></a><a class="ms" id="p_6D_90"></a><a class="msdiv" id="msdiv50"></a>Imehi kho te, bhikkhave, samaṇabrāhmaṇā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti catūhi vatthūhi. Ye hi keci, bhikkhave, samaṇā vā brāhmaṇā vā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti, sabbe te imeheva catūhi vatthūhi, etesaṃ vā aññatarena; natthi ito bahiddhā.</p>
<p><a class="sc" id="86"></a><a class="pts" id="pts1.22"></a><a class="ms" id="p_6D_91"></a><a class="msdiv" id="msdiv51"></a>Tayidaṃ, bhikkhave, tathāgato pajānāti: ‘ime diṭṭhiṭṭhānā evaṅgahitā evaṃparāmaṭṭhā evaṅgatikā bhavanti evaṃa­bhisam­parāyā’ti. Tañca tathāgato pajānāti, tato ca uttaritaraṃ pajānāti, tañca pajānanaṃ na parāmasati, aparāmasato cassa paccattaññeva nibbuti viditā. Vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto, bhikkhave, tathāgato.</p>
<p><a class="sc" id="87"></a><a class="ms" id="p_6D_92"></a><a class="msdiv" id="msdiv52"></a>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā ­paṇ­ḍita­veda­nīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<h4>3.1.3. Antānantavāda</h4>
<p><a class="sc" id="88"></a><a class="ms" id="p_6D_93"></a><a class="msdiv" id="msdiv53"></a>Santi, bhikkhave, eke samaṇabrāhmaṇā antānantikā antānantaṃ lokassa paññapenti catūhi vatthūhi. Te ca bhonto samaṇabrāhmaṇā kimāgamma kimārabbha antānantikā antānantaṃ lokassa paññapenti catūhi vatthūhi?</p>
<p><a class="sc" id="89"></a><a class="ms" id="p_6D_94"></a><a class="msdiv" id="msdiv54"></a>Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte antasaññī lokasmiṃ viharati.</p>
<p><a class="sc" id="90"></a><a class="ms" id="p_6D_95"></a>So evamāha: ‘antavā ayaṃ loko parivaṭumo. Taṃ kissa hetu? Ahañhi ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusāmi, yathāsamāhite citte antasaññī lokasmiṃ viharāmi. Imināmahaṃ etaṃ jānāmi: “yathā antavā ayaṃ loko parivaṭumo”’ti. Idaṃ, bhikkhave, paṭhamaṃ ṭhānaṃ, yaṃ āgamma yaṃ ārabbha eke samaṇabrāhmaṇā antānantikā antānantaṃ lokassa paññapenti. (1: 9)</p>
<p><a class="sc" id="91"></a><a class="pts" id="pts1.23"></a><a class="ms" id="p_6D_96"></a><a class="msdiv" id="msdiv55"></a>Dutiye ca bhonto samaṇabrāhmaṇā kimāgamma kimārabbha antānantikā antānantaṃ lokassa paññapenti? Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte anantasaññī lokasmiṃ viharati.</p>
<p><a class="sc" id="92"></a><a class="ms" id="p_6D_97"></a>So evamāha: ‘ananto ayaṃ loko apariyanto. Ye te samaṇabrāhmaṇā evamāhaṃsu: “antavā ayaṃ loko parivaṭumo”ti, tesaṃ musā. Ananto ayaṃ loko apariyanto. Taṃ kissa hetu? Ahañhi ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusāmi, yathāsamāhite citte anantasaññī lokasmiṃ viharāmi. Imināmahaṃ etaṃ jānāmi: “yathā ananto ayaṃ loko apariyanto”’ti. Idaṃ, bhikkhave, dutiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā antānantikā antānantaṃ lokassa paññapenti. (2: 10)</p>
<p><a class="sc" id="93"></a><a class="ms" id="p_6D_98"></a><a class="msdiv" id="msdiv56"></a>Tatiye ca bhonto samaṇabrāhmaṇā kimāgamma kimārabbha antānantikā antānantaṃ lokassa paññapenti? Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte uddhamadho antasaññī lokasmiṃ viharati, tiriyaṃ anantasaññī.</p>
<p><a class="sc" id="94"></a><a class="ms" id="p_6D_99"></a>So evamāha: ‘antavā ca ayaṃ loko ananto ca. Ye te samaṇabrāhmaṇā evamāhaṃsu: “antavā ayaṃ loko parivaṭumo”ti, tesaṃ musā. Yepi te samaṇabrāhmaṇā evamāhaṃsu: “ananto ayaṃ loko apariyanto”ti, tesampi musā. Antavā ca ayaṃ loko ananto ca. Taṃ kissa hetu? Ahañhi ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusāmi, yathāsamāhite citte uddhamadho antasaññī lokasmiṃ viharāmi, tiriyaṃ anantasaññī. Imināmahaṃ etaṃ jānāmi: “yathā antavā ca ayaṃ loko ananto cā”’ti. Idaṃ, bhikkhave, tatiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā antānantikā antānantaṃ lokassa paññapenti. (3: 11)</p>
<p><a class="sc" id="95"></a><a class="pts" id="pts1.24"></a><a class="ms" id="p_6D_100"></a><a class="msdiv" id="msdiv57"></a>Catutthe ca bhonto samaṇabrāhmaṇā kimāgamma kimārabbha antānantikā antānantaṃ lokassa paññapenti? Idha, bhikkhave, ekacco samaṇo vā brāhmaṇo vā takkī hoti vīmaṃsī. So takka­pariyā­hataṃ vīmaṃ­sānu­cari­taṃ sayam­pa­ṭibhā­naṃ evamāha: ‘nevāyaṃ loko antavā, na panānanto. Ye te samaṇabrāhmaṇā evamāhaṃsu: “antavā ayaṃ loko parivaṭumo”ti, tesaṃ musā. Yepi te samaṇabrāhmaṇā evamāhaṃsu: “ananto ayaṃ loko apariyanto”ti, tesampi musā. Yepi te samaṇabrāhmaṇā evamāhaṃsu: “antavā ca ayaṃ loko ananto cā”ti, tesampi musā. Nevāyaṃ loko antavā, na panānanto’ti. Idaṃ, bhikkhave, catutthaṃ ṭhānaṃ, yaṃ āgamma yaṃ ārabbha eke samaṇabrāhmaṇā antānantikā antānantaṃ lokassa paññapenti. (4: 12)</p>
<p><a class="sc" id="96"></a><a class="ms" id="p_6D_101"></a><a class="msdiv" id="msdiv58"></a>Imehi kho te, bhikkhave, samaṇabrāhmaṇā antānantikā antānantaṃ lokassa paññapenti catūhi vatthūhi. Ye hi keci, bhikkhave, samaṇā vā brāhmaṇā vā antānantikā antānantaṃ lokassa paññapenti, sabbe te imeheva catūhi vatthūhi, etesaṃ vā aññatarena; natthi ito bahiddhā.</p>
<p><a class="sc" id="97"></a><a class="ms" id="p_6D_102"></a><a class="msdiv" id="msdiv59"></a>Tayidaṃ, bhikkhave, tathāgato pajānāti: ‘ime diṭṭhiṭṭhānā evaṅgahitā evaṃparāmaṭṭhā evaṅgatikā bhavanti evaṃa­bhisam­parāyā’ti. Tañca tathāgato pajānāti, tato ca uttaritaraṃ pajānāti, tañca pajānanaṃ na parāmasati, aparāmasato cassa paccattaññeva nibbuti viditā. Vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto, bhikkhave, tathāgato.</p>
<p><a class="sc" id="98"></a><a class="ms" id="p_6D_103"></a><a class="msdiv" id="msdiv60"></a>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā ­paṇ­ḍita­veda­nīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<h4>3.1.4. Amarā­vikkhepa­vāda</h4>
<p><a class="sc" id="99"></a><a class="ms" id="p_6D_104"></a><a class="msdiv" id="msdiv61"></a>Santi, bhikkhave, eke samaṇabrāhmaṇā amarā­vikkhe­pikā, tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ catūhi vatthūhi. Te ca bhonto samaṇabrāhmaṇā kimāgamma kimārabbha amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ catūhi vatthūhi?</p>
<p><a class="sc" id="100"></a><a class="pts" id="pts1.25"></a><a class="ms" id="p_6D_105"></a><a class="msdiv" id="msdiv62"></a>Idha, bhikkhave, ekacco samaṇo vā brāhmaṇo vā ‘idaṃ kusalan’ti yathābhūtaṃ nappajānāti, ‘idaṃ akusalan’ti yathābhūtaṃ nappajānāti. Tassa evaṃ hoti: ‘ahaṃ kho “idaṃ kusalan”ti yathābhūtaṃ nappajānāmi, “idaṃ akusalan”ti yathābhūtaṃ nappajānāmi. Ahañce kho pana “idaṃ kusalan”ti yathābhūtaṃ appajānanto, “idaṃ akusalan”ti yathābhūtaṃ appajānanto, “idaṃ kusalan”ti vā byākareyyaṃ, “idaṃ akusalan”ti vā byākareyyaṃ, taṃ mamassa musā. Yaṃ mamassa musā, so mamassa vighāto. Yo mamassa vighāto so mamassa antarāyo’ti. Iti so musāvādabhayā musā­vāda­pari­je­gucchā nevidaṃ kusalanti byākaroti, na panidaṃ akusalanti byākaroti, tattha tattha pañhaṃ puṭṭho samāno vācāvikkhepaṃ āpajjati amarāvikkhepaṃ: ‘evantipi me no; tathātipi me no; aññathātipi me no; notipi me no; no notipi me no’ti. Idaṃ, bhikkhave, paṭhamaṃ ṭhānaṃ, yaṃ āgamma yaṃ ārabbha eke samaṇabrāhmaṇā amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ. (1: 13)</p>
<p><a class="sc" id="101"></a><a class="pts" id="pts1.26"></a><a class="ms" id="p_6D_106"></a><a class="msdiv" id="msdiv63"></a>Dutiye ca bhonto samaṇabrāhmaṇā kimāgamma kimārabbha amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ? Idha, bhikkhave, ekacco samaṇo vā brāhmaṇo vā ‘idaṃ kusalan’ti yathābhūtaṃ nappajānāti, ‘idaṃ akusalan’ti yathābhūtaṃ nappajānāti. Tassa evaṃ hoti: ‘ahaṃ kho “idaṃ kusalan”ti yathābhūtaṃ nappajānāmi, “idaṃ akusalan”ti yathābhūtaṃ nappajānāmi. Ahañce kho pana “idaṃ kusalan”ti yathābhūtaṃ appajānanto, “idaṃ akusalan”ti yathābhūtaṃ appajānanto, “idaṃ kusalan”ti vā byākareyyaṃ, “idaṃ akusalan”ti vā byākareyyaṃ, tattha me assa chando vā rāgo vā doso vā paṭigho vā. <span class="var" title="yo (?)" id="note52">Yattha</span> me assa chando vā rāgo vā doso vā paṭigho vā, taṃ mamassa upādānaṃ. Yaṃ mamassa upādānaṃ, so mamassa vighāto. Yo mamassa vighāto, so mamassa antarāyo’ti. Iti so upādānabhayā upādā­na­pari­je­gucchā nevidaṃ kusalanti byākaroti, na panidaṃ akusalanti byākaroti, tattha tattha pañhaṃ puṭṭho samāno vācāvikkhepaṃ āpajjati amarāvikkhepaṃ: ‘evantipi me no; tathātipi me no; aññathātipi me no; notipi me no; no notipi me no’ti. Idaṃ, bhikkhave, dutiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ. (2: 14)</p>
<p><a class="sc" id="102"></a><a class="pts" id="pts1.27"></a><a class="ms" id="p_6D_107"></a><a class="msdiv" id="msdiv64"></a>Tatiye ca bhonto samaṇabrāhmaṇā kimāgamma kimārabbha amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ? Idha, bhikkhave, ekacco samaṇo vā brāhmaṇo vā ‘idaṃ kusalan’ti yathābhūtaṃ nappajānāti, ‘idaṃ akusalan’ti yathābhūtaṃ nappajānāti. Tassa evaṃ hoti: ‘ahaṃ kho “idaṃ kusalan”ti yathābhūtaṃ nappajānāmi, “idaṃ akusalan”ti yathābhūtaṃ nappajānāmi. Ahañce kho pana “idaṃ kusalan”ti yathābhūtaṃ appajānanto “idaṃ akusalan”ti yathābhūtaṃ appajānanto “idaṃ kusalan”ti vā byākareyyaṃ, “idaṃ akusalan”ti vā byākareyyaṃ; santi hi kho samaṇabrāhmaṇā paṇḍitā nipuṇā ­katapa­rappa­vādā vālavedhirūpā, te <span class="var" title="vobhindantā (bj, pts1)" id="note53">bhindantā</span> maññe caranti paññāgatena diṭṭhigatāni, te maṃ tattha sama­nu­yuñ­jey­yuṃ samanugāheyyuṃ sama­nubhā­seyyuṃ. Ye maṃ tattha sama­nu­yuñ­jey­yuṃ samanugāheyyuṃ sama­nubhā­seyyuṃ, tesāhaṃ na sampāyeyyaṃ. Yesāhaṃ na sampāyeyyaṃ, so mamassa vighāto. Yo mamassa vighāto, so mamassa antarāyo’ti. Iti so anuyogabhayā anu­yoga­pari­je­gucchā nevidaṃ kusalanti byākaroti, na panidaṃ akusalanti byākaroti, tattha tattha pañhaṃ puṭṭho samāno vācāvikkhepaṃ āpajjati amarāvikkhepaṃ: ‘evantipi me no; tathātipi me no; aññathātipi me no; notipi me no; no notipi me no’ti. Idaṃ, bhikkhave, tatiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ. (3: 15)</p>
<p><a class="sc" id="103"></a><a class="ms" id="p_6D_108"></a><a class="msdiv" id="msdiv65"></a>Catutthe ca bhonto samaṇabrāhmaṇā kimāgamma kimārabbha amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ? Idha, bhikkhave, ekacco samaṇo vā brāhmaṇo vā mando hoti momūho. So mandattā momūhattā tattha tattha pañhaṃ puṭṭho samāno vācāvikkhepaṃ āpajjati amarāvikkhepaṃ: ‘atthi paro loko’ti iti ce maṃ pucchasi, ‘atthi paro loko’ti iti ce me assa, ‘atthi paro loko’ti iti te naṃ byākareyyaṃ, ‘evantipi me no, tathātipi me no, aññathātipi me no, notipi me no, no notipi me no’ti. ‘Natthi paro loko … pe … ‘atthi ca natthi ca paro loko … pe … ‘nevatthi na natthi paro loko … pe … ‘atthi sattā opapātikā … pe … ‘natthi sattā opapātikā … pe … ‘atthi ca natthi ca sattā opapātikā … pe … ‘nevatthi na natthi sattā opapātikā … pe … ‘atthi <span class="var" title="sukaṭa­dukka­ṭā­naṃ (bj, s1-3, km) | sukata­dukka­tā­naṃ (pts1)" id="note54">sukata­dukka­ṭā­naṃ</span> kammānaṃ phalaṃ vipāko … pe … ‘natthi sukata­dukka­ṭā­naṃ kammānaṃ phalaṃ vipāko … pe … ‘atthi ca natthi ca sukata­dukka­ṭā­naṃ kammānaṃ phalaṃ vipāko … pe … ‘nevatthi na natthi sukata­dukka­ṭā­naṃ kammānaṃ phalaṃ vipāko … pe … ‘hoti tathāgato paraṃ maraṇā … pe … ‘na hoti tathāgato paraṃ maraṇā … pe … ‘<span class="var" title="hoti ca na hoti ca (bj, pts1, mr)" id="note55">hoti ca na ca hoti</span> tathāgato paraṃ maraṇā … pe … ‘neva hoti na na hoti tathāgato paraṃ maraṇā’ti iti ce maṃ pucchasi, ‘neva hoti na na hoti tathāgato paraṃ maraṇā’ti iti ce me assa, ‘neva hoti na na hoti tathāgato paraṃ maraṇā’ti iti te naṃ byākareyyaṃ, ‘evantipi me no, tathātipi me no, aññathātipi me no, notipi me no, no notipi me no’ti. Idaṃ, bhikkhave, catutthaṃ ṭhānaṃ, yaṃ āgamma yaṃ ārabbha eke samaṇabrāhmaṇā amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ. (4: 16)</p>
<p><a class="sc" id="104"></a><a class="pts" id="pts1.28"></a><a class="ms" id="p_6D_109"></a><a class="msdiv" id="msdiv66"></a>Imehi kho te, bhikkhave, samaṇabrāhmaṇā amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ catūhi vatthūhi. Ye hi keci, bhikkhave, samaṇā vā brāhmaṇā vā amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ, sabbe te imeheva catūhi vatthūhi, etesaṃ vā aññatarena, natthi ito bahiddhā … pe … yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<h4>3.1.5. Adhic­ca­samup­panna­vāda</h4>
<p><a class="sc" id="105"></a><a class="ms" id="p_6D_110"></a><a class="msdiv" id="msdiv67"></a>Santi, bhikkhave, eke samaṇabrāhmaṇā adhic­ca­samup­pan­nikā adhic­ca­samup­pannaṃ attānañca lokañca paññapenti dvīhi vatthūhi. Te ca bhonto samaṇabrāhmaṇā kimāgamma kimārabbha adhic­ca­samup­pan­nikā adhic­ca­samup­pannaṃ attānañca lokañca paññapenti dvīhi vatthūhi?</p>
<p><a class="sc" id="106"></a><a class="pts" id="pts1.29"></a><a class="ms" id="p_6D_111"></a><a class="msdiv" id="msdiv68"></a>Santi, bhikkhave, asaññasattā nāma devā. Saññuppādā ca pana te devā tamhā kāyā cavanti. Ṭhānaṃ kho panetaṃ, bhikkhave, vijjati, yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte saññuppādaṃ anussarati, tato paraṃ nānussarati. So evamāha: ‘adhic­ca­samup­panno attā ca loko ca. Taṃ kissa hetu? Ahañhi pubbe nāhosiṃ, somhi etarahi ahutvā santatāya pariṇato’ti. Idaṃ, bhikkhave, paṭhamaṃ ṭhānaṃ, yaṃ āgamma yaṃ ārabbha eke samaṇabrāhmaṇā adhic­ca­samup­pan­nikā adhic­ca­samup­pannaṃ attānañca lokañca paññapenti. (1: 17)</p>
<p><a class="sc" id="107"></a><a class="ms" id="p_6D_112"></a><a class="msdiv" id="msdiv69"></a>Dutiye ca bhonto samaṇabrāhmaṇā kimāgamma kimārabbha adhic­ca­samup­pan­nikā adhic­ca­samup­pannaṃ attānañca lokañca paññapenti? Idha, bhikkhave, ekacco samaṇo vā brāhmaṇo vā takkī hoti vīmaṃsī. So takka­pariyā­hataṃ vīmaṃ­sānu­cari­taṃ sayam­pa­ṭibhā­naṃ evamāha: ‘adhic­ca­samup­panno attā ca loko cā’ti. Idaṃ, bhikkhave, dutiyaṃ ṭhānaṃ, yaṃ āgamma yaṃ ārabbha eke samaṇabrāhmaṇā adhic­ca­samup­pan­nikā adhic­ca­samup­pannaṃ attānañca lokañca paññapenti. (2: 18)</p>
<p><a class="sc" id="108"></a><a class="ms" id="p_6D_113"></a><a class="msdiv" id="msdiv70"></a>Imehi kho te, bhikkhave, samaṇabrāhmaṇā adhic­ca­samup­pan­nikā adhic­ca­samup­pannaṃ attānañca lokañca paññapenti dvīhi vatthūhi. Ye hi keci, bhikkhave, samaṇā vā brāhmaṇā vā adhic­ca­samup­pan­nikā adhic­ca­samup­pannaṃ attānañca lokañca paññapenti, sabbe te imeheva dvīhi vatthūhi, etesaṃ vā aññatarena, natthi ito bahiddhā … pe … yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<p><a class="sc" id="109"></a><a class="ms" id="p_6D_114"></a><a class="msdiv" id="msdiv71"></a>Imehi kho te, bhikkhave, samaṇabrāhmaṇā pubban­ta­kap­pikā pubban­tā­nu­diṭṭhino pubbantaṃ ārabbha anekavihitāni adhi­mutti­padāni abhivadanti aṭṭhārasahi vatthūhi. Ye hi keci, bhikkhave, samaṇā vā brāhmaṇā vā pubban­ta­kap­pikā pubban­tā­nu­diṭṭhino pubban­ta­mārab­bha anekavihitāni adhi­mutti­padāni abhivadanti, sabbe te imeheva aṭṭhārasahi vatthūhi, etesaṃ vā aññatarena, natthi ito bahiddhā.</p>
<p><a class="sc" id="110"></a><a class="ms" id="p_6D_115"></a><a class="msdiv" id="msdiv72"></a>Tayidaṃ, bhikkhave, tathāgato pajānāti: ‘ime diṭṭhiṭṭhānā evaṅgahitā evaṃparāmaṭṭhā evaṅgatikā bhavanti evaṃa­bhisam­parāyā’ti. Tañca tathāgato pajānāti, tato ca uttaritaraṃ pajānāti, tañca pajānanaṃ na parāmasati, aparāmasato cassa paccattaññeva nibbuti viditā. Vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto, bhikkhave, tathāgato.</p>
<p><a class="sc" id="111"></a><a class="pts" id="pts1.30"></a><a class="ms" id="p_6D_116"></a><a class="msdiv" id="msdiv73"></a>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā ­paṇ­ḍita­veda­nīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<p class="endsection">Dutiya­bhā­ṇavāro.</p>
<h3>3.2. Aparan­ta­kap­pika</h3>
<p><a class="sc" id="112"></a><a class="ms" id="p_6D_118"></a><a class="msdiv" id="msdiv74"></a>Santi, bhikkhave, eke samaṇabrāhmaṇā aparan­ta­kap­pikā aparan­tā­nu­diṭṭhino, aparantaṃ ārabbha anekavihitāni adhi­mutti­padāni abhivadanti <span class="var" title="catu­cattā­ḷīsāya (s1-3, km)" id="note56">catu­cat­tārīsāya</span> vatthūhi. Te ca bhonto samaṇabrāhmaṇā kimāgamma kimārabbha aparan­ta­kap­pikā aparan­tā­nu­diṭṭhino aparantaṃ ārabbha anekavihitāni adhi­mutti­padāni abhivadanti catu­cat­tārīsāya vatthūhi?</p>
<h4>3.2.1. Saññīvāda</h4>
<p><a class="sc" id="113"></a><a class="pts" id="pts1.31"></a><a class="ms" id="p_6D_119"></a><a class="msdiv" id="msdiv75"></a>Santi, bhikkhave, eke samaṇabrāhmaṇā uddha­māghā­ta­nikā saññīvādā uddha­māghāta­naṃ saññiṃ attānaṃ paññapenti soḷasahi vatthūhi. Te ca bhonto samaṇabrāhmaṇā kimāgamma kimārabbha uddha­māghā­ta­nikā saññīvādā uddha­māghāta­naṃ saññiṃ attānaṃ paññapenti soḷasahi vatthūhi?</p>
<p><a class="sc" id="114"></a><a class="ms" id="p_6D_120"></a><a class="msdiv" id="msdiv76"></a>‘Rūpī attā hoti arogo paraṃ maraṇā saññī’ti naṃ paññapenti. (1: 19)</p>
<p><a class="sc" id="115"></a><a class="ms" id="p_6D_121"></a>‘Arūpī attā hoti arogo paraṃ maraṇā saññī’ti naṃ paññapenti. (2: 20)</p>
<p><a class="sc" id="116"></a><a class="ms" id="p_6D_122"></a>‘Rūpī ca arūpī ca attā hoti … pe …. (3: 21)</p>
<p><a class="sc" id="117"></a><a class="ms" id="p_6D_123"></a>‘Nevarūpī nārūpī attā hoti …. (4: 22)</p>
<p><a class="sc" id="118"></a><a class="ms" id="p_6D_124"></a>‘Antavā attā hoti …. (5: 23)</p>
<p><a class="sc" id="119"></a><a class="ms" id="p_6D_125"></a>‘Anantavā attā hoti …. (6: 24)</p>
<p><a class="sc" id="120"></a><a class="ms" id="p_6D_126"></a>‘Antavā ca anantavā ca attā hoti …. (7: 25)</p>
<p><a class="sc" id="121"></a><a class="ms" id="p_6D_127"></a>‘Nevantavā nānantavā attā hoti …. (8: 26)</p>
<p><a class="sc" id="122"></a><a class="ms" id="p_6D_128"></a>‘Ekattasaññī attā hoti …. (9: 27)</p>
<p><a class="sc" id="123"></a><a class="ms" id="p_6D_129"></a>‘Nānattasaññī attā hoti …. (10: 28)</p>
<p><a class="sc" id="124"></a><a class="ms" id="p_6D_130"></a>‘Parittasaññī attā hoti …. (11: 29)</p>
<p><a class="sc" id="125"></a><a class="ms" id="p_6D_131"></a>‘Appamāṇasaññī attā hoti …. (12: 30)</p>
<p><a class="sc" id="126"></a><a class="ms" id="p_6D_132"></a>‘Ekantasukhī attā hoti …. (13: 31)</p>
<p><a class="sc" id="127"></a><a class="ms" id="p_6D_133"></a>‘Ekantadukkhī attā hoti …. (14: 32)</p>
<p><a class="sc" id="128"></a><a class="ms" id="p_6D_134"></a>‘Sukhadukkhī attā hoti …. (15: 33)</p>
<p><a class="sc" id="129"></a><a class="ms" id="p_6D_135"></a>‘Adukkhamasukhī attā hoti arogo paraṃ maraṇā saññī’ti naṃ paññapenti. (16: 34)</p>
<p><a class="sc" id="130"></a><a class="pts" id="pts1.32"></a><a class="ms" id="p_6D_136"></a><a class="msdiv" id="msdiv77"></a>Imehi kho te, bhikkhave, samaṇabrāhmaṇā uddha­māghā­ta­nikā saññīvādā uddha­māghāta­naṃ saññiṃ attānaṃ paññapenti soḷasahi vatthūhi. Ye hi keci, bhikkhave, samaṇā vā brāhmaṇā vā uddha­māghā­ta­nikā saññīvādā uddha­māghāta­naṃ saññiṃ attānaṃ paññapenti, sabbe te imeheva soḷasahi vatthūhi, etesaṃ vā aññatarena, natthi ito bahiddhā … pe … yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<h4>3.2.2. Asaññīvāda</h4>
<p><a class="sc" id="131"></a><a class="ms" id="p_6D_137"></a><a class="msdiv" id="msdiv78"></a>Santi, bhikkhave, eke samaṇabrāhmaṇā uddha­māghā­ta­nikā asaññīvādā uddha­māghāta­naṃ asaññiṃ attānaṃ paññapenti aṭṭhahi vatthūhi. Te ca bhonto samaṇabrāhmaṇā kimāgamma kimārabbha uddha­māghā­ta­nikā asaññīvādā uddha­māghāta­naṃ asaññiṃ attānaṃ paññapenti aṭṭhahi vatthūhi?</p>
<p><a class="sc" id="132"></a><a class="ms" id="p_6D_138"></a><a class="msdiv" id="msdiv79"></a>‘Rūpī attā hoti arogo paraṃ maraṇā asaññī’ti naṃ paññapenti. (1: 35)</p>
<p><a class="sc" id="133"></a><a class="ms" id="p_6D_139"></a>‘Arūpī attā hoti arogo paraṃ maraṇā asaññī’ti naṃ paññapenti. (2: 36)</p>
<p><a class="sc" id="134"></a><a class="ms" id="p_6D_140"></a>‘Rūpī ca arūpī ca attā hoti … pe …. (3: 37)</p>
<p><a class="sc" id="135"></a><a class="ms" id="p_6D_141"></a>‘Nevarūpī nārūpī attā hoti …. (4: 38)</p>
<p><a class="sc" id="136"></a><a class="ms" id="p_6D_142"></a>‘Antavā attā hoti …. (5: 39)</p>
<p><a class="sc" id="137"></a><a class="ms" id="p_6D_143"></a>‘Anantavā attā hoti …. (6: 40)</p>
<p><a class="sc" id="138"></a><a class="ms" id="p_6D_144"></a>‘Antavā ca anantavā ca attā hoti …. (7: 41)</p>
<p><a class="sc" id="139"></a><a class="ms" id="p_6D_145"></a>‘Nevantavā nānantavā attā hoti arogo paraṃ maraṇā asaññī’ti naṃ paññapenti. (8: 42)</p>
<p><a class="sc" id="140"></a><a class="pts" id="pts1.33"></a><a class="ms" id="p_6D_146"></a><a class="msdiv" id="msdiv80"></a>Imehi kho te, bhikkhave, samaṇabrāhmaṇā uddha­māghā­ta­nikā asaññīvādā uddha­māghāta­naṃ asaññiṃ attānaṃ paññapenti aṭṭhahi vatthūhi. Ye hi keci, bhikkhave, samaṇā vā brāhmaṇā vā uddha­māghā­ta­nikā asaññīvādā uddha­māghāta­naṃ asaññiṃ attānaṃ paññapenti, sabbe te imeheva aṭṭhahi vatthūhi, etesaṃ vā aññatarena, natthi ito bahiddhā … pe … yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<h4>3.2.3. Nevasaññī­nāsaññī­vāda</h4>
<p><a class="sc" id="141"></a><a class="ms" id="p_6D_147"></a><a class="msdiv" id="msdiv81"></a>Santi, bhikkhave, eke samaṇabrāhmaṇā uddha­māghā­ta­nikā nevasaññī­nāsaññī­vādā, uddha­māghāta­naṃ nevasaññī­nāsaññiṃ attānaṃ paññapenti aṭṭhahi vatthūhi. Te ca bhonto samaṇabrāhmaṇā kimāgamma kimārabbha uddha­māghā­ta­nikā nevasaññī­nāsaññī­vādā uddha­māghāta­naṃ nevasaññī­nāsaññiṃ attānaṃ paññapenti aṭṭhahi vatthūhi?</p>
<p><a class="sc" id="142"></a><a class="ms" id="p_6D_148"></a><a class="msdiv" id="msdiv82"></a>‘Rūpī attā hoti arogo paraṃ maraṇā nevasaññī­nāsaññī’ti naṃ paññapenti. (1: 43)</p>
<p><a class="sc" id="143"></a><a class="ms" id="p_6D_149"></a>‘Arūpī attā hoti … pe …. (2: 44)</p>
<p><a class="sc" id="144"></a><a class="ms" id="p_6D_150"></a>‘Rūpī ca arūpī ca attā hoti …. (3: 45)</p>
<p><a class="sc" id="145"></a><a class="ms" id="p_6D_151"></a>‘Nevarūpī nārūpī attā hoti …. (4: 46)</p>
<p><a class="sc" id="146"></a><a class="ms" id="p_6D_152"></a>‘Antavā attā hoti …. (5: 47)</p>
<p><a class="sc" id="147"></a><a class="ms" id="p_6D_153"></a>‘Anantavā attā hoti …. (6: 48)</p>
<p><a class="sc" id="148"></a><a class="ms" id="p_6D_154"></a>‘Antavā ca anantavā ca attā hoti …. (7: 49)</p>
<p><a class="sc" id="149"></a><a class="ms" id="p_6D_155"></a>‘Nevantavā nānantavā attā hoti arogo paraṃ maraṇā nevasaññī­nāsaññī’ti naṃ paññapenti. (8: 50)</p>
<p><a class="sc" id="150"></a><a class="ms" id="p_6D_156"></a><a class="msdiv" id="msdiv83"></a>Imehi kho te, bhikkhave, samaṇabrāhmaṇā uddha­māghā­ta­nikā nevasaññī­nāsaññī­vādā uddha­māghāta­naṃ nevasaññī­nāsaññiṃ attānaṃ paññapenti aṭṭhahi vatthūhi. Ye hi keci, bhikkhave, samaṇā vā brāhmaṇā vā uddha­māghā­ta­nikā nevasaññī­nāsaññī­vādā uddha­māghāta­naṃ nevasaññī­nāsaññiṃ attānaṃ paññapenti, sabbe te imeheva aṭṭhahi vatthūhi … pe … yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<h4>3.2.4. Ucchedavāda</h4>
<p><a class="sc" id="151"></a><a class="pts" id="pts1.34"></a><a class="ms" id="p_6D_157"></a><a class="msdiv" id="msdiv84"></a>Santi, bhikkhave, eke samaṇabrāhmaṇā ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi. Te ca bhonto samaṇabrāhmaṇā kimāgamma kimārabbha ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi?</p>
<p><a class="sc" id="152"></a><a class="ms" id="p_6D_158"></a><a class="msdiv" id="msdiv85"></a>Idha, bhikkhave, ekacco samaṇo vā brāhmaṇo vā evaṃvādī hoti <span class="var" title="evaṃdiṭṭhī (bj, pts1, mr)" id="note57">evaṃdiṭṭhi</span>: ‘yato kho, bho, ayaṃ attā rūpī ­cātuma­hā­bhū­tiko mātā­pet­ti­ka­sam­bhavo kāyassa bhedā ucchijjati vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (1: 51)</p>
<p><a class="sc" id="153"></a><a class="ms" id="p_6D_159"></a><a class="msdiv" id="msdiv86"></a>Tamañño evamāha: ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño attā dibbo rūpī kāmāvacaro <span class="var" title="kabaliṅkārā ... (bj, pts1) | kavaḷiṅkārā ... (s1-3)" id="note58">kabaḷīkā­rāhāra­bhak­kho</span>. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato kāyassa bhedā ucchijjati vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (2: 52)</p>
<p><a class="sc" id="154"></a><a class="ms" id="p_6D_160"></a><a class="msdiv" id="msdiv87"></a>Tamañño evamāha: ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño attā dibbo rūpī manomayo sabbaṅ­gapaccaṅgī ahīnindriyo. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato kāyassa bhedā ucchijjati vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (3: 53)</p>
<p><a class="sc" id="155"></a><a class="pts" id="pts1.35"></a><a class="ms" id="p_6D_161"></a><a class="msdiv" id="msdiv88"></a>Tamañño evamāha: ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño attā sabbaso rūpasaññānaṃ samatikkamā paṭi­gha­saññā­naṃ <span class="var" title="atthagamā (bj, pts1)" id="note59">atthaṅgamā</span> nānat­ta­saññā­naṃ amanasikārā “ananto ākāso”ti ākāsānañ­cāya­tanūpago. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato kāyassa bhedā ucchijjati vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (4: 54)</p>
<p><a class="sc" id="156"></a><a class="ms" id="p_6D_162"></a><a class="msdiv" id="msdiv89"></a>Tamañño evamāha: ‘atthi kho, bho, eso attā yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño attā sabbaso ākāsānañ­cāyata­naṃ samatikkamma “anantaṃ viññāṇan”ti viñ­ñā­ṇañ­cāya­tanūpago. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato kāyassa bhedā ucchijjati vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (5: 55)</p>
<p><a class="sc" id="157"></a><a class="ms" id="p_6D_163"></a><a class="msdiv" id="msdiv90"></a>Tamañño evamāha: ‘atthi kho, bho, so attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño attā sabbaso viñ­ñā­ṇañ­cāyata­naṃ samatikkamma “natthi kiñcī”ti ākiñ­cañ­ñā­ya­tanūpago. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato kāyassa bhedā ucchijjati vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (6: 56)</p>
<p><a class="sc" id="158"></a><a class="ms" id="p_6D_164"></a><a class="msdiv" id="msdiv91"></a>Tamañño evamāha: ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā sammā samucchinno hoti. Atthi kho, bho, añño attā sabbaso ākiñ­cañ­ñā­yatanaṃ samatikkamma “santametaṃ paṇītametan”ti neva­saññā­nā­saññāya­tanūpago. Taṃ tvaṃ na jānāsi na passasi. Tamahaṃ jānāmi passāmi. So kho, bho, attā yato kāyassa bhedā ucchijjati vinassati, na hoti paraṃ maraṇā, ettāvatā kho, bho, ayaṃ attā sammā samucchinno hotī’ti. Ittheke sato sattassa ucchedaṃ vināsaṃ vibhavaṃ paññapenti. (7: 57)</p>
<p><a class="sc" id="159"></a><a class="pts" id="pts1.36"></a><a class="ms" id="p_6D_165"></a><a class="msdiv" id="msdiv92"></a>Imehi kho te, bhikkhave, samaṇabrāhmaṇā ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi. Ye hi keci, bhikkhave, samaṇā vā brāhmaṇā vā ucchedavādā sato sattassa ucchedaṃ vināsaṃ vibhavaṃ paññapenti, sabbe te imeheva sattahi vatthūhi … pe … yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<h4>3.2.5. Diṭṭha­dhamma­nib­bā­na­vāda</h4>
<p><a class="sc" id="160"></a><a class="ms" id="p_6D_166"></a><a class="msdiv" id="msdiv93"></a>Santi, bhikkhave, eke samaṇabrāhmaṇā diṭṭha­dhamma­nib­bā­na­vādā sato sattassa parama­diṭṭha­dhamma­nib­bā­naṃ paññapenti pañcahi vatthūhi. Te ca bhonto samaṇabrāhmaṇā kimāgamma kimārabbha diṭṭha­dhamma­nib­bā­na­vādā sato sattassa parama­diṭṭha­dhamma­nib­bā­naṃ paññapenti pañcahi vatthūhi?</p>
<p><a class="sc" id="161"></a><a class="ms" id="p_6D_167"></a><a class="msdiv" id="msdiv94"></a>Idha, bhikkhave, ekacco samaṇo vā brāhmaṇo vā evaṃvādī hoti evaṃdiṭṭhi: ‘yato kho, bho, ayaṃ attā pañcahi kāmaguṇehi samappito samaṅgībhūto paricāreti, ettāvatā kho, bho, ayaṃ attā parama­diṭṭha­dhamma­nib­bā­naṃ patto hotī’ti. Ittheke sato sattassa parama­diṭṭha­dhamma­nib­bā­naṃ paññapenti. (1: 58)</p>
<p><a class="sc" id="162"></a><a class="pts" id="pts1.37"></a><a class="ms" id="p_6D_168"></a><a class="msdiv" id="msdiv95"></a>Tamañño evamāha: ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā parama­diṭṭha­dhamma­nib­bā­naṃ patto hoti. Taṃ kissa hetu? Kāmā hi, bho, aniccā dukkhā vipari­ṇāma­dhammā, tesaṃ vipari­ṇāmañ­ñathā­bhāvā uppajjanti soka­pari­deva­duk­kha­do­manas­supāyāsā. Yato kho, bho, ayaṃ attā vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati, ettāvatā kho, bho, ayaṃ attā parama­diṭṭha­dhamma­nib­bā­naṃ patto hotī’ti. Ittheke sato sattassa parama­diṭṭha­dhamma­nib­bā­naṃ paññapenti. (2: 59)</p>
<p><a class="sc" id="163"></a><a class="ms" id="p_6D_169"></a><a class="msdiv" id="msdiv96"></a>Tamañño evamāha: ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā parama­diṭṭha­dhamma­nib­bā­naṃ patto hoti. Taṃ kissa hetu? Yadeva tattha vitakkitaṃ vicāritaṃ, etenetaṃ oḷārikaṃ akkhāyati. Yato kho, bho, ayaṃ attā vitak­ka­vicārā­naṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati, ettāvatā kho, bho, ayaṃ attā parama­diṭṭha­dhamma­nib­bā­naṃ patto hotī’ti. Ittheke sato sattassa parama­diṭṭha­dhamma­nib­bā­naṃ paññapenti. (3: 60)</p>
<p><a class="sc" id="164"></a><a class="ms" id="p_6D_170"></a><a class="msdiv" id="msdiv97"></a>Tamañño evamāha: ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā parama­diṭṭha­dhamma­nib­bā­naṃ patto hoti. Taṃ kissa hetu? Yadeva tattha pītigataṃ cetaso uppilāvitattaṃ, etenetaṃ oḷārikaṃ akkhāyati. Yato kho, bho, ayaṃ attā pītiyā ca virāgā upekkhako ca viharati, sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti “upekkhako satimā sukhavihārī”ti, tatiyaṃ jhānaṃ upasampajja viharati, ettāvatā kho, bho, ayaṃ attā parama­diṭṭha­dhamma­nib­bā­naṃ patto hotī’ti. Ittheke sato sattassa parama­diṭṭha­dhamma­nib­bā­naṃ paññapenti. (4: 61)</p>
<p><a class="sc" id="165"></a><a class="pts" id="pts1.38"></a><a class="ms" id="p_6D_171"></a><a class="msdiv" id="msdiv98"></a>Tamañño evamāha: ‘atthi kho, bho, eso attā, yaṃ tvaṃ vadesi, neso natthīti vadāmi; no ca kho, bho, ayaṃ attā ettāvatā parama­diṭṭha­dhamma­nib­bā­naṃ patto hoti. Taṃ kissa hetu? Yadeva tattha sukhamiti cetaso ābhogo, etenetaṃ oḷārikaṃ akkhāyati. Yato kho, bho, ayaṃ attā sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati, ettāvatā kho, bho, ayaṃ attā parama­diṭṭha­dhamma­nib­bā­naṃ patto hotī’ti. Ittheke sato sattassa parama­diṭṭha­dhamma­nib­bā­naṃ paññapenti. (5: 62)</p>
<p><a class="sc" id="166"></a><a class="ms" id="p_6D_172"></a><a class="msdiv" id="msdiv99"></a>Imehi kho te, bhikkhave, samaṇabrāhmaṇā diṭṭha­dhamma­nib­bā­na­vādā sato sattassa parama­diṭṭha­dhamma­nib­bā­naṃ paññapenti pañcahi vatthūhi. Ye hi keci, bhikkhave, samaṇā vā brāhmaṇā vā diṭṭha­dhamma­nib­bā­na­vādā sato sattassa parama­diṭṭha­dhamma­nib­bā­naṃ paññapenti, sabbe te imeheva pañcahi vatthūhi … pe … yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<p><a class="sc" id="167"></a><a class="pts" id="pts1.39"></a><a class="ms" id="p_6D_173"></a><a class="msdiv" id="msdiv100"></a>Imehi kho te, bhikkhave, samaṇabrāhmaṇā aparan­ta­kap­pikā aparan­tā­nu­diṭṭhino aparantaṃ ārabbha anekavihitāni adhi­mutti­padāni abhivadanti catu­cat­tārīsāya vatthūhi. Ye hi keci, bhikkhave, samaṇā vā brāhmaṇā vā aparan­ta­kap­pikā aparan­tā­nu­diṭṭhino aparantaṃ ārabbha anekavihitāni adhi­mutti­padāni abhivadanti, sabbe te imeheva catu­cat­tārīsāya vatthūhi … pe … yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<p><a class="sc" id="168"></a><a class="ms" id="p_6D_174"></a><a class="msdiv" id="msdiv101"></a>Imehi kho te, bhikkhave, samaṇabrāhmaṇā pubban­ta­kap­pikā ca aparan­ta­kap­pikā ca pubban­tā­pa­rantakap­pikā ca pubban­tā­pa­rantā­nu­diṭṭhino pubban­tā­pa­rantaṃ ārabbha anekavihitāni adhi­mutti­padāni abhivadanti dvāsaṭṭhiyā vatthūhi.</p>
<p><a class="sc" id="169"></a><a class="ms" id="p_6D_175"></a><a class="msdiv" id="msdiv102"></a>Ye hi keci, bhikkhave, samaṇā vā brāhmaṇā vā pubban­ta­kap­pikā vā aparan­ta­kap­pikā vā pubban­tā­pa­rantakap­pikā vā pubban­tā­pa­rantā­nu­diṭṭhino pubban­tā­pa­rantaṃ ārabbha anekavihitāni adhi­mutti­padāni abhivadanti, sabbe te imeheva dvāsaṭṭhiyā vatthūhi, etesaṃ vā aññatarena; natthi ito bahiddhā.</p>
<p><a class="sc" id="170"></a><a class="ms" id="p_6D_176"></a><a class="msdiv" id="msdiv103"></a>Tayidaṃ, bhikkhave, tathāgato pajānāti: ‘ime diṭṭhiṭṭhānā evaṅgahitā evaṃparāmaṭṭhā evaṅgatikā bhavanti evaṃa­bhisam­parāyā’ti. Tañca tathāgato pajānāti, tato ca uttaritaraṃ pajānāti, tañca pajānanaṃ na parāmasati, aparāmasato cassa paccattaññeva nibbuti viditā. Vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto, bhikkhave, tathāgato.</p>
<p><a class="sc" id="171"></a><a class="ms" id="p_6D_177"></a><a class="msdiv" id="msdiv104"></a>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā ­paṇ­ḍita­veda­nīyā, ye tathāgato sayaṃ abhiññā sacchikatvā pavedeti, yehi tathāgatassa yathābhuccaṃ vaṇṇaṃ sammā vadamānā vadeyyuṃ.</p>
<h2>4. Attā­loka­paññat­ti­vatthu</h2>
<h3>4.1. Pari­tassi­ta­vip­phan­di­ta­vāra</h3>
<p><a class="sc" id="172"></a><a class="pts" id="pts1.40"></a><a class="ms" id="p_6D_178"></a><a class="msdiv" id="msdiv105"></a>Tatra, bhikkhave, ye te samaṇabrāhmaṇā sassatavādā sassataṃ attānañca lokañca paññapenti catūhi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="173"></a><a class="ms" id="p_6D_179"></a><a class="msdiv" id="msdiv106"></a>Tatra, bhikkhave, ye te samaṇabrāhmaṇā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti catūhi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="174"></a><a class="ms" id="p_6D_180"></a><a class="msdiv" id="msdiv107"></a>Tatra, bhikkhave, ye te samaṇabrāhmaṇā antānantikā antānantaṃ lokassa paññapenti catūhi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="175"></a><a class="ms" id="p_6D_181"></a><a class="msdiv" id="msdiv108"></a>Tatra, bhikkhave, ye te samaṇabrāhmaṇā amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ catūhi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="176"></a><a class="ms" id="p_6D_182"></a><a class="msdiv" id="msdiv109"></a>Tatra, bhikkhave, ye te samaṇabrāhmaṇā adhic­ca­samup­pan­nikā adhic­ca­samup­pannaṃ attānañca lokañca paññapenti dvīhi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="177"></a><a class="ms" id="p_6D_183"></a><a class="msdiv" id="msdiv110"></a>Tatra, bhikkhave, ye te samaṇabrāhmaṇā pubban­ta­kap­pikā pubban­tā­nu­diṭṭhino pubbantaṃ ārabbha anekavihitāni adhi­mutti­padāni abhivadanti aṭṭhārasahi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="178"></a><a class="ms" id="p_6D_184"></a><a class="msdiv" id="msdiv111"></a>Tatra, bhikkhave, ye te samaṇabrāhmaṇā uddha­māghā­ta­nikā saññīvādā uddha­māghāta­naṃ saññiṃ attānaṃ paññapenti soḷasahi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="179"></a><a class="pts" id="pts1.41"></a><a class="ms" id="p_6D_185"></a><a class="msdiv" id="msdiv112"></a>Tatra, bhikkhave, ye te samaṇabrāhmaṇā uddha­māghā­ta­nikā asaññīvādā uddha­māghāta­naṃ asaññiṃ attānaṃ paññapenti aṭṭhahi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="180"></a><a class="ms" id="p_6D_186"></a><a class="msdiv" id="msdiv113"></a>Tatra, bhikkhave, ye te samaṇabrāhmaṇā uddha­māghā­ta­nikā nevasaññī­nāsaññī­vādā uddha­māghāta­naṃ nevasaññī­nāsaññiṃ attānaṃ paññapenti aṭṭhahi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="181"></a><a class="ms" id="p_6D_187"></a><a class="msdiv" id="msdiv114"></a>Tatra, bhikkhave, ye te samaṇabrāhmaṇā ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="182"></a><a class="ms" id="p_6D_188"></a><a class="msdiv" id="msdiv115"></a>Tatra, bhikkhave, ye te samaṇabrāhmaṇā diṭṭha­dhamma­nib­bā­na­vādā sato sattassa parama­diṭṭha­dhamma­nib­bā­naṃ paññapenti pañcahi vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="183"></a><a class="ms" id="p_6D_189"></a><a class="msdiv" id="msdiv116"></a>Tatra, bhikkhave, ye te samaṇabrāhmaṇā aparan­ta­kap­pikā aparan­tā­nu­diṭṭhino aparantaṃ ārabbha anekavihitāni adhi­mutti­padāni abhivadanti catu­cat­tārīsāya vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<p><a class="sc" id="184"></a><a class="ms" id="p_6D_190"></a><a class="msdiv" id="msdiv117"></a>Tatra, bhikkhave, ye te samaṇabrāhmaṇā pubban­ta­kap­pikā ca aparan­ta­kap­pikā ca pubban­tā­pa­rantakap­pikā ca pubban­tā­pa­rantā­nu­diṭṭhino pubban­tā­pa­rantaṃ ārabbha anekavihitāni adhi­mutti­padāni abhivadanti dvāsaṭṭhiyā vatthūhi, tadapi tesaṃ bhavataṃ samaṇab­rāhma­ṇā­naṃ ajānataṃ apassataṃ vedayitaṃ taṇhāgatānaṃ pari­tassi­ta­vip­phan­di­ta­meva.</p>
<h3>4.2. Phassa­pac­ca­yā­vāra</h3>
<p><a class="sc" id="185"></a><a class="pts" id="pts1.42"></a><a class="ms" id="p_6D_191"></a><a class="msdiv" id="msdiv118"></a>Tatra, bhikkhave, ye te samaṇabrāhmaṇā sassatavādā sassataṃ attānañca lokañca paññapenti catūhi vatthūhi, tadapi phassapaccayā.</p>
<p><a class="sc" id="186"></a><a class="ms" id="p_6D_192"></a><a class="msdiv" id="msdiv119"></a>Tatra, bhikkhave, ye te samaṇabrāhmaṇā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti catūhi vatthūhi, tadapi phassapaccayā.</p>
<p><a class="sc" id="187"></a><a class="ms" id="p_6D_193"></a><a class="msdiv" id="msdiv120"></a>Tatra, bhikkhave, ye te samaṇabrāhmaṇā antānantikā antānantaṃ lokassa paññapenti catūhi vatthūhi, tadapi phassapaccayā.</p>
<p><a class="sc" id="188"></a><a class="ms" id="p_6D_194"></a><a class="msdiv" id="msdiv121"></a>Tatra, bhikkhave, ye te samaṇabrāhmaṇā amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ catūhi vatthūhi, tadapi phassapaccayā.</p>
<p><a class="sc" id="189"></a><a class="ms" id="p_6D_195"></a><a class="msdiv" id="msdiv122"></a>Tatra, bhikkhave, ye te samaṇabrāhmaṇā adhic­ca­samup­pan­nikā adhic­ca­samup­pannaṃ attānañca lokañca paññapenti dvīhi vatthūhi, tadapi phassapaccayā.</p>
<p><a class="sc" id="190"></a><a class="ms" id="p_6D_196"></a><a class="msdiv" id="msdiv123"></a>Tatra, bhikkhave, ye te samaṇabrāhmaṇā pubban­ta­kap­pikā pubban­tā­nu­diṭṭhino pubbantaṃ ārabbha anekavihitāni adhi­mutti­padāni abhivadanti aṭṭhārasahi vatthūhi, tadapi phassapaccayā.</p>
<p><a class="sc" id="191"></a><a class="ms" id="p_6D_197"></a><a class="msdiv" id="msdiv124"></a>Tatra, bhikkhave, ye te samaṇabrāhmaṇā uddha­māghā­ta­nikā saññīvādā uddha­māghāta­naṃ saññiṃ attānaṃ paññapenti soḷasahi vatthūhi, tadapi phassapaccayā.</p>
<p><a class="sc" id="192"></a><a class="ms" id="p_6D_198"></a><a class="msdiv" id="msdiv125"></a>Tatra, bhikkhave, ye te samaṇabrāhmaṇā uddha­māghā­ta­nikā asaññīvādā uddha­māghāta­naṃ asaññiṃ attānaṃ paññapenti aṭṭhahi vatthūhi, tadapi phassapaccayā.</p>
<p><a class="sc" id="193"></a><a class="ms" id="p_6D_199"></a><a class="msdiv" id="msdiv126"></a>Tatra, bhikkhave, ye te samaṇabrāhmaṇā uddha­māghā­ta­nikā nevasaññī­nāsaññī­vādā uddha­māghāta­naṃ nevasaññī­nāsaññiṃ attānaṃ paññapenti aṭṭhahi vatthūhi, tadapi phassapaccayā.</p>
<p><a class="sc" id="194"></a><a class="ms" id="p_6D_200"></a><a class="msdiv" id="msdiv127"></a>Tatra, bhikkhave, ye te samaṇabrāhmaṇā ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi, tadapi phassapaccayā.</p>
<p><a class="sc" id="195"></a><a class="ms" id="p_6D_201"></a><a class="msdiv" id="msdiv128"></a>Tatra, bhikkhave, ye te samaṇabrāhmaṇā diṭṭha­dhamma­nib­bā­na­vādā sato sattassa parama­diṭṭha­dhamma­nib­bā­naṃ paññapenti pañcahi vatthūhi, tadapi phassapaccayā.</p>
<p><a class="sc" id="196"></a><a class="pts" id="pts1.43"></a><a class="ms" id="p_6D_202"></a><a class="msdiv" id="msdiv129"></a>Tatra, bhikkhave, ye te samaṇabrāhmaṇā aparan­ta­kap­pikā aparan­tā­nu­diṭṭhino aparantaṃ ārabbha anekavihitāni adhi­mutti­padāni abhivadanti catu­cat­tārīsāya vatthūhi, tadapi phassapaccayā.</p>
<p><a class="sc" id="197"></a><a class="ms" id="p_6D_203"></a><a class="msdiv" id="msdiv130"></a>Tatra, bhikkhave, ye te samaṇabrāhmaṇā pubban­ta­kap­pikā ca aparan­ta­kap­pikā ca pubban­tā­pa­rantakap­pikā ca pubban­tā­pa­rantā­nu­diṭṭhino pubban­tā­pa­rantaṃ ārabbha anekavihitāni adhi­mutti­padāni abhivadanti dvāsaṭṭhiyā vatthūhi, tadapi phassapaccayā.</p>
<h3>4.3. Netaṃ­ṭhānaṃ­vijja­ti­vāra</h3>
<p><a class="sc" id="198"></a><a class="ms" id="p_6D_204"></a><a class="msdiv" id="msdiv131"></a>Tatra, bhikkhave, ye te samaṇabrāhmaṇā sassatavādā sassataṃ attānañca lokañca paññapenti catūhi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="199"></a><a class="ms" id="p_6D_205"></a><a class="msdiv" id="msdiv132"></a>Tatra, bhikkhave, ye te samaṇabrāhmaṇā ekacca­sassa­tikā ekacca­a­sassa­tikā ekaccaṃ sassataṃ ekaccaṃ asassataṃ attānañca lokañca paññapenti catūhi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="200"></a><a class="ms" id="p_6D_206"></a><a class="msdiv" id="msdiv133"></a>Tatra, bhikkhave, ye te samaṇabrāhmaṇā antānantikā antānantaṃ lokassa paññapenti catūhi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="201"></a><a class="ms" id="p_6D_207"></a><a class="msdiv" id="msdiv134"></a>Tatra, bhikkhave, ye te samaṇabrāhmaṇā amarā­vikkhe­pikā tattha tattha pañhaṃ puṭṭhā samānā vācāvikkhepaṃ āpajjanti amarāvikkhepaṃ catūhi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="202"></a><a class="ms" id="p_6D_208"></a><a class="msdiv" id="msdiv135"></a>Tatra, bhikkhave, ye te samaṇabrāhmaṇā adhic­ca­samup­pan­nikā adhic­ca­samup­pannaṃ attānañca lokañca paññapenti dvīhi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="203"></a><a class="ms" id="p_6D_209"></a><a class="msdiv" id="msdiv136"></a>Tatra, bhikkhave, ye te samaṇabrāhmaṇā pubban­ta­kap­pikā pubban­tā­nu­diṭṭhino pubbantaṃ ārabbha anekavihitāni adhi­mutti­padāni abhivadanti aṭṭhārasahi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="204"></a><a class="pts" id="pts1.44"></a><a class="ms" id="p_6D_210"></a><a class="msdiv" id="msdiv137"></a>Tatra, bhikkhave, ye te samaṇabrāhmaṇā uddha­māghā­ta­nikā saññīvādā uddha­māghāta­naṃ saññiṃ attānaṃ paññapenti soḷasahi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="205"></a><a class="ms" id="p_6D_211"></a><a class="msdiv" id="msdiv138"></a>Tatra, bhikkhave, ye te samaṇabrāhmaṇā uddha­māghā­ta­nikā asaññīvādā, uddha­māghāta­naṃ asaññiṃ attānaṃ paññapenti aṭṭhahi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="206"></a><a class="ms" id="p_6D_212"></a><a class="msdiv" id="msdiv139"></a>Tatra, bhikkhave, ye te samaṇabrāhmaṇā uddha­māghā­ta­nikā nevasaññī­nāsaññī­vādā uddha­māghāta­naṃ nevasaññī­nāsaññiṃ attānaṃ paññapenti aṭṭhahi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="207"></a><a class="ms" id="p_6D_213"></a><a class="msdiv" id="msdiv140"></a>Tatra, bhikkhave, ye te samaṇabrāhmaṇā ucchedavādā sato sattassa ucchedaṃ vināsaṃ vibhavaṃ paññapenti sattahi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="208"></a><a class="ms" id="p_6D_214"></a><a class="msdiv" id="msdiv141"></a>Tatra, bhikkhave, ye te samaṇabrāhmaṇā diṭṭha­dhamma­nib­bā­na­vādā sato sattassa parama­diṭṭha­dhamma­nib­bā­naṃ paññapenti pañcahi vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="209"></a><a class="ms" id="p_6D_215"></a><a class="msdiv" id="msdiv142"></a>Tatra, bhikkhave, ye te samaṇabrāhmaṇā aparan­ta­kap­pikā aparan­tā­nu­diṭṭhino aparantaṃ ārabbha anekavihitāni adhi­mutti­padāni abhivadanti catu­cat­tārīsāya vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<p><a class="sc" id="210"></a><a class="ms" id="p_6D_216"></a><a class="msdiv" id="msdiv143"></a>Tatra, bhikkhave, ye te samaṇabrāhmaṇā pubban­ta­kap­pikā ca aparan­ta­kap­pikā ca pubban­tā­pa­rantakap­pikā ca pubban­tā­pa­rantā­nu­diṭṭhino pubban­tā­pa­rantaṃ ārabbha anekavihitāni adhi­mutti­padāni abhivadanti dvāsaṭṭhiyā vatthūhi, te vata aññatra phassā paṭi­saṃ­ve­dis­santīti netaṃ ṭhānaṃ vijjati.</p>
<h3>4.4. Diṭṭhi­gati­kā­dhiṭṭhā­na­vaṭṭa­ka­thā</h3>
<p><a class="sc" id="211"></a><a class="pts" id="pts1.45"></a><a class="ms" id="p_6D_217"></a><a class="msdiv" id="msdiv144"></a>Tatra, bhikkhave, ye te samaṇabrāhmaṇā sassatavādā sassataṃ attānañca lokañca paññapenti catūhi vatthūhi, yepi te samaṇabrāhmaṇā ekacca­sassa­tikā ekacca­a­sassa­tikā … pe … yepi te samaṇabrāhmaṇā antānantikā … yepi te samaṇabrāhmaṇā amarā­vikkhe­pikā … yepi te samaṇabrāhmaṇā adhic­ca­samup­pan­nikā … yepi te samaṇabrāhmaṇā pubban­ta­kap­pikā … yepi te samaṇabrāhmaṇā uddha­māghā­ta­nikā saññīvādā … yepi te samaṇabrāhmaṇā uddha­māghā­ta­nikā asaññīvādā … yepi te samaṇabrāhmaṇā uddha­māghā­ta­nikā nevasaññī­nāsaññī­vādā … yepi te samaṇabrāhmaṇā ucchedavādā … yepi te samaṇabrāhmaṇā diṭṭha­dhamma­nib­bā­na­vādā … yepi te samaṇabrāhmaṇā aparan­ta­kap­pikā … yepi te samaṇabrāhmaṇā pubban­ta­kap­pikā ca aparan­ta­kap­pikā ca pubban­tā­pa­rantakap­pikā ca pubban­tā­pa­rantā­nu­diṭṭhino pubban­tā­pa­rantaṃ ārabbha anekavihitāni adhi­mutti­padāni abhivadanti dvāsaṭṭhiyā vatthūhi, sabbe te chahi phassāyatanehi phussa phussa paṭisaṃvedenti tesaṃ vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ soka­pari­deva­duk­kha­do­manas­supāyāsā sambhavanti.</p>
<h2>5. Vivaṭṭakathādi</h2>
<p><a class="sc" id="212"></a><a class="ms" id="p_6D_218"></a><a class="msdiv" id="msdiv145"></a>Yato kho, bhikkhave, bhikkhu channaṃ phas­sāyata­nā­naṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti, ayaṃ imehi sabbeheva uttaritaraṃ pajānāti.</p>
<p><a class="sc" id="213"></a><a class="ms" id="p_6D_219"></a><a class="msdiv" id="msdiv146"></a>Ye hi keci, bhikkhave, samaṇā vā brāhmaṇā vā pubban­ta­kap­pikā vā aparan­ta­kap­pikā vā pubban­tā­pa­rantakap­pikā vā pubban­tā­pa­rantā­nu­diṭṭhino pubban­tā­pa­rantaṃ ārabbha anekavihitāni adhi­mutti­padāni abhivadanti, sabbe te imeheva dvāsaṭṭhiyā vatthūhi antojālīkatā, ettha sitāva ummujjamānā ummujjanti, ettha pariyāpannā antojālīkatāva ummujjamānā ummujjanti.</p>
<p><a class="sc" id="214"></a><a class="pts" id="pts1.46"></a><a class="ms" id="p_6D_220"></a>Seyyathāpi, bhikkhave, dakkho kevaṭṭo vā kevaṭṭantevāsī vā sukhumac­chi­kena jālena parittaṃ <span class="var" title="udakarahadaṃ (s1-3)" id="note60">udakadahaṃ</span> otthareyya. Tassa evamassa: ‘ye kho keci imasmiṃ udakadahe oḷārikā pāṇā, sabbe te antojālīkatā. Ettha sitāva ummujjamānā ummujjanti; ettha pariyāpannā antojālīkatāva ummujjamānā ummujjantī’ti; evameva kho, bhikkhave, ye hi keci samaṇā vā brāhmaṇā vā pubban­ta­kap­pikā vā aparan­ta­kap­pikā vā pubban­tā­pa­rantakap­pikā vā pubban­tā­pa­rantā­nu­diṭṭhino pubban­tā­pa­rantaṃ ārabbha anekavihitāni adhi­mutti­padāni abhivadanti, sabbe te imeheva dvāsaṭṭhiyā vatthūhi antojālīkatā ettha sitāva ummujjamānā ummujjanti, ettha pariyāpannā antojālīkatāva ummujjamānā ummujjanti.</p>
<p><a class="sc" id="215"></a><a class="ms" id="p_6D_221"></a><a class="msdiv" id="msdiv147"></a>Ucchin­na­bhava­nettiko, bhikkhave, tathāgatassa kāyo tiṭṭhati. Yāvassa kāyo ṭhassati, tāva naṃ dakkhanti devamanussā. Kāyassa bhedā uddhaṃ jīvita­pariyā­dānā na naṃ dakkhanti devamanussā.</p>
<p><a class="sc" id="216"></a><a class="ms" id="p_6D_222"></a>Seyyathāpi, bhikkhave, ambapiṇḍiyā vaṇṭacchinnāya yāni kānici ambāni <span class="var" title="vaṇ­ṭū­pani­bandha­nāni (pts1) | vaṇḍa­paṭi­baddhāni (mr)" id="note61">vaṇ­ṭapaṭi­bandhāni</span>, sabbāni tāni tadanvayāni bhavanti; evameva kho, bhikkhave, ucchin­na­bhava­nettiko tathāgatassa kāyo tiṭṭhati, yāvassa kāyo ṭhassati, tāva naṃ dakkhanti devamanussā, kāyassa bhedā uddhaṃ jīvita­pariyā­dānā na naṃ dakkhanti devamanussā”ti.</p>
<p><a class="sc" id="217"></a><a class="ms" id="p_6D_223"></a><a class="msdiv" id="msdiv148"></a>Evaṃ vutte, āyasmā ānando bhagavantaṃ etadavoca: “acchariyaṃ, bhante, abbhutaṃ, bhante, ko nāmo ayaṃ, bhante, dhammapariyāyo”ti? “Tasmātiha tvaṃ, ānanda, imaṃ dhamma­pariyā­yaṃ atthajālantipi naṃ dhārehi, dhamma­jālan­tipi naṃ dhārehi, brahma­jālan­tipi naṃ dhārehi, diṭṭhi­jālan­tipi naṃ dhārehi, anuttaro saṅgā­ma­vi­jayo­tipi naṃ dhārehī”ti.</p>
<p><a class="sc" id="218"></a><a class="ms" id="p_6D_224"></a><a class="msdiv" id="msdiv149"></a>Idamavoca bhagavā. Attamanā te bhikkhū bhagavato bhāsitaṃ abhinandunti. Imasmiñca pana vey­yāka­ra­ṇas­miṃ bhaññamāne <span class="var" title="sahassī (pts1)" id="note62">dasasahassī</span> lokadhātu akampitthāti.</p>
<p class="endsutta">Brahma­jāla­suttaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Brahma­jāla­sutta</span> <span class="hidden">Parib­bāja­ka­kathā</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>