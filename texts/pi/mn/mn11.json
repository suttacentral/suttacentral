{
  "_markup_path": "markup/mn/mn11.html",
  "_alt_strings": [
    "en/sujato/mn/mn11.json"
  ],
  "mn11:1.1": "Majjhima Nikāya 11",
  "mn11:2.1": "Cūḷasīhanādasutta",
  "mn11:3.1": "<span class=\"evam\">Evaṃ me sutaṃ—​</span>",
  "mn11:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn11:3.3": "Tatra kho bhagavā bhikkhū āmantesi:",
  "mn11:3.4": "“bhikkhavo”ti.",
  "mn11:3.5": "“Bhadante”ti te bhikkhū bhagavato paccassosuṃ.",
  "mn11:3.6": "Bhagavā etadavoca:",
  "mn11:4.1": "“Idheva, bhikkhave, samaṇo, idha dutiyo samaṇo, idha tatiyo samaṇo, idha catuttho samaṇo;",
  "mn11:4.2": "suññā parappavādā samaṇebhi aññehīti.",
  "mn11:4.3": "Evametaṃ, bhikkhave, sammā sīhanādaṃ nadatha.",
  "mn11:5.1": "Ṭhānaṃ kho panetaṃ, bhikkhave, vijjati yaṃ aññatitthiyā paribbājakā evaṃ vadeyyuṃ:",
  "mn11:5.2": "‘ko panāyasmantānaṃ assāso, kiṃ balaṃ, yena tumhe āyasmanto evaṃ vadetha—",
  "mn11:5.3": "idheva samaṇo, idha dutiyo samaṇo, idha tatiyo samaṇo, idha catuttho samaṇo;",
  "mn11:5.4": "suññā parappavādā samaṇebhi aññehī’ti?",
  "mn11:5.5": "Evaṃvādino, bhikkhave, aññatitthiyā paribbājakā evamassu vacanīyā:",
  "mn11:5.6": "‘atthi kho no, āvuso, tena bhagavatā jānatā passatā arahatā sammāsambuddhena cattāro dhammā akkhātā ye mayaṃ attani sampassamānā evaṃ vadema—",
  "mn11:5.7": "idheva samaṇo, idha dutiyo samaṇo, idha tatiyo samaṇo, idha catuttho samaṇo;",
  "mn11:5.8": "suññā parappavādā samaṇebhi aññehīti.",
  "mn11:5.9": "Katame cattāro?",
  "mn11:5.10": "Atthi kho no, āvuso, satthari pasādo, atthi dhamme pasādo, atthi sīlesu paripūrakāritā;",
  "mn11:5.11": "sahadhammikā kho pana piyā manāpā—",
  "mn11:5.12": "gahaṭṭhā ceva pabbajitā ca.",
  "mn11:5.13": "Ime kho no, āvuso, tena bhagavatā jānatā passatā arahatā sammāsambuddhena cattāro dhammā akkhātā ye mayaṃ attani sampassamānā evaṃ vadema—",
  "mn11:5.14": "idheva samaṇo, idha dutiyo samaṇo, idha tatiyo samaṇo, idha catuttho samaṇo;",
  "mn11:5.15": "suññā parappavādā samaṇebhi aññehī’ti.",
  "mn11:6.1": "Ṭhānaṃ kho panetaṃ, bhikkhave, vijjati yaṃ aññatitthiyā paribbājakā evaṃ vadeyyuṃ:",
  "mn11:6.2": "‘amhākampi kho, āvuso, atthi satthari pasādo yo amhākaṃ satthā, amhākampi atthi dhamme pasādo yo amhākaṃ dhammo, mayampi sīlesu paripūrakārino yāni amhākaṃ sīlāni, amhākampi sahadhammikā piyā manāpā—",
  "mn11:6.3": "gahaṭṭhā ceva pabbajitā ca.",
  "mn11:6.4": "Idha no, āvuso, ko viseso ko adhippayāso kiṃ nānākaraṇaṃ yadidaṃ tumhākañceva amhākañcā’ti?",
  "mn11:7.1": "Evaṃvādino, bhikkhave, aññatitthiyā paribbājakā evamassu vacanīyā:",
  "mn11:7.2": "‘kiṃ panāvuso, ekā niṭṭhā, udāhu puthu niṭṭhā’ti?",
  "mn11:7.3": "Sammā byākaramānā, bhikkhave, aññatitthiyā paribbājakā evaṃ byākareyyuṃ:",
  "mn11:7.4": "‘ekāvuso, niṭṭhā, na puthu niṭṭhā’ti.",
  "mn11:8.1": "‘Sā panāvuso, niṭṭhā sarāgassa udāhu vītarāgassā’ti?",
  "mn11:8.2": "Sammā byākaramānā, bhikkhave, aññatitthiyā paribbājakā evaṃ byākareyyuṃ:",
  "mn11:8.3": "‘vītarāgassāvuso, sā niṭṭhā, na sā niṭṭhā sarāgassā’ti.",
  "mn11:9.1": "‘Sā panāvuso, niṭṭhā sadosassa udāhu vītadosassā’ti?",
  "mn11:9.2": "Sammā byākaramānā, bhikkhave, aññatitthiyā paribbājakā evaṃ byākareyyuṃ:",
  "mn11:9.3": "‘vītadosassāvuso, sā niṭṭhā, na sā niṭṭhā sadosassā’ti.",
  "mn11:10.1": "‘Sā panāvuso, niṭṭhā samohassa udāhu vītamohassā’ti?",
  "mn11:10.2": "Sammā byākaramānā, bhikkhave, aññatitthiyā paribbājakā evaṃ byākareyyuṃ:",
  "mn11:10.3": "‘vītamohassāvuso, sā niṭṭhā, na sā niṭṭhā samohassā’ti.",
  "mn11:11.1": "‘Sā panāvuso, niṭṭhā sataṇhassa udāhu vītataṇhassā’ti?",
  "mn11:11.2": "Sammā byākaramānā, bhikkhave, aññatitthiyā paribbājakā evaṃ byākareyyuṃ:",
  "mn11:11.3": "‘vītataṇhassāvuso, sā niṭṭhā, na sā niṭṭhā sataṇhassā’ti.",
  "mn11:12.1": "‘Sā panāvuso, niṭṭhā saupādānassa udāhu anupādānassā’ti?",
  "mn11:12.2": "Sammā byākaramānā, bhikkhave, aññatitthiyā paribbājakā evaṃ byākareyyuṃ:",
  "mn11:12.3": "‘anupādānassāvuso, sā niṭṭhā, na sā niṭṭhā saupādānassā’ti.",
  "mn11:13.1": "‘Sā panāvuso, niṭṭhā viddasuno udāhu aviddasuno’ti?",
  "mn11:13.2": "Sammā byākaramānā, bhikkhave, aññatitthiyā paribbājakā evaṃ byākareyyuṃ:",
  "mn11:13.3": "‘viddasuno, āvuso, sā niṭṭhā, na sā niṭṭhā aviddasuno’ti.",
  "mn11:14.1": "‘Sā panāvuso, niṭṭhā anuruddhappaṭiviruddhassa udāhu ananuruddhaappaṭiviruddhassā’ti?",
  "mn11:14.2": "Sammā byākaramānā, bhikkhave, aññatitthiyā paribbājakā evaṃ byākareyyuṃ:",
  "mn11:14.3": "‘ananuruddhaappaṭiviruddhassāvuso, sā niṭṭhā, na sā niṭṭhā anuruddhappaṭiviruddhassā’ti.",
  "mn11:15.1": "‘Sā panāvuso, niṭṭhā papañcārāmassa papañcaratino udāhu nippapañcārāmassa nippapañcaratino’ti?",
  "mn11:15.2": "Sammā byākaramānā, bhikkhave, aññatitthiyā paribbājakā evaṃ byākareyyuṃ:",
  "mn11:15.3": "‘nippapañcārāmassāvuso, sā niṭṭhā nippapañcaratino, na sā niṭṭhā papañcārāmassa papañcaratino’ti.",
  "mn11:16.1": "Dvemā, bhikkhave, diṭṭhiyo—",
  "mn11:16.2": "bhavadiṭṭhi ca vibhavadiṭṭhi ca.",
  "mn11:16.3": "Ye hi keci, bhikkhave, samaṇā vā brāhmaṇā vā bhavadiṭṭhiṃ allīnā bhavadiṭṭhiṃ upagatā bhavadiṭṭhiṃ ajjhositā, vibhavadiṭṭhiyā te paṭiviruddhā.",
  "mn11:16.4": "Ye hi keci, bhikkhave, samaṇā vā brāhmaṇā vā vibhavadiṭṭhiṃ allīnā vibhavadiṭṭhiṃ upagatā vibhavadiṭṭhiṃ ajjhositā, bhavadiṭṭhiyā te paṭiviruddhā.",
  "mn11:16.5": "Ye hi keci, bhikkhave, samaṇā vā brāhmaṇā vā imāsaṃ dvinnaṃ diṭṭhīnaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānanti, ‘te sarāgā te sadosā te samohā te sataṇhā te saupādānā te aviddasuno te anuruddhappaṭiviruddhā te papañcārāmā papañcaratino;",
  "mn11:16.6": "te na parimuccanti jātiyā jarāya maraṇena sokehi paridevehi dukkhehi domanassehi upāyāsehi;",
  "mn11:16.7": "na parimuccanti dukkhasmā’ti vadāmi.",
  "mn11:16.8": "Ye ca kho keci, bhikkhave, samaṇā vā brāhmaṇā vā imāsaṃ dvinnaṃ diṭṭhīnaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānanti, ‘te vītarāgā te vītadosā te vītamohā te vītataṇhā te anupādānā te viddasuno te ananuruddhaappaṭiviruddhā te nippapañcārāmā nippapañcaratino;",
  "mn11:16.9": "te parimuccanti jātiyā jarāya maraṇena sokehi paridevehi dukkhehi domanassehi upāyāsehi;",
  "mn11:16.10": "parimuccanti dukkhasmā’ti vadāmi.",
  "mn11:17.1": "Cattārimāni, bhikkhave, upādānāni.",
  "mn11:17.2": "Katamāni cattāri?",
  "mn11:17.3": "Kāmupādānaṃ, diṭṭhupādānaṃ, sīlabbatupādānaṃ, attavādupādānaṃ.",
  "mn11:17.4": "Santi, bhikkhave, eke samaṇabrāhmaṇā sabbupādānapariññāvādā paṭijānamānā.",
  "mn11:17.5": "Te na sammā sabbupādānapariññaṃ paññapenti—",
  "mn11:17.6": "kāmupādānassa pariññaṃ paññapenti, na diṭṭhupādānassa pariññaṃ paññapenti, na sīlabbatupādānassa pariññaṃ paññapenti, na attavādupādānassa pariññaṃ paññapenti.",
  "mn11:17.7": "Taṃ kissa hetu?",
  "mn11:17.8": "Imāni hi te bhonto samaṇabrāhmaṇā tīṇi ṭhānāni yathābhūtaṃ nappajānanti.",
  "mn11:17.9": "Tasmā te bhonto samaṇabrāhmaṇā sabbupādānapariññāvādā paṭijānamānā;",
  "mn11:17.10": "te na sammā sabbupādānapariññaṃ paññapenti—",
  "mn11:17.11": "kāmupādānassa pariññaṃ paññapenti, na diṭṭhupādānassa pariññaṃ paññapenti, na sīlabbatupādānassa pariññaṃ paññapenti, na attavādupādānassa pariññaṃ paññapenti.",
  "mn11:18.1": "Santi, bhikkhave, eke samaṇabrāhmaṇā sabbupādānapariññāvādā paṭijānamānā.",
  "mn11:18.2": "Te na sammā sabbupādānapariññaṃ paññapenti—",
  "mn11:18.3": "kāmupādānassa pariññaṃ paññapenti, diṭṭhupādānassa pariññaṃ paññapenti, na sīlabbatupādānassa pariññaṃ paññapenti, na attavādupādānassa pariññaṃ paññapenti.",
  "mn11:18.4": "Taṃ kissa hetu?",
  "mn11:18.5": "Imāni hi te bhonto samaṇabrāhmaṇā dve ṭhānāni yathābhūtaṃ nappajānanti.",
  "mn11:18.6": "Tasmā te bhonto samaṇabrāhmaṇā sabbupādānapariññāvādā paṭijānamānā;",
  "mn11:18.7": "te na sammā sabbupādānapariññaṃ paññapenti—",
  "mn11:18.8": "kāmupādānassa pariññaṃ paññapenti, diṭṭhupādānassa pariññaṃ paññapenti, na sīlabbatupādānassa pariññaṃ paññapenti, na attavādupādānassa pariññaṃ paññapenti.",
  "mn11:19.1": "Santi, bhikkhave, eke samaṇabrāhmaṇā sabbupādānapariññāvādā paṭijānamānā.",
  "mn11:19.2": "Te na sammā sabbupādānapariññaṃ paññapenti—",
  "mn11:19.3": "kāmupādānassa pariññaṃ paññapenti, diṭṭhupādānassa pariññaṃ paññapenti, sīlabbatupādānassa pariññaṃ paññapenti, na attavādupādānassa pariññaṃ paññapenti.",
  "mn11:19.4": "Taṃ kissa hetu?",
  "mn11:19.5": "Imañhi te bhonto samaṇabrāhmaṇā ekaṃ ṭhānaṃ yathābhūtaṃ nappajānanti.",
  "mn11:19.6": "Tasmā te bhonto samaṇabrāhmaṇā sabbupādānapariññāvādā paṭijānamānā;",
  "mn11:19.7": "te na sammā sabbupādānapariññaṃ paññapenti—",
  "mn11:19.8": "kāmupādānassa pariññaṃ paññapenti, diṭṭhupādānassa pariññaṃ paññapenti, sīlabbatupādānassa pariññaṃ paññapenti, na attavādupādānassa pariññaṃ paññapenti.",
  "mn11:20.1": "Evarūpe kho, bhikkhave, dhammavinaye yo satthari pasādo so na sammaggato akkhāyati;",
  "mn11:20.2": "yo dhamme pasādo so na sammaggato akkhāyati;",
  "mn11:20.3": "yā sīlesu paripūrakāritā sā na sammaggatā akkhāyati;",
  "mn11:20.4": "yā sahadhammikesu piyamanāpatā sā na sammaggatā akkhāyati.",
  "mn11:20.5": "Taṃ kissa hetu?",
  "mn11:20.6": "Evañhetaṃ, bhikkhave, hoti yathā taṃ durakkhāte dhammavinaye duppavedite aniyyānike anupasamasaṃvattanike asammāsambuddhappavedite.",
  "mn11:21.1": "Tathāgato ca kho, bhikkhave, arahaṃ sammāsambuddho sabbupādānapariññāvādo paṭijānamāno sammā sabbupādānapariññaṃ paññapeti—",
  "mn11:21.2": "kāmupādānassa pariññaṃ paññapeti, diṭṭhupādānassa pariññaṃ paññapeti, sīlabbatupādānassa pariññaṃ paññapeti, attavādupādānassa pariññaṃ paññapeti.",
  "mn11:21.3": "Evarūpe kho, bhikkhave, dhammavinaye yo satthari pasādo so sammaggato akkhāyati;",
  "mn11:21.4": "yo dhamme pasādo so sammaggato akkhāyati;",
  "mn11:21.5": "yā sīlesu paripūrakāritā sā sammaggatā akkhāyati;",
  "mn11:21.6": "yā sahadhammikesu piyamanāpatā sā sammaggatā akkhāyati.",
  "mn11:21.7": "Taṃ kissa hetu?",
  "mn11:21.8": "Evañhetaṃ, bhikkhave, hoti yathā taṃ svākkhāte dhammavinaye suppavedite niyyānike upasamasaṃvattanike sammāsambuddhappavedite.",
  "mn11:22.1": "Ime ca, bhikkhave, cattāro upādānā.",
  "mn11:22.2": "Kiṃnidānā kiṃsamudayā kiṃjātikā kiṃpabhavā?",
  "mn11:22.3": "Ime cattāro upādānā taṇhānidānā taṇhāsamudayā taṇhājātikā taṇhāpabhavā.",
  "mn11:22.4": "Taṇhā cāyaṃ, bhikkhave, kiṃnidānā kiṃsamudayā kiṃjātikā kiṃpabhavā?",
  "mn11:22.5": "Taṇhā vedanānidānā vedanāsamudayā vedanājātikā vedanāpabhavā.",
  "mn11:22.6": "Vedanā cāyaṃ, bhikkhave, kiṃnidānā kiṃsamudayā kiṃjātikā kiṃpabhavā?",
  "mn11:22.7": "Vedanā phassanidānā phassasamudayā phassajātikā phassapabhavā.",
  "mn11:22.8": "Phasso cāyaṃ, bhikkhave, kiṃnidāno kiṃsamudayo kiṃjātiko kiṃpabhavo?",
  "mn11:22.9": "Phasso saḷāyatananidāno saḷāyatanasamudayo saḷāyatanajātiko saḷāyatanapabhavo.",
  "mn11:22.10": "Saḷāyatanañcidaṃ, bhikkhave, kiṃnidānaṃ kiṃsamudayaṃ kiṃjātikaṃ kiṃpabhavaṃ?",
  "mn11:22.11": "Saḷāyatanaṃ nāmarūpanidānaṃ nāmarūpasamudayaṃ nāmarūpajātikaṃ nāmarūpapabhavaṃ.",
  "mn11:22.12": "Nāmarūpañcidaṃ, bhikkhave, kiṃnidānaṃ kiṃsamudayaṃ kiṃjātikaṃ kiṃpabhavaṃ?",
  "mn11:22.13": "Nāmarūpaṃ viññāṇanidānaṃ viññāṇasamudayaṃ viññāṇajātikaṃ viññāṇapabhavaṃ.",
  "mn11:22.14": "Viññāṇañcidaṃ, bhikkhave, kiṃnidānaṃ kiṃsamudayaṃ kiṃjātikaṃ kiṃpabhavaṃ?",
  "mn11:22.15": "Viññāṇaṃ saṅkhāranidānaṃ saṅkhārasamudayaṃ saṅkhārajātikaṃ saṅkhārapabhavaṃ.",
  "mn11:22.16": "Saṅkhārā cime, bhikkhave, kiṃnidānā kiṃsamudayā kiṃjātikā kiṃpabhavā?",
  "mn11:22.17": "Saṅkhārā avijjānidānā avijjāsamudayā avijjājātikā avijjāpabhavā.",
  "mn11:23.1": "Yato ca kho, bhikkhave, bhikkhuno avijjā pahīnā hoti vijjā uppannā, so avijjāvirāgā vijjuppādā neva kāmupādānaṃ upādiyati, na diṭṭhupādānaṃ upādiyati, na sīlabbatupādānaṃ upādiyati, na attavādupādānaṃ upādiyati.",
  "mn11:23.2": "Anupādiyaṃ na paritassati, aparitassaṃ paccattaññeva parinibbāyati.",
  "mn11:23.3": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.",
  "mn11:24.1": "Idamavoca bhagavā.",
  "mn11:24.2": "Attamanā te bhikkhū bhagavato bhāsitaṃ abhinandunti.",
  "mn11:25.1": "Cūḷasīhanādasuttaṃ niṭṭhitaṃ paṭhamaṃ."
}