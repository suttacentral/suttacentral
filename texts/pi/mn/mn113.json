{
  "_markup_path": "markup/mn/mn113.html",
  "_alt_strings": [
    "en/sujato/mn/mn113.json"
  ],
  "mn113:1.1": "Majjhima Nikāya 113",
  "mn113:2.1": "Sappurisasutta",
  "mn113:3.1": "<span class=\"evam\">Evaṃ me sutaṃ—​</span>",
  "mn113:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "mn113:3.3": "Tatra kho bhagavā bhikkhū āmantesi:",
  "mn113:3.4": "“bhikkhavo”ti.",
  "mn113:3.5": "“Bhadante”ti te bhikkhū bhagavato paccassosuṃ.",
  "mn113:3.6": "Bhagavā etadavoca: <a class=\"wp\" id=\"wp2\"></a>“",
  "mn113:3.7": "sappurisadhammañca vo, bhikkhave, desessāmi asappurisadhammañca.",
  "mn113:3.8": "Taṃ suṇātha, sādhukaṃ manasi karotha, bhāsissāmī”ti.",
  "mn113:3.9": "“Evaṃ, bhante”ti kho te bhikkhū bhagavato paccassosuṃ.",
  "mn113:3.10": "Bhagavā etadavoca:",
  "mn113:4.1": "“Katamo ca, bhikkhave, asappurisadhammo?",
  "mn113:4.2": "Idha, bhikkhave, asappuriso uccākulā pabbajito hoti.",
  "mn113:4.3": "So iti paṭisañcikkhati:",
  "mn113:4.4": "‘ahaṃ khomhi uccākulā pabbajito, ime panaññe bhikkhū na uccākulā pabbajitā’ti.",
  "mn113:4.5": "So tāya uccākulīnatāya attānukkaṃseti, paraṃ vambheti.",
  "mn113:4.6": "Ayaṃ, bhikkhave, asappurisadhammo.",
  "mn113:4.7": "Sappuriso ca kho, bhikkhave, iti paṭisañcikkhati:",
  "mn113:4.8": "‘na kho uccākulīnatāya lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:4.9": "No cepi uccākulā pabbajito hoti;",
  "mn113:4.10": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:4.11": "So paṭipadaṃyeva antaraṃ karitvā tāya uccākulīnatāya nevattānukkaṃseti na paraṃ vambheti.",
  "mn113:4.12": "Ayaṃ, bhikkhave, sappurisadhammo. <span class=\"brnum\">(1)</span>",
  "mn113:5.1": "Puna caparaṃ, bhikkhave, asappuriso mahākulā pabbajito hoti …",
  "mn113:5.2": "pe …",
  "mn113:5.3": "mahābhogakulā pabbajito hoti …",
  "mn113:5.4": "pe …",
  "mn113:5.5": "uḷārabhogakulā pabbajito hoti.",
  "mn113:5.6": "So iti paṭisañcikkhati:",
  "mn113:5.7": "‘ahaṃ khomhi uḷārabhogakulā pabbajito, ime panaññe bhikkhū na uḷārabhogakulā pabbajitā’ti.",
  "mn113:5.8": "So tāya uḷārabhogatāya attānukkaṃseti, paraṃ vambheti.",
  "mn113:5.9": "Ayampi, bhikkhave, asappurisadhammo.",
  "mn113:5.10": "Sappuriso ca kho, bhikkhave, iti paṭisañcikkhati:",
  "mn113:5.11": "‘na kho uḷārabhogatāya lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:5.12": "No cepi uḷārabhogakulā pabbajito hoti;",
  "mn113:5.13": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:5.14": "So paṭipadaṃyeva antaraṃ karitvā tāya uḷārabhogatāya nevattānukkaṃseti, na paraṃ vambheti.",
  "mn113:5.15": "Ayampi, bhikkhave, sappurisadhammo.",
  "mn113:5.16": "(2–4.)",
  "mn113:6.1": "Puna caparaṃ, bhikkhave, asappuriso ñāto hoti yasassī.",
  "mn113:6.2": "So iti paṭisañcikkhati:",
  "mn113:6.3": "‘ahaṃ khomhi ñāto yasassī, ime panaññe bhikkhū appaññātā appesakkhā’ti.",
  "mn113:6.4": "So tena ñattena attānukkaṃseti, paraṃ vambheti.",
  "mn113:6.5": "Ayampi, bhikkhave, asappurisadhammo.",
  "mn113:6.6": "Sappuriso ca kho, bhikkhave, iti paṭisañcikkhati:",
  "mn113:6.7": "‘na kho ñattena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:6.8": "No cepi ñāto hoti yasassī;",
  "mn113:6.9": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:6.10": "So paṭipadaṃyeva antaraṃ karitvā tena ñattena nevattānukkaṃseti, na paraṃ vambheti.",
  "mn113:6.11": "Ayampi, bhikkhave, sappurisadhammo. <span class=\"brnum\">(5)</span>",
  "mn113:7.1": "Puna caparaṃ, bhikkhave, asappuriso lābhī hoti cīvarapiṇḍapātasenāsanagilānappaccayabhesajjaparikkhārānaṃ.",
  "mn113:7.2": "So iti paṭisañcikkhati:",
  "mn113:7.3": "‘ahaṃ khomhi lābhī cīvarapiṇḍapātasenāsanagilānappaccayabhesajjaparikkhārānaṃ, ime panaññe bhikkhū na lābhino cīvarapiṇḍapātasenāsanagilānappaccayabhesajjaparikkhārānan’ti.",
  "mn113:7.4": "So tena lābhena attānukkaṃseti, paraṃ vambheti.",
  "mn113:7.5": "Ayampi, bhikkhave, asappurisadhammo.",
  "mn113:7.6": "Sappuriso ca kho, bhikkhave, iti paṭisañcikkhati:",
  "mn113:7.7": "‘na kho lābhena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:7.8": "No cepi lābhī hoti cīvarapiṇḍapātasenāsanagilānappaccayabhesajjaparikkhārānaṃ;",
  "mn113:7.9": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:7.10": "So paṭipadaṃyeva antaraṃ karitvā tena lābhena nevattānukkaṃseti, na paraṃ vambheti.",
  "mn113:7.11": "Ayampi, bhikkhave, sappurisadhammo. <span class=\"brnum\">(6)</span>",
  "mn113:8.1": "Puna caparaṃ, bhikkhave, asappuriso bahussuto hoti.",
  "mn113:8.2": "So iti paṭisañcikkhati:",
  "mn113:8.3": "‘ahaṃ khomhi bahussuto, ime panaññe bhikkhū na bahussutā’ti.",
  "mn113:8.4": "So tena bāhusaccena attānukkaṃseti, paraṃ vambheti.",
  "mn113:8.5": "Ayampi, bhikkhave, asappurisadhammo.",
  "mn113:8.6": "Sappuriso ca kho, bhikkhave, iti paṭisañcikkhati:",
  "mn113:8.7": "‘na kho bāhusaccena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:8.8": "No cepi bahussuto hoti;",
  "mn113:8.9": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:8.10": "So paṭipadaṃyeva antaraṃ karitvā tena bāhusaccena nevattānukkaṃseti, na paraṃ vambheti.",
  "mn113:8.11": "Ayampi, bhikkhave, sappurisadhammo. <span class=\"brnum\">(7)</span>",
  "mn113:9.1": "Puna caparaṃ, bhikkhave, asappuriso vinayadharo hoti.",
  "mn113:9.2": "So iti paṭisañcikkhati:",
  "mn113:9.3": "‘ahaṃ khomhi vinayadharo, ime panaññe bhikkhū na vinayadharā’ti.",
  "mn113:9.4": "So tena vinayadharattena attānukkaṃseti, paraṃ vambheti.",
  "mn113:9.5": "Ayampi, bhikkhave, asappurisadhammo.",
  "mn113:9.6": "Sappuriso ca kho, bhikkhave, iti paṭisañcikkhati:",
  "mn113:9.7": "‘na kho vinayadharattena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:9.8": "No cepi vinayadharo hoti;",
  "mn113:9.9": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:9.10": "So paṭipadaṃyeva antaraṃ karitvā tena vinayadharattena nevattānukkaṃseti, na paraṃ vambheti.",
  "mn113:9.11": "Ayampi, bhikkhave, sappurisadhammo. <span class=\"brnum\">(8)</span>",
  "mn113:10.1": "Puna caparaṃ, bhikkhave, asappuriso dhammakathiko hoti.",
  "mn113:10.2": "So iti paṭisañcikkhati:",
  "mn113:10.3": "‘ahaṃ khomhi dhammakathiko, ime panaññe bhikkhū na dhammakathikā’ti.",
  "mn113:10.4": "So tena dhammakathikattena attānukkaṃseti, paraṃ vambheti.",
  "mn113:10.5": "Ayampi, bhikkhave, asappurisadhammo.",
  "mn113:10.6": "Sappuriso ca kho, bhikkhave, iti paṭisañcikkhati:",
  "mn113:10.7": "‘na kho dhammakathikattena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:10.8": "No cepi dhammakathiko hoti;",
  "mn113:10.9": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:10.10": "So paṭipadaṃyeva antaraṃ karitvā tena dhammakathikattena nevattānukkaṃseti, na paraṃ vambheti.",
  "mn113:10.11": "Ayampi, bhikkhave, sappurisadhammo. <span class=\"brnum\">(9)</span>",
  "mn113:11.1": "Puna caparaṃ, bhikkhave, asappuriso āraññiko hoti.",
  "mn113:11.2": "So iti paṭisañcikkhati:",
  "mn113:11.3": "‘ahaṃ khomhi āraññiko ime panaññe bhikkhū na āraññikā’ti.",
  "mn113:11.4": "So tena āraññikattena attānukkaṃseti, paraṃ vambheti.",
  "mn113:11.5": "Ayampi, bhikkhave, asappurisadhammo.",
  "mn113:11.6": "Sappuriso ca kho, bhikkhave, iti paṭisañcikkhati:",
  "mn113:11.7": "‘na kho āraññikattena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:11.8": "No cepi āraññiko hoti;",
  "mn113:11.9": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:11.10": "So paṭipadaṃyeva antaraṃ karitvā tena āraññikattena nevattānukkaṃseti, na paraṃ vambheti.",
  "mn113:11.11": "Ayampi, bhikkhave, sappurisadhammo. <span class=\"brnum\">(10)</span>",
  "mn113:12.1": "Puna caparaṃ, bhikkhave, asappuriso paṃsukūliko hoti.",
  "mn113:12.2": "So iti paṭisañcikkhati:",
  "mn113:12.3": "‘ahaṃ khomhi paṃsukūliko, ime panaññe bhikkhū na paṃsukūlikā’ti.",
  "mn113:12.4": "So tena paṃsukūlikattena attānukkaṃseti, paraṃ vambheti.",
  "mn113:12.5": "Ayampi, bhikkhave, asappurisadhammo.",
  "mn113:12.6": "Sappuriso ca kho, bhikkhave, iti paṭisañcikkhati:",
  "mn113:12.7": "‘na kho paṃsukūlikattena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:12.8": "No cepi paṃsukūliko hoti;",
  "mn113:12.9": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:12.10": "So paṭipadaṃyeva antaraṃ karitvā tena paṃsukūlikattena nevattānukkaṃseti, na paraṃ vambheti.",
  "mn113:12.11": "Ayampi, bhikkhave, sappurisadhammo. <span class=\"brnum\">(11)</span>",
  "mn113:13.1": "Puna caparaṃ, bhikkhave, asappuriso piṇḍapātiko hoti.",
  "mn113:13.2": "So iti paṭisañcikkhati:",
  "mn113:13.3": "‘ahaṃ khomhi piṇḍapātiko, ime panaññe bhikkhū na piṇḍapātikā’ti.",
  "mn113:13.4": "So tena piṇḍapātikattena attānukkaṃseti, paraṃ vambheti.",
  "mn113:13.5": "Ayampi, bhikkhave, asappurisadhammo.",
  "mn113:13.6": "Sappuriso ca kho, bhikkhave, iti paṭisañcikkhati:",
  "mn113:13.7": "‘na kho piṇḍapātikattena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:13.8": "No cepi piṇḍapātiko hoti;",
  "mn113:13.9": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:13.10": "So paṭipadaṃyeva antaraṃ karitvā tena piṇḍapātikattena nevattānukkaṃseti, na paraṃ vambheti.",
  "mn113:13.11": "Ayampi, bhikkhave, sappurisadhammo. <span class=\"brnum\">(12)</span>",
  "mn113:14.1": "Puna caparaṃ, bhikkhave, asappuriso rukkhamūliko hoti.",
  "mn113:14.2": "So iti paṭisañcikkhati:",
  "mn113:14.3": "‘ahaṃ khomhi rukkhamūliko, ime panaññe bhikkhū na rukkhamūlikā’ti.",
  "mn113:14.4": "So tena rukkhamūlikattena attānukkaṃseti, paraṃ vambheti.",
  "mn113:14.5": "Ayampi, bhikkhave, asappurisadhammo.",
  "mn113:14.6": "Sappuriso ca kho, bhikkhave, iti paṭisañcikkhati:",
  "mn113:14.7": "‘na kho rukkhamūlikattena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:14.8": "No cepi rukkhamūliko hoti;",
  "mn113:14.9": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:14.10": "So paṭipadaṃyeva antaraṃ karitvā tena rukkhamūlikattena nevattānukkaṃseti, na paraṃ vambheti.",
  "mn113:14.11": "Ayampi, bhikkhave, sappurisadhammo. <span class=\"brnum\">(13)</span>",
  "mn113:15.1": "Puna caparaṃ, bhikkhave, asappuriso sosāniko hoti …",
  "mn113:15.2": "pe …",
  "mn113:15.3": "abbhokāsiko hoti …",
  "mn113:15.4": "nesajjiko hoti …",
  "mn113:15.5": "pe …",
  "mn113:15.6": "yathāsanthatiko hoti …",
  "mn113:15.7": "pe …",
  "mn113:15.8": "ekāsaniko hoti.",
  "mn113:15.9": "So iti paṭisañcikkhati:",
  "mn113:15.10": "‘ahaṃ khomhi ekāsaniko, ime panaññe bhikkhū na ekāsanikā’ti.",
  "mn113:15.11": "So tena ekāsanikattena attānukkaṃseti, paraṃ vambheti.",
  "mn113:15.12": "Ayampi, bhikkhave, asappurisadhammo.",
  "mn113:15.13": "Sappuriso ca kho, bhikkhave, iti paṭisañcikkhati:",
  "mn113:15.14": "‘na kho ekāsanikattena lobhadhammā vā parikkhayaṃ gacchanti, dosadhammā vā parikkhayaṃ gacchanti, mohadhammā vā parikkhayaṃ gacchanti.",
  "mn113:15.15": "No cepi ekāsaniko hoti;",
  "mn113:15.16": "so ca hoti dhammānudhammappaṭipanno sāmīcippaṭipanno anudhammacārī, so tattha pujjo, so tattha pāsaṃso’ti.",
  "mn113:15.17": "So paṭipadaṃyeva antaraṃ karitvā tena ekāsanikattena nevattānukkaṃseti, na paraṃ vambheti.",
  "mn113:15.18": "Ayampi, bhikkhave, sappurisadhammo.",
  "mn113:15.19": "(14–18.)",
  "mn113:16.1": "Puna caparaṃ, bhikkhave, asappuriso vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "mn113:16.2": "So iti paṭisañcikkhati:",
  "mn113:16.3": "‘ahaṃ khomhi paṭhamajjhānasamāpattiyā lābhī, ime panaññe bhikkhū paṭhamajjhānasamāpattiyā na lābhino’ti.",
  "mn113:16.4": "So tāya paṭhamajjhānasamāpattiyā attānukkaṃseti, paraṃ vambheti.",
  "mn113:16.5": "Ayampi, bhikkhave, asappurisadhammo.",
  "mn113:16.6": "Sappuriso ca kho, bhikkhave, iti paṭisañcikkhati:",
  "mn113:16.7": "‘paṭhamajjhānasamāpattiyāpi kho atammayatā vuttā bhagavatā.",
  "mn113:16.8": "Yena yena hi maññanti tato taṃ hoti aññathā’ti.",
  "mn113:16.9": "So atammayataññeva antaraṃ karitvā tāya paṭhamajjhānasamāpattiyā nevattānukkaṃseti, na paraṃ vambheti.",
  "mn113:16.10": "Ayampi, bhikkhave, sappurisadhammo. <span class=\"brnum\">(19)</span>",
  "mn113:17.1": "Puna caparaṃ, bhikkhave, asappuriso vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ …",
  "mn113:17.2": "pe …",
  "mn113:17.3": "tatiyaṃ jhānaṃ …",
  "mn113:17.4": "catutthaṃ jhānaṃ upasampajja viharati.",
  "mn113:17.5": "So iti paṭisañcikkhati:",
  "mn113:17.6": "‘ahaṃ khomhi catutthajjhānasamāpattiyā lābhī, ime panaññe bhikkhū catutthajjhānasamāpattiyā na lābhino’ti.",
  "mn113:17.7": "So tāya catutthajjhānasamāpattiyā attānukkaṃseti, paraṃ vambheti.",
  "mn113:17.8": "Ayampi, bhikkhave, asappurisadhammo.",
  "mn113:17.9": "Sappuriso ca kho, bhikkhave, iti paṭisañcikkhati:",
  "mn113:17.10": "‘catutthajjhānasamāpattiyāpi kho atammayatā vuttā bhagavatā.",
  "mn113:17.11": "Yena yena hi maññanti tato taṃ hoti aññathā’ti.",
  "mn113:17.12": "So atammayataññeva antaraṃ karitvā tāya catutthajjhānasamāpattiyā nevattānukkaṃseti, na paraṃ vambheti.",
  "mn113:17.13": "Ayampi, bhikkhave, sappurisadhammo.",
  "mn113:17.14": "(20–22.)",
  "mn113:18.1": "Puna caparaṃ, bhikkhave, asappuriso sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati.",
  "mn113:18.2": "So iti paṭisañcikkhati:",
  "mn113:18.3": "‘ahaṃ khomhi ākāsānañcāyatanasamāpattiyā lābhī, ime panaññe bhikkhū ākāsānañcāyatanasamāpattiyā na lābhino’ti.",
  "mn113:18.4": "So tāya ākāsānañcāyatanasamāpattiyā attānukkaṃseti, paraṃ vambheti.",
  "mn113:18.5": "Ayampi, bhikkhave, asappurisadhammo.",
  "mn113:18.6": "Sappuriso ca kho, bhikkhave, iti paṭisañcikkhati:",
  "mn113:18.7": "‘ākāsānañcāyatanasamāpattiyāpi kho atammayatā vuttā bhagavatā.",
  "mn113:18.8": "Yena yena hi maññanti tato taṃ hoti aññathā’ti.",
  "mn113:18.9": "So atammayataññeva antaraṃ karitvā tāya ākāsānañcāyatanasamāpattiyā nevattānukkaṃseti, na paraṃ vambheti.",
  "mn113:18.10": "Ayampi, bhikkhave, sappurisadhammo. <span class=\"brnum\">(23)</span>",
  "mn113:19.1": "Puna caparaṃ, bhikkhave, asappuriso sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati.",
  "mn113:19.2": "So iti paṭisañcikkhati:",
  "mn113:19.3": "‘ahaṃ khomhi viññāṇañcāyatanasamāpattiyā lābhī, ime panaññe bhikkhū viññāṇañcāyatanasamāpattiyā na lābhino’ti.",
  "mn113:19.4": "So tāya viññāṇañcāyatanasamāpattiyā attānukkaṃseti, paraṃ vambheti.",
  "mn113:19.5": "Ayampi, bhikkhave, asappurisadhammo.",
  "mn113:19.6": "Sappuriso ca kho, bhikkhave, iti paṭisañcikkhati:",
  "mn113:19.7": "‘viññāṇañcāyatanasamāpattiyāpi kho atammayatā vuttā bhagavatā.",
  "mn113:19.8": "Yena yena hi maññanti tato taṃ hoti aññathā’ti.",
  "mn113:19.9": "So atammayataññeva antaraṃ karitvā tāya viññāṇañcāyatanasamāpattiyā nevattānukkaṃseti, na paraṃ vambheti.",
  "mn113:19.10": "Ayampi, bhikkhave, sappurisadhammo. <span class=\"brnum\">(24)</span>",
  "mn113:20.1": "Puna caparaṃ, bhikkhave, asappuriso sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati.",
  "mn113:20.2": "So iti paṭisañcikkhati:",
  "mn113:20.3": "‘ahaṃ khomhi ākiñcaññāyatanasamāpattiyā lābhī, ime panaññe bhikkhū ākiñcaññāyatanasamāpattiyā na lābhino’ti.",
  "mn113:20.4": "So tāya ākiñcaññāyatanasamāpattiyā attānukkaṃseti, paraṃ vambheti.",
  "mn113:20.5": "Ayampi, bhikkhave, asappurisadhammo.",
  "mn113:20.6": "Sappuriso ca kho, bhikkhave, iti paṭisañcikkhati:",
  "mn113:20.7": "‘ākiñcaññāyatanasamāpattiyāpi kho atammayatā vuttā bhagavatā.",
  "mn113:20.8": "Yena yena hi maññanti tato taṃ hoti aññathā’ti.",
  "mn113:20.9": "So atammayataññeva antaraṃ karitvā tāya ākiñcaññāyatanasamāpattiyā nevattānukkaṃseti, na paraṃ vambheti.",
  "mn113:20.10": "Ayampi, bhikkhave, sappurisadhammo. <span class=\"brnum\">(25)</span>",
  "mn113:21.1": "Puna caparaṃ, bhikkhave, asappuriso sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati.",
  "mn113:21.2": "So iti paṭisañcikkhati:",
  "mn113:21.3": "‘ahaṃ khomhi nevasaññānāsaññāyatanasamāpattiyā lābhī, ime panaññe bhikkhū nevasaññānāsaññāyatanasamāpattiyā na lābhino’ti.",
  "mn113:21.4": "So tāya nevasaññānāsaññāyatanasamāpattiyā attānukkaṃseti, paraṃ vambheti.",
  "mn113:21.5": "Ayampi, bhikkhave, asappurisadhammo.",
  "mn113:21.6": "Sappuriso ca kho, bhikkhave, iti paṭisañcikkhati:",
  "mn113:21.7": "‘nevasaññānāsaññāyatanasamāpattiyāpi kho atammayatā vuttā bhagavatā.",
  "mn113:21.8": "Yena yena hi maññanti tato taṃ hoti aññathā’ti.",
  "mn113:21.9": "So atammayataññeva antaraṃ karitvā tāya nevasaññānāsaññāyatanasamāpattiyā nevattānukkaṃseti, na paraṃ vambheti.",
  "mn113:21.10": "Ayampi, bhikkhave, sappurisadhammo. <span class=\"brnum\">(26)</span>",
  "mn113:22.1": "Puna caparaṃ, bhikkhave, sappuriso sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati.",
  "mn113:22.2": "Paññāya cassa disvā āsavā parikkhīṇā honti.",
  "mn113:22.3": "Ayaṃ, bhikkhave, bhikkhu na kiñci maññati, na kuhiñci maññati, na kenaci maññatī”ti. <span class=\"brnum\">(27)</span>",
  "mn113:23.1": "Idamavoca bhagavā.",
  "mn113:23.2": "Attamanā te bhikkhū bhagavato bhāsitaṃ abhinandunti.",
  "mn113:24.1": "Sappurisasuttaṃ niṭṭhitaṃ tatiyaṃ."
}