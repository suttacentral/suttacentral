{
  "_markup_path": "markup/an/an03/an3.115.html",
  "_alt_strings": [
    "en/sujato/an/an03/an3.115.json"
  ],
  "an3.115:1.1": "Aṅguttara Nikāya 3",
  "an3.115:2.1": "12. Āpāyikavagga",
  "an3.115:3.1": "115. Appameyyasutta",
  "an3.115:4.1": "“Tayome, bhikkhave, puggalā santo saṃvijjamānā lokasmiṃ.",
  "an3.115:4.2": "Katame tayo?",
  "an3.115:4.3": "Suppameyyo, duppameyyo, appameyyo.",
  "an3.115:4.4": "Katamo ca, bhikkhave, puggalo suppameyyo?",
  "an3.115:4.5": "Idha, bhikkhave, ekacco puggalo uddhato hoti unnaḷo capalo mukharo vikiṇṇavāco muṭṭhassati asampajāno asamāhito vibbhantacitto pākatindriyo.",
  "an3.115:4.6": "Ayaṃ vuccati, bhikkhave, puggalo suppameyyo.",
  "an3.115:5.1": "Katamo ca, bhikkhave, puggalo duppameyyo?",
  "an3.115:5.2": "Idha, bhikkhave, ekacco puggalo anuddhato hoti anunnaḷo acapalo amukharo avikiṇṇavāco upaṭṭhitassati sampajāno samāhito ekaggacitto saṃvutindriyo.",
  "an3.115:5.3": "Ayaṃ vuccati, bhikkhave, puggalo duppameyyo.",
  "an3.115:6.1": "Katamo ca, bhikkhave, puggalo appameyyo?",
  "an3.115:6.2": "Idha, bhikkhave, bhikkhu arahaṃ hoti khīṇāsavo.",
  "an3.115:6.3": "Ayaṃ vuccati, bhikkhave, puggalo appameyyo.",
  "an3.115:6.4": "Ime kho, bhikkhave, tayo puggalā santo saṃvijjamānā lokasmin”ti.",
  "an3.115:7.1": "Tatiyaṃ."
}