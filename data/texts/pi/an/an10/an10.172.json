{
  "_markup_path": "markup/an/an10/an10.172.html",
  "_alt_strings": [
    "en/sujato/an/an10/an10.172.json"
  ],
  "an10.172:1.1": "Aṅguttara Nikāya 10",
  "an10.172:2.1": "17. Jāṇussoṇivagga",
  "an10.172:3.1": "172. Dutiyaadhammasutta",
  "an10.172:4.1": "“Adhammo ca, bhikkhave, veditabbo dhammo ca;",
  "an10.172:4.2": "anattho ca veditabbo attho ca.",
  "an10.172:4.3": "Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabban”ti.",
  "an10.172:4.4": "Idamavoca bhagavā.",
  "an10.172:4.5": "Idaṃ vatvāna sugato uṭṭhāyāsanā vihāraṃ pāvisi.",
  "an10.172:5.1": "Atha kho tesaṃ bhikkhūnaṃ acirapakkantassa bhagavato etadahosi:",
  "an10.172:5.2": "“idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "an10.172:5.3": "‘adhammo ca, bhikkhave, veditabbo dhammo ca;",
  "an10.172:5.4": "anattho ca veditabbo attho ca.",
  "an10.172:5.5": "Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabban’ti.",
  "an10.172:5.6": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā”ti?",
  "an10.172:6.1": "Atha kho tesaṃ bhikkhūnaṃ etadahosi:",
  "an10.172:6.2": "“ayaṃ kho āyasmā mahākaccāno satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "an10.172:6.3": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "an10.172:6.4": "Yannūna mayaṃ yenāyasmā mahākaccāno tenupasaṅkameyyāma;",
  "an10.172:6.5": "upasaṅkamitvā āyasmantaṃ mahākaccānaṃ etamatthaṃ puccheyyāma.",
  "an10.172:6.6": "Yathā no āyasmā mahākaccāno byākarissati tathā naṃ dhāressāmā”ti.",
  "an10.172:7.1": "Atha kho te bhikkhū yenāyasmā mahākaccāno tenupasaṅkamiṃsu;",
  "an10.172:7.2": "upasaṅkamitvā āyasmatā mahākaccānena saddhiṃ sammodiṃsu.",
  "an10.172:7.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "an10.172:7.4": "Ekamantaṃ nisinnā kho te bhikkhū āyasmantaṃ mahākaccānaṃ etadavocuṃ:",
  "an10.172:8.1": "“Idaṃ kho no, āvuso kaccāna, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "an10.172:8.2": "‘adhammo ca, bhikkhave, veditabbo dhammo ca;",
  "an10.172:8.3": "anattho ca veditabbo attho ca.",
  "an10.172:8.4": "Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabban’ti.",
  "an10.172:9.1": "Tesaṃ no, āvuso, amhākaṃ acirapakkantassa bhagavato etadahosi:",
  "an10.172:9.2": "‘idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho—",
  "an10.172:9.3": "adhammo ca, bhikkhave … pe …",
  "an10.172:9.4": "tathā paṭipajjitabbanti.",
  "an10.172:9.5": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā’ti?",
  "an10.172:10.1": "Tesaṃ no, āvuso, amhākaṃ etadahosi:",
  "an10.172:10.2": "‘ayaṃ kho āyasmā mahākaccāno satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "an10.172:10.3": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "an10.172:10.4": "Yannūna mayaṃ yenāyasmā mahākaccāno tenupasaṅkameyyāma;",
  "an10.172:10.5": "upasaṅkamitvā āyasmantaṃ mahākaccānaṃ etamatthaṃ paṭipuccheyyāma.",
  "an10.172:10.6": "Yathā no āyasmā mahākaccāno byākarissati tathā naṃ dhāressāmā’ti.",
  "an10.172:10.7": "Vibhajatu āyasmā mahākaccāno”ti.",
  "an10.172:11.1": "“Seyyathāpi, āvuso, puriso sāratthiko sāraṃ gavesī sārapariyesanaṃ caramāno mahato rukkhassa tiṭṭhato sāravato atikkammeva mūlaṃ atikkamma khandhaṃ sākhāpalāse sāraṃ pariyesitabbaṃ maññeyya.",
  "an10.172:11.2": "Evaṃsampadamidaṃ āyasmantānaṃ satthari sammukhībhūte taṃ bhagavantaṃ atisitvā amhe etamatthaṃ paṭipucchitabbaṃ <span class=\\\"var\\\" title=\\\"maññetha (pts1) | maññeyyātha (mr)\\\" id=\\\"note251\\\">maññatha</span>.",
  "an10.172:11.3": "So hāvuso, bhagavā jānaṃ jānāti passaṃ passati cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato.",
  "an10.172:11.4": "So ceva panetassa kālo ahosi yaṃ tumhe bhagavantaṃyeva upasaṅkamitvā etamatthaṃ paṭipuccheyyātha.",
  "an10.172:11.5": "Yathā vo bhagavā byākareyya tathā naṃ dhāreyyāthā”ti.",
  "an10.172:12.1": "“Addhā, āvuso kaccāna, bhagavā jānaṃ jānāti passaṃ passati cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato.",
  "an10.172:12.2": "So ceva panetassa kālo ahosi yaṃ mayaṃ bhagavantaṃyeva upasaṅkamitvā etamatthaṃ paṭipuccheyyāma.",
  "an10.172:12.3": "Yathā no bhagavā byākareyya tathā naṃ dhāreyyāma.",
  "an10.172:12.4": "Api cāyasmā mahākaccāno satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "an10.172:12.5": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "an10.172:12.6": "Vibhajatāyasmā mahākaccāno agaruṃ karitvā”ti.",
  "an10.172:13.1": "“Tena hāvuso, suṇātha, sādhukaṃ manasi karotha, bhāsissāmī”ti.",
  "an10.172:13.2": "“Evaṃ, āvuso”ti kho te bhikkhū āyasmato mahākaccānassa paccassosuṃ.",
  "an10.172:13.3": "Athāyasmā mahākaccāno etadavoca:",
  "an10.172:14.1": "“Yaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "an10.172:14.2": "‘adhammo ca, bhikkhave, veditabbo … pe …",
  "an10.172:14.3": "tathā paṭipajjitabban’ti.",
  "an10.172:15.1": "Katamo cāvuso, adhammo;",
  "an10.172:15.2": "katamo ca dhammo?",
  "an10.172:15.3": "Katamo ca anattho, katamo ca attho?",
  "an10.172:15.4": "Pāṇātipāto, āvuso, adhammo;",
  "an10.172:15.5": "pāṇātipātā veramaṇī dhammo;",
  "an10.172:15.6": "ye ca pāṇātipātapaccayā aneke pāpakā akusalā dhammā sambhavanti, ayaṃ anattho;",
  "an10.172:15.7": "pāṇātipātā veramaṇipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:16.1": "Adinnādānaṃ, āvuso, adhammo;",
  "an10.172:16.2": "adinnādānā veramaṇī dhammo;",
  "an10.172:16.3": "ye ca adinnādānapaccayā aneke pāpakā akusalā dhammā sambhavanti, ayaṃ anattho;",
  "an10.172:16.4": "adinnādānā veramaṇipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:17.1": "Kāmesumicchācāro, āvuso, adhammo;",
  "an10.172:17.2": "kāmesumicchācārā veramaṇī dhammo;",
  "an10.172:17.3": "ye ca kāmesumicchācārapaccayā aneke pāpakā akusalā dhammā sambhavanti, ayaṃ anattho;",
  "an10.172:17.4": "kāmesumicchācārā veramaṇipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:18.1": "Musāvādo, āvuso, adhammo;",
  "an10.172:18.2": "musāvādā veramaṇī dhammo;",
  "an10.172:18.3": "ye ca musāvādapaccayā aneke pāpakā akusalā dhammā sambhavanti, ayaṃ anattho;",
  "an10.172:18.4": "musāvādā veramaṇipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:19.1": "Pisuṇā vācā, āvuso, adhammo;",
  "an10.172:19.2": "pisuṇāya vācāya veramaṇī dhammo;",
  "an10.172:19.3": "ye ca pisuṇāvācāpaccayā aneke pāpakā akusalā dhammā sambhavanti, ayaṃ anattho;",
  "an10.172:19.4": "pisuṇāya vācāya veramaṇipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:20.1": "Pharusā vācā, āvuso, adhammo;",
  "an10.172:20.2": "pharusāya vācāya veramaṇī dhammo;",
  "an10.172:20.3": "ye ca pharusāvācāpaccayā aneke pāpakā akusalā dhammā sambhavanti, ayaṃ anattho;",
  "an10.172:20.4": "pharusāya vācāya veramaṇipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:21.1": "Samphappalāpo, āvuso, adhammo;",
  "an10.172:21.2": "samphappalāpā veramaṇī dhammo;",
  "an10.172:21.3": "ye ca samphappalāpapaccayā aneke pāpakā akusalā dhammā sambhavanti, ayaṃ anattho;",
  "an10.172:21.4": "samphappalāpā veramaṇipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:22.1": "Abhijjhā, āvuso, adhammo;",
  "an10.172:22.2": "anabhijjhā dhammo;",
  "an10.172:22.3": "ye ca abhijjhāpaccayā aneke pāpakā akusalā dhammā sambhavanti, ayaṃ anattho;",
  "an10.172:22.4": "anabhijjhāpaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:23.1": "Byāpādo, āvuso, adhammo;",
  "an10.172:23.2": "abyāpādo dhammo;",
  "an10.172:23.3": "ye ca byāpādapaccayā aneke pāpakā akusalā dhammā sambhavanti, ayaṃ anattho;",
  "an10.172:23.4": "abyāpādapaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:24.1": "Micchādiṭṭhi, āvuso, adhammo;",
  "an10.172:24.2": "sammādiṭṭhi dhammo;",
  "an10.172:24.3": "ye ca micchādiṭṭhipaccayā aneke pāpakā akusalā dhammā sambhavanti, ayaṃ anattho;",
  "an10.172:24.4": "sammādiṭṭhipaccayā ca aneke kusalā dhammā bhāvanāpāripūriṃ gacchanti, ayaṃ attho.",
  "an10.172:25.1": "‘Yaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho—",
  "an10.172:25.2": "adhammo ca, bhikkhave, veditabbo … pe …",
  "an10.172:25.3": "tathā paṭipajjitabban’ti.",
  "an10.172:25.4": "Imassa kho ahaṃ, āvuso, bhagavatā saṅkhittena uddesassa uddiṭṭhassa vitthārena atthaṃ avibhattassa evaṃ vitthārena atthaṃ ājānāmi.",
  "an10.172:25.5": "Ākaṅkhamānā ca pana tumhe, āvuso, bhagavantaṃyeva upasaṅkamitvā etamatthaṃ paṭipuccheyyātha.",
  "an10.172:25.6": "Yathā no bhagavā byākaroti tathā naṃ dhāreyyāthā”ti.",
  "an10.172:26.1": "“Evamāvuso”ti kho te bhikkhū āyasmato mahākaccānassa bhāsitaṃ abhinanditvā anumoditvā uṭṭhāyāsanā yena bhagavā tenupasaṅkamiṃsu;",
  "an10.172:26.2": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "an10.172:26.3": "Ekamantaṃ nisinnā kho te bhikkhū bhagavantaṃ etadavocuṃ:",
  "an10.172:27.1": "“Yaṃ kho no, bhante, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "an10.172:27.2": "‘adhammo ca, bhikkhave, veditabbo … pe …",
  "an10.172:27.3": "tathā paṭipajjitabban’ti.",
  "an10.172:28.1": "Tesaṃ no, bhante, amhākaṃ acirapakkantassa bhagavato etadahosi:",
  "an10.172:28.2": "‘idaṃ kho no, āvuso, bhagavā saṅkhittena uddesaṃ uddisitvā vitthārena atthaṃ avibhajitvā uṭṭhāyāsanā vihāraṃ paviṭṭho:",
  "an10.172:28.3": "“adhammo ca, bhikkhave, veditabbo … pe …",
  "an10.172:28.4": "tathā paṭipajjitabban”ti.",
  "an10.172:28.5": "Ko nu kho imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajeyyā’ti?",
  "an10.172:29.1": "Tesaṃ no, bhante, amhākaṃ etadahosi:",
  "an10.172:29.2": "‘ayaṃ kho āyasmā mahākaccāno satthu ceva saṃvaṇṇito, sambhāvito ca viññūnaṃ sabrahmacārīnaṃ.",
  "an10.172:29.3": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṃ avibhattassa vitthārena atthaṃ vibhajituṃ.",
  "an10.172:29.4": "Yannūna mayaṃ yenāyasmā mahākaccāno tenupasaṅkameyyāma;",
  "an10.172:29.5": "upasaṅkamitvā āyasmantaṃ mahākaccānaṃ etamatthaṃ paṭipuccheyyāma.",
  "an10.172:29.6": "Yathā no āyasmā mahākaccāno byākarissati tathā naṃ dhāressāmā’ti.",
  "an10.172:30.1": "Atha kho mayaṃ, bhante, yenāyasmā mahākaccāno tenupasaṅkamimhā;",
  "an10.172:30.2": "upasaṅkamitvā āyasmantaṃ mahākaccānaṃ etamatthaṃ apucchimhā.",
  "an10.172:30.3": "Tesaṃ no, bhante, āyasmatā mahākaccānena imehi akkharehi imehi padehi imehi byañjanehi attho suvibhatto”ti.",
  "an10.172:31.1": "“Sādhu sādhu, bhikkhave.",
  "an10.172:31.2": "Paṇḍito, bhikkhave, mahākaccāno.",
  "an10.172:31.3": "Mahāpañño, bhikkhave, mahākaccāno.",
  "an10.172:31.4": "Mañcepi tumhe, bhikkhave, upasaṅkamitvā etamatthaṃ paṭipuccheyyātha, ahampi cetaṃ evamevaṃ byākareyyaṃ yathā taṃ mahākaccānena byākataṃ.",
  "an10.172:31.5": "Eso ceva tassa attho.",
  "an10.172:31.6": "Evañca naṃ dhāreyyāthā”ti.",
  "an10.172:32.1": "Chaṭṭhaṃ."
}