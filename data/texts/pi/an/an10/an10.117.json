{
  "_markup_path": "markup/an/an10/an10.117.html",
  "_alt_strings": [
    "en/sujato/an/an10/an10.117.json"
  ],
  "an10.117:1.1": "Aṅguttara Nikāya 10",
  "an10.117:2.1": "12. Paccorohaṇivagga",
  "an10.117:3.1": "117. Saṅgāravasutta",
  "an10.117:4.1": "<span class=\\\"cross\\\" title=\\\"^an10.169#1 [169. Saṅgāravasutta]\\\" id=\\\"note227\\\">*</span> <a class=\\\"sc\\\" id=\\\"1\\\"></a>Atha kho saṅgāravo brāhmaṇo yena bhagavā tenupasaṅkami;",
  "an10.117:4.2": "upasaṅkamitvā bhagavatā saddhiṃ sammodi.",
  "an10.117:4.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi.",
  "an10.117:4.4": "Ekamantaṃ nisinno kho saṅgāravo brāhmaṇo bhagavantaṃ etadavoca:",
  "an10.117:4.5": "“kiṃ nu kho, bho gotama, orimaṃ tīraṃ, kiṃ pārimaṃ tīran”ti?",
  "an10.117:4.6": "“Micchādiṭṭhi kho, brāhmaṇa, orimaṃ tīraṃ, sammādiṭṭhi pārimaṃ tīraṃ;",
  "an10.117:4.7": "micchāsaṅkappo orimaṃ tīraṃ, sammāsaṅkappo pārimaṃ tīraṃ;",
  "an10.117:4.8": "micchāvācā orimaṃ tīraṃ, sammāvācā pārimaṃ tīraṃ;",
  "an10.117:4.9": "micchākammanto orimaṃ tīraṃ, sammākammanto pārimaṃ tīraṃ;",
  "an10.117:4.10": "micchāājīvo orimaṃ tīraṃ, sammāājīvo pārimaṃ tīraṃ;",
  "an10.117:4.11": "micchāvāyāmo orimaṃ tīraṃ, sammāvāyāmo pārimaṃ tīraṃ;",
  "an10.117:4.12": "micchāsati orimaṃ tīraṃ, sammāsati pārimaṃ tīraṃ;",
  "an10.117:4.13": "micchāsamādhi orimaṃ tīraṃ, sammāsamādhi pārimaṃ tīraṃ;",
  "an10.117:4.14": "micchāñāṇaṃ orimaṃ tīraṃ, sammāñāṇaṃ pārimaṃ tīraṃ;",
  "an10.117:4.15": "micchāvimutti orimaṃ tīraṃ, sammāvimutti pārimaṃ tīranti.",
  "an10.117:4.16": "Idaṃ kho, brāhmaṇa, orimaṃ tīraṃ, idaṃ pārimaṃ tīranti.",
  "an10.117:5.1": "Appakā te manussesu,",
  "an10.117:5.2": "ye janā pāragāmino;",
  "an10.117:5.3": "Athāyaṃ itarā pajā,",
  "an10.117:5.4": "tīramevānudhāvati.",
  "an10.117:6.1": "Ye ca kho sammadakkhāte,",
  "an10.117:6.2": "dhamme dhammānuvattino;",
  "an10.117:6.3": "Te janā pāramessanti,",
  "an10.117:6.4": "maccudheyyaṃ suduttaraṃ.",
  "an10.117:7.1": "<span class=\\\"cross\\\" title=\\\"^an10.169#1 [169. Saṅgāravasutta] | ^dhp76-89#86.1 [76. Rādhattheravatthu/86. Pañcasataāgantukabhikkhuvatthu]\\\" id=\\\"note228\\\">*</span> <a class=\\\"sc\\\" id=\\\"4\\\"></a>Kaṇhaṃ dhammaṃ vippahāya,",
  "an10.117:7.2": "Sukkaṃ bhāvetha paṇḍito;",
  "an10.117:7.3": "Okā anokamāgamma,",
  "an10.117:7.4": "Viveke yattha dūramaṃ.",
  "an10.117:8.1": "Tatrābhiratimiccheyya,",
  "an10.117:8.2": "hitvā kāme akiñcano;",
  "an10.117:8.3": "Pariyodapeyya attānaṃ,",
  "an10.117:8.4": "cittaklesehi paṇḍito.",
  "an10.117:9.1": "Yesaṃ sambodhiyaṅgesu,",
  "an10.117:9.2": "sammā cittaṃ subhāvitaṃ;",
  "an10.117:9.3": "Ādānapaṭinissagge,",
  "an10.117:9.4": "anupādāya ye ratā;",
  "an10.117:9.5": "Khīṇāsavā <span class=\\\"var\\\" title=\\\"jutīmanto (bj)\\\" id=\\\"note229\\\">jutimanto</span>,",
  "an10.117:9.6": "te loke parinibbutā”ti.",
  "an10.117:10.1": "Pañcamaṃ."
}