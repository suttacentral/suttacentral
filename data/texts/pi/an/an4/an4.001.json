{
  "_markup_path": "markup/an/an04/an4.001.html",
  "_alt_strings": [
    "en/sujato/an/an04/an4.001.json"
  ],
  "an4.1:1.1": "Aṅguttara Nikāya 4",
  "an4.1:2.1": "1. Bhaṇḍagāmavagga",
  "an4.1:3.1": "1. Anubuddhasutta",
  "an4.1:4.1": "<span class=\"evam\">Evaṃ me sutaṃ—​</span>",
  "an4.1:4.2": "ekaṃ samayaṃ bhagavā vajjīsu viharati bhaṇḍagāme.",
  "an4.1:4.3": "Tatra kho bhagavā bhikkhū āmantesi:",
  "an4.1:4.4": "“bhikkhavo”ti.",
  "an4.1:4.5": "“Bhadante”ti te bhikkhū bhagavato paccassosuṃ.",
  "an4.1:4.6": "Bhagavā etadavoca:",
  "an4.1:5.1": "“Catunnaṃ, bhikkhave, dhammānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca.",
  "an4.1:5.2": "Katamesaṃ catunnaṃ?",
  "an4.1:5.3": "Ariyassa, bhikkhave, sīlassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca.",
  "an4.1:5.4": "Ariyassa, bhikkhave, samādhissa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca.",
  "an4.1:5.5": "Ariyāya, bhikkhave, paññāya ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca.",
  "an4.1:5.6": "Ariyāya, bhikkhave, vimuttiyā ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca.",
  "an4.1:5.7": "Tayidaṃ, bhikkhave, ariyaṃ sīlaṃ anubuddhaṃ paṭividdhaṃ, ariyo samādhi anubuddho paṭividdho, ariyā paññā anubuddhā paṭividdhā, ariyā vimutti anubuddhā paṭividdhā, ucchinnā bhavataṇhā, khīṇā bhavanetti, natthi dāni punabbhavo”ti.",
  "an4.1:6.1": "Idamavoca bhagavā.",
  "an4.1:6.2": "Idaṃ vatvāna sugato athāparaṃ etadavoca satthā:",
  "an4.1:7.1": "“Sīlaṃ samādhi paññā ca,",
  "an4.1:7.2": "vimutti ca anuttarā;",
  "an4.1:7.3": "Anubuddhā ime dhammā,",
  "an4.1:7.4": "gotamena yasassinā.",
  "an4.1:8.1": "Iti buddho abhiññāya,",
  "an4.1:8.2": "dhammamakkhāsi bhikkhunaṃ;",
  "an4.1:8.3": "Dukkhassantakaro satthā,",
  "an4.1:8.4": "cakkhumā parinibbuto”ti.",
  "an4.1:9.1": "Paṭhamaṃ."
}