{
  "_markup_path": "markup/an/an04/an4.053.html",
  "_alt_strings": [
    "en/sujato/an/an04/an4.053.json"
  ],
  "an4.53:1.1": "Aṅguttara Nikāya 4",
  "an4.53:2.1": "6. Puññābhisandavagga",
  "an4.53:3.1": "53. Paṭhamasaṃvāsasutta",
  "an4.53:4.1": "Ekaṃ samayaṃ bhagavā antarā ca madhuraṃ antarā ca verañjaṃ addhānamaggappaṭipanno hoti.",
  "an4.53:4.2": "Sambahulāpi kho gahapatī ca gahapatāniyo ca antarā ca madhuraṃ antarā ca verañjaṃ addhānamaggappaṭipannā honti.",
  "an4.53:4.3": "Atha kho bhagavā maggā okkamma aññatarasmiṃ rukkhamūle <span class=\"var\" title=\"(paññatte āsane) (pts1, mr)\" id=\"note174\">()</span> nisīdi.",
  "an4.53:4.4": "<span class=\"var\" title=\"addassuṃ (bj)\" id=\"note175\">Addasaṃsu</span> kho gahapatī ca gahapatāniyo ca bhagavantaṃ aññatarasmiṃ rukkhamūle nisinnaṃ.",
  "an4.53:4.5": "Disvā yena bhagavā tenupasaṅkamiṃsu;",
  "an4.53:4.6": "upasaṅkamitvā bhagavantaṃ abhivādetvā ekamantaṃ nisīdiṃsu.",
  "an4.53:4.7": "Ekamantaṃ nisinne kho te gahapatī ca gahapatāniyo ca bhagavā etadavoca:",
  "an4.53:5.1": "“Cattārome, gahapatayo, saṃvāsā.",
  "an4.53:5.2": "Katame cattāro?",
  "an4.53:5.3": "Chavo chavāya saddhiṃ saṃvasati, chavo deviyā saddhiṃ saṃvasati, devo chavāya saddhiṃ saṃvasati, devo deviyā saddhiṃ saṃvasati.",
  "an4.53:6.1": "Kathañca, gahapatayo, chavo chavāya saddhiṃ saṃvasati?",
  "an4.53:6.2": "Idha, gahapatayo, sāmiko hoti pāṇātipātī adinnādāyī kāmesumicchācārī musāvādī surāmerayamajjapamādaṭṭhāyī dussīlo pāpadhammo maccheramalapariyuṭṭhitena cetasā agāraṃ ajjhāvasati akkosakaparibhāsako samaṇabrāhmaṇānaṃ;",
  "an4.53:6.3": "bhariyāpissa hoti pāṇātipātinī adinnādāyinī kāmesumicchācārinī musāvādinī surāmerayamajjapamādaṭṭhāyinī dussīlā pāpadhammā maccheramalapariyuṭṭhitena cetasā agāraṃ ajjhāvasati akkosikaparibhāsikā samaṇabrāhmaṇānaṃ.",
  "an4.53:6.4": "Evaṃ kho, gahapatayo, chavo chavāya saddhiṃ saṃvasati.",
  "an4.53:7.1": "Kathañca, gahapatayo, chavo deviyā saddhiṃ saṃvasati?",
  "an4.53:7.2": "Idha, gahapatayo, sāmiko hoti pāṇātipātī adinnādāyī kāmesumicchācārī musāvādī surāmerayamajjapamādaṭṭhāyī dussīlo pāpadhammo maccheramalapariyuṭṭhitena cetasā agāraṃ ajjhāvasati akkosakaparibhāsako samaṇabrāhmaṇānaṃ;",
  "an4.53:7.3": "bhariyā khvassa hoti pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā surāmerayamajjapamādaṭṭhānā paṭiviratā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ.",
  "an4.53:7.4": "Evaṃ kho, gahapatayo, chavo deviyā saddhiṃ saṃvasati.",
  "an4.53:8.1": "Kathañca, gahapatayo, devo chavāya saddhiṃ saṃvasati?",
  "an4.53:8.2": "Idha, gahapatayo, sāmiko hoti pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato surāmerayamajjapamādaṭṭhānā paṭivirato sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ;",
  "an4.53:8.3": "bhariyā khvassa hoti pāṇātipātinī … pe … surāmerayamajjapamādaṭṭhāyinī dussīlā pāpadhammā maccheramalapariyuṭṭhitena cetasā agāraṃ ajjhāvasati akkosikaparibhāsikā samaṇabrāhmaṇānaṃ.",
  "an4.53:8.4": "Evaṃ kho, gahapatayo, devo chavāya saddhiṃ saṃvasati.",
  "an4.53:9.1": "Kathañca, gahapatayo, devo deviyā saddhiṃ saṃvasati?",
  "an4.53:9.2": "Idha, gahapatayo, sāmiko hoti pāṇātipātā paṭivirato … pe … sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ;",
  "an4.53:9.3": "bhariyāpissa hoti pāṇātipātā paṭiviratā … pe … surāmerayamajjapamādaṭṭhānā paṭiviratā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ.",
  "an4.53:9.4": "Evaṃ kho, gahapatayo, devo deviyā saddhiṃ saṃvasati.",
  "an4.53:9.5": "Ime kho, gahapatayo, cattāro saṃvāsāti.",
  "an4.53:10.1": "Ubho ca honti dussīlā,",
  "an4.53:10.2": "kadariyā paribhāsakā;",
  "an4.53:10.3": "Te honti jānipatayo,",
  "an4.53:10.4": "chavā saṃvāsamāgatā.",
  "an4.53:11.1": "Sāmiko hoti dussīlo,",
  "an4.53:11.2": "kadariyo paribhāsako;",
  "an4.53:11.3": "Bhariyā sīlavatī hoti,",
  "an4.53:11.4": "vadaññū vītamaccharā;",
  "an4.53:11.5": "Sāpi devī saṃvasati,",
  "an4.53:11.6": "chavena patinā saha.",
  "an4.53:12.1": "Sāmiko sīlavā hoti,",
  "an4.53:12.2": "vadaññū vītamaccharo;",
  "an4.53:12.3": "Bhariyā hoti dussīlā,",
  "an4.53:12.4": "kadariyā paribhāsikā;",
  "an4.53:12.5": "Sāpi chavā saṃvasati,",
  "an4.53:12.6": "devena patinā saha.",
  "an4.53:13.1": "Ubho saddhā vadaññū ca,",
  "an4.53:13.2": "saññatā dhammajīvino;",
  "an4.53:13.3": "Te honti jānipatayo,",
  "an4.53:13.4": "aññamaññaṃ piyaṃvadā.",
  "an4.53:14.1": "<span class=\"var\" title=\"atthā sampacurā (bj, s1-3, pts1)\" id=\"note176\">Atthāsaṃ pacurā</span> honti,",
  "an4.53:14.2": "<span class=\"var\" title=\"phāsatthaṃ (bj) | vāsatthaṃ (pts1)\" id=\"note177\">phāsukaṃ</span> upajāyati;",
  "an4.53:14.3": "Amittā dummanā honti,",
  "an4.53:14.4": "ubhinnaṃ samasīlinaṃ.",
  "an4.53:15.1": "Idha dhammaṃ caritvāna,",
  "an4.53:15.2": "samasīlabbatā ubho;",
  "an4.53:15.3": "Nandino devalokasmiṃ,",
  "an4.53:15.4": "modanti kāmakāmino”ti.",
  "an4.53:16.1": "Tatiyaṃ."
}