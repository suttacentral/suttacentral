{
  "_markup_path": "markup/an/an04/an4.162.html",
  "_alt_strings": [
    "en/sujato/an/an04/an4.162.json"
  ],
  "an4.162:1.1": "Aṅguttara Nikāya 4",
  "an4.162:2.1": "17. Paṭipadāvagga",
  "an4.162:3.1": "<span class=\"var\" id=\"note393\" title=\"dutiyapaṭipadāsuttaṃ (bj)\">162. Vitthārasutta</span>",
  "an4.162:4.1": "“Catasso imā, bhikkhave, paṭipadā.",
  "an4.162:4.2": "Katamā catasso?",
  "an4.162:4.3": "Dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā.",
  "an4.162:5.1": "Katamā ca, bhikkhave, dukkhā paṭipadā dandhābhiññā?",
  "an4.162:5.2": "Idha, bhikkhave, ekacco pakatiyāpi tibbarāgajātiko hoti, abhikkhaṇaṃ rāgajaṃ dukkhaṃ domanassaṃ paṭisaṃvedeti.",
  "an4.162:5.3": "Pakatiyāpi tibbadosajātiko hoti, abhikkhaṇaṃ dosajaṃ dukkhaṃ domanassaṃ paṭisaṃvedeti.",
  "an4.162:5.4": "Pakatiyāpi tibbamohajātiko hoti, abhikkhaṇaṃ mohajaṃ dukkhaṃ domanassaṃ paṭisaṃvedeti.",
  "an4.162:5.5": "Tassimāni pañcindriyāni mudūni pātubhavanti—",
  "an4.162:5.6": "saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ.",
  "an4.162:5.7": "So imesaṃ pañcannaṃ indriyānaṃ muduttā dandhaṃ ānantariyaṃ pāpuṇāti āsavānaṃ khayāya.",
  "an4.162:5.8": "Ayaṃ vuccati, bhikkhave, dukkhā paṭipadā dandhābhiññā.",
  "an4.162:6.1": "Katamā ca, bhikkhave, dukkhā paṭipadā khippābhiññā?",
  "an4.162:6.2": "Idha, bhikkhave, ekacco pakatiyāpi tibbarāgajātiko hoti, abhikkhaṇaṃ rāgajaṃ dukkhaṃ domanassaṃ paṭisaṃvedeti.",
  "an4.162:6.3": "Pakatiyāpi tibbadosajātiko hoti, abhikkhaṇaṃ dosajaṃ dukkhaṃ domanassaṃ paṭisaṃvedeti.",
  "an4.162:6.4": "Pakatiyāpi tibbamohajātiko hoti, abhikkhaṇaṃ mohajaṃ dukkhaṃ domanassaṃ paṭisaṃvedeti.",
  "an4.162:6.5": "Tassimāni pañcindriyāni adhimattāni pātubhavanti—",
  "an4.162:6.6": "saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ.",
  "an4.162:6.7": "So imesaṃ pañcannaṃ indriyānaṃ adhimattattā khippaṃ ānantariyaṃ pāpuṇāti āsavānaṃ khayāya.",
  "an4.162:6.8": "Ayaṃ vuccati, bhikkhave, dukkhā paṭipadā khippābhiññā.",
  "an4.162:7.1": "Katamā ca, bhikkhave, sukhā paṭipadā dandhābhiññā?",
  "an4.162:7.2": "Idha, bhikkhave, ekacco pakatiyāpi na tibbarāgajātiko hoti, nābhikkhaṇaṃ rāgajaṃ dukkhaṃ domanassaṃ paṭisaṃvedeti.",
  "an4.162:7.3": "Pakatiyāpi na tibbadosajātiko hoti, nābhikkhaṇaṃ dosajaṃ dukkhaṃ domanassaṃ paṭisaṃvedeti.",
  "an4.162:7.4": "Pakatiyāpi na tibbamohajātiko hoti, nābhikkhaṇaṃ mohajaṃ dukkhaṃ domanassaṃ paṭisaṃvedeti.",
  "an4.162:7.5": "Tassimāni pañcindriyāni mudūni pātubhavanti—",
  "an4.162:7.6": "saddhindriyaṃ … pe … paññindriyaṃ.",
  "an4.162:7.7": "So imesaṃ pañcannaṃ indriyānaṃ muduttā dandhaṃ ānantariyaṃ pāpuṇāti āsavānaṃ khayāya.",
  "an4.162:7.8": "Ayaṃ vuccati, bhikkhave, sukhā paṭipadā dandhābhiññā.",
  "an4.162:8.1": "Katamā ca, bhikkhave, sukhā paṭipadā khippābhiññā?",
  "an4.162:8.2": "Idha, bhikkhave, ekacco pakatiyāpi na tibbarāgajātiko hoti, nābhikkhaṇaṃ rāgajaṃ dukkhaṃ domanassaṃ paṭisaṃvedeti.",
  "an4.162:8.3": "Pakatiyāpi na tibbadosajātiko hoti, nābhikkhaṇaṃ dosajaṃ dukkhaṃ domanassaṃ paṭisaṃvedeti.",
  "an4.162:8.4": "Pakatiyāpi na tibbamohajātiko hoti, nābhikkhaṇaṃ mohajaṃ dukkhaṃ domanassaṃ paṭisaṃvedeti.",
  "an4.162:8.5": "Tassimāni pañcindriyāni adhimattāni pātubhavanti—",
  "an4.162:8.6": "saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ.",
  "an4.162:8.7": "So imesaṃ pañcannaṃ indriyānaṃ adhimattattā khippaṃ ānantariyaṃ pāpuṇāti āsavānaṃ khayāya.",
  "an4.162:8.8": "Ayaṃ vuccati, bhikkhave, sukhā paṭipadā khippābhiññā.",
  "an4.162:8.9": "Imā kho, bhikkhave, catasso paṭipadā”ti.",
  "an4.162:9.1": "Dutiyaṃ."
}