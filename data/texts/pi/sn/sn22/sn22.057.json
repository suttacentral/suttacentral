{
  "_markup_path": "markup/sn/sn22/sn22.057.html",
  "_alt_strings": [
    "en/sujato/sn/sn22/sn22.057.json"
  ],
  "sn22.57:1.1": "Saṃyutta Nikāya 22",
  "sn22.57:2.1": "6. Upayavagga",
  "sn22.57:3.1": "57. Sattaṭṭhānasutta",
  "sn22.57:4.1": "Sāvatthinidānaṃ.",
  "sn22.57:4.2": "“Sattaṭṭhānakusalo, bhikkhave, bhikkhu tividhūpaparikkhī imasmiṃ dhammavinaye kevalī vusitavā uttamapurisoti vuccati.",
  "sn22.57:4.3": "Kathañca, bhikkhave, bhikkhu sattaṭṭhānakusalo hoti?",
  "sn22.57:4.4": "Idha, bhikkhave, bhikkhu rūpaṃ pajānāti, rūpasamudayaṃ pajānāti, rūpanirodhaṃ pajānāti, rūpanirodhagāminiṃ paṭipadaṃ pajānāti;",
  "sn22.57:4.5": "rūpassa assādaṃ pajānāti, rūpassa ādīnavaṃ pajānāti, rūpassa nissaraṇaṃ pajānāti;",
  "sn22.57:4.6": "vedanaṃ pajānāti …",
  "sn22.57:4.7": "saññaṃ …",
  "sn22.57:4.8": "saṅkhāre …",
  "sn22.57:4.9": "viññāṇaṃ pajānāti, viññāṇasamudayaṃ pajānāti, viññāṇanirodhaṃ pajānāti, viññāṇanirodhagāminiṃ paṭipadaṃ pajānāti;",
  "sn22.57:4.10": "viññāṇassa assādaṃ pajānāti, viññāṇassa ādīnavaṃ pajānāti, viññāṇassa nissaraṇaṃ pajānāti.",
  "sn22.57:5.1": "Katamañca, bhikkhave, rūpaṃ?",
  "sn22.57:5.2": "Cattāro ca mahābhūtā, catunnañca mahābhūtānaṃ upādāya rūpaṃ.",
  "sn22.57:5.3": "Idaṃ vuccati, bhikkhave, rūpaṃ.",
  "sn22.57:5.4": "Āhārasamudayā rūpasamudayo;",
  "sn22.57:5.5": "āhāranirodhā rūpanirodho.",
  "sn22.57:5.6": "Ayameva ariyo aṭṭhaṅgiko maggo rūpanirodhagāminī paṭipadā, seyyathidaṃ—",
  "sn22.57:5.7": "sammādiṭṭhi … pe …",
  "sn22.57:5.8": "sammāsamādhi.",
  "sn22.57:6.1": "Yaṃ rūpaṃ paṭicca uppajjati sukhaṃ somanassaṃ—",
  "sn22.57:6.2": "ayaṃ rūpassa assādo.",
  "sn22.57:6.3": "Yaṃ rūpaṃ aniccaṃ dukkhaṃ vipariṇāmadhammaṃ—",
  "sn22.57:6.4": "ayaṃ rūpassa ādīnavo.",
  "sn22.57:6.5": "Yo rūpasmiṃ chandarāgavinayo chandarāgappahānaṃ—",
  "sn22.57:6.6": "idaṃ rūpassa nissaraṇaṃ.",
  "sn22.57:7.1": "Ye hi keci, bhikkhave, samaṇā vā brāhmaṇā vā evaṃ rūpaṃ abhiññāya, evaṃ rūpasamudayaṃ abhiññāya, evaṃ rūpanirodhaṃ abhiññāya, evaṃ rūpanirodhagāminiṃ paṭipadaṃ abhiññāya;",
  "sn22.57:7.2": "evaṃ rūpassa assādaṃ abhiññāya, evaṃ rūpassa ādīnavaṃ abhiññāya, evaṃ rūpassa nissaraṇaṃ abhiññāya rūpassa nibbidāya virāgāya nirodhāya paṭipannā, te suppaṭipannā.",
  "sn22.57:7.3": "Ye suppaṭipannā, te imasmiṃ dhammavinaye gādhanti.",
  "sn22.57:8.1": "Ye ca kho keci, bhikkhave, samaṇā vā brāhmaṇā vā evaṃ rūpaṃ abhiññāya, evaṃ rūpasamudayaṃ abhiññāya, evaṃ rūpanirodhaṃ abhiññāya, evaṃ rūpanirodhagāminiṃ paṭipadaṃ abhiññāya;",
  "sn22.57:8.2": "evaṃ rūpassa assādaṃ abhiññāya, evaṃ rūpassa ādīnavaṃ abhiññāya, evaṃ rūpassa nissaraṇaṃ abhiññāya rūpassa nibbidā virāgā nirodhā anupādā vimuttā, te suvimuttā.",
  "sn22.57:8.3": "Ye suvimuttā, te kevalino.",
  "sn22.57:8.4": "Ye kevalino vaṭṭaṃ tesaṃ natthi paññāpanāya.",
  "sn22.57:9.1": "Katamā ca, bhikkhave, vedanā?",
  "sn22.57:9.2": "Chayime, bhikkhave, vedanākāyā—",
  "sn22.57:9.3": "cakkhusamphassajā vedanā … pe …",
  "sn22.57:9.4": "manosamphassajā vedanā.",
  "sn22.57:9.5": "Ayaṃ vuccati, bhikkhave, vedanā.",
  "sn22.57:9.6": "Phassasamudayā vedanāsamudayo;",
  "sn22.57:9.7": "phassanirodhā vedanānirodho.",
  "sn22.57:9.8": "Ayameva ariyo aṭṭhaṅgiko maggo vedanānirodhagāminī paṭipadā, seyyathidaṃ—",
  "sn22.57:9.9": "sammādiṭṭhi … pe …",
  "sn22.57:9.10": "sammāsamādhi.",
  "sn22.57:10.1": "Yaṃ vedanaṃ paṭicca uppajjati sukhaṃ somanassaṃ—",
  "sn22.57:10.2": "ayaṃ vedanāya assādo.",
  "sn22.57:10.3": "Yā vedanā aniccā dukkhā vipariṇāmadhammā—",
  "sn22.57:10.4": "ayaṃ vedanāya ādīnavo.",
  "sn22.57:10.5": "Yo vedanāya chandarāgavinayo chandarāgappahānaṃ—",
  "sn22.57:10.6": "idaṃ vedanāya nissaraṇaṃ.",
  "sn22.57:11.1": "Ye hi, keci, bhikkhave, samaṇā vā brāhmaṇā vā evaṃ vedanaṃ abhiññāya, evaṃ vedanāsamudayaṃ abhiññāya, evaṃ vedanānirodhaṃ abhiññāya, evaṃ vedanānirodhagāminiṃ paṭipadaṃ abhiññāya;",
  "sn22.57:11.2": "evaṃ vedanāya assādaṃ abhiññāya, evaṃ vedanāya ādīnavaṃ abhiññāya, evaṃ vedanāya nissaraṇaṃ abhiññāya vedanāya nibbidāya virāgāya nirodhāya paṭipannā, te suppaṭipannā.",
  "sn22.57:11.3": "Ye suppaṭipannā, te imasmiṃ dhammavinaye gādhanti.",
  "sn22.57:12.1": "Ye ca kho keci, bhikkhave, samaṇā vā brāhmaṇā vā evaṃ vedanaṃ abhiññāya … pe …",
  "sn22.57:12.2": "vaṭṭaṃ tesaṃ natthi paññāpanāya.",
  "sn22.57:13.1": "Katamā ca, bhikkhave, saññā?",
  "sn22.57:13.2": "Chayime, bhikkhave, saññākāyā—",
  "sn22.57:13.3": "rūpasaññā, saddasaññā, gandhasaññā, rasasaññā, phoṭṭhabbasaññā, dhammasaññā.",
  "sn22.57:13.4": "Ayaṃ vuccati, bhikkhave, saññā.",
  "sn22.57:13.5": "Phassasamudayā saññāsamudayo;",
  "sn22.57:13.6": "phassanirodhā saññānirodho.",
  "sn22.57:13.7": "Ayameva ariyo aṭṭhaṅgiko maggo saññānirodhagāminī paṭipadā, seyyathidaṃ—",
  "sn22.57:13.8": "sammādiṭṭhi … pe …",
  "sn22.57:13.9": "sammāsamādhi … pe …",
  "sn22.57:13.10": "vaṭṭaṃ tesaṃ natthi paññāpanāya.",
  "sn22.57:14.1": "Katame ca, bhikkhave, saṅkhārā?",
  "sn22.57:14.2": "Chayime, bhikkhave, cetanākāyā—",
  "sn22.57:14.3": "rūpasañcetanā … pe …",
  "sn22.57:14.4": "dhammasañcetanā.",
  "sn22.57:14.5": "Ime vuccanti, bhikkhave, saṅkhārā.",
  "sn22.57:14.6": "Phassasamudayā saṅkhārasamudayo;",
  "sn22.57:14.7": "phassanirodhā saṅkhāranirodho.",
  "sn22.57:14.8": "Ayameva ariyo aṭṭhaṅgiko maggo saṅkhāranirodhagāminī paṭipadā, seyyathidaṃ—",
  "sn22.57:14.9": "sammādiṭṭhi … pe …",
  "sn22.57:14.10": "sammāsamādhi.",
  "sn22.57:15.1": "Yaṃ saṅkhāre paṭicca uppajjati sukhaṃ somanassaṃ—",
  "sn22.57:15.2": "ayaṃ saṅkhārānaṃ assādo.",
  "sn22.57:15.3": "Ye saṅkhārā aniccā dukkhā vipariṇāmadhammā—",
  "sn22.57:15.4": "ayaṃ saṅkhārānaṃ ādīnavo.",
  "sn22.57:15.5": "Yo saṅkhāresu chandarāgavinayo chandarāgappahānaṃ—",
  "sn22.57:15.6": "idaṃ saṅkhārānaṃ nissaraṇaṃ.",
  "sn22.57:16.1": "Ye hi keci, bhikkhave, samaṇā vā brāhmaṇā vā evaṃ saṅkhāre abhiññāya, evaṃ saṅkhārasamudayaṃ abhiññāya, evaṃ saṅkhāranirodhaṃ abhiññāya, evaṃ saṅkhāranirodhagāminiṃ paṭipadaṃ abhiññāya … pe …",
  "sn22.57:16.2": "saṅkhārānaṃ nibbidāya virāgāya nirodhāya paṭipannā te suppaṭipannā.",
  "sn22.57:16.3": "Ye suppaṭipannā, te imasmiṃ dhammavinaye gādhanti … pe …",
  "sn22.57:16.4": "vaṭṭaṃ tesaṃ natthi paññāpanāya.",
  "sn22.57:17.1": "Katamañca, bhikkhave, viññāṇaṃ?",
  "sn22.57:17.2": "Chayime, bhikkhave, viññāṇakāyā—",
  "sn22.57:17.3": "cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ, manoviññāṇaṃ.",
  "sn22.57:17.4": "Idaṃ vuccati, bhikkhave, viññāṇaṃ.",
  "sn22.57:17.5": "Nāmarūpasamudayā viññāṇasamudayo;",
  "sn22.57:17.6": "nāmarūpanirodhā viññāṇanirodho.",
  "sn22.57:17.7": "Ayameva ariyo aṭṭhaṅgiko maggo viññāṇanirodhagāminī paṭipadā, seyyathidaṃ—",
  "sn22.57:17.8": "sammādiṭṭhi … pe …",
  "sn22.57:17.9": "sammāsamādhi.",
  "sn22.57:18.1": "Yaṃ viññāṇaṃ paṭicca uppajjati sukhaṃ somanassaṃ—",
  "sn22.57:18.2": "ayaṃ viññāṇassa assādo.",
  "sn22.57:18.3": "Yaṃ viññāṇaṃ aniccaṃ dukkhaṃ vipariṇāmadhammaṃ—",
  "sn22.57:18.4": "ayaṃ viññāṇassa ādīnavo.",
  "sn22.57:18.5": "Yo viññāṇasmiṃ chandarāgavinayo chandarāgappahānaṃ—",
  "sn22.57:18.6": "idaṃ viññāṇassa nissaraṇaṃ.",
  "sn22.57:19.1": "Ye hi keci, bhikkhave, samaṇā vā brāhmaṇā vā evaṃ viññāṇaṃ abhiññāya, evaṃ viññāṇasamudayaṃ abhiññāya, evaṃ viññāṇanirodhaṃ abhiññāya, evaṃ viññāṇanirodhagāminiṃ paṭipadaṃ abhiññāya;",
  "sn22.57:19.2": "evaṃ viññāṇassa assādaṃ abhiññāya, evaṃ viññāṇassa ādīnavaṃ abhiññāya, evaṃ viññāṇassa nissaraṇaṃ abhiññāya viññāṇassa nibbidāya virāgāya nirodhāya paṭipannā, te suppaṭipannā.",
  "sn22.57:19.3": "Ye suppaṭipannā, te imasmiṃ dhammavinaye gādhanti.",
  "sn22.57:20.1": "Ye ca kho keci, bhikkhave, samaṇā vā brāhmaṇā vā evaṃ viññāṇaṃ abhiññāya, evaṃ viññāṇasamudayaṃ abhiññāya, evaṃ viññāṇanirodhaṃ abhiññāya, evaṃ viññāṇanirodhagāminiṃ paṭipadaṃ abhiññāya;",
  "sn22.57:20.2": "evaṃ viññāṇassa assādaṃ abhiññāya, evaṃ viññāṇassa ādīnavaṃ abhiññāya, evaṃ viññāṇassa nissaraṇaṃ abhiññāya viññāṇassa nibbidā virāgā nirodhā anupādā vimuttā, te suvimuttā.",
  "sn22.57:20.3": "Ye suvimuttā, te kevalino.",
  "sn22.57:20.4": "Ye kevalino vaṭṭaṃ tesaṃ natthi paññāpanāya.",
  "sn22.57:20.5": "Evaṃ kho, bhikkhave, bhikkhu sattaṭṭhānakusalo hoti.",
  "sn22.57:21.1": "Kathañca, bhikkhave, bhikkhu tividhūpaparikkhī hoti?",
  "sn22.57:21.2": "Idha, bhikkhave, bhikkhu dhātuso upaparikkhati, āyatanaso upaparikkhati, paṭiccasamuppādaso upaparikkhati.",
  "sn22.57:21.3": "Evaṃ kho, bhikkhave, bhikkhu tividhūpaparikkhī hoti.",
  "sn22.57:21.4": "Sattaṭṭhānakusalo, bhikkhave, bhikkhu tividhūpaparikkhī, imasmiṃ dhammavinaye kevalī vusitavā ‘uttamapuriso’ti vuccatī”ti.",
  "sn22.57:22.1": "Pañcamaṃ."
}