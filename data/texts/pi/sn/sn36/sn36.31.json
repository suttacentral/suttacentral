{
  "_markup_path": "markup/sn/sn36/sn36.31.html",
  "_alt_strings": [
    "en/sujato/sn/sn36/sn36.31.json"
  ],
  "sn36.31:1.1": "Saṃyutta Nikāya 36",
  "sn36.31:2.1": "3. Aṭṭhasatapariyāyavagga",
  "sn36.31:3.1": "31. Nirāmisasutta",
  "sn36.31:4.1": "“Atthi, bhikkhave, sāmisā pīti, atthi nirāmisā pīti, atthi nirāmisā nirāmisatarā pīti;",
  "sn36.31:4.2": "atthi sāmisaṃ sukhaṃ, atthi nirāmisaṃ sukhaṃ, atthi nirāmisā nirāmisataraṃ sukhaṃ;",
  "sn36.31:4.3": "atthi sāmisā upekkhā, atthi nirāmisā upekkhā, atthi nirāmisā nirāmisatarā upekkhā;",
  "sn36.31:4.4": "atthi sāmiso vimokkho, atthi nirāmiso vimokkho, atthi nirāmisā nirāmisataro vimokkho.",
  "sn36.31:4.5": "Katamā ca, bhikkhave, sāmisā pīti?",
  "sn36.31:4.6": "Pañcime, bhikkhave, kāmaguṇā.",
  "sn36.31:4.7": "Katame pañca?",
  "sn36.31:4.8": "Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā … pe …",
  "sn36.31:4.9": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā.",
  "sn36.31:4.10": "Ime kho, bhikkhave, pañca kāmaguṇā.",
  "sn36.31:4.11": "Yā kho, bhikkhave, ime pañca kāmaguṇe paṭicca uppajjati pīti, ayaṃ vuccati, bhikkhave, sāmisā pīti.",
  "sn36.31:5.1": "Katamā ca, bhikkhave, nirāmisā pīti?",
  "sn36.31:5.2": "Idha, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "sn36.31:5.3": "Vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati.",
  "sn36.31:5.4": "Ayaṃ vuccati, bhikkhave, nirāmisā pīti.",
  "sn36.31:6.1": "Katamā ca, bhikkhave, nirāmisā nirāmisatarā pīti?",
  "sn36.31:6.2": "Yā kho, bhikkhave, khīṇāsavassa bhikkhuno rāgā cittaṃ vimuttaṃ paccavekkhato, dosā cittaṃ vimuttaṃ paccavekkhato, mohā cittaṃ vimuttaṃ paccavekkhato uppajjati pīti, ayaṃ vuccati, bhikkhave, nirāmisā nirāmisatarā pīti.",
  "sn36.31:7.1": "Katamañca, bhikkhave, sāmisaṃ sukhaṃ?",
  "sn36.31:7.2": "Pañcime, bhikkhave, kāmaguṇā.",
  "sn36.31:7.3": "Katame pañca?",
  "sn36.31:7.4": "Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā … pe …",
  "sn36.31:7.5": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā.",
  "sn36.31:7.6": "Ime kho, bhikkhave, pañca kāmaguṇā.",
  "sn36.31:7.7": "Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, idaṃ vuccati, bhikkhave, sāmisaṃ sukhaṃ.",
  "sn36.31:8.1": "Katamañca, bhikkhave, nirāmisaṃ sukhaṃ?",
  "sn36.31:8.2": "Idha, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "sn36.31:8.3": "Vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati.",
  "sn36.31:8.4": "Pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti:",
  "sn36.31:8.5": "‘upekkhako satimā sukhavihārī’ti tatiyaṃ jhānaṃ upasampajja viharati.",
  "sn36.31:8.6": "Idaṃ vuccati, bhikkhave, nirāmisaṃ sukhaṃ.",
  "sn36.31:9.1": "Katamañca, bhikkhave, nirāmisā nirāmisataraṃ sukhaṃ?",
  "sn36.31:9.2": "Yaṃ kho, bhikkhave, khīṇāsavassa bhikkhuno rāgā cittaṃ vimuttaṃ paccavekkhato, dosā cittaṃ vimuttaṃ paccavekkhato, mohā cittaṃ vimuttaṃ paccavekkhato uppajjati sukhaṃ somanassaṃ, idaṃ vuccati, bhikkhave, nirāmisā nirāmisataraṃ sukhaṃ.",
  "sn36.31:10.1": "Katamā ca, bhikkhave, sāmisā upekkhā?",
  "sn36.31:10.2": "Pañcime, bhikkhave, kāmaguṇā.",
  "sn36.31:10.3": "Katame pañca?",
  "sn36.31:10.4": "Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā … pe …",
  "sn36.31:10.5": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā.",
  "sn36.31:10.6": "Ime kho, bhikkhave, pañca kāmaguṇā.",
  "sn36.31:10.7": "Yā kho, bhikkhave, ime pañca kāmaguṇe paṭicca uppajjati upekkhā, ayaṃ vuccati, bhikkhave, sāmisā upekkhā.",
  "sn36.31:11.1": "Katamā ca, bhikkhave, nirāmisā upekkhā?",
  "sn36.31:11.2": "Idha, bhikkhave, bhikkhu sukhassa ca pahānā, dukkhassa ca pahānā, pubbeva somanassadomanassānaṃ atthaṅgamā, adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati.",
  "sn36.31:11.3": "Ayaṃ vuccati, bhikkhave, nirāmisā upekkhā.",
  "sn36.31:12.1": "Katamā ca, bhikkhave, nirāmisā nirāmisatarā upekkhā?",
  "sn36.31:12.2": "Yā kho, bhikkhave, khīṇāsavassa bhikkhuno rāgā cittaṃ vimuttaṃ paccavekkhato, dosā cittaṃ vimuttaṃ paccavekkhato, mohā cittaṃ vimuttaṃ paccavekkhato uppajjati upekkhā, ayaṃ vuccati, bhikkhave, nirāmisā nirāmisatarā upekkhā.",
  "sn36.31:13.1": "Katamo ca, bhikkhave, sāmiso vimokkho?",
  "sn36.31:13.2": "Rūpappaṭisaṃyutto vimokkho sāmiso vimokkho.",
  "sn36.31:14.1": "Katamo ca, bhikkhave, nirāmiso vimokkho?",
  "sn36.31:14.2": "Arūpappaṭisaṃyutto vimokkho nirāmiso vimokkho.",
  "sn36.31:15.1": "Katamo ca, bhikkhave, nirāmisā nirāmisataro vimokkho?",
  "sn36.31:15.2": "Yo kho, bhikkhave, khīṇāsavassa bhikkhuno rāgā cittaṃ vimuttaṃ paccavekkhato, dosā cittaṃ vimuttaṃ paccavekkhato, mohā cittaṃ vimuttaṃ paccavekkhato uppajjati vimokkho, ayaṃ vuccati, bhikkhave, nirāmisā nirāmisataro vimokkho”ti.",
  "sn36.31:16.1": "Ekādasamaṃ.",
  "sn36.31:17.1": "Aṭṭhasatapariyāyavaggo tatiyo.",
  "sn36.31:18.1": "Sīvakaaṭṭhasataṃ bhikkhu,",
  "sn36.31:18.2": "pubbe ñāṇañca bhikkhunā;",
  "sn36.31:18.3": "Samaṇabrāhmaṇā tīṇi,",
  "sn36.31:18.4": "suddhikañca nirāmisanti.",
  "sn36.31:19.1": "Vedanāsaṃyuttaṃ samattaṃ."
}