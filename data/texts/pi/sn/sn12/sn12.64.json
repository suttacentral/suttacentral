{
  "_markup_path": "markup/sn/sn12/sn12.64.html",
  "_alt_strings": [
    "en/sujato/sn/sn12/sn12.64.json"
  ],
  "sn12.64:1.1": "Saṃyutta Nikāya 12",
  "sn12.64:2.1": "7. Mahāvagga",
  "sn12.64:3.1": "64. Atthirāgasutta",
  "sn12.64:4.1": "Sāvatthiyaṃ viharati.",
  "sn12.64:4.2": "“Cattārome, bhikkhave, āhārā bhūtānaṃ vā sattānaṃ ṭhitiyā sambhavesīnaṃ vā anuggahāya.",
  "sn12.64:4.3": "Katame cattāro?",
  "sn12.64:4.4": "Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṃ catutthaṃ.",
  "sn12.64:4.5": "Ime kho, bhikkhave, cattāro āhārā bhūtānaṃ vā sattānaṃ ṭhitiyā sambhavesīnaṃ vā anuggahāya.",
  "sn12.64:5.1": "<span class=\\\"cross\\\" title=\\\"^mnd2#2 [Guhaṭṭhakasuttaniddesa] | ^ne4#246 [Vibhaṅga/ Paññattihāravibhaṅga] | ^kv1.1#712 [Suddhasaccikaṭṭha/ Suttasādhana]\\\" id=\\\"note100\\\">*</span> <a class=\\\"sc\\\" id=\\\"2\\\"></a>Kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ.",
  "sn12.64:5.2": "Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti.",
  "sn12.64:5.3": "Yattha atthi nāmarūpassa avakkanti, atthi tattha saṅkhārānaṃ vuddhi.",
  "sn12.64:5.4": "Yattha atthi saṅkhārānaṃ vuddhi, atthi tattha āyatiṃ punabbhavābhinibbatti.",
  "sn12.64:5.5": "Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ.",
  "sn12.64:5.6": "Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi.",
  "sn12.64:6.1": "Phasse ce, bhikkhave, āhāre … pe …",
  "sn12.64:6.2": "manosañcetanāya ce, bhikkhave, āhāre …",
  "sn12.64:6.3": "viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ.",
  "sn12.64:6.4": "Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti.",
  "sn12.64:6.5": "Yattha atthi nāmarūpassa avakkanti, atthi tattha saṅkhārānaṃ vuddhi.",
  "sn12.64:6.6": "Yattha atthi saṅkhārānaṃ vuddhi, atthi tattha āyatiṃ punabbhavābhinibbatti.",
  "sn12.64:6.7": "Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ.",
  "sn12.64:6.8": "Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi.",
  "sn12.64:7.1": "Seyyathāpi, bhikkhave, rajako vā cittakārako vā sati rajanāya vā lākhāya vā haliddiyā vā nīliyā vā mañjiṭṭhāya vā suparimaṭṭhe vā phalake bhittiyā vā dussapaṭṭe vā itthirūpaṃ vā purisarūpaṃ vā abhinimmineyya sabbaṅgapaccaṅgaṃ;",
  "sn12.64:7.2": "evameva kho, bhikkhave, kabaḷīkāre ce āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ.",
  "sn12.64:7.3": "Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti.",
  "sn12.64:7.4": "Yattha atthi nāmarūpassa avakkanti, atthi tattha saṅkhārānaṃ vuddhi.",
  "sn12.64:7.5": "Yattha atthi saṅkhārānaṃ vuddhi, atthi tattha āyatiṃ punabbhavābhinibbatti.",
  "sn12.64:7.6": "Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ.",
  "sn12.64:7.7": "Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi.",
  "sn12.64:8.1": "Phasse ce, bhikkhave, āhāre … pe …",
  "sn12.64:8.2": "manosañcetanāya ce, bhikkhave, āhāre …",
  "sn12.64:8.3": "viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ.",
  "sn12.64:8.4": "Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti.",
  "sn12.64:8.5": "Yattha atthi nāmarūpassa avakkanti, atthi tattha saṅkhārānaṃ vuddhi.",
  "sn12.64:8.6": "Yattha atthi saṅkhārānaṃ vuddhi, atthi tattha āyatiṃ punabbhavābhinibbatti.",
  "sn12.64:8.7": "Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ.",
  "sn12.64:8.8": "Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi.",
  "sn12.64:9.1": "Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ.",
  "sn12.64:9.2": "Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti.",
  "sn12.64:9.3": "Yattha natthi nāmarūpassa avakkanti, natthi tattha saṅkhārānaṃ vuddhi.",
  "sn12.64:9.4": "Yattha natthi saṅkhārānaṃ vuddhi, natthi tattha āyatiṃ punabbhavābhinibbatti.",
  "sn12.64:9.5": "Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ.",
  "sn12.64:9.6": "Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi.",
  "sn12.64:10.1": "Phasse ce, bhikkhave, āhāre … pe …",
  "sn12.64:10.2": "manosañcetanāya ce, bhikkhave, āhāre …",
  "sn12.64:10.3": "viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ.",
  "sn12.64:10.4": "Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti.",
  "sn12.64:10.5": "Yattha natthi nāmarūpassa avakkanti, natthi tattha saṅkhārānaṃ vuddhi.",
  "sn12.64:10.6": "Yattha natthi saṅkhārānaṃ vuddhi, natthi tattha āyatiṃ punabbhavābhinibbatti.",
  "sn12.64:10.7": "Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ.",
  "sn12.64:10.8": "Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi.",
  "sn12.64:11.1": "Seyyathāpi, bhikkhave, kūṭāgāraṃ vā kūṭāgārasālaṃ vā uttarāya vā dakkhiṇāya vā pācīnāya vā vātapānā sūriye uggacchante vātapānena rasmi pavisitvā <span class=\\\"var\\\" title=\\\"kvassa patiṭṭhitā (pts1-2) | kattha patiṭṭhitā (mr)\\\" id=\\\"note101\\\">kvāssa patiṭṭhitā</span>”ti?",
  "sn12.64:11.2": "“Pacchimāyaṃ, bhante, bhittiyan”ti.",
  "sn12.64:11.3": "“Pacchimā ce, bhikkhave, bhitti nāssa kvāssa patiṭṭhitā”ti?",
  "sn12.64:11.4": "“Pathaviyaṃ, bhante”ti.",
  "sn12.64:11.5": "“Pathavī ce, bhikkhave, nāssa kvāssa patiṭṭhitā”ti?",
  "sn12.64:11.6": "“Āpasmiṃ, bhante”ti.",
  "sn12.64:11.7": "“Āpo ce, bhikkhave, nāssa kvāssa patiṭṭhitā”ti?",
  "sn12.64:11.8": "“Appatiṭṭhitā, bhante”ti.",
  "sn12.64:11.9": "“Evameva kho, bhikkhave, kabaḷīkāre ce āhāre natthi rāgo natthi nandī natthi taṇhā … pe ….",
  "sn12.64:12.1": "Phasse ce, bhikkhave, āhāre …",
  "sn12.64:12.2": "manosañcetanāya ce, bhikkhave, āhāre …",
  "sn12.64:12.3": "viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ.",
  "sn12.64:12.4": "Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti.",
  "sn12.64:12.5": "Yattha natthi nāmarūpassa avakkanti, natthi tattha saṅkhārānaṃ vuddhi.",
  "sn12.64:12.6": "Yattha natthi saṅkhārānaṃ vuddhi, natthi tattha āyatiṃ punabbhavābhinibbatti.",
  "sn12.64:12.7": "Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ.",
  "sn12.64:12.8": "Yattha natthi āyatiṃ jātijarāmaraṇaṃ asokaṃ taṃ, bhikkhave, adaraṃ anupāyāsanti vadāmī”ti.",
  "sn12.64:13.1": "Catutthaṃ."
}