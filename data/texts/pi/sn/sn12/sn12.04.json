{
  "_markup_path": "markup/sn/sn12/sn12.04.html",
  "_alt_strings": [
    "en/sujato/sn/sn12/sn12.04.json"
  ],
  "sn12.4:1.1": "Saṃyutta Nikāya 12",
  "sn12.4:2.1": "1. Buddhavagga",
  "sn12.4:3.1": "4. Vipassīsutta",
  "sn12.4:4.1": "Sāvatthiyaṃ viharati … pe …",
  "sn12.4:4.2": "“vipassissa, bhikkhave, bhagavato arahato sammāsambuddhassa pubbeva sambodhā anabhisambuddhassa bodhisattasseva sato etadahosi:",
  "sn12.4:4.3": "‘<span class=\\\"cross\\\" title=\\\"^dn14#110 [Mahāpadānasutta/11. Bodhisattaabhinivesa]\\\" id=\\\"note5\\\">*</span>kicchaṃ vatāyaṃ loko āpanno jāyati ca jīyati ca mīyati ca cavati ca upapajjati ca.",
  "sn12.4:4.4": "Atha ca panimassa dukkhassa nissaraṇaṃ nappajānāti jarāmaraṇassa.",
  "sn12.4:4.5": "Kudāssu nāma imassa dukkhassa nissaraṇaṃ paññāyissati jarāmaraṇassā’ti?",
  "sn12.4:5.1": "Atha kho, bhikkhave, vipassissa bodhisattassa etadahosi:",
  "sn12.4:5.2": "‘kimhi nu kho sati jarāmaraṇaṃ hoti, kiṃpaccayā jarāmaraṇan’ti?",
  "sn12.4:5.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:5.4": "‘jātiyā kho sati jarāmaraṇaṃ hoti, jātipaccayā jarāmaraṇan’ti.",
  "sn12.4:6.1": "Atha kho, bhikkhave, vipassissa bodhisattassa etadahosi:",
  "sn12.4:6.2": "‘kimhi nu kho sati jāti hoti, kiṃpaccayā jātī’ti?",
  "sn12.4:6.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:6.4": "‘bhave kho sati jāti hoti, bhavapaccayā jātī’ti.",
  "sn12.4:7.1": "Atha kho, bhikkhave, vipassissa bodhisattassa etadahosi:",
  "sn12.4:7.2": "‘kimhi nu kho sati bhavo hoti, kiṃpaccayā bhavo’ti?",
  "sn12.4:7.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:7.4": "‘upādāne kho sati bhavo hoti, upādānapaccayā bhavo’ti.",
  "sn12.4:8.1": "Atha kho, bhikkhave, vipassissa bodhisattassa etadahosi:",
  "sn12.4:8.2": "‘kimhi nu kho sati upādānaṃ hoti, kiṃpaccayā upādānan’ti?",
  "sn12.4:8.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:8.4": "‘taṇhāya kho sati upādānaṃ hoti, taṇhāpaccayā upādānan’ti.",
  "sn12.4:9.1": "Atha kho, bhikkhave, vipassissa bodhisattassa etadahosi:",
  "sn12.4:9.2": "‘kimhi nu kho sati taṇhā hoti, kiṃpaccayā taṇhā’ti?",
  "sn12.4:9.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:9.4": "‘vedanāya kho sati taṇhā hoti, vedanāpaccayā taṇhā’ti.",
  "sn12.4:10.1": "Atha kho, bhikkhave, vipassissa bodhisattassa etadahosi:",
  "sn12.4:10.2": "‘kimhi nu kho sati vedanā hoti, kiṃpaccayā vedanā’ti?",
  "sn12.4:10.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:10.4": "‘phasse kho sati vedanā hoti, phassapaccayā vedanā’ti.",
  "sn12.4:11.1": "Atha kho, bhikkhave, vipassissa bodhisattassa etadahosi:",
  "sn12.4:11.2": "‘kimhi nu kho sati phasso hoti, kiṃpaccayā phasso’ti?",
  "sn12.4:11.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:11.4": "‘saḷāyatane kho sati phasso hoti, saḷāyatanapaccayā phasso’ti.",
  "sn12.4:12.1": "Atha kho, bhikkhave, vipassissa bodhisattassa etadahosi:",
  "sn12.4:12.2": "‘kimhi nu kho sati saḷāyatanaṃ hoti, kiṃpaccayā saḷāyatanan’ti?",
  "sn12.4:12.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:12.4": "‘nāmarūpe kho sati saḷāyatanaṃ hoti, nāmarūpapaccayā saḷāyatanan’ti.",
  "sn12.4:13.1": "Atha kho, bhikkhave, vipassissa bodhisattassa etadahosi:",
  "sn12.4:13.2": "‘kimhi nu kho sati nāmarūpaṃ hoti, kiṃpaccayā nāmarūpan’ti?",
  "sn12.4:13.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:13.4": "‘viññāṇe kho sati nāmarūpaṃ hoti, viññāṇapaccayā nāmarūpan’ti.",
  "sn12.4:14.1": "Atha kho, bhikkhave, vipassissa bodhisattassa etadahosi:",
  "sn12.4:14.2": "‘kimhi nu kho sati viññāṇaṃ hoti, kiṃpaccayā viññāṇan’ti?",
  "sn12.4:14.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:14.4": "‘saṅkhāresu kho sati viññāṇaṃ hoti, saṅkhārapaccayā viññāṇan’ti.",
  "sn12.4:15.1": "Atha kho, bhikkhave, vipassissa bodhisattassa etadahosi:",
  "sn12.4:15.2": "‘kimhi nu kho sati saṅkhārā honti, kiṃpaccayā saṅkhārā’ti?",
  "sn12.4:15.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:15.4": "‘avijjāya kho sati saṅkhārā honti, avijjāpaccayā saṅkhārā’ti.",
  "sn12.4:16.1": "Iti hidaṃ avijjāpaccayā saṅkhārā;",
  "sn12.4:16.2": "saṅkhārapaccayā viññāṇaṃ … pe …",
  "sn12.4:16.3": "evametassa kevalassa dukkhakkhandhassa samudayo hoti.",
  "sn12.4:16.4": "‘Samudayo, samudayo’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "sn12.4:17.1": "Atha kho, bhikkhave, vipassissa bodhisattassa etadahosi:",
  "sn12.4:17.2": "‘kimhi nu kho asati jarāmaraṇaṃ na hoti, kissa nirodhā jarāmaraṇanirodho’ti?",
  "sn12.4:17.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:17.4": "‘jātiyā kho asati jarāmaraṇaṃ na hoti, jātinirodhā jarāmaraṇanirodho’ti.",
  "sn12.4:18.1": "Atha kho, bhikkhave, vipassissa bodhisattassa etadahosi:",
  "sn12.4:18.2": "‘kimhi nu kho asati jāti na hoti, kissa nirodhā jātinirodho’ti?",
  "sn12.4:18.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:18.4": "‘bhave kho asati jāti na hoti, bhavanirodhā jātinirodho’ti.",
  "sn12.4:19.1": "Atha kho, bhikkhave, vipassissa bodhisattassa etadahosi:",
  "sn12.4:19.2": "‘kimhi nu kho asati bhavo na hoti, kissa nirodhā bhavanirodho’ti?",
  "sn12.4:19.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:19.4": "‘upādāne kho asati bhavo na hoti, upādānanirodhā bhavanirodho’ti.",
  "sn12.4:20.1": "Atha kho, bhikkhave, vipassissa bodhisattassa etadahosi:",
  "sn12.4:20.2": "‘kimhi nu kho asati upādānaṃ na hoti, kissa nirodhā upādānanirodho’ti?",
  "sn12.4:20.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:20.4": "‘taṇhāya kho asati upādānaṃ na hoti, taṇhānirodhā upādānanirodho’ti.",
  "sn12.4:21.1": "Atha kho, bhikkhave, vipassissa bodhisattassa etadahosi:",
  "sn12.4:21.2": "‘kimhi nu kho asati taṇhā na hoti, kissa nirodhā taṇhānirodho’ti?",
  "sn12.4:21.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:21.4": "‘vedanāya kho asati taṇhā na hoti, vedanānirodhā taṇhānirodho’ti.",
  "sn12.4:22.1": "Atha kho, bhikkhave, vipassissa bodhisattassa etadahosi:",
  "sn12.4:22.2": "‘kimhi nu kho asati vedanā na hoti, kissa nirodhā vedanānirodho’ti?",
  "sn12.4:22.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:22.4": "‘phasse kho asati vedanā na hoti, phassanirodhā vedanānirodho’ti.",
  "sn12.4:23.1": "Atha kho, bhikkhave, vipassissa bodhisattassa etadahosi:",
  "sn12.4:23.2": "‘kimhi nu kho asati phasso na hoti, kissa nirodhā phassanirodho’ti?",
  "sn12.4:23.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:23.4": "‘saḷāyatane kho asati phasso na hoti, saḷāyatananirodhā phassanirodho’ti.",
  "sn12.4:24.1": "Atha kho, bhikkhave, vipassissa bodhisattassa etadahosi:",
  "sn12.4:24.2": "‘kimhi nu kho asati saḷāyatanaṃ na hoti, kissa nirodhā saḷāyatananirodho’ti?",
  "sn12.4:24.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:24.4": "‘nāmarūpe kho asati saḷāyatanaṃ na hoti, nāmarūpanirodhā saḷāyatananirodho’ti.",
  "sn12.4:25.1": "Atha kho, bhikkhave, vipassissa bodhisattassa etadahosi:",
  "sn12.4:25.2": "‘kimhi nu kho asati nāmarūpaṃ na hoti, kissa nirodhā nāmarūpanirodho’ti?",
  "sn12.4:25.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:25.4": "‘viññāṇe kho asati nāmarūpaṃ na hoti, viññāṇanirodhā nāmarūpanirodho’ti.",
  "sn12.4:26.1": "Atha kho, bhikkhave, vipassissa bodhisattassa etadahosi:",
  "sn12.4:26.2": "‘kimhi nu kho asati viññāṇaṃ na hoti, kissa nirodhā viññāṇanirodho’ti?",
  "sn12.4:26.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:26.4": "‘saṅkhāresu kho asati viññāṇaṃ na hoti, saṅkhāranirodhā viññāṇanirodho’ti.",
  "sn12.4:27.1": "Atha kho, bhikkhave, vipassissa bodhisattassa etadahosi:",
  "sn12.4:27.2": "‘kimhi nu kho asati saṅkhārā na honti, kissa nirodhā saṅkhāranirodho’ti?",
  "sn12.4:27.3": "Atha kho, bhikkhave, vipassissa bodhisattassa yoniso manasikārā ahu paññāya abhisamayo:",
  "sn12.4:27.4": "‘avijjāya kho asati saṅkhārā na honti, avijjānirodhā saṅkhāranirodho’ti.",
  "sn12.4:28.1": "Iti hidaṃ avijjānirodhā saṅkhāranirodho;",
  "sn12.4:28.2": "saṅkhāranirodhā viññāṇanirodho … pe …",
  "sn12.4:28.3": "evametassa kevalassa dukkhakkhandhassa nirodho hotīti.",
  "sn12.4:28.4": "‘Nirodho, nirodho’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādī”ti.",
  "sn12.4:29.1": "Catutthaṃ.",
  "sn12.4:30.1": "(Sattannampi buddhānaṃ evaṃ vitthāretabbo.)"
}