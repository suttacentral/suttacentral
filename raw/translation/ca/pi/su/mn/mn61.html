<!DOCTYPE html>
<html>
<head>
<title></title>
<meta charset="utf8">
<meta>
</head>
<body>
<div id="text" lang="ca">
<section class="sutta" id="mn61">
<article>
<div class="hgroup">
<p class="division">Majjhima Nikāya</p>
<h1>61. Sermó a Rāhula a Ambalaṭṭhikā</h1>
</div>
<p><span class="evam">Així ho he escoltat</span>. En una ocasió, el Benaventurat residia a Rājagaha, al boscatge de bambús, al santuari dels esquirols. En aquell temps, el venerable Rāhula residia a Ambalaṭṭhikā. Una tarda, el Benaventurat, havent conclòs el seu retir, fou a Ambalaṭṭhikā a on estava Rāhula. El venerable Rāhula, veient venir de lluny el Benaventurat, li preparà un seient i aigua per a que es rentés els peus. El Benaventurat s’assegué al lloc que li havien preparat i es rentà els peus.</p>
<p>El venerable Rāhula li oferí els seus respectes i s’assegué a un costat.</p>
<p>Havent quedat una mica d’aigua al recipient, el Benaventurat digué al venerable Rāhula:</p>
<p>—Veus quina poca aigua que ha quedat al recipient, Rāhula?</p>
<p>—Si, venerable senyor—contestà Rāhula.</p>
<p>—Doncs, Rāhula, així de petita és la vida de renunciant d’aquell que menteix deliberadament i no s’avergonyeix de fer-ho.</p>
<p>Llavors, el Benaventurat tirà la poca aigua que quedava i digué al venerable Rāhula:</p>
<p>—Veus la poca aigua que he tirat?</p>
<p>—Si, venerable senyor.</p>
<p>—Doncs, Rāhula, així és com tira la vida de renunciant aquell que menteix deliberadament i no s’avergonyeix de fer-ho.</p>
<p>Llavors el Benaventurat va posar boca avall el recipient i digué al venerable Rāhula:</p>
<p>—Veus el recipient que he posat boca avall, Rāhula?</p>
<p>—Si, venerable senyor.</p>
<p>—Doncs, Rāhula, així és com posa boca avall la vida de renunciant aquell que menteix deliberadament i no s’avergonyeix de fer-ho.</p>
<p>Llavors el Benaventurat posà boca amunt el recipient i digué al venerable Rāhula:</p>
<p>—Veus que el recipient que he posat boca amunt està buit i desocupat, Rāhula?</p>
<p>—Si, venerable senyor.</p>
<p>—Doncs, Rāhula, així de buida i desocupada és la vida de renunciant d’aquell que menteix deliberadament i no s’avergonyeix de fer-ho.</p>
<p>Rāhula, és com un elefant reial els ullals del qual són llargs com el timó d’una arada, que és enorme de talla i de bona raça i que està fet a les batalles, el qual, a l’entrar en combat, ho fa amb les potes davanteres i darreres, amb els quarts davanter i darrer, amb el cap i les orelles, amb els ullals i amb la cua, però es protegeix la trompa. El noble guerrer que el munta pensaria: Aquest elefant reial d’ullals llargs com el timó d’una arada, enorme de talla i de bona raça i fet a les batalles, a l’entrar en combat ho fa amb les seves potes davanteres i darreres, amb els quarts davanter i darrer, amb el cap i les orelles, amb els ullals i amb la cua, però es protegeix la trompa. Aquest elefant reial encara no ha renunciat a la vida. Però quan l’elefant reial d’ullals llargs com el timó d’una arada, enorme de talla i de bona raça i fet a les batalles, entra en combat amb les seves potes davanteres i darreres, amb els quarts davanter i darrer, amb el cap i les orelles, amb els ullals i amb la cua i també amb la trompa, aquets ja ha renunciat a la vida, Aquest elefant reial és capaç de qualsevol cosa.</p>
<p>De la mateixa manera, Rāhula, aquell que menteix deliberadament i no s‘avergonyeix de fer-ho, d’aquest jo dic que és capaç de qualsevol cosa. Per tant, Rāhula, t’has d’exercitar així: No mentiré ni tan sols en broma.</p>
<p>Què et sembla, Rāhula, per a què serveix un mirall?</p>
<p>—Doncs per contemplar-se, venerable senyor.</p>
<p>—Doncs de la mateixa manera, Rāhula, una acció corporal, verbal o mental té que realitzar-se únicament després de contemplar-la una i altra vegada.</p>
<p>Rāhula, quan vulguis realitzar una acció mitjançant el cos, la paraula o el pensament, has de contemplar aquesta acció corporal, verbal o mental d’aquesta manera: Aquesta acció que vull realitzar mitjançant el cos, la paraula o el pensament, és una acció corporal, verbal o mental que pot conduir al mal propi, al mal aliè o al mal d’ambdós? Aquesta acció corporal, verbal o mental, és perjudicial, generadora de sofriment, i de conseqüències doloroses?</p>
<p>Rāhula, si, contemplant d’aquesta manera, observes que l’acció que vols realitzar mitjançant el cos, la paraula o el pensament és una acció corporal, verbal o mental que condueix al mal propi, al mal aliè o al mal d’ambdós, que és una acció perjudicial, generadora de sofriment, i de conseqüències doloroses, llavors, Rāhula, no hi ha cap dubte que és una acció que no has de realitzar.</p>
<p>Però, Rāhula, si contemplant d’aquesta manera observes que l’acció que vols realitzar mitjançant el cos, la paraula o el pensament no és una acció corporal, verbal o mental que condueix al mal propi, al mal aliè o al mal d’ambdós, sinó que és una acció beneficiosa, generadora de felicitat, i de conseqüències felices, llavors, Rāhula, no hi ha cap dubte que és una acció que pots realitzar.</p>
<p>Rāhula, quan estiguis realitzant una acció mitjançant el cos, la paraula o el pensament, has de contemplar aquesta acció corporal, verbal o mental d’aquesta manera: Aquesta acció que estic realitzant mitjançant el cos, la paraula o el pensament, és una acció corporal, verbal o mental que pot conduir al mal propi, al mal aliè o al mal d’ambdós? Aquesta acció corporal, verbal o mental, és perjudicial, generadora de sofriment, i de conseqüències doloroses?</p>
<p>Rāhula, si contemplant d’aquesta manera, observes que l’acció que estàs realitzant mitjançant el cos, la paraula o el pensament és una acció corporal, verbal o mental que condueix al mal propi, al mal aliè o al mal d’ambdós, que és una acció perjudicial, generadora de sofriment i de conseqüències doloroses, llavors, Rāhula, no hi ha cap dubte que és una acció de la qual has de desistir.</p>
<p>Però, Rāhula, si, contemplant d’aquesta manera, observes que l’acció que estàs realitzant mitjançant el cos, la paraula o el pensament no és una acció corporal, verbal o mental que condueix al mal propi, al mal aliè o al mal d’ambdós, sinó que és una acció beneficiosa, generadora de felicitat, i de conseqüències felices, llavors, Rāhula, no hi ha cap dubte que és una acció que pots prosseguir.</p>
<p>Rāhula, després d’haver realitzat una acció mitjançant el cos, la paraula o el pensament has de contemplar aquesta acció corporal, verbal o mental d’aquesta manera: Aquesta acció que he realitzat mitjançant el cos, la paraula o el pensament, ha estat una acció corporal, verbal o mental que ha conduit al mal propi, al mal aliè o al mal d’ambdós? Ha estat aquesta acció corporal, verbal o mental perjudicial , generadora de sofriment, i de conseqüències doloroses?</p>
<p>Rāhula, si, contemplant d’aquesta manera, observes que l’acció que has realitzat mitjançant el cos, la paraula o el pensament ha estat una acció que ha conduit al mal propi, al mal aliè o al mal d’ambdós, que ha estat una acció perjudicial, generadora de sofriment i de conseqüències doloroses, llavors, Rāhula, has de declarar-la, revelar-la i confessar-la al teu mestre o als savis o als teus companys en la vida de santedat, i així, havent-la declarat, revelat i confessat, has de demostrar control d’ara en endavant. Però, Rāhula, si, contemplant d’aquesta manera, observes que l’acció que has realitzat mitjançant el cos, la paraula o el pensament no ha estat una acció corporal, verbal o mental que ha conduit al mal propi, al mal aliè o al mal d’ambdós, sinó que ha estat una acció beneficiosa, generadora de felicitat, i de conseqüències felices, llavors, Rāhula, pots romandre gojós i content practicant nit i dia allò que és beneficiós.</p>
<p>Rāhula, tots els ascetes i bramans que en el passat, en el futur i en el present han purificat les seves accions corporals, verbals i mentals, ha van fer, ho faran i ho fan contemplant atentament d’aquesta manera. Per tant, Rāhula, t’has d’exercitar així: Contemplant-les una i altra vegada, purificarem les accions corporals, verbals i mentals.</p>
<p>Així va parlar el Benaventurat, i el venerable Rāhula gaudí i es complagué am les seves paraules.</p>
</article>
<aside id="metaarea">
<p>Traducció: Albert Biayna Gea. Per a lliure distribució.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
