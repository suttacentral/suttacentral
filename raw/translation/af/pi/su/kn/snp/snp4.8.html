<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.8">
<article>
<div class="hgroup">
<p class="division">Sutta Nipāta 4.8</p>
<h1>Geen opponent nie</h1>
</div>
<blockquote class="gatha"><p><a class="jsk" id="jsk824"></a>‘Kyk, dít is nou ’n suiwer siening,’ verkondig mense,<br>en ontsê ander beskouings dieselfde kwaliteit;<br>diep in hulle aparte waarhede ingegrawe<br>noem hulle waaraan hulle self verknog is, pragtig.</p>
<p><a class="jsk" id="jsk825"></a>Twisgierig konfronteer hulle mekaar in byeenkomste<br>en omdat hulle smagtend na applous van ander se dunk afhanklik is<br>gee hulle hulself in die geredekawel as kenners uit<br>en skel mekaar oor en weer as gekke uit.</p>
<p><a class="jsk" id="jsk826"></a>In die drukte van ’n byeenkoms word so ’n mens in ’n getwis verstrik<br>en omdat hy so na applous smag en vernedering vrees<br>word hy—wanneer hy krities weerlê word—gefrustreerd en bekaf<br>en soek bewend van woede na swakhede by ander.</p>
<p><a class="jsk" id="jsk827"></a>Word sy standpunt weerlê en as swak bewys<br>in ’n kritiese toetsing van die kwessie,<br>dan kla en jammer die een wat dit verkondig:<br>‘hulle het my oordonder!’</p>
<p><a class="jsk" id="jsk828"></a>Hierdie twisgesprekke ontstaan ook onder askete<br>en ook hulle smaak soet triomf en bitter neerlaag.<br>Maar jy, sien deur die getwis en skei uit—<br>behalwe applous is daar niks te wen nie.</p>
<p><a class="jsk" id="jsk829"></a>Aan die ander kant sal ’n mens wat toegejuig word<br>as hy daar in die drukte van ’n vergadering<br>sy punt maak, uit die hoogte lag<br>omdat hy (soos sy ambisie was) die argument gewen het—</p>
<p><a class="jsk" id="jsk830"></a>maar terwyl hy nog so spoggerig grootpraat<br>word sy trots die grond van sy ondergang.<br>Sien dit in en staak die gestry<br>want daaruit, sê kenners, kom geen suiwerheid voort nie.</p>
<p><a class="jsk" id="jsk831"></a>As iemand soos ’n kryger dikgeëet aan koningskos<br>opruk op soek na ’n vyand,<br>gaan hom tegemoet—<br>maar daar is geen rede meer vir veg nie.</p>
<p><a class="jsk" id="jsk832"></a>As ’n geredekawel ontstaan<br>en die twistende dogma-grypers<br>luidkeels beweer ‘dít is die waarheid’-<br>sê jy dan dat daar geen opponent sal wees nie.</p>
<p><a class="jsk" id="jsk833"></a>Watter vyand sal jy, o Pasura, onder die swerwers vind<br>wat alle teenstand ontwapen<br>omdat hulle nie dogma met dogma blokkeer nie<br>en aan niks vasgryp asof dit die hoogste is nie?</p>
<p><a class="jsk" id="jsk834"></a>Jy met die gees vol bespiegelende gedagtes,<br>jy het gekom vir ’n kontrovers<br>en ’n konfrontasie met ’n suiwer mens—<br>maar met hom sal jy nie ver kan kom nie.</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
