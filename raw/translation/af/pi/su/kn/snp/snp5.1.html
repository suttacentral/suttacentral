<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp5.1">
<article>
<div class="hgroup">
<p class="division">Sutta Nipāta 5.1</p>
<h1>Proloog</h1>
</div>
<blockquote class="gatha"><p><a class="jsk" id="jsk976"></a>’n Brahmaan in die mantras volleerd het na niksheid verlang en<br>uit sy pragtige Kosala-dorp na die Suide vertrek</p>
<p><a class="jsk" id="jsk977"></a>om op die wal van Godhavari in die Assaka-land digby Alaka<br>te woon en van vrugte en optelkosse te leef.</p>
<p><a class="jsk" id="jsk978"></a>’n Ryk dorp was naby die wal en uit die oorvloed vandaar<br>het hy ’n groot offer berei.</p>
<p><a class="jsk" id="jsk979"></a>Hy het die offer gebring en was pas terug in sy hut</p>
<p><a class="jsk" id="jsk980"></a>toe—met seer voete en gevlekte tande, stof-bedek en dors—<br>’n ander brahmaan by hom aankom<br>en vyfhonderd geldstukke vra.</p>
<p><a class="jsk" id="jsk981"></a>Toe Bavari hom sien, nooi hy hom uit om te sit,<br>vra na gesondheid en welstand<br>en sê:</p>
<p><a class="jsk" id="jsk982"></a>‘Alles aan my gegee, het ek weggegee;<br>verskoon my brahmaan, maar vyfhonderd het ek nie.’</p>
<p><a class="jsk" id="jsk983"></a>‘As jy nie oorhandig wat ek vra nie<br>sal jou kop op die sewende dag in sewe stukke breek.’</p>
<p><a class="jsk" id="jsk984"></a>So het die bedrieër sy verskriklike vloek uitgespreek.<br>By die aanhoor van hierdie woorde was Bavari diep ontsteld;</p>
<p><a class="jsk" id="jsk985"></a>hy het van honger en dors weggekwyn<br>en hom aan die pyl van smart oorgegee<br>sodat sy gees uit meditasie selfs geen vreugde meer kon put nie.</p>
<p><a class="jsk" id="jsk986"></a>Maar ’n vriendelike godin sien Bavari verskrik en ellendig,<br>gaan na hom toe en sê:</p>
<p><a class="jsk" id="jsk987"></a>‘Die skelm soek net geld;<br>van die kop en die oopmaak van die kop<br>weet hy niks.’</p>
<p><a class="jsk" id="jsk988"></a>‘Edel gees, ek vra u: as u weet, vertel my dan<br>van die kop en die oopmaak van die kop;<br>laat ons hoor wat u sê.’</p>
<p><a class="jsk" id="jsk989"></a>‘Selfs ek weet nie en het geen kennis daarvan nie;<br>die enigstes wat hier insig het, is die Oorwinnaars.’</p>
<p><a class="jsk" id="jsk990"></a>‘Godin, vertel my dan<br>wie in hierdie wêreldomtrek weet<br>van die kop en die oopmaak van die kop.’</p>
<p><a class="jsk" id="jsk991"></a>‘’n Afstammeling van koning Okkaka<br>lid van die Sakya-stam<br>wêreldgids<br>ligbrenger<br>het uit die stad Kapilavatthu voortgekom:</p>
<p><a class="jsk" id="jsk992"></a>hy, o brahmaan, is volkome verlig,<br>het tot anderkant die verste grens van alle dinge deurgedring,<br>het die dieper kennisse en kragte almal behaal,<br>het in alle verskynsels insig,<br>het die beëindiging van alle verskynsels bereik,<br>is verlos deur die opbreek van die bestaansfondament,</p>
<p><a class="jsk" id="jsk993"></a>is ’n Boeddha en ’n Deurlugtige—<br>hy, die een met insig, gee onderrig in die wêreld.<br>Gaan na hom toe en vra hom,<br>en hy sal aan jou verduidelik.’</p>
<p><a class="jsk" id="jsk994"></a>By die aanhoor van ‘volkome verlig’ was Bavari jubelend bly;<br>sy smart het verdwyn en groot blydskap het hom aangegryp</p>
<p><a class="jsk" id="jsk995"></a>en uitbundig juigend het hy die godin gevra:<br>‘In watter gehug, dorp of land woon die wêreldgids<br>dat ons eer aan hom kan gaan bewys—<br>die Volkome Verligte,<br>die hoogste mens?’</p>
<p><a class="jsk" id="jsk996"></a>‘Die Oorwinnaar<br>oorvloedig wys en mateloos intelligent<br>is tuis in Savatthi van die Kosala’s;<br>die seun van die Sakyas<br>sonder las en smet<br>is magtig onder mense—<br>en hy weet van die oopmaak van die kop.’</p>
<p><a class="jsk" id="jsk997"></a>Toe rig hy hom tot sy leerlinge, brahmane wat die mantras ken:<br>‘Kom, jong brahmane, ek wil julle iets vertel;<br>luister na my woorde:</p>
<p><a class="jsk" id="jsk998"></a>iemand wat selde in die wêreld verskyn<br>is nou gebore— ’n beroemde Volkome Verligte.<br>Gaan gou na Savatthi<br>en aanskou die hoogste mens.’</p>
<p><a class="jsk" id="jsk999"></a>‘Maar as ons hom nou sien, hoe sal ons weet dat hy “die Boeddha” is?<br>Vertel hoe ons hom kan herken, brahmaan, want ons weet dit nie.’</p>
<p><a class="jsk" id="jsk1000"></a>‘Kennis van ’n groot mens se merke kom van die mantras af:<br>twee en dertig is volledig een vir een geopenbaar.</p>
<p><a class="jsk" id="jsk1001"></a>Die mens op wie se liggaam hierdie merke voorkom<br>het twee lewensweë voor hom oop—daar is geen derde nie:</p>
<p><a class="jsk" id="jsk1002"></a>vestig hy hom as huisbewoner<br>sal hy die breë aarde onderwerp<br>sonder stok en swaard<br>en met die waarheid heers;</p>
<p><a class="jsk" id="jsk1003"></a>maar gaan hy die wildernis in<br>om as huislose te swerf<br>dan rol hy die wêreldsluier weg—<br>die Volverligte, onoortreflik heilig.</p>
<p><a class="jsk" id="jsk1004"></a>Vra hom—maar net in jul gedagtes!—oor my uit:<br>oor my geboorte, stam en liggaamsmerke,<br>oor my liedere en my ander dissipels—<br>en sommer ook oor die kop en die oopmaak van die kop.</p>
<p><a class="jsk" id="jsk1005"></a>As hy ’n Boeddha is en dwarsdeur obstruksies kan kyk<br>sal hy hardop antwoord gee op vrae wat julle in gedagte stel.’</p>
<p><a class="jsk" id="jsk1006-1008"></a>Wat Bavari gesê het is aangehoor deur sestien brahmaanse dissipels<br>—Ajita, Tissametteya, Punnaka en Mettagu,<br>Dhotaka, Upasiva, Nanda en Hemaka,<br>Todeyya, Kappa en Jatukani die wyse,<br>Bhadravudha, Udaya en Posala die brahmaan,<br>Mogharaja die intelligente en Pingiya die groot siener—</p>
<p><a class="jsk" id="jsk1009"></a>elkeen met sy eie groep volgelinge en beroemd oor gans die wêreld;<br>almal verstandige denkers wat in meditasie geluk gevind het<br>en deurtrek was met die geur van versamelde deug.</p>
<p><a class="jsk" id="jsk1010"></a>Hulle het Bavari gegroet, eerbiedig regs om hom beweeg<br>en almal met gevlegte hare en gewade van vel noordwaarts vertrek:</p>
<p><a class="jsk" id="jsk1011"></a>eers na Alaka se Patitthanam, vandaar na Mahissati,<br>Ujjeni, Gonaddha, Vedisa en Vanassa,</p>
<p><a class="jsk" id="jsk1012"></a>vandaar na Kosambi, Saketa en Savatthi die allerbeste stad,<br>Setavya, Kapilavatthu en die stad Kusinara,</p>
<p><a class="jsk" id="jsk1013"></a>vandaar na Pava, Bhoganagara, Vesali die stad van Magadha,<br>en die lieflik-grasieuse grafmonument van Pasanaka.</p>
<p><a class="jsk" id="jsk1014"></a>Haastig—soos ’n dorstige na koel water,<br>’n handelaar na groot wins<br>en ’n hitte-verskroeide na koelte verlang—<br>het hulle die berg bestyg</p>
<p><a class="jsk" id="jsk1015"></a>waar die Deurlugtige, omring deur die vergadering van monnike,<br>juis toe besig was om die <i>dhamma</i> aan die monnike te leer,<br>brullend soos ’n leeu in die veld.</p>
<p><a class="jsk" id="jsk1016"></a>Ajita kyk na die Volverligte—<br>en hy lyk soos die son as dit helder hang voor sy strale begin brand,<br>soos die maan as dit volgemaak glans op die vyftiende dag van die maand;</p>
<p><a class="jsk" id="jsk1017"></a>en toe hy sy liggaam sien met al die wesenskenmerke dáár<br>het hy opgewonde eenkant gaan staan en in sy gedagte woordeloos gevra:</p>
<p><a class="jsk" id="jsk1018"></a>‘Praat van die brahmaan se leeftyd,<br>praat van sy stam en die kenmerke van sy lyf,<br>praat van sy bemeestering van mantras en van die getal wat hy doseer.’</p>
<p><a class="jsk" id="jsk1019"></a>‘Sy leeftyd is honderd en twintig jaar,<br>sy stam is Bavari<br>en sy lyf het drie kenmerke:<br>hy het die drie Vedas volkome bemeester,</p>
<p><a class="jsk" id="jsk1020"></a>hy doseer vyf honderd mantras<br>uit die Attribute, die Oorlewering, die Verklarings en die Rites<br>en in sy eie leer het hy volmaaktheid bereik.’</p>
<p><a class="jsk" id="jsk1021"></a>‘Vernietiger van begeerte,<br>beskryf die eienskappe van Bavari se lyf<br>sodat ons glad nie meer twyfel nie.’</p>
<p><a class="jsk" id="jsk1022"></a>‘Jong man, weet dit:<br>hy bedek sy mond met sy tong,<br>tussen sy wenkbroue groei hare<br>en sy penis is met voorhuid-skede bedek.’</p>
<p><a class="jsk" id="jsk1023"></a>Toe die mense geen vraag hoor nie maar wel hoe antwoorde gegee word<br>het hulle almal opgetoë met gevoude hande gewonder:</p>
<p><a class="jsk" id="jsk1024"></a>‘Watter god—miskien Brahma of Inda Sujampati—<br>het daardie vrae in sy gedagte gevra<br>en met wie was die Meester in gesprek?’</p>
<p><a class="jsk" id="jsk1025"></a>‘Bavari het ook gevra oor die kop en die oopmaak van die kop.<br>Verduidelik dit, o Deurlugtige,<br>verdryf ons twyfel, o siener.’</p>
<p><a class="jsk" id="jsk1026"></a>‘Weet dat die kop onbegrip is<br>en dat begrip<br>met vertroue, aandag, konsentrasie, vasberadenheid en energie verenig<br>die kop oopmaak.’</p>
<p><a class="jsk" id="jsk1027"></a>In groot verwondering het die jong man bedaar;<br>hy het die vel oor een skouer gegooi<br>en met sy kop by die voete van die Meester gekniel:</p>
<p><a class="jsk" id="jsk1028"></a>‘Eerbiedwaardige Heer, Heldersiende,<br>aan u voete vol blydskap en geluk<br>betoon die brahmaan Bavari met sy dissipels eerbied.’</p>
<p><a class="jsk" id="jsk1029"></a>‘Laat Bavari die brahmaan met sy dissipels gelukkig wees;<br>wees ook jy gelukkig—en leef lank, jong man.</p>
<p><a class="jsk" id="jsk1030"></a>Maar Bavari en jyself—ja, julle almal—het nog baie onsekerheid;<br>vra wat jy ook al op die hart mag hê—<br>jy het nou geleentheid.’</p>
<p><a class="jsk" id="jsk1031"></a>Met die verlof van die Volverligte<br>het Ajita gaan sit met uitgestrekte hande<br>en die eerste vraag aan <i>Tathagata</i> gestel:</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
