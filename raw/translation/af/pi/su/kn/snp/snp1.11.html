<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp1.11">
<article>
<div class="hgroup">
<p class="division">Sutta Nipāta 1.11</p>
<h1>Lyftaal</h1>
</div>
<blockquote class="gatha"><p><a class="jsk" id="jsk193"></a>In loop of staan of sit of lê word gebuig en gerek<br>en so beweeg die soepel lyf.</p>
<p><a class="jsk" id="jsk194"></a>Maar geheg met been en spier en met vleis en vel gepleister<br>bly die lyf se waarheid ongesien:</p>
<p><a class="jsk" id="jsk195"></a>vol maag en derms, lewer en blaas, hart en longe, niere en milt,</p>
<p><a class="jsk" id="jsk196"></a>slym en spoeg, sweet en limf, bloed en vog, gal en vet;</p>
<p><a class="jsk" id="jsk197"></a>uit nege openings vloei gedurig vuil:<br>uitskeidings uit oog en oor en neus,</p>
<p><a class="jsk" id="jsk198"></a>gal en slym uit die mond,<br>sweet en vuil uit die lyf;</p>
<p><a class="jsk" id="jsk199"></a>en die hol kopbeen is vol brein.<br>Op voetspoor van sy onkunde<br>vind die dwaas dit mooi.</p>
<p><a class="jsk" id="jsk200"></a>Maar wanneer die dooie opgeswel en blou en weggegooi daar lê<br>gee die familie nie meer om nie</p>
<p><a class="jsk" id="jsk201"></a>en honde, jakkalse, wolwe, wunns, kraaie en aasvoëls en ander<br>veldgediertes vreet daaraan.</p>
<p><a class="jsk" id="jsk202"></a>Luisterend na die Boeddhawoord en wys verstaan die monnik die lyf se taal<br>en sien die waarheid daarvan raak:</p>
<p><a class="jsk" id="jsk203"></a>eie- en ander-lyf is soos ’n lyk, ’n lyk soos ’n lyf—<br>en hy begeer die lyf nie meer nie.</p>
<p><a class="jsk" id="jsk204"></a>Begeerte- en hartstogloos bereik die wyse monnik <i>nibbana</i> híér:<br>die doodlose, vredige, oneindige wees.</p>
<p><a class="jsk" id="jsk205"></a>Die onsuiwer onwelriekende tweebeen lek allerhande stanke<br>en tog word dit vertroetel.</p>
<p><a class="jsk" id="jsk206"></a>Om met so ’n lyf jouself te verhef en ander te verag—<br>wat is dit anders as blindheid?</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
