<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp5.12">
<article>
<div class="hgroup">
<p class="division">Sutta Nipāta 5.12</p>
<h1>Die vraag van Jatukanni</h1>
</div>
<blockquote class="gatha"><p><a class="jsk" id="jsk1096"></a>‘Ek het gehoor van ’n held, van een wat begeerte nie begeer nie,<br>en gekom om hom wat die vloed oorgesteek het, die begeertelose, te vra:<br>Alsiende, vertel van die staat van vrede.<br>Meester, vertel my die volle waarheid.</p>
<p><a class="jsk" id="jsk1097"></a>U beweeg soewerein oor begeertes<br>soos die son die aarde met sy hitte bestraal.<br>U wat vervul is met wysheid, deel ’n onwyse die waarheid mee<br>sodat ek insig kan verkry in die beëindiging van gebore word en oud word.’</p>
<p><a class="jsk" id="jsk1098"></a>‘Laat vaar genotsug, Jatukanni;<br>besef dat onverbondenheid vrede is;<br>hou niks vas nie<br>en stoot niks weg nie;</p>
<p><a class="jsk" id="jsk1099"></a>laat die verlede tot niet gaan<br>en die toekoms nie vir jou bestaan nie,<br>beweeg in vrede, van die hede ontslae.</p>
<p><a class="jsk" id="jsk1100"></a>Brahmaan, as jy ontslae is van die sug na gees-en-liggaam<br>bestaan die smette nie meer nie,<br>het die Dood geen mag nie.’</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
