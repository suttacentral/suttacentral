<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.5">
<article>
<div class="hgroup">
<p class="division">Sutta Nipāta 4.5</p>
<h1>Gee die self-substansie prys</h1>
</div>
<blockquote class="gatha"><p><a class="jsk" id="jsk796"></a>As mens by sekere dogmas (die ‘hoogste’) vasstaan<br>en volhou dat dit die beste in die hele wêreld is<br>sê jy dat al die ander ‘minderwaardig’ is—<br>en transendeer dispute nie.</p>
<p><a class="jsk" id="jsk797"></a>In wat jy sien of hoor of dink, in reëls of in geloftes<br>bespeur jy voordeel vir jouself en jy omhels dit—<br>en beskou dus alle ander dinge<br>as van weinig waarde.</p>
<p><a class="jsk" id="jsk798"></a>Om afhanklik van wat jy sien of hoor of dink, van reëls of van geloftes<br>alle ander dinge as minderwaardig te beskou,<br>dit noem die lewensvaardiges ’n strik—<br>laat ’n monnik onafhanklik bly.</p>
<p><a class="jsk" id="jsk799"></a>Laat hom nie op basis van kennis of reëls of geloftes enige dogma<br>op aarde konstrueer nie; laat hom nie aan homself dink<br>of homself voorstel as enigeen se gelyke<br>of mindere of meerdere nie.</p>
<p><a class="jsk" id="jsk800"></a>Omdat hy die ‘self’-substansie prysgee hou hy aan niks vas nie,<br>ontwikkel hy geen afhanklikheid selfs van kennis nie,<br>kies hy nie partydig kant in twiste nie,<br>val hy op geen dogma terug nie.</p>
<p><a class="jsk" id="jsk801"></a>Omdat hy geen begeerte oorhet wat betref die twee-end lewe hier<br>en met die oog op voortbestaan in hierdie lewe of hierna nie,<br>gryp hy—ná ondersoek van gees-konstruksies—<br>na hoegenaamd geen vaste anker nie.</p>
<p><a class="jsk" id="jsk802"></a>Hoe sou op aarde enigeen durf twyfel aan een wat só brahmaan is:<br>wat ten opsigte van wat gesien, gehoor, gedink word<br>nie die geringste persepsie saamstel nie<br>en geen dogma handhaaf nie.</p>
<p><a class="jsk" id="jsk803"></a>So ’n brahmaan bou en bewonder geen gees-konstruksies nie,<br>gee hom aan geen enkele lering blindelings oor nie<br>en word deur geen reël of gelofte gelei nie;<br>hy steek dit alles oor—<br>en kom nie terug nie.</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
