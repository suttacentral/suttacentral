<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp1.6">
<article>
<div class="hgroup">
<p class="division" lang="pi">சுத்த நிபாதம் 1.6</p>
<h1>பராபவ சூத்திரம்: வீழ்ச்சி</h1>
</div>
<p>நான் கேள்விப் பட்ட நிகழ்ச்சி இது. ஒரு முறை போற்றப்பட்டவர் (புத்தர்) சாவத்தி நகருக்கருகே, ஜேதா வனத்தில், அனந்தபிண்டிகரின் விஹாரையில் தங்கியிருந்தார்.</p>
<p>இரவு பல நாளிகைகள் கழிந்த பின்னர், அந்த ஜேதவனம் முழுவதையும் தன் ஒளியினால் பிரகாசமடையச் செய்த ஒரு தேவகுமாரன், புத்தபகவானை அணுகி அவரை மரியாதையுடன் வணங்கி ஒருபுறமாக நின்றான். அவ்வாறு நின்று அத்தேவகுமாரன் பாச் செய்யுளால் பின்வருமாறு கேட்டான்.</p>
<p><span class="speaker">தேவன்:</span></p><p>போற்றப்பட்டவருக்குக் கேள்விகளுடன் வந்துள்ளோம்! கோதமரே மனிதனின் வீழ்ச்சியைப் பற்றிக் கேட்கிறோம். தயவு செய்து வீழ்ச்சிக்கான காரணங்களைக் கூறவும்!</p>
<p><span class="speaker">புத்தர்:</span></p><p>1. முன்னேற்றம் அடைபவனைச் சுலபமாகத் தெரிந்து கொள்ளலாம். வீழ்ச்சி அடைபவனையும் சுலபமாகத் தெரிந்து கொள்ளலாம். அறத்தை விரும்புபவன் முன்னேறுகிறான். அறத்தை வெறுப்பவன் வீழ்ச்சி அடைகிறான்.</p>
<p><span class="speaker">தேவன்:</span></p><p>இதை நாம் அறிவோம்: வீழ்ச்சிக்கான முதற்காரணம் இதுவே. தயவு கூர்ந்து இரண்டாம் காரணத்தைக் கூறவும்.</p>
<p><span class="speaker">புத்தர்:</span></p><p>2. தீயவர்கள் அவன் அன்புக்குரியவர்களாக உள்ளனர். ஒழுக்கமுள்ளவர்களைக் கண்டு அவன் மகிழ்ச்சி அடைவதில்லை. தீயவர்களின் நம்பிக்கைகளையே விரும்புகிறான்—ஒருவனின் வீழ்ச்சிக்கு இது ஒரு காரணம்.</p>
<p>3. தூக்கத்தை விரும்புகிறான், கூட்டத்தை விரும்புகிறான், சுறுசுறுப்பற்றவன், சோம்பேரி, சுலபமாக எரிச்சலடைபவன்—ஒருவனின் வீழ்ச்சிக்கு இது ஒரு காரணம்.</p>
<p>4. வசதியிருந்தும் தந்தை தாயை அவர்கள் வயதான காலத்தில், அவர்கள் இளமை தாண்டிய பின்பு ஆதரிப்பதில்லை—ஒருவனின் வீழ்ச்சிக்கு இது ஒரு காரணம்.</p>
<p>5. ஒரு பிராமணனை அல்லது சன்னியாசியை அல்லது வேறு ஒரு துறவியைப் பொய் சொல்லி ஏமாற்றுவது—ஒருவனின் வீழ்ச்சிக்கு இது ஒரு காரணம்.</p>
<p>6. நிறையச் சொத்திருந்தும், ஏராளமான பொன்னும், உணவும் வைத்திருந்தும் ஆடம்பர வாழ்வைத் தான் மட்டும் தனியாக அனுபவிப்பது—ஒருவனின் வீழ்ச்சிக்கு இது ஒரு காரணம்.</p>
<p>7. பிறப்பை அல்லது செல்வத்தை அல்லது குலத்தைப் பற்றிப் பெருமைப் படுவது, ஒருவன் தன் உறவினர்களை இழிவு படுத்துவது—ஒருவனின் வீழ்ச்சிக்கு இது ஒரு காரணம்.</p>
<p>8. பெண்ணாசை கொள்வது (முறைதவறி நடப்பது), குடிகாரனாக இருப்பது, சூதாடுவது, சம்பாத்தியத்தை வீணாக்குவது—ஒருவனின் வீழ்ச்சிக்கு இது ஒரு காரணம்.</p>
<p>9. தன் மனைவியோடு இல்லற வாழ்வில் திருப்தி அடையாமல், விலைமாதர்களுடனும் மற்றவர் மனைவிகளுடனும் காணப்படுவது—ஒருவனின் வீழ்ச்சிக்கு இது ஒரு காரணம்.</p>
<p>10. இளமை தாண்டிய பின்னர், இளம் பெண்ணை மணம் புரிந்து கொண்டு பின் அவளின் மீது பொறாமையின் காரணமாக [தன்னைவிட ஒரு இளைஞனை விரும்புவாளோ என்ற எண்ணத்தினால்] தூங்க முடியாமல் தவிப்பது—ஒருவனின் வீழ்ச்சிக்கு இது ஒரு காரணம்.</p>
<p>11. குடிப்பழக்கம் கொண்ட, ஊதாரித்தனமாக நடந்து கொள்ளும் ஒரு பெண்ணை அதிகார பதவியில் நியமிப்பது அல்லது அதே பண்புகள் கொண்ட ஒரு ஆணை அதிகாரப் பதவியில் வைப்பது—ஒருவனின் வீழ்ச்சிக்கு இது ஒரு காரணம்.</p>
<p>12. வசதி இல்லாத போதும் அதீத ஆசை கொள்வது, சத்திரிய குலத்தில் பிறந்து சுயநலத்தின் காரணமாக (எட்டாத) அரசாட்சியை வெல்ல ஏங்குவது—ஒருவனின் வீழ்ச்சிக்கு இது ஒரு காரணம்.</p>
<p>உலகில் வீழ்ச்சிக்கான இந்தக் (பன்னிரண்டு) காரணங்களை நன்கு அறிந்த மேன்மையான முனிவன் ஞானத்தோடு மகிழ்ச்சியான நிலையில் (நிப்பாண நிலையில்) வாழ்கிறான்.</p>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: நாரத தேரர்</p>
<p>Translated from the Pali by Narada Thera</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
