<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp3.11">
<article>
<div class="hgroup">
<p class="division" lang="pi">சுத்த நிபாதம் 3.11</p>
<h1>நாளக சூத்திரம்:நாளகருக்குப் போதனை</h1>
</div>
<blockquote class="gatha">
<p>அசித முனிவர் தன் மதியத் தியானத்தின் போது,<br>முப்பது தேவர்கள் கொண்ட கூட்டத்தினர்<br>– மகிழ்ச்சியோடும் பேரானந்தத்தோடும்—<br>தூய வெள்ளை ஆடைகளை அணிந்தவர்களாக,<br>இந்திரனைப் போற்றி, விருது கொடிகளைப் பிடித்துக் கொண்டு,<br>ஆரவாரம் செய்வதைக் கண்டார்.<br>தேவர்கள் மகிழ்ச்சியோடிருப்பதைக் கண்டு அவர்<br>அவர்களுக்கு மரியாதை செலுத்தியபின் அவர்களிடம்:</p>
<p>“தேவர் சமூகம் ஏன் இவ்வளவு<br>ஆரவரம் செய்கின்றது?<br>ஏன் கொடிகளை ஏந்திக் கொண்டும்<br>அவற்றை அசைத்துக் கொண்டும் இருக்கின்றனர்?<br>அசுரர்களுடன் போர் முடிந்த போதும்<br>—தேவர்கள் அந்தப் போரில் வெற்றி பெற்றபோதும்<br>அசுரர்கள் தோற்கடிக்கப்பட்ட போதும்கூட—<br>இந்த அளவு கிளர்ந்த உணர்ச்சி<br>காணப்படவில்லையே.<br>என்ன அதிசயத்தைக் கண்டு<br>தேவர்கள் இப்படி மகிழ்கின்றனர்?<br>சத்தமிடுகின்றனர், பாடுகின்றனர்,<br>இசைக் கருவிகள் வாசிக்கின்றனர்,<br>கைதட்டுகின்றனர்,<br>ஆட்டம் போடுகின்றனர்.<br>மேரு மலை உச்சியில் வாழும்<br>உங்களைக் கேட்கிறேன்,<br>என் சந்தேகத்தை முடித்து வையுங்கள் வணக்கத்துக்குரியவர்களே.”</p>
<p>“போதிசத்துவர், மேன்மையான இரத்தினம்,<br>தன்னிகரில்லாதவர்,<br>மக்களின் முன்னேற்றத்துக்காகவும் நலனுக்காகவும் மானிட உலகில்<br>சாக்கிய நாட்டில்<br>இலும்பிணி என்ற ஊரில்<br>பிறப்பெடுத்திருக்கின்றார்.<br>அதனாலேயே நாங்கள் குதூகலத்தோடு உள்ளோம்.<br>அவர், உயிரினங்களுள் உயர்ந்தவர்,<br>மேன்மையான மனிதர்,<br>ஆண்களுள் காளை, மக்களுள் முதன்மையானவர்,<br>முனிவரின் பேர் கொண்ட சோலையில்<br>(தன்மச்) சக்கரத்தைச் சுழல வைப்பார்—<br>உயிரினங்களை வெல்லும்<br>வலிமையுள்ள கர்ச்சிக்கும் சிங்கத்தைப் போல.</p>
<p>இந்த வார்த்தைகளைக் கேட்ட அசிதர்<br>விரைவில் (சொர்க்கத்திலிருந்து) இறங்கி வந்து<br>சுத்தோதனர் இருப்பிடம் சென்றார்.<br>அங்கு ஒரு ஆசனத்தில் அமர்ந்து, சாக்கியரிடம்:<br>“இளவரசர் எங்கே? அவரை நானும்<br>காண வேண்டும்,” என்றார்.</p>
<p>பின் சாக்கியர்கள்<br>அசித முனிவரிடம்<br>அவர்கள் மகனை, இளவரசனை,<br>திறமையுள்ள பொற்கொல்லன்<br>உலையின் வாயில் வேலைப்பாடு செய்த<br>மிக அழகாகத் தூய நிறமுள்ள<br>தங்கம் போல<br>மின்னியவரைக் காட்டினர்.</p>
<p>கொழுந்துவிட்டு எரியும் தீயின் ஒளிவீச்சைப்போலத் தோன்றிய<br>இளவரசரைக் கண்டவர், தூய தாரகைகளுள் காளை வானில் போவது போல—<br>எரியும் சூரியன், இலையுதிர் கால<br>முகிற் கூட்டத்திடமிருந்து<br>விடுவிக்கப் பட்டது போல—<br>(அசிதர்) பெருமகிழ்ச்சி கொண்டார்,<br>அவர் உள்ளம் பேரானந்தம் அடைந்தது.</p>
<p>ஆகாயத்தில் தேவர்கள் ஆயிரம்<br>வட்டங்களாகப் பல ஆரைகள் கொண்ட<br>நிழற்குடை பிடித்திருந்தனர்.<br>தங்கக் கைப்பிடி கொண்ட<br>விசிறிகளை அசைத்தனர்.<br>ஆனால் விசிறிகளையும், நிழற்குடைகளையும்<br>பிடித்தவர்கள் கண்ணுக்குத் தென்படவில்லை.<br>கரும் பிரகாசம் என்றழைக்கப்பட்ட முனிவர்<br>சிவப்புக் கம்பளத்தின் மீதிருந்த<br>தங்க ஆபரணத்தைப் போன்று தோன்றிய<br>வெள்ளை நிழற்குடை தலைக்குமேல்<br>பிடிக்கப் பட்டிருந்த சிறுவனை<br>மகிழ்ச்சியுடனும் திருப்தியுடனும் வரவேற்றார்.</p>
<p>சாக்கியரின் காளையை வரவேற்றபின்<br>ஏக்கத்துடன், மந்திரங்களின் (உடலின்) அறிகுறிகளில் கைதேர்ந்தவரான அவர்<br>உறுதியான உள்ளத்துடன் கூறியதாவது:<br>“இருகால் உயிரினங்களுள்<br>தன்னிகரில்லாதவன் இவன்.”<br>பின் நிகழ்வதற்கு அண்மையிலுள்ள தனது இறப்பைத் தெரிந்தவராக அவர்<br>வருத்தத்துடன் கண்கலங்கினார்.</p>
<p>அவர் அழுவதைப் பார்த்த சாக்கியர்கள்:<br>“இளவரசனுக்கு ஆபத்து<br>ஏதும் இல்லையே?” என்று வினவினர்.<br>சாக்கியரின் கவலையை உணர்ந்து அவர்<br>“இளவரசருக்கு அபாயம்<br>எதையும் நான் காணவில்லை.<br>அவருக்கு இடர்பாடும் ஏதும் நேராது.<br>இவர் கீழானவர் இல்லை: நம்பிக்கை கொள்ளுங்கள்.<br>இளவரசர் மேன்மையான<br>சுய-விழிப்புப் பெறுவார்.<br>அவர், தூய்மையான நடத்தையைக் கண்டு<br>மக்கள் நலன்மீது கருணை கொண்டு<br>தன்மச் சக்கரத்தைச் சுழற்றுவார்.<br>அவர் புனித வாழ்வு வெகுதூரம் பரவும்.<br>ஆனால் நானோ அவ்வளவு<br>நீண்ட நாட்கள் வாழப்போவதில்லை;<br>அதற்கு முன் என் மரணம் நேர்ந்துவிடும்.<br>என்னால் இவருடைய<br>நிகரில்லாத தன்மத்திற்குச்<br>செவிமடுக்க முடியாது.<br>அதனாலேயே நான் துன்புறுகிறேன்,<br>துயரப்படுகிறேன், வேதனைப்படுகிறேன்.”</p>
<p>சாக்கியருக்குப் பரவசமிக்க மகிழ்ச்சியை உண்டாக்கிய பின்<br>புனித வாழ்வை மேற்கொண்டவர்<br>(அரண்மனையின்) அந்தப்புர அறையை விட்டுத்<br>தனது மருகனின் மீதிருந்த கருணையின் பால்<br>அவனைத் தன்னிகரில்லாதவரின் தன்மத்தைப்<br>பயிலுமாறு கேட்டுக் கொண்டார்:<br>“எவராவது ஒருவர் ‘விழிப்புற்றவர்’<br>என்று கூறினாலோ அல்லது<br>‘சுயவிழிப்புப் பெற்று தன்ம மார்க்கத்தைப் பிரகடனம் செய்தார்’<br>என்று கேள்வியுற்றாலோ நீ அங்கு சென்று அவரிடமே கேட்டுக் கொள்.<br>அந்த ஆசீர்வதிக்கப்பட்டவரிடம்<br>புனித வாழ்வை மேற்கொள்.”</p>
<p>தன் நலன் மீது அக்கரை கொண்டிருந்தவர்<br>(அசிதர்) சொற்படி தூய எதிர்காலத்தை எதிர்பார்த்தவராய்<br>நாளகர், புண்ணியம் சேர்த்தவாறு, புலன்களைக் கட்டுப்படுத்தியவாறு<br>வெற்றி கொண்டவரை ஆவலுடன் எதிர்பார்த்தார் (அசிதரின் மருகன் நாளகர்).<br>வெற்றி கொண்டவர் தன்மச் சகரத்தைச் சுழற்றியதாகக்<br>கேள்வியுற்றுச் சென்று முனிவருள் காளையைக் கண்டார்.<br>அசிதர் சொன்னபடி நடந்து விட்டதால்<br>நம்பிக்கையுடன் அந்தச் சிறந்த முனிவரை<br>மேன்மையான விவேகத்தைப் பற்றிக் கேட்டார்.</p>
<p><span class="speaker">நாளகர்:</span><br>அசித முனிவர் எதிர்பார்த்தபடி<br>நடந்துவிட்டதால்,<br>கோதமரே, அக்கரை சென்ற<br>உங்களைக் கேட்கிறேன்:<br>துறவற வாழ்வைக்<br>கடைப்பிடிக்க நான் விரும்புகிறேன்;<br>யாசித்து வாழ்வதை எதிர்நோக்குகிறேன்.<br>மேன்மையான விவேகத்துடன்<br>வாழ்வது பற்றிக் கூறுங்கள் முனிவரே.</p>
<p><span class="speaker">புத்தர்:</span><br>உனக்கு விளக்கிக் கூறுகிறேன்<br>விவேகத்தைப் பற்றி,<br>அதைச் செய்வதும் கடினம்,<br>சகித்துக் கொள்வதும் கடினம்.<br>தடுமாற்றமில்லாமல் இருக்க வேண்டும். உறுதியாக இருக்க வேண்டும்.<br>சமநிலையான மனத்தோடு<br>இருக்க வேண்டும்,<br>ஏனென்றால் ஒரு கிராமத்தில்<br>புகழ்ச்சியும் இருக்கும், இகழ்ச்சியும் இருக்கும்.<br>உள்ளத்தில் ஏதேனும் குறைபாடு இருந்தால் அதை உதறித் தள்ளி விடு.<br>அமைதியாகவும் இறுமாப்பில்லாமலும்<br>இருக்க வேண்டும்.<br>உயர்வையும் தாழ்வையும் சந்திப்பது சகஜம்,<br>காட்டுத்தீயைப்போல.<br>பெண்கள் முனிவர்களையும் வசீகரிப்பார்கள்.<br>உன்னை வசீகரிக்காமல் இருக்கட்டும்.<br>பாலியல் உறவுகளைத் தவிர்,<br>பலதரபட்ட புலன் இன்பங்களை விடு,<br>எதிர்ப்பில்லாமல் இரு, பற்றில்லாமல் இரு,<br>நகர்வன அசையாத உயிரினங்களிடமெல்லாம்.<br>‘நான் இருக்க, அவர்களும் அப்படியே.<br>அவர்கள் இருப்பது போலவே, நானும்.’<br>அவர்கள் நிலையை உன்னிடத்திலும் பார்த்து,<br>உயிர்க் கொலை செய்யாதே, மற்றவரை உயிர் வதை செய்வதற்கும் தூண்டாதே.<br>விருப்பங்களையும், அவாவையும் கைவிடு<br>சாதாரணமக்கள் அவற்றுள்<br>சிக்கிச் சுழல்வார்கள்.<br>தெளிவான பார்வையோடு பயிற்சி செய்து<br>இந்த நரகத்தைத் தாண்டிச்செல்.<br>மிதமாக உண்,<br>வயிற்றை நிரப்ப வேண்டாம்,<br>குறைந்த தேவைகளுடன்,<br>பேராசை கொள்ளாமல்,<br>எப்போதும் ஆசைபட்டுக் கொண்டிராமல் இரு.<br>வேட்கை இல்லாதவன்<br>சுமையில்லாமல் இருப்பான்.</p>
<p>யாசித்தபின் (பிச்சைச் சோறு பெற்றபின்) சமணர் காட்டுக்குத் திரும்பி,<br>ஒரு மரத்தடியில் நிற்க அல்லது உட்கார வேண்டும்.<br>ஞானமுள்ளவர் ஆழ்தியானத்தை விரும்பி,<br>காட்டில் மகிழ்ச்சி காண வேண்டும்,<br>மரத்தடியில் தியானம் செய்ய வேண்டும்,<br>அவ்வாறே தியானத்தில் குதூகலம்<br>அடைய வேண்டும்.<br>பின், இரவின் முடிவில்,<br>கிராமத்துக்குச் செல்லவேண்டும் (உணவு பெற), அழைப்பைக் கண்டு அல்லது<br>கிராமத்தில் காணிக்கை கொடுக்கப் படும்போது குதூகலப்படக் கூடாது.<br>கிராமத்துக்குச் சென்றபின்,<br>அக்கறை இல்லாமல் ஒரு சமணர்<br>பிற குடும்பங்களோடு பழகக் கூடாது.<br>விதண்டைப் பேச்சை தவிர்,<br>வஞ்சகமான வார்த்தைகளைப் பேசக் கூடாது.<br>‘எனக்குக் காணிக்கை கிடைத்தது,<br>நல்லது.<br>எனக்கு எதுவும் கிடைக்கவில்லை.<br>அதுவும் நல்லதே.’<br>இவ்வாறு இரண்டு நிலையிலும் சமமான மனநிலை வைத்திருந்து<br>அதே மரத்தடிக்குத் திரும்ப வேண்டும்.<br>பிச்சாபாத்திரத்தோடு நடமாடி<br>—ஊமையாக இல்லை,<br>ஆனால் ஊமையைப்போல—<br>ஒரு அற்பக் காணிக்கையை<br>வெறுக்கவும் கூடாது<br>அதைக் கொடுத்தவரை நிந்திக்கவும் கூடாது.</p>
<p>மேலான மற்றும் கீழான பயிற்சிகளைப்<br>பற்றிச் சமணர் கூறுகின்றனர்.<br>அக்கரைக்கு இரண்டு முறை செல்வதில்லை.<br>இந்தக் கட்டவிழ்ப்பு ஒரு தடவை மட்டுமே அனுபவிப்பதும் இல்லை.</p>
<p>பற்று இல்லாதவர்—<br>ஓடையைத் தாண்டியவர்,<br>‘இதைச் செய்ய வேண்டும்,<br>அதைச் செய்யக் கூடாது’<br>என்பனவற்றைக் கைவிடுபவர்—<br>அவரிடம் நோய் ஏதும் இருப்பதில்லை.</p>
<p>விவேகத்தை விளக்கிக் கூறுகிறேன்:<br>சவரக்கத்தியின் விளிம்பைப் போலக் கூர்மையாக இரு.<br>நாக்கை மேல்வாய்ப் பக்கம் அழுத்தி<br>வயிற்றை அடக்கு.<br>மனத்தில் சோம்பல் வேண்டாம்,<br>அதீத எண்ணங்களும் வேண்டாம்.<br>மாசற்றிருக்க உறுதி செய்,<br>சுயமாக,<br>புனித வாழ்வை நோக்கமாகக் கொண்டிரு.<br>தனிமையில் பயிற்சி செய்<br>சமணர்களின் வாழ்க்கை முறைப்<br>படி பயிற்சி செய்.<br>அதுவே தனிமையென்பது.<br>இவ்வாறு தனிமையில் இருந்தால்<br>பத்துத் திசைகளிலும்<br>உண்மையில் மகிழ்வாய்.</p>
<p>அருகர்களின் (ஞானிகள்) புகழைக் கேட்டு<br>—தியானம் பயில்வோர்,<br>புலன் இன்பங்களைக் கைவிட்டு—<br>எனது சீடர் மேலும்<br>திடமான மனத்துடனும் தங்கள் மனசாட்சியின் படியும் இருக்க வேண்டும்.</p>
<p>நீரில் இருந்து அறிந்து கொள்வீர்:<br>மலையில் பிளவுகளிலும்,<br>வெடிப்புகளிலும் மோதுண்டு<br>மிகுந்த இரைச்சலுடன் புரண்டோடும் சிற்றோடைகள் உண்டு.<br>ஆனால் மாபெரும் நதிகளோ<br>அமைதியாகவே தவழ்ந்து செல்லும்.</p>
<p>வெறுமைக் கலமே ஒலி செய்யும்,<br>நிறை குடம் தளும்பாது.<br>அறிவிலி அரை நிறை குடம்,<br>அறிஞனோ ஆழமான அமைதியான குளம்.</p>
<p>நிறையப் பேசும் ஒரு துறவி<br>பொருளுள்ளதைப் பேசுகிறார்:<br>தெரிந்து, தன்மத்தைக் கற்பிக்கிறார்,<br>தெரிந்து, நிறையப் பேசுகிறார்.<br>ஆனால்<br>தெரிந்தும், அடக்கமானவர்,<br>தெரிந்தும், நிறையப் பேசாதவர்<br>அவரே ஞானமுடையவர்<br>ஞானமுடையவர் என்று அழைக்கப்படத் தகுதியானவர்;<br>அப்படிப்பட்டவர்<br>அமைதியைக் கண்டவர்.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: தணிசாரோ பிக்கு</p>
<p>Translated from the Pali by: Thanissaro Bhikkhu</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
