<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp4.8">
<article>
<div class="hgroup">
<p class="division" lang="pi">சுத்த நிபாதம் 4.8</p>
<h1>பசுர சூத்திரம் – பசுரருக்கு</h1>
</div>
<blockquote class="gatha">
<p>“இங்கு மட்டுமே தூய்மையுள்ளது”<br>—அப்படித்தான் அவர்கள் (நிபுணர்கள்) கூறுவார்கள்—<br>“வேறு எந்தக் கோட்பாடும் தூய்மையானது அல்ல”<br>இப்படியும் சொல்வார்கள்.<br>அவர்கள் சார்ந்திருக்கும் கோட்பாடு மட்டுமே நல்லது என்று வலியுறுத்துவார்கள்,<br>அவர்களுக்கென்ற தனிப்பட்ட ‘வாய்மைகளோடு’ ஆழமாகப் பற்றுக் கொண்டுள்ளவர்கள் அவர்கள்.</p>
<p>சச்சரவுகளை நாடியே கூட்டங்களுக்குச் செல்கின்றனர்.<br>மற்றவரெல்லாம் மூடர்களெனக் கருதுகின்றனர்.<br>வேறொருவரின் அதிகாரத்தை நம்பி,<br>வாக்குவாதம் செய்கின்றனர்.<br>புகழை நாடித் தாங்களே திறமைசாலிகளென்கின்றனர்.</p>
<p>சபை நடுவே விவாதத்தில் ஈடுபடுகின்றனர்.<br>—புகழை விரும்புகின்றனர்.<br>முடிவை எண்ணிப் பதற்றப்படுகின்றனர்—<br>தோல்வியுற்றால் துவண்டு விடுகின்றனர்.<br>குறைகூறப்பட்டால் ஆடிப் போய்விடுகின்றனர்.<br>இன்னொரு வாய்ப்பினை எதிர்நோக்குகின்றனர் எதிரியைத் தாக்க.</p>
<p>ஒருவரது விவாதம் தகர்ந்து விட்டது என்று பட்டிமன்ற நடுவர் கூறினால்<br>தன் கோட்பாடு மறுக்கப்பட்டு விட்ட படியால்<br>அவர் வருந்துகிறார், துயரப்படுகிறார்.<br>“அவன் என்னைத் தோற்கடித்து விட்டான்,” என்று புலம்புகிறார்.</p>
<p>துறவிகள் மத்தியிலும் இத்தகைய சச்சரவுகள் தோன்றியுள்ளன.<br>அவர்கள் மத்தியிலும்<br>வெற்றி பெற்றால் குதூகலமும், தோல்வியுற்றால் ஏமாற்றமும்<br>நிகழ்கின்றன.<br>இதைக் கண்டபின், சச்சரவுகளைத்<br>துறவிகள் தவிர்க்க வேண்டும்.<br>புகழ் தேடுவதைத் தவிர<br>அவற்றுக்கு வேறு நோக்கம் இல்லை.</p>
<p>சபையில்<br>தனது கோட்பாட்டை விளக்கியதற்காகப்<br>புகழப்பட்டவர்,<br>தான் விரும்பியது நடந்த காரணத்தால்<br>களிப்படைகிறார். அவர் அகந்தை பின்னும் அதிகரிக்கிறது.</p>
<p>ஆனால் அந்த அகந்தையே துக்கத்திற்கு வழிவகுக்கிறது.<br>மேலும் அவர் அகம்பாவத்துடனும் தற்பெருமையுடனும் பேசுகிறார்.<br>இதைக் கண்ணுற்றவர்கள் விவாதங்களைத்<br>தவிர்க்க வேண்டும்.<br>அவற்றால் தூய்மைபெற முடியாது என்பது சான்றோர் வாக்கு.</p>
<p>அரண்மனை உணவைச் சாப்பிட்ட பயில்வான்<br>கர்ச்சித்துக் கொண்டு திரிகிறான் தன்னோடு போட்டியிட ஒருவரைத்தேடி.<br>வீரனே போட்டி நடக்கும் இடம் தேடிப் போ.<br>இங்கு போட்டி போட எந்தச் சர்ச்சையும் இல்லை.</p>
<p>சர்ச்சையை உண்டாக்குவோர்,<br>கருத்துக்களோடு பற்றுக் கொண்டவர்<br>“இது மட்டுமே உண்மையானது,” என்பர்.<br>அவர்களிடம் சர்ச்சையிடலாம்.<br>ஆனால் இங்கு பிரச்சனை ஏதும் இல்லை.<br>பிரச்சனை எழுந்தாலும்<br>எதிர்க்க இங்கு எவரும் இல்லை.</p>
<p>எதிர்ப்பு இல்லாமல் வாழ்பவர்<br>ஒரு கருத்தை மற்றக் கருத்தோடு மோதவிட்டு வாதிடுவதில்லை.<br>எந்தக் கருத்தோடும், ‘இதுதான் மேன்மையானது,’ என்று<br>பற்றுக் கொள்ளாத<br>இங்கிருப்போர் எவருடன்<br>வாதிடப்போகிறாய், பசுர?</p>
<p>எண்ணங்களோடும், கருத்துக்கள் பற்றிய மனக்குறிப்புகளோடும்<br>இங்கு வந்துள்ளாய்.<br>தூயவரோடு ஜோடி சேர்க்கப் பட்டுள்ளாய்.<br>அவருக்கு முன்னால், உன்னால் அடுத்த அடி<br>எடுத்து வைக்க முடியாது.<br>(எதிர்ப்பு எழுப்ப முடியாது).</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: தணிசாரோ பிக்கு</p>
<p>Translated from the Pali by: Thanissaro Bhikkhu</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
