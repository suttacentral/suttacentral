<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag16.3">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring tyve vers</p>
<h1>16.3. Telakani</h1>
</div>
<blockquote class="gatha"><p><a class="kl" id="kl747"></a>I lange netter strevde tanken:<br>Hva er sannhet? Hvor finnes den?<br>Fred fant jeg ikke, selv om jeg<br>spurte asketer og brahmaner:</p>
<p><a class="kl" id="kl748"></a>Hvem har nådd den andre bredden?<br>Hvem har kastet seg ut i det evige?<br>Hvilken lære skal jeg godta<br>som den største, dypeste sannhet?</p>
<p><a class="kl" id="kl749"></a>En krok hadde hektet seg fast<br>i mitt hjerte. Jeg var som en fisk<br>med agnet i magen; som trollet<br>Vepacita bundet av Indra!</p>
<p><a class="kl" id="kl750"></a>Jeg trekker all min smerte med meg,<br>jeg er fanget i sorg og jammer.<br>Hvem kan løse verdens lenker<br>og la meg få våkne, fullt og helt?</p>
<p><a class="kl" id="kl751"></a>Hvilken asket, hvilken brahman<br>kan lære meg å bryte bånd?<br>Hvilken lære kan gi meg fred<br>og seire over alder og død?</p>
<p><a class="kl" id="kl752"></a>Med tvilens kval som styrefjær<br>og spiss av hovmotets styrke—<br>stiv som staheten i mitt sinn<br>flyr begjærets pil av gårde;</p>
<p><a class="kl" id="kl753"></a>skutt fra grådighetens bue,<br>forgiftet av misforståelser<br>har den splittet brystet mitt; se,<br>hvor dypt den står i mitt hjerte!</p>
<p><a class="kl" id="kl754"></a>Slik, gjennomboret av alle feil<br>jeg ikke kan legge fra meg<br>og forført av fantasien,<br>skjelver jeg som et blad i vinden. </p>
<p><a class="kl" id="kl755"></a>Ikke før er mitt jeg oppstått,<br>stekes det på sansenes bål;<br>seks glødende berøringsflater<br>har kroppen, hvor den enn ferdes.</p>
<p><a class="kl" id="kl756"></a>Jeg vet ikke om noen lege<br>som kan befri meg fra tvilens pil,<br> —trekke med snor, skjære med kniv—<br>lykkes med list eller styrke.</p>
<p><a class="kl" id="kl757"></a>Og hvem kan befri meg fra pilen<br><em>uten</em> å skjære eller trekke?<br>Hvem kan befri meg fra tvilens pil<br>uten å skade mine lemmer?</p>
<p><a class="kl" id="kl758"></a>Det kan bare lærens mester,<br>han som rensker ut all slags gift!<br>Når jeg faller i bunnløse dyp<br>gir han meg hånden og drar meg opp.</p>
<p><a class="kl" id="kl759"></a>Jeg har falt i en gjørmepøl<br>full av klebrig råttenskap og skitt—<br>aldri tømmes denne pølen<br>for svik, sjalusi og doven stolthet!</p>
<p><a class="kl" id="kl760"></a>Som en tordensky av bekymring,<br>en kompakt storm av hemninger,<br>blir han som er forknytt av begjær<br>båret av misforståelsens vind.</p>
<p><a class="kl" id="kl761"></a>Uvitenheten flommer over!<br>Grådighet slynger seg, kveler alt!<br>Hvem kan stoppe den ville flommen?<br>Hvem kan skjære grådigheten bort?</p>
<p><a class="kl" id="kl762"></a>Bygg en demning, min edle venn,<br>for å holde flommen tilbake—<br>før den treffer deg med et brøl<br>og feller deg, som var du et tre.</p>
<p><a class="kl" id="kl763"></a>Slik ble Buddha, med mektig visdom<br>og skarer av vismenn, en mur—<br>en demning mot min angst, mens jeg<br>søkte trygghetens fjerne bredd.</p>
<p><a class="kl" id="kl764"></a>“Ikke vær redd,” sa han til meg<br>og rakte meg, der jeg snublet frem,<br>en sterk og velbygget stige<br>av lærens rene kjerneved.</p>
<p><a class="kl" id="kl765"></a>Med denne stigen nådde jeg<br>oppmerksomhetens høyeste tårn—<br>derfra så jeg det som var skjult:<br>Hvor opptatt alle er av seg selv!</p>
<p><a class="kl" id="kl766"></a>Og jeg så den riktige veien.<br>Og jeg så det ventende skipet.<br>Jeg, som ikke ser blindt på meg selv,<br>så den fjerneste breddens brygge.</p>
<p><a class="kl" id="kl767"></a>Pilen, oppstått i mitt eget sinn,<br>ut fra trangen til ny eksistens,<br>har Mesteren fjernet. For dette<br>viste han meg den ypperste vei!</p>
<p><a class="kl" id="kl768"></a>Det som vokste i lange netter<br>og bandt meg i mørke timer<br>har Buddha løst og befridd meg fra,<br>han som fjerner all gift i sinnet.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>