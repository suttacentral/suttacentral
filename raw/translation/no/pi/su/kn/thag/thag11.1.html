<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag11.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med elleve vers</p>
<h1>11.1. Sankicca</h1>
</div>
<blockquote class="gatha"><p><a class="kl" id="kl597"></a>Kjære barn—hvorfor bo her i skogen<br>og fryse i regnet som en pjuskete fugl?<br>I Verambha, vindenes grotte, finner du<br>deilig ly og ensom ro.</p>
<p><a class="kl" id="kl598"></a>Som vinden samler skyene<br>i regntiden, samler jeg sinnet<br>om ensomhet her i skogen:<br>i ensomheten finner jeg ly.</p>
<p><a class="kl" id="kl599"></a>Den svarte, urene kråka<br>som bor og eter på likplassen<br>gjør meg oppmerksom på kroppen—<br>dens betydningsløse eksistens.</p>
<p><a class="kl" id="kl600"></a>Den som ikke får beskyttelse<br>og ikke beskytter andre,<br>den munken lever sannelig godt!<br>Han savner ingen sansegleder.</p>
<p><a class="kl" id="kl601"></a>Klare kilder og bekker perler<br>rundt knivskarp stein—vannliljetjern<br>svaler apens sorte fjes og slukker hjortens tørst.<br>Dette er min sjels vidstrakte fjell!</p>
<p><a class="kl" id="kl602"></a>Jeg har bodd i dype skoger,<br>jeg har bodd i kløfter og grotter.<br>Jeg har bodd på ensomme steder<br>der rovdyr jager om natten.</p>
<p><a class="kl" id="kl603"></a>Men aldri har jeg følt noe hat<br>eller sendt dem onde tanker—<br>ikke: “Jeg vil drepe dem, slakte,<br>pine dem, la dem lide vondt!”</p>
<p><a class="kl" id="kl604"></a>Jeg har tjent læremesteren—<br>Buddhas vei er gått til ende.<br>Den tunge børen er lagt ned,<br>roten til liv og død rykket opp.</p>
<p><a class="kl" id="kl605"></a>Det jeg søkte og ønsket meg<br>den gang jeg gikk ut som hjemløs,<br>har jeg funnet. Målet er nådd!<br>Alle lenker er splintret og knust!</p>
<p><a class="kl" id="kl606"></a>Jeg lengter ikke etter døden.<br>Jeg klynger meg ikke til livet.<br>Som tjeneren venter på sin lønn,<br>venter jeg rolig på min tid.</p>
<p><a class="kl" id="kl607"></a>Jeg lengter ikke etter døden.<br>Jeg klynger meg ikke til livet.<br>Med oppmerksom forståelse<br>venter jeg rolig på min tid.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>