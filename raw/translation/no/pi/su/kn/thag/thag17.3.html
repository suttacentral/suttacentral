<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag17.3">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring tretti vers</p>
<h1>17.3. Ananda</h1>
</div>
<blockquote class="gatha"><p><a class="kl" id="kl1017"></a>Den kloke og forstandige<br>bør unngå å bli venn med én<br>som ondskapsfullt og aggressivt<br>ser skadefro på andres nød.</p>
<p><a class="kl" id="kl1018"></a>Den kloke og forstandige<br>bør pleie vennskapet med den<br>som vennlig, vis og rik på lærdom<br>kan møte andre med tillit.</p>
<p><a class="kl" id="kl1019"></a>Se hvordan den malte dukken<br>prøver å skjule sine sår,<br>sin lidelse og råtne ondskap:<br>i den finnes ingenting varig.</p>
<p><a class="kl" id="kl1020"></a>Se hvordan den malte skikkelsen<br>er pyntet med juvel-øreringer:<br>knoklene er trukket med hud<br>som skinner innenfor vakre klær.</p>
<p><a class="kl" id="kl1020a"></a>Føtter med rødlakkerte negler,<br>ansikt smurt inn med kostbart pudder:<br>dette lurer en tosk, men ikke<br>én som søker den andre bredden!</p>
<p><a class="kl" id="kl1020b"></a>Kunstferdig flettet, skinnende hår<br>og vipper og bryn farget med sort:<br>Dette lurer en tosk, men ikke<br>én som søker den andre bredden!</p>
<p><a class="kl" id="kl1020c"></a>Som et glitrende sminkeskrin<br>er den råtne kroppen smykket:<br>dette lurer en tosk, men ikke<br>én som søker den andre bredden!</p>
<p><a class="kl" id="kl1020d"></a>Jegeren satte opp snaren,<br>men hjorten gikk ikke i fellen:<br>vi spiser åtet og går vår vei<br>mens hjortejegeren gråter.</p>
<p><a class="kl" id="kl1020e"></a>Ødelagt er jegerens snare,<br>og hjorten gikk ikke i fellen.<br>Vi spiser åtet og går vår vei<br>mens hjortejegeren sørger.</p>
<p><a class="kl" id="kl1021"></a>Lærd, med rett og vakker tale<br>er han som ble Buddhas oppasser.<br>I frihet la han ned sin byrde—<br>snart sover Ananda fredelig.</p>
<p><a class="kl" id="kl1022"></a>Fri fra sinnets sorte strømmer<br>kastet han lenkene, lindret—<br>han seiler nå sitt siste skip<br>mot kysten bortenfor liv og død.</p>
<p><a class="kl" id="kl1023"></a>På veien som fører til lindring,<br>der læren til solens ætling,<br>Den Våkne, er fast etablert,<br>står Ananda: ja, nettopp han!</p>
<p><a class="kl" id="kl1024"></a>Åttitotusen ord fikk jeg<br>fra Mesteren. Munkene ga meg<br>to tusen. Åttifire tusen<br>ord skal jeg bringe videre!</p>
<p><a class="kl" id="kl1025"></a>Den som ikke bryr seg med lærdom<br>eldes som en langsom okse:<br>kroppen hans øker i omfang,<br>men forstanden blir aldri større.</p>
<p><a class="kl" id="kl1026"></a>En lærd som forakter en ulærd<br>på grunn av sin egen lærdom,<br>synes meg å ligne en blind<br>som bærer en strålende lampe!</p>
<p><a class="kl" id="kl1027"></a>Følg den lærde. Og lærdommen<br>bør dyrkes, ikke ødelegges.<br>Den er roten til et edelt liv,<br>så vern om den—vær en som husker.</p>
<p><a class="kl" id="kl1028"></a>Den som kan skjelne først fra sist,<br>kjenne meningen, tolke språket,<br>griper innholdet sikkert og fast<br>og undersøker det grundig.</p>
<p><a class="kl" id="kl1029"></a>Tålmodig, iherdig og ivrig<br>vil han vurdere lærdommen.<br>Energisk og alltid i tide<br>finner han konsentrasjon og ro.</p>
<p><a class="kl" id="kl1030"></a>Den som ønsker å forstå læren<br>bør søke samvær og vennskap<br>med en som har læren i hjertet—<br>elev av den vise Buddha.</p>
<p><a class="kl" id="kl1031"></a>Den som bærer læren i hjertet<br>vokter vismannens skattkiste—<br>han er hele verdens øye!<br>Gi ham ære! Vis ham respekt!</p>
<p><a class="kl" id="kl1032"></a>Den som gleder seg over læren,<br>den som tenker grundig på læren,<br>den som husker nøye på læren<br>vil aldri snu ryggen til læren.</p>
<p><a class="kl" id="kl1033"></a>Hvor finnes munkens tilfredshet<br>for én som bare pleier sin kropp<br>og tung av selvopptatthet faller<br>ned i slapphet og dovenskap?</p>
<p><a class="kl" id="kl1034"></a>Utydelig og fjern ble verden—<br>uklart alt jeg trodde var sannhet.<br>Mørket hviler tungt over jorden<br>nå som min gode venn er borte.</p>
<p><a class="kl" id="kl1035"></a>For en som har mistet sin venn,<br>for en, hvis lærer er borte,<br>finnes ingenting bedre enn<br>oppmerksom betraktning av kroppen.</p>
<p><a class="kl" id="kl1036"></a>De gamle er borte. De nye<br>er menn jeg ikke går sammen med.<br>Ensom trekker jeg meg tilbake<br>slik fugler gjør under regntiden.</p>
<p><a class="kl" id="kl1037"></a>Mesteren:<br>Mange er de som har kommet<br>fra fjerne land for å lytte.<br>Hindre dem ikke! La dem få se—<br>alle som samler seg rundt meg.</p>
<p><a class="kl" id="kl1038"></a>Ananda:<br>Mange er de som har kommet<br>fra fjerne land for å skue—<br>Mesteren gir sin tillatelse,<br>Den Seende hindrer ingen.</p>
<p><a class="kl" id="kl1039"></a>I hele femogtyve år<br>var jeg hans lærling. Aldri lot jeg<br>sansene styre mine tanker.<br>Se, hvor god denne læren er!</p>
<p><a class="kl" id="kl1040"></a>I hele femogtyve år<br>var jeg hans lærling. Aldri lot jeg<br>hatefulle tanker oppstå.<br>Se, hvor god denne læren er!</p>
<p><a class="kl" id="kl1041"></a>I hele femogtyve år<br>tjente jeg den gode Mester<br>med omtenksomme gjerninger.<br>Slik fulgte jeg ham som en skygge.</p>
<p><a class="kl" id="kl1042"></a>I hele femogtyve år<br>tjente jeg den gode Mester<br>med kjærlige, omtenksomme ord.<br>Slik fulgte jeg ham som en skygge.</p>
<p><a class="kl" id="kl1043"></a>I hele femogtyve år<br>tjente jeg den gode Mester<br>med kjærlige og gode tanker.<br>Slik fulgte jeg ham som en skygge.</p>
<p><a class="kl" id="kl1044"></a>Vandret Buddha frem og tilbake,<br>fulgte jeg etter bak ryggen hans.<br>Og læren han lot strømme ut,<br>vokste i meg til forståelse.</p>
<p><a class="kl" id="kl1045"></a>Jeg er ikke utlært. Nei, ennå<br>er sinnet mitt på vei mot målet.<br>Og nå er min store Mester død,<br>han som viste meg medfølelse!</p>
<p><a class="kl" id="kl1046"></a>Å, fryktelige fortvilelse!<br>Svart av sorg og skrekk var timen<br>da Buddha, Den Fullkomment Våkne,<br>den beste av alle, gikk bort.</p>
<p><a class="kl" id="kl1047"></a>Han som bar læren i hjertet<br>og voktet vismannens skattkiste,<br>Ananda, hele verdens øye,<br>er sluknet. Han har forlatt oss.</p>
<p><a class="kl" id="kl1048"></a>Han som bar læren i hjertet<br>og voktet vismannens skattkiste,<br>Ananda, hele verdens øye,<br>fordrev sinnets mørke og blindhet!</p>
<p><a class="kl" id="kl1049"></a>Utrettelig og standhaftig<br>var denne vises oppmerksomhet—<br>Anandas hjerte var en gruve<br>som glitret av lærens juveler!</p>
<p><a class="kl" id="kl1050"></a>Jeg har tjent Læremesteren—<br>Buddhas vei er gått til ende.<br>Den tunge børen er lagt ned,<br>roten til liv og død rykket opp.</p></blockquote></article></section></div></body>
</html>