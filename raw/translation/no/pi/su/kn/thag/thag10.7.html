<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag10.7">
<article>
<div class="hgroup">
<p class="division">Brødrenes sanger</p>
<p class="subdivision">Sanger med ti vers</p>
<h1>10.7. En annen ved navn Gotama</h1>
</div>
<blockquote class="gatha"><p><a class="kl" id="kl587"></a>Man bør innse sitt eget beste<br>og nøye betrakte Buddhas ord<br>om hva som ansees som passende<br>for en som har gått ut som munk:</p>
<p><a class="kl" id="kl588"></a>Edle vennskap mellom brødre,<br>å ta fatt på grundig trening<br>og lydighet mot lærerne—<br>dette sømmer seg for en munk.</p>
<p><a class="kl" id="kl589"></a>Respekt for de våkne, aktelse<br>for læren—slik det passer seg—<br>ærbødighet overfor munker—<br>dette sømmer seg for en munk.</p>
<p><a class="kl" id="kl590"></a>God atferd; å kjenne sin plass;<br>å leve rent og uklanderlig<br>med et sterkt og befestet sinn—<br>dette sømmer seg for en munk.</p>
<p><a class="kl" id="kl591"></a>Å gjøre godt, å avstå fra ondt,<br>å utstråle trygghet og ro,<br>å øke sin innsikt i sinnet—<br>dette sømmer seg for en munk.</p>
<p><a class="kl" id="kl592"></a>En avsides bolig i skogen<br>der stillhetens åndedrett høres<br>og alt passer godt for en vismann—<br>dette sømmer seg for en munk.</p>
<p><a class="kl" id="kl593"></a>Moral og sann kunnskap om livet,<br>å utforske verdens natur,<br>dyp forståelse av sannheten—<br>dette sømmer seg for en munk.</p>
<p><a class="kl" id="kl594"></a>Å forstå forgjengeligheten<br>ved seg selv, og ved verdens skjønnhet,<br>å ikke hige mot verdslig fryd—<br>dette sømmer seg for en munk.</p>
<p><a class="kl" id="kl595"></a>Å utvikle oppmerksomhet,<br>forskertrang, glede, pågangsmot,<br>sinnslikevekt, konsentrasjon<br>og sinnsro; under-gjerninger,<br>evnen til overbevisning<br>og overbevisningens kraft;<br>den edle, åttedelte vei—<br>dette sømmer seg for en munk.</p>
<p><a class="kl" id="kl596"></a>Å fri seg fra lyster og begjær<br>og alle sinnets sorte strømmer,<br>å leve i fullstendig frihet—<br>dette sømmer seg for en munk!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>