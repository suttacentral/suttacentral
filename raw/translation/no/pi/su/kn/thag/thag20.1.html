<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag20.1">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring seksti vers</p>
<h1>20.1. Moggallana den store</h1>
</div>
<blockquote class="gatha"><p><a class="kl" id="kl1146"></a>I skogen bor vi, dypt tilfredse<br>med maten vi får i gave.<br>La oss knuse Dødens hærskarer!<br>La oss konsentrere oss godt!</p>
<p><a class="kl" id="kl1147"></a>I skogen bor vi, dypt tilfredse<br>med maten vi får i gave.<br>Vi knuser Dødens veldige hær<br>som elefanten knuser ei stråhytte!</p>
<p><a class="kl" id="kl1148"></a>Ved treets fot trener vi, glade<br>for maten vi får i gave.<br>La oss knuse Dødens hærskarer!<br>La oss konsentrere oss godt!</p>
<p><a class="kl" id="kl1149"></a>Ved treets fot trener vi, glade<br>for maten vi får i gave.<br>Vi knuser Dødens veldige hær<br>som elefanten knuser ei stråhytte!</p>
<p><a class="kl" id="kl1150"></a>Din lille skjeletthytte! Sydd<br>sammen av sener og kjøtt—fy!<br>Full av stank leker du dronning<br>over den fremmede kroppen.</p>
<p><a class="kl" id="kl1151"></a>Din haug med møkk, sydd inn i hud,<br>din heks med klumper på brystet!<br>Kroppen din har ni åpninger,<br>og alltid lekker det fra dem!</p>
<p><a class="kl" id="kl1152"></a>Kroppen din har ni lekkasjer,<br>den stinker og er full av farer.<br>Munken skyr det råtne legemet<br>slik en renslig skyr stinkende møkk.</p>
<p><a class="kl" id="kl1153"></a>Hvis andre folk hadde kjent deg<br>på den måten <em>jeg</em> kjenner deg,<br>ville de ha holdt seg borte<br>slik man unngår kloakk i regnvær!</p>
<p><a class="kl" id="kl1154"></a>Slik er det, ærverdige munk!<br>Noen tråkker i kloakkpølen<br>og synker, slik gamle stuter<br>snubler og synker i gjørme.</p>
<p><a class="kl" id="kl1155"></a>Den som tror at han kan male<br>himmelen gul—eller i en<br>annen farge—lager seg bare<br>trøbbel og sviende nederlag.</p>
<p><a class="kl" id="kl1156"></a>Sinnet er som himmelhvelvingen— <br>fast og samlet, godt konsentrert.<br>Du onde, angrip meg ikke!<br>Da går det deg, som møll nær flammen!</p>
<p><a class="kl" id="kl1157"></a>Se hvordan den malte dukken<br>prøver å skjule sine sår,<br>sin lidelse og råtne ondskap:<br>i den finnes ingenting varig.</p>
<p><a class="kl" id="kl1157a"></a>Se hvordan  den malte figuren<br>er pyntet med juvel-øreringer:<br>Knoklene er trukket med hud<br>som skinner innenfor vakre klær.</p>
<p><a class="kl" id="kl1157b"></a>Føtter med rødlakkerte negler,<br>ansikt smurt inn med kostbart pudder:<br>Dette lurer en tosk, men ikke<br>én som søker den andre bredden!</p>
<p><a class="kl" id="kl1157c"></a>Kunstferdig flettet, skinnende hår<br>og vipper og bryn farget med sort:<br>Dette lurer en tosk, men ikke<br>én som søker den andre bredden!</p>
<p><a class="kl" id="kl1157d"></a>Som et glitrende sminkeskrin<br>er den råtne kroppen smykket:<br>dette lurer en tosk, men ikke<br>én som søker den andre bredden!</p>
<p><a class="kl" id="kl1157e"></a>&gt;Jegeren satte opp snaren, <br>men hjorten gikk ikke i fellen.<br>Vi spiser åtet og går vår vei<br>mens hjortejegeren gråter.</p>
<p><a class="kl" id="kl1157f"></a>Ødelagt er jegerens snare,<br>og hjorten gikk ikke i fellen.<br>Vi spiser åtet og går vår vei<br>mens hjortejegeren sørger</p>
<p><a class="kl" id="kl1158"></a>Å, fryktelige fortvilelse!<br>Svart av sorg og skrekk var timen<br>da Sariputta, den gode<br>og innsiktsfulle, forlot oss.</p>
<p><a class="kl" id="kl1159"></a>Verdens fenomener oppstår<br>og blir borte. De varer ikke.<br>Forgjengelige forsvinner de—<br>lykken er å stilne dem helt.</p>
<p><a class="kl" id="kl1160"></a>De som ser sin personlighet<br>som Annet og ikke som Selv<br>har trengt inn i det fineste,<br>som når pilspissen kløyver et hår.</p>
<p><a class="kl" id="kl1161"></a>De som ser sine tankesprang<br>som Annet og ikke som Selv<br>har trengt inn i det fineste,<br>som når pilspissen kløyver et hår.</p>
<p><a class="kl" id="kl1162"></a>Som slått av sverd, som tatt av ild<br>og med hodet i flammende fyr<br>bør munken vandre—våken, på vakt,<br>i innbitt kamp mot begjæret.</p>
<p><a class="kl" id="kl1163"></a>Som slått av sverd, som tatt av ild<br>og med hodet i flammende fyr<br>bør munken vandre—våken, i kamp<br>mot begjæret etter å være.</p>
<p><a class="kl" id="kl1164"></a>Han som utviklet seg selv perfekt<br>og bærer sin siste kropp, ba meg:<br>jeg ristet Migaras mors palass<br>med ett enkelt dytt med stortåa!</p>
<p><a class="kl" id="kl1165"></a>Ikke ved å være doven,<br>ikke ved å mangle tiltak<br>oppnår du sann lindring—eller<br>frigjøring fra alle lenker.</p>
<p><a class="kl" id="kl1166"></a>Men denne unge, sterke munken,<br>denne beste av alle menn,<br>bærer sitt siste legeme—<br>han slo Mara og hele hans hær!</p>
<p><a class="kl" id="kl1167"></a>Lynglimt lyser opp dype kløfter<br>i Vebharas og Pandavas berg—<br>i fjellets favn mediterer jeg,<br>sønn av den uforlignelige.</p>
<p><a class="kl" id="kl1168"></a>Fredsommelig og rolig er han,<br>vismannen som bor i ensomhet,<br>arvingen til den gnistrende Våkne,<br>han som selv Brahma bøyer seg for.</p>
<p><a class="kl" id="kl1169"></a>Se, brahman, og bøy deg ærbødig<br>for eneboeren Kassapa—<br>fredsommelig, rolig og vis,<br>arving til den strålende Våkne!</p>
<p><a class="kl" id="kl1170"></a>Selv én som i hundre liv er født<br>som brahman, velstudert og kyndig<br>i Vedaene, selv én født<br>blant mennesker igjen og igjen,</p>
<p><a class="kl" id="kl1171"></a>velstudert, lærd og svært kyndig<br>i de tre Vedaer, ville <br>ikke fortjent respekt som <em>ham,</em><br>Kassapa—ikke en sekstendel!</p>
<p><a class="kl" id="kl1172"></a>En som har oppnådd frigjøring<br>åtte ganger før morgenmat,<br>ja, både forlengs og baklengs,<br>og deretter går matrunden sin,</p>
<p><a class="kl" id="kl1173"></a>en slik munk skal du ikke krenke!<br>Ødelegg ikke deg selv, brahman,<br>men la ditt sinn være åpent<br>for en slik arahant: Skynd deg<br>å vise ham ære, ikke bring<br>ulykke over ditt hode!</p>
<p><a class="kl" id="kl1174"></a>Han som er fanget i kretsløpet<br>ser ikke den sanne lære.<br>Veien han følger er krokete<br>og stuper ned i elendighet!</p>
<p><a class="kl" id="kl1175"></a>Som en mark oversmurt av møkk<br>velter han seg i livets gjørme.<br>Han klamrer seg til ære og ry.<br>Tom er Potthila: bare et skall!</p>
<p><a class="kl" id="kl1176"></a>Se, der kommer Sariputta,<br>som alltid er en fryd for øyet—<br>meditasjon og stor innsikt<br>har gjort sinnet hans fullstendig fritt.</p>
<p><a class="kl" id="kl1177"></a>Med kunnskap knuste han lenkene,<br>pine og død la han bak seg.<br>Mennesker som gir <em>ham</em> gaver<br>sår med klokskap og høster rikt.</p>
<p><a class="kl" id="kl1178"></a>Se de mektige ti tusen<br>store guder i Brahmas følge!<br>De viser Moggallana ære,<br>de bøyer seg dypt og hyller ham:</p>
<p><a class="kl" id="kl1179"></a>”Vi hilser deg, du beste av menn!<br>Vi hilser deg, du ypperste!<br>Frigjort fra sinnets sorte strømmer<br>fortjener du gaver, herre!”</p>
<p><a class="kl" id="kl1180"></a>Hedret av guder og mennesker<br>er han en som beseiret døden—<br>begjæret preller av på hans sinn<br>slik vann preller av en lotusblomst.</p>
<p><a class="kl" id="kl1181"></a>På et øyeblikk ser han verden<br>på tusen forskjellige måter,<br>han har evner og ferdigheter<br>like gode som Brahmas egne!<br>Denne munken ser fødsel og død—<br>han kan se gudene når han vil.</p>
<p><a class="kl" id="kl1182"></a>Sariputta er med sin visdom,<br>sin sinnsro og gode oppførsel<br>en som har nådd den andre bredden—<br>og slik er han uten like!</p>
<p><a class="kl" id="kl1183"></a>På et øyeblikk kan jeg skape<br>myriader av skikkelser<br>i mitt eget bilde. Jeg mestrer<br>alle forvandlingskunstens evner!</p>
<p><a class="kl" id="kl1184"></a>En mester i kunnskap er jeg,<br>og mester i konsentrasjon—<br>født i Moggallana-ætten,<br>befestet i frigjørings-læren,<br>brøt jeg lenkene med sinnets kraft,<br>slik elefanten bryter morkne tau.</p>
<p><a class="kl" id="kl1185"></a>Jeg har tjent Læremesteren—<br>Buddhas vei er gått til ende.<br>Den tunge børen er lagt ned,<br>roten til liv og død rykket opp.</p>
<p><a class="kl" id="kl1186"></a>Det jeg søkte og ønsket meg<br>den gang jeg gikk ut som hjemløs, <br>har jeg funnet. Målet er nådd!<br>Alle lenker er splintret og knust!</p>
<p><a class="kl" id="kl1187"></a>Husker du ikke pinslene<br>da du for lenge siden ble kokt <br>etter å ha krenket buddhaen<br>Kakusandha og hans lærling? </p>
<p><a class="kl" id="kl1188"></a>Hundre jernpigger spiddet deg,<br>og hver med en helt ny smerte:<br>Slik ble du pint og torturert<br>da du for lenge siden ble kokt <br>etter å ha krenket buddhaen<br>Kakusandha og hans lærling!</p>
<p><a class="kl" id="kl1189"></a>Dette vet jeg! Jeg som er munk<br>og elev av den store Buddha.<br>Krenker du meg, du mørkets fyrste,<br>skal du møte grusomme pinsler!</p>
<p><a class="kl" id="kl1190"></a>I det dypblå verdensosean<br>står palasser fra eldgammel tid—<br>de stråler av smaragd og beryll<br>i lys og flammende skjønnhet.<br>Nymfer og feer danser der<br>i mangefargede virvler.</p>
<p><a class="kl" id="kl1191"></a>Dette vet jeg! Jeg som er munk<br>og elev av den store Buddha.<br>Krenker du meg, du mørkets fyrste,<br>skal du møte grusomme pinsler!</p>
<p><a class="kl" id="kl1192"></a>Mens alle munkene så på,<br>ble jeg oppfordret av Buddha:<br>Jeg ristet Migaras mors palass<br>med ett enkelt dytt med stortåa!</p>
<p><a class="kl" id="kl1193"></a>Dette vet jeg! Jeg som er munk<br>og elev av den store Buddha.<br>Krenker du meg, du mørkets fyrste,<br>skal du møte grusomme pinsler!</p>
<p><a class="kl" id="kl1194"></a>Himmelpalasset Vejayanta<br>skalv også under stortåa mi,<br>styrket av magiske krefter!<br>Jeg fikk gudene til å skjelve!</p>
<p><a class="kl" id="kl1195"></a>Dette vet jeg! Jeg som er munk<br>og elev av den store Buddha.<br>Krenker du meg, du mørkets fyrste,<br>skal du møte grusomme pinsler!</p>
<p><a class="kl" id="kl1196"></a>I Vejayantas himmelpalass<br>spurte jeg gudekongen Sakka:<br>”Si meg, min gode mann: Kjenner du<br>friheten ved begjærets opphør?”<br>Og Sakka besvarte spørsmålet<br>oppriktig og helt sannferdig.</p>
<p><a class="kl" id="kl1197"></a>Dette vet jeg! Jeg som er munk<br>og elev av den store Buddha.<br>Krenker du meg, du mørkets fyrste,<br>skal du møte grusomme pinsler!</p>
<p><a class="kl" id="kl1198"></a>I himmelsalen Sudhamma<br>spurte jeg Brahma mens alle så:<br>”Si meg, min gode mann: Er du<br>ennå av samme mening som før?<br>Ser du ikke at stråleglansen<br>i himmelen din stadig svekkes?”</p>
<p><a class="kl" id="kl1199"></a>Og Brahma besvarte spørsmålet<br>oppriktig og helt sannferdig:<br>”Nei, herre, det synet jeg hadde<br>har jeg gått fullstendig bort fra.</p>
<p><a class="kl" id="kl1200"></a>Visst ser jeg at stråleglansen<br>i min himmel stadig svekkes! <br>Så hvordan kan jeg si at jeg er<br>evig og uforanderlig?”</p>
<p><a class="kl" id="kl1201"></a>Dette vet jeg! Jeg som er munk<br>og elev av den store Buddha.<br>Krenker du meg, du mørkets fyrste,<br>skal du møte grusomme pinsler!</p>
<p><a class="kl" id="kl1202"></a>Jeg har i min fullkomne frihet<br>berørt verdens høyeste tinde,<br>besøkt skogen ved verdens ende<br>og sett alle verdens folkeslag.</p>
<p><a class="kl" id="kl1203"></a>Dette vet jeg! Jeg som er munk<br>og elev av den store Buddha.<br>Krenker du meg, du mørkets fyrste,<br>skal du møte grusomme pinsler!</p>
<p><a class="kl" id="kl1204"></a>Ildens flammer tenker ikke:<br>”Denne tosken skal jeg brenne!”<br>Det er tosken <em>selv</em> som brenner seg<br>når han rører ved flammene.</p>
<p><a class="kl" id="kl1205"></a>Og slik vil <em>du</em> brenne deg, Mara<br>—som tosken som rører ilden—<br>når du krenker og plager han<br>som har kommet frem til sannheten!</p>
<p><a class="kl" id="kl1206"></a>En dårlig fremtid ga du deg selv<br>da du plaget han som fant sannhet:<br>eller mener du, du onde,<br>at ondskap ikke får følger?</p>
<p><a class="kl" id="kl1207"></a>Alt ondt du har gjort i alle år<br>får du igjen, din ødelegger!<br>Hold deg unna den Våkne, Mara!<br>Hos munker oppnår du ingenting.</p>
<p><a class="kl" id="kl1208"></a>På denne måten truet munken<br>Mara i Bhesakalaskogen:<br>Demonen ble motløs og nedslått—<br>så forsvant han i løse luften!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>