<!DOCTYPE html>
<html>
<head>
<meta charset="UTF-8">
<meta author="Kåre A. Lie, Tone Gleditsch Stabell">
<title></title>
</head>
<body>
<div id="text" lang="no">
<section class="sutta" id="thag16.4">
<article>
<div class="hgroup">
<p class="division">Brødrenes sanger</p>
<p class="subdivision">Sanger med omkring tyve vers</p>
<h1>16.4. Ratthapala</h1>
</div>
<blockquote class="gatha"><p><a class="kl" id="kl769"></a>Se hvordan den malte dukken<br>prøver å skjule sine sår,<br>sin lidelse og råtne ondskap:<br>i den finnes ingenting varig.</p>
<p><a class="kl" id="kl770"></a>Se hvordan den malte figuren<br>er pyntet med juvel-øreringer:<br>knoklene er trukket med hud<br>som skinner innenfor vakre klær.</p>
<p><a class="kl" id="kl771"></a>Føtter med rødlakkerte negler,<br>ansikt smurt inn med kostbart pudder:<br>dette lurer en tosk, men ikke<br>én som søker den andre bredden!</p>
<p><a class="kl" id="kl772"></a>Kunstferdig flettet, skinnende hår<br>og vipper og bryn farget med sort:<br>dette lurer en tosk, men ikke<br>én som søker den andre bredden!</p>
<p><a class="kl" id="kl773"></a>Som et glitrende sminkeskrin<br>er den råtne kroppen smykket:<br>dette lurer en tosk, men ikke<br>én som søker den andre bredden!</p>
<p><a class="kl" id="kl774"></a>Jegeren satte opp snaren,<br>men hjorten gikk ikke i fellen.<br>Vi spiser åtet og går vår vei<br>mens hjortejegeren gråter.</p>
<p><a class="kl" id="kl775"></a>Ødelagt er jegerens snare,<br>og hjorten gikk ikke i fellen.<br>Vi spiser åtet og går vår vei<br>mens hjortejegeren sørger.</p>
<p><a class="kl" id="kl776"></a>Jeg ser denne verdens rikmenn<br>grafse gullet, holde på det,<br>aldri slippe, aldri gi<br>men blindt og grådig samle sammen,<br>jage videre, alltid sultne<br>etter stadig nye gleder.</p>
<p><a class="kl" id="kl777"></a>Kongen som med makt og velde<br>inntok alle jordens riker<br>helt til verdenshavets kyst,<br>finner aldri ro i sinnet<br>før han eier havet òg—<br>den <em>andre</em> kysten er hans mål.</p>
<p><a class="kl" id="kl778"></a>Konger, liksom mange andre,<br>jages av begjær og lengsler<br>rett mot dødens mørke port.<br>Når de tar farvel med kroppen<br>er det uten ro i sinnet—<br>sansene får aldri nok.</p>
<p><a class="kl" id="kl779"></a>Slektninger og venner gråter,<br>river seg i håret, jamrer:<br>“Å, om der var evig liv!”<br>Så dekker de den døde til<br>og bygger straks det store bålet<br>der de brenner ham til aske.</p>
<p><a class="kl" id="kl780"></a>Flammene fortærer kroppen,<br>spidd og stenger dytter, krafser—<br>fattig, naken ligger han:<br>Nå kan ikke slekten hjelpe!<br>Heller ingen gode venner—<br>døden er hans sak alene.</p>
<p><a class="kl" id="kl781"></a>Andre arver rikdommene.<br>Selv får han sin videre skjebne<br>lagt av sine handlinger—<br>uten gull går han i døden,<br>uten barn og uten hustru,<br>uten hus og uten land.</p>
<p><a class="kl" id="kl782"></a>Penger skjenker ingen livet.<br>Gull kan ikke lege sykdom<br>eller fjerne alderdom.<br>Kort som dette åndedraget<br>er ditt liv—og ikke evig!<br>Dette er de vises ord.</p>
<p><a class="kl" id="kl783"></a>Både rik og fattig røres<br>ved alt ubehag i livet—<br>tosk og vismann likeså.<br>Men der tosken ligger utslått<br>av de slag som blir ham tildelt,<br>står den vise støtt som fjell.</p>
<p><a class="kl" id="kl784"></a>Rikdommen kan derfor ikke<br>måle seg med visdom, denne<br>veien til det sanne mål—<br>en tosk som ikke finner lykken,<br>fattig eller rik, blir ofte<br>henfallen til grusomhet—</p>
<p><a class="kl" id="kl785"></a>så blir han på nytt til foster, <br>han blir født og dør igjen,<br>virvler rundt i livets sirkel.<br> —Og tosken som følger den andre tosken?<br>Han blir født og dør igjen,<br>virvler rundt i livets sirkel.</p>
<p><a class="kl" id="kl786"></a>Tyven som blir tatt ved døren<br>mens han brekker låsen opp,<br>straffes av sin egen gjerning—<br>slik blir onde mennesker straffet<br>i den andre verden: for sin<br>egen gjerning faller de.</p>
<p><a class="kl" id="kl787"></a>Nytelsen, i mange former,<br>søte og berusende,<br>fanger sinnet i sitt nett.<br>Jeg så faren, herre konge!<br>Meg skal ingen snarer binde.<br>Derfor gikk jeg ut som munk.</p>
<p><a class="kl" id="kl788"></a>Alle faller vi, som frukter<br>ned fra trærne; ung og gammel<br>dør når kroppen brytes ned.<br>Dette så jeg, herre konge!<br>Munkelivet smaker bedre!<br>Derfor gikk jeg ut som munk.</p>
<p><a class="kl" id="kl789"></a>Av overbevisning ble jeg munk<br>og sluttet meg til Buddhas orden.<br>Ordinasjonens grøde var rik!<br>Skyldfri spiser jeg det jeg får.</p>
<p><a class="kl" id="kl790"></a>Jeg så nytelsen som flammer<br>og gullet som en skarpslipt kniv.<br>Jeg så livmoren som pine<br>og dødsrikets grufulle redsler.</p>
<p><a class="kl" id="kl791"></a>Ved denne voldsomme innsikt<br>ble jeg dypt grepet og opprørt—<br>så ble jeg rolig. Ja, jeg ble<br>fri fra sinnets sorte strømmer!</p>
<p><a class="kl" id="kl792"></a>Jeg har tjent læremesteren—<br>Buddhas vei er gått til ende.<br>Den tunge børen er lagt ned,<br>roten til liv og død rykket opp.</p>
<p><a class="kl" id="kl793"></a>Det jeg søkte og ønsket meg<br>den gang jeg gikk ut som hjemløs,<br>har jeg funnet. Målet er nådd!<br>Alle lenker er splintret og knust!</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span> og <span class="author">Tone Gleditsch Stabell</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>