<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti38">
<article>
<div class="hgroup">
<p class="division">Slik er det sagt 38</p>
<p class="subdivision">Vitakkasutta</p>
<h1>Tanker</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Han som har kommet fram til sannheten, arahanten, den fullkomment oppvåknede, tenker ofte på to ting, munker. Han tenker på fred og han tenker på å være alene. Den som har kommet fram til sannheten, vil ikke skade noen. Fordi han ikke vil skade noen og fordi han ikke vil begå vold mot noen, tenker han ofte at på denne måten skader han ingen levende vesener om de enn er raske eller sene av seg.</p>
<p>Han som har kommet fram til sannheten, trives med å være alene og gleder seg over ensomhet, munker. Derfor tenker han ofte på at han har lagt alt usunt bak seg. Derfor bør dere også tenke på ikke å skade noe levende vesen, munker. Når dere tenker slik, vil dere tenke mye på at dere ikke skal skade noe levende vesen, uansett om de er raske eller sene av seg.</p>
<p>Dere bør trives med å være alene og glede dere over ensomhet, munker. Da vil dere ofte spørre dere selv: ‘Hva er det som er usunt? Hva er det jeg ikke har lagt bak meg? Hva skal jeg legge bak meg?'”</p>
<p>Dette sa Mesteren. Og meningen er denne:</p>
<blockquote class="gatha"><p>“Han som har kommet fram til sannheten,<br>den oppvåknede som holder ut ting andre ikke holder ut,<br>har to ting i tankene: den første av dem er fred, sier han.<br>og han forklarer at den andre av dem er ensomhet.</p>
<p>Den store vismannen har fordrevet mørket<br>og lagt det bak seg, slik at han har fullt herredømme<br>og er uten noen negative tendenser i sinnet.</p>
<p>Han som var Vessantara er fri fra all grådighet.<br>Vismannen bærer sitt siste legeme.<br>Han har overvunnet døden<br>og lagt alderdommen bak seg.</p>
<p>Som når en mann står på et høyt fjell<br>og har utsikt over alt folket nedenfor,<br>slik har også vismannen steget opp<br>på sannhetens høyeste terrasse og kan se alt.</p>
<p>Han som har lagt bak seg alle sorger<br>og beseiret fødsel og alderdom,<br>ser at folket har sorger<br>og har medfølelse med dem.”</p></blockquote>
<p>Dette sa Mesteren, og slik har jeg hørt det.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
