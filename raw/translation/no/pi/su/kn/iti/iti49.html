<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti49">
<article>
<div class="hgroup">
<p class="division">Slik er det sagt 49</p>
<p class="subdivision">Ditthigatasutta</p>
<h1>Feilaktige holdninger</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Det finnes to feilaktige holdninger som gjør at noen guder og mennesker blir sittende fast, munker, mens andre går for langt, mens de som har evnen til å se, kan se dem som de er.</p>
<p>På hvilken måte blir noen sittende fast? Noen guder og mennesker er så besnæret og begeistret for tilblivelse at de slett ikke blir interessert eller glade når de hører om en lære om å avslutte tilblivelsen, og de blir ikke tiltrukket av den. På den måten blir noen sittende fast, munker.</p>
<p>På hvilken måte går noen for langt? Det er noen som vemmes og føler en slik avsky og motvilje overfor tilblivelse at de fryder seg over tilintetgjørelsen, og de sier: ‘Siden jeg blir utslettet og går til grunne når jeg dør, når kroppen går i oppløsning, kommer jeg ikke til å eksistere etter døden. Dette er sannhet, dette er bra, dette er slik saken forholder seg.' På den måten går noen for langt, munker.</p>
<p>På hvilken måte kan de som har evnen til å se, se dem som de er? Det er når en munk ser det som er blitt til som det som er blitt til. Når han ser det som er blitt til som det som er blitt til, vender han seg bort fra det som er blitt til. Han føler ingen lidenskap for det, og han foretrekker at det skal ta slutt.”</p>
<p>Dette sa Mesteren. Og meningen er denne:</p>
<blockquote class="gatha"><p>“Den som ser det som er blitt til som det som er blitt til,<br>og som er i stand til å gå forbi det som er blitt til,<br>finner frihet i virkeligheten slik den er<br>og har ikke lenger noe begjær etter tilblivelse.<br>Han har full forståelse av det som er blitt til<br>og har ikke noe begjær etter tilblivelse eller tilintetgjørelse.<br>Når munken ser at det som er blitt til, går til grunne,<br>opplever han ingen flere tilblivelser.”</p></blockquote>
<p>Dette sa Mesteren, og slik har jeg hørt det.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
