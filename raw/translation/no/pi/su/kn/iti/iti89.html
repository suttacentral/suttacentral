<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti89">
<article>
<div class="hgroup">
<p class="division">Slik er det sagt 89</p>
<p class="subdivision">Devadattasutta</p>
<h1>Devadatta</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Det var tre ting som strider mot læren, som overmannet og besatte Devadatta slik at han havnet i helvete, der han må bli resten av verdensalderen og ikke har mulighet til å komme ut. Hvilke tre? Onde ønsker og dårlige venner besatte Devadatta slik at han havnet i helvete, der han må bli resten av verdensalderen og ikke har mulighet til å komme ut. Og selv om han fortsatt hadde noe igjen å gjøre, stoppet han halvveis til målet fordi han oppnådde noen ubetydelige resultater. Dette er de tre tingene  som strider mot læren, som overmannet og besatte Devadatta slik at han havnet i helvete, der han må bli resten av verdensalderen og ikke har mulighet til å komme ut.”</p>
<p>Dette sa Mesteren. Og om dette er det sagt:</p>
<blockquote class="gatha"><p>“Den som har onde ønsker,<br>blir aldri gjenfødt i denne verden.<br>Se bare hvor det blir av<br>dem som har onde ønsker!</p>
<p>Devadatta hadde et strålende ry.<br>Han var berømt og ble regnet som vis,<br>han ble regnet som en som virkelig<br>hadde utviklet seg selv.</p>
<p>Men han brøt alle grenser og angrep<br>ham som har kommet fram til sannheten.<br>Han havnet i det fryktelige helvete<br>med fire porter. Den som krenker<br>den skyldfrie, som ikke har gjort noe galt,<br>ham går det ille, fordi han er fordervet til sinns.</p>
<p>Den som prøver å forurense havet<br>med ei krukke med gift, han mislykkes.<br>Til det er havet for stort og mektig.<br>Slik også med ham som har kommet fram til sannheten.<br>Han vandrer den rette vei og har fred i sinnet.</p>
<p>Om noen prøver å krenke ham,  preller ordene av.<br>Den vise bør ha en slik venn og følge ham,<br>for om munken vandrer med ham som følgesvenn,<br>vil han gjøre slutt på lidelsen.”</p></blockquote>
<p>Dette har Mesteren sagt. Det har jeg hørt</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
