<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti109">
<article>
<div class="hgroup">
<p class="division">Slik er det sagt 109</p>
<p class="subdivision">Nadisotasutta</p>
<h1>Elva</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Tenk dere at en mann driver med strømmen nedover en vakker og tiltalende elv. En annen mann med skarpt syn står på bredden, får øye på ham, og roper: ‘Hvorfor driver du med strømmen nedover denne vakre og tiltalende elva, mann? Lenger ned er det er det en innsjø med farlige bølger og strømvirvler, med krokodiller og demoner! Kommer du ned dit, så kommer du til å dø eller lide fryktelige smerter!'</p>
<p>Når mannen i elva får høre dette, kaver han seg oppover mot strømmen med både armer og føtter.</p>
<p>Denne lignelsen forteller jeg for å gjøre det lettere for dere å forstå meningen, munker. ‘Strømmen i elva' er en betegnelse for begjæret. ‘Vakker og tiltalende' står for dine egne sanser. ‘Innsjøen lenger nede' betyr de fem lenkene som binder oss til den lavere verden. ‘Farlige bølger' står for sinne og sorg. ‘Strømvirvler' står for de fem formene for sansenytelser. ‘Krokodiller og demoner' står for kvinner. ‘Mot strømmen' står for å gi avkall. ‘Kave med armer og føtter' står for energisk innsats. ‘En mann med skarpt syn som står på bredden' står for han som har kommet fram til sannheten, arahanten, den fullkomment oppvåknede.”</p>
<p>Dette sa Mesteren. Og om dette er det sagt:</p>
<blockquote class="gatha"><p>“Den som ønsker å finne fred i sitt indre,<br>bør overvinne lyster og lidelser.<br>Med rett forståelse og et frigjort sinn<br>vil han før eller senere finne frihet.<br>Når han kjenner læren og lever det opphøyde liv,<br>når han fram til den andre bredd, til verdens ende.”</p></blockquote>
<p>Dette har Mesteren sagt. Det har jeg hørt.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
