<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="iti76">
<article>
<div class="hgroup">
<p class="division">Slik er det sagt 76</p>
<p class="subdivision">Sukhapatthanasutta</p>
<h1>Tre former for lykke</h1>
</div>
<p>Dette ble sagt av Mesteren, jeg har hørt den ærverdige si det:</p>
<p>“Den som er klok, bør ta vare på sin moral fordi han ønsker seg tre former for lykke, munker. Hvilke tre? Den som er klok, bør ta vare på sin moral fordi han ønsker seg ros. Den som er klok, bør ta vare på sin moral fordi han ønsker seg rikdom. Den som er klok, bør ta vare på sin moral fordi han ønsker å komme til himmelen etter at han er død. Dette er de tre formene for lykke som en klok mann bør ta vare på sin moral for.”</p>
<p>Dette sa Mesteren. Og om dette er det sagt:</p>
<blockquote class="gatha"><p>“Den kloke bør ta vare på sin moral<br>fordi han ønsker seg tre former for lykke:<br>Ros, rikdom, og senere glede i himmelen.</p>
<p>Hvis man følger en som gjør ondt,<br>vil man selv bli mistenkt for det samme,<br>selv om man intet ondt gjør,<br>og man vil få et dårlig rykte.</p>
<p>Man blir slik ens venner er,<br>maken til dem man følger<br>og holder seg i lag med.</p>
<p>Man blir som dem man har selskap med,<br>og man blir som dem man har kontakt med,<br>slik ei pil som er innsatt med gift,<br>forurenser alle pilene i koggeret.</p>
<p>Derfor bør den vise holde seg unna de onde,<br>av frykt for at det skal smitte over på ham.</p>
<p>Trer man en råtten fisk<br>inn på en snor av flettet gras,<br>vil graset også lukte råttent.<br>Slik også med omgang med tosker.</p>
<p>Pakker man inn røkelse<br>i et blad, vil også bladet<br>dufte godt av røkelsen.<br>Slik også med omgang med vismenn.</p>
<p>Derfor vil den vise huske denne<br>lignelsen om bladkurven<br>og vite hva som vil skje med ham.</p>
<p>Du bør ikke ha omgang med dårlige mennesker,<br>men pleie omgang med dem som er gode.<br>De dårlige trekker deg ned i helvete,<br>mens de gode kommer til himmelen.”</p></blockquote>
<p>Dette har Mesteren sagt. Det har jeg hørt</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blank">dhamma.priv.no</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
