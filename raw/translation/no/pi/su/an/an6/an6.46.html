<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="an6.46">
<article>
<div class="hgroup">
<p class="division">Tekster ordnet i nummerrekkefølge</p>
<p>Chakkanipāta</p>
<h1>6.46. Studier og meditasjon</h1>
</div>
<p>En gang henvendte munken Maha-Cunda seg til de andre munkene og sa:</p>
<p>«Det hender at munker som studerer tekstene, rakker ned på munker som mediterer, og sier: ’Se på de munkene! De mediterer og de mediterer, og skryter av at de mediterer! Men hvordan mediterer de egentlig? Og hvorfor mediterer de egentlig?’ Dette fører til at både de munkene som studerer tekstene og de munkene som mediterer, blir misfornøyd. Og det er heller ikke til glede og nytte for andre mennesker.</p>
<p>Så hender det også at munker som mediterer, rakker ned på munker som studerer tekstene, og sier: ’Se på de munkene! De studerer og de studerer, og skryter av at de studerer! Men hvordan studerer de egentlig? Og hvorfor studerer de egentlig?’ Dette fører til at både de munkene som studerer tekstene og de munkene som mediterer, blir misfornøyd. Og det er heller ikke til glede og nytte for andre mennesker.</p>
<p>Jeg ser at de som er eksperter på tekstene bare roser andre som kjenner tekstene, og ikke slike som mediterer. Og jeg ser at de som mediterer bare roser andre som mediterer, og ikke slike som er eksperter på tekstene. Dette er ikke til glede for noen av dem, og det er heller ikke til glede og nytte for andre mennesker.</p>
<p>Derfor bør dere trene slik: ’Vi som er eksperter på tekstene vil rose dem som mediterer.’ Hvorfor? Fordi det er ikke lett å finne slike som selv har erfart den største frihet. Og dere bør trene slik: ’Vi som mediterer, vil rose dem som er eksperter på tekstene.’ Hvorfor? Fordi det er ikke lett å finne slike som forstår de dypeste ting og de vanskeligste emner.»</p>
<p>Læren som alle selv kan se</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
