<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="mn111">
<article>
<div class="hgroup">
<p class="division">De mellomlange tekstene</p>
<p>Anupadasutta</p>
<h1>111. Samtalen om det uavbrutte</h1>
</div>
<p><span class="evam">Slik har jeg hørt det</span>:</p>
<p>En gang da Mesteren var i Savatthi, oppholdt han seg i Anathapindikas park Jetalund. Der henvendte han seg til munkene og sa:</p>
<p>«Munker!»</p>
<p>«Ja, Mester,» svarte munkene.</p>
<p>Mesteren sa:</p>
<p>«Sariputta er vis, munker. Han har store og omfattende kunnskaper, han har smilende visdom og en rask, skarp og dyptpløyende intelligens. I en halv måned kan han betrakte fenomenene uavbrutt med dyp innsikt. Slik er Sariputtas uavbrutte innsikt i fenomenene, munker.</p>
<p>Sariputta isolerer seg fra både sansenytelser og usunne ideer og går inn i første meditasjonstilstand—den som fødes av ensomhet og inneholder både innledende og fastholdende tanker, glede og velvære—og blir der. Han analyserer uavbrutt de fenomenene som forekommer i første meditasjonstilstand, nemlig innledende og fastholdende tanker, glede og velvære, konsentrasjon, sansekontakt, følelser, identifikasjoner, intensjoner, sinnstilstander, ønsker, beslutninger, flid, oppmerksomhet, sinnslikevekt og rasjonell tenkning. Han ser disse fenomenene idet de oppstår, han ser dem mens de er til stede og han ser dem idet de går til grunne. Han merker seg: ’Først var ikke disse fenomenene her, men så oppsto de. De varte en stund, og så ble de borte.’ Han føler seg verken tiltrukket eller frastøtt av dem, men bevarer en uavhengig og ubundet, fri, løsrevet og objektiv holdning. Han vet at det finnes en høyere frigjøring, og gjennom sin praksis oppnår han denne.</p>
<p>Deretter lar Sariputta innledende og fastholdende tanker falle til ro og går inn i andre meditasjonstilstand—en indre fred og konsentrasjon av sinnet, som fødes av fordypelse og inneholder glede og velvære, men ikke de innledende eller fastholdende tanker—og blir der. Han analyserer uavbrutt de fenomenene som forekommer i andre meditasjonstilstand, nemlig indre fred og konsentrasjon av sinnet, glede og velvære, konsentrasjon, sansekontakt, følelser, identifikasjoner, intensjoner, sinnstilstander, ønsker, beslutninger, flid, oppmerksomhet, sinnslikevekt og rasjonell tenkning. Han ser disse fenomenene idet de oppstår, han ser dem mens de er til stede og han ser dem idet de går til grunne. Han merker seg: ’Først var ikke disse fenomenene her, men så oppsto de. De varte en stund, og så ble de borte.’ Han føler seg verken tiltrukket eller frastøtt av dem, men bevarer en uavhengig og ubundet, fri, løsrevet og objektiv holdning. Han vet at det finnes en høyere frigjøring, og gjennom sin praksis oppnår han denne.</p>
<p>Deretter søker ikke Sariputta lenger glede, men hviler i likevekt. Med oppmerksomhet og klar forståelse føler han legemlig velvære og går inn i tredje meditasjonstilstand—den som de edle omtaler slik: ’Lykkelig lever den som er oppmerksom og som har likevekt i sinnet!’—og blir der. Han analyserer uavbrutt de fenomenene som forekommer i tredje meditasjonstilstand, nemlig velvære, oppmerksomhet og klar forståelse, konsentrasjon, sansekontakt, følelser, identifikasjoner, intensjoner, sinnstilstander, ønsker, beslutninger, flid, oppmerksomhet, sinnslikevekt og rasjonell tenkning. Han ser disse fenomenene idet de oppstår, han ser dem mens de er til stede og han ser dem idet de går til grunne. Han merker seg: ’Først var ikke disse fenomenene her, men så oppsto de. De varte en stund, og så ble de borte.’ Han føler seg verken tiltrukket eller frastøtt av dem, men bevarer en uavhengig og ubundet, fri, løsrevet og objektiv holdning. Han vet at det finnes en høyere frigjøring, og gjennom sin praksis oppnår han denne.</p>
<p>Deretter gir Sariputta slipp på velvære og lidelse. Han legger tidligere gleder og sorger bak seg og går inn i fjerde meditasjonstilstand—den som kjennetegnes av den reneste oppmerksomhet og sinnslikevekt, uten verken behag eller ubehag—og blir der. Han analyserer uavbrutt de fenomenene som forekommer i fjerde meditasjonstilstand, nemlig sinnslikevekt uten gleder og sorger, indre ro, et sinn uten tilbøyeligheter, ren oppmerksomhet, konsentrasjon, sansekontakt, følelser, identifikasjoner, intensjoner, sinnstilstander, ønsker, beslutninger, flid, oppmerksomhet, sinnslikevekt og rasjonell tenkning. Han ser disse fenomenene idet de oppstår, han ser dem mens de er til stede og han ser dem idet de går til grunne. Han merker seg: ’Først var ikke disse fenomenene her, men så oppsto de. De varte en stund, og så ble de borte.’ Han føler seg verken tiltrukket eller frastøtt av dem, men bevarer en uavhengig og ubundet, fri, løsrevet og objektiv holdning. Han vet at det finnes en høyere frigjøring, og gjennom sin praksis oppnår han denne.</p>
<p>Deretter hever Sariputta seg over enhver formbevissthet. Han føler ingen fysisk motstand, og reagerer ikke på sanseinntrykk. Han ser rommet som uendelig, og med dette går han inn på det uendelige roms plan og blir der. Han analyserer uavbrutt de fenomenene som forekommer på det uendelige roms plan, nemlig følelsen av at rommet er uendelig, konsentrasjon, sansekontakt, følelser, identifikasjoner, intensjoner, sinnstilstander, ønsker, beslutninger, flid, oppmerksomhet, sinnslikevekt og rasjonell tenkning. Han ser disse fenomenene idet de oppstår, han ser dem mens de er til stede og han ser dem idet de går til grunne. Han merker seg: ’Først var ikke disse fenomenene her, men så oppsto de. De varte en stund, og så ble de borte.’ Han føler seg verken tiltrukket eller frastøtt av dem, men bevarer en uavhengig og ubundet, fri, løsrevet og objektiv holdning. Han vet at det finnes en høyere frigjøring, og gjennom sin praksis oppnår han denne.</p>
<p>Deretter hever Sariputta seg over det uendelige roms plan. Han ser bevisstheten som uendelig, og med dette går han inn på den uendelige bevissthets plan og blir der. Han analyserer uavbrutt de fenomenene som forekommer på den uendelige bevissthets plan, nemlig følelsen av at bevisstheten er uendelig, konsentrasjon, sansekontakt, følelser, identifikasjoner, intensjoner, sinnstilstander, ønsker, beslutninger, flid, oppmerksomhet, sinnslikevekt og rasjonell tenkning. Han ser disse fenomenene idet de oppstår, han ser dem mens de er til stede og han ser dem idet de går til grunne. Han merker seg: ’Først var ikke disse fenomenene her, men så oppsto de. De varte en stund, og så ble de borte.’ Han føler seg verken tiltrukket eller frastøtt av dem, men bevarer en uavhengig og ubundet, fri, løsrevet og objektiv holdning. Han vet at det finnes en høyere frigjøring, og gjennom sin praksis oppnår han denne.</p>
<p>Deretter hever Sariputta seg over den uendelige bevissthets plan. Han ser at det ikke er noe som eksisterer, og med dette går han inn på intethetens plan og blir der. Han analyserer uavbrutt de fenomenene som forekommer på intethetens plan, nemlig følelsen av at intet eksisterer, konsentrasjon, sansekontakt, følelser, identifikasjoner, intensjoner, sinnstilstander, ønsker, beslutninger, flid, oppmerksomhet, sinnslikevekt og rasjonell tenkning. Han ser disse fenomenene idet de oppstår, han ser dem mens de er til stede og han ser dem idet de går til grunne. Han merker seg: ’Først var ikke disse fenomenene her, men så oppsto de. De varte en stund, og så ble de borte.’ Han føler seg verken tiltrukket eller frastøtt av dem, men bevarer en uavhengig og ubundet, fri, løsrevet og objektiv holdning. Han vet at det finnes en høyere frigjøring, og gjennom sin praksis oppnår han denne.</p>
<p>Deretter hever Sariputta seg over intethetens plan, og går inn på det planet der det verken finnes sanseinntrykk eller ingen sanseinntrykk og blir der. Så kommer han ut av denne tilstanden igjen med full oppmerksomhet. Når han har kommet ut igjen med full oppmerksomhet, ser han at disse fenomenene er forbi, avsluttet og tilbakelagt, og han merker seg: ’Først var ikke disse fenomenene her, men så oppsto de. De varte en stund, og så ble de borte.’ Han føler seg verken tiltrukket eller frastøtt av dem, men bevarer en uavhengig og ubundet, fri, løsrevet og objektiv holdning. Han vet at det finnes en høyere frigjøring, og gjennom sin praksis oppnår han denne.</p>
<p>Deretter legger Sariputta det planet der det verken finnes sanseinntrykk eller ingen sanseinntrykk bak seg, slik at alle sanseinntrykk og følelser opphører. I sin visdom ser han at sinnets forurensninger er utslettet. Så kommer han ut av denne tilstanden igjen med full oppmerksomhet. Når han har kommet ut igjen med full oppmerksomhet, ser han at disse fenomenene er forbi, avsluttet og tilbakelagt, og han merker seg: ’Først var ikke disse fenomenene her, men så oppsto de. De varte en stund, og så ble de borte.’ Han føler seg verken tiltrukket eller frastøtt av dem, men bevarer en uavhengig og ubundet, fri, løsrevet og objektiv holdning. Han vet at det ikke finnes noen høyere frigjøring, og det finnes heller ingen praksis for å oppnå noe slikt.</p>
<p>Hvis det med rette kan sies om noen at han har mestret og fullført edel moral, at han har mestret og fullført edel konsentrasjon, at han har mestret og fullført edel visdom og at han har mestret og fullført edel frigjøring, så kan det med rette sies om Sariputta. For han har mestret og fullført edel moral, at han har mestret og fullført edel konsentrasjon, at han har mestret og fullført edel visdom og at han har mestret og fullført edel frigjøring.</p>
<p>Hvis det med rette kan sies om noen at han er Mesterens egen sønn, født av hans munn og av hans lære og kjennetegnet av hans lære, en som skal arve læren og ikke noen materielle ting, så kan det med rette sies om Sariputta. For han er Mesterens egen sønn, født av hans munn og av hans lære og kjennetegnet av hans lære, en som skal arve læren og ikke noen materielle ting. Det uforlignelige lærens hjul som ble satt i bevegelse av ham som har kommet fram til sannheten, det ruller han videre på riktig måte.»</p>
<p>Slik talte Mesteren, og munkene gledet seg over Mesterens ord.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
