<!DOCTYPE html>
<html>
<head>
<title></title>
</head>
<meta author="Kåre A. Lie">
<body>
<div id="text" lang="no">
<section class="sutta" id="dn20">
<article>
<div class="hgroup">
<p class="division">De lange tekstene</p>
<p>Mahasamayasutta</p>
<h1>20. Det store møtet</h1>
</div>
<p><span class="author">Slik har jeg hørt det</span>:</p>
<p>En gang oppholdt Mesteren seg i Storskogen i Kapilavatthu sammen med en stor flokk munker. Det var omtrent fem hundre munker der, og alle var ærverdige. Det hadde også møtt fram en stor skare guder fra de ti verdenssystemene for å besøke Mesteren og munkene.</p>
<p>Da sa fire guder fra de rene boligene til hverandre:</p>
<p>«Mesteren oppholder seg i Storskogen i Kapilavatthu sammen med en stor flokk munker. Det er omtrent fem hundre munker der, og alle er ærverdige. Det har også møtt fram en stor skare guder fra de ti verdenssystemene for å besøke Mesteren og munkene. Enn om vi også gikk og besøkte Mesteren og leste et vers hver for ham?»</p>
<p>Dermed forsvant disse fire gudene fra de rene boligene like hurtig som når en kraftig mann bøyer eller retter ut armen, og kom til syne framfor Mesteren. De hilste høflig på ham, og en av gudene sa:</p>
<blockquote class="gatha">
<p>«Det er en stor forsamling her i lunden,<br>
mange guder er kommet sammen.<br>
Vi har også kommet hit<br>
for å se den ubeseirede munkeforsamling.»</p>
</blockquote>
<p>Så tok en annen av gudene ordet og sa:</p>
<blockquote class="gatha">
<p>«Der har munkene kommet sammen<br>
og samlet sinnet i konsentrasjon.<br>
De vise vokter sine sanser<br>
slik vognstyreren griper om tøylene.»</p>
</blockquote>
<p>Den tredje guden sa dette verset:</p>
<blockquote class="gatha">
<p>«Som kraftige elefanter<br>
bryter de alle stengsler og sperrer<br>
og vandrer i frihet og renhet,<br>
med klart og våkent blikk.»</p>
</blockquote>
<p>Til slutt sa den fjerde av gudene følgende:</p>
<blockquote class="gatha">
<p>«De som tar sin tilflukt til Buddha,<br>
kommer aldri til helvete.<br>
Når livet som menneske tar slutt,<br>
slutter de seg til de himmelske skarer.»</p>
</blockquote>
<p>Da henvendte Mesteren seg til munkene og sa:</p>
<p>«Det hender ofte at det kommer guder fra de ti verdenssystemene for å se ham som har kommet fram til sannheten, og for å se munkeforsamlingen. Det samme skjedde med fortidens oppvåknede, og det samme kommer til å skje med fremtidens oppvåknede.</p>
<p>Nå skal jeg fortelle dere navnene til disse gudene, munker. Nå skal jeg si fram og lære dere disse navnene. Følg godt med og hør etter, så skal jeg si det.»</p>
<p>«Ja vel, Mester,» svarte munkene.</p>
<p>Mesteren sa:</p>
<blockquote class="gatha">
<p>«Jeg skal forklare på vers<br>
hvor hver av dem hører hjemme.»</p>
<p>I lunden ved Kapilavatthu<br>
talte Mesteren til fem hundre elever<br>
som alle satt i dyp konsentrasjon.<br>
Fryktløse som løver i fjellets huler<br>
hadde de overvunnet all redsel.<br>
De hadde lysende rene sinn,<br>
og Mesteren talte og sa:<br>
«Nå har gudene kommet hit.<br>
Kan dere se dem, munker?»<br>
Da de hørte Mesterens ord,<br>
skjerpet de blikket og så.</p>
<p>Da fikk de se en skare av guder.<br>
Noen så hundre, andre så tusen,<br>
noen så sytti, ja, hundre tusen guder,<br>
og andre så uendelige skarer<br>
som fylte alle himmelretninger.<br>
Mesteren forsto hva hver av dem så,<br>
og talte slik til sine elever:<br>
«Nå ser dere de gudene<br>
som har kommet hit, munker.<br>
Jeg skal si hvem hver av dem er.»</p>
<p>Sju tusen yakkhaer fra Kapilavatthus egn,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Seks tusen fargestrålende yakkhaer fra Himalayas fjell,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Tre tusen fargestrålende yakkhaer fra Sata-fjellet,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Til sammen seksten tusen fargestrålende yakkhaer,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Fem hundre fargestrålende yakkhaer fra Vessamittas flokk,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Kumbhira fra Vepulla ved Rajagaha<br>
har også kommet med over fem hundre yakkhaer<br>
hit til møte i lunden.</p>
<p>Kong Dhatarattha hersker over gandhabbaene i øst.<br>
Han er en stor og strålende fyrste.<br>
Han og hans kraftige sønner som alle heter Inda,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Kong Virulha hersker over kumbhandanaene i øst.<br>
Han er en stor og strålende fyrste.<br>
Han og hans kraftige sønner som alle heter Inda,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Kong Virupakkha hersker over nagaene i vest.<br>
Han er en stor og strålende fyrste.<br>
Han og hans kraftige sønner som alle heter Inda,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Kong Kuvera hersker over yakkhaene i nord.<br>
Han er en stor og strålende fyrste.<br>
Han og hans kraftige sønner som alle heter Inda,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Slik kastet de glans over lunden ved Kapilavatthu,<br>
de store kongene fra de fire verdenshjørner:<br>
Dhatarattha fra øst, Virulha fra sør,<br>
Virupakkha fra vest og Kuvera fra nord.</p>
<p>Sammen med dem kom deres tjenere,<br>
trollmenn, magikere, illusjonens mestere:<br>
Maya, Kutendu, Vetendu, Vitu og Vitucca,<br>
Candana, Kamasettha, Kinnughandu og Nighandu.<br>
Panada, Opamañña og gudenes vognstyrer Matali,<br>
gandhabbaen Cittasena, kong Nala og Janesabha,<br>
Pañcasikha og Timbaru med sin datter Suriyavaccasa—<br>
disse og mange andre av gandhabbaenes fyrster<br>
har glade kommet til møte med munkene i lunden.</p>
<p>Fra Nabhasa, Vesala og Tacchaka<br>
har nagaer kommet, og andre har kommet<br>
fra Kambala, Assatara og Payaga, med hele sin slekt.<br>
Strålende nagaer fra Yamuna og Dhatarattha,<br>
og den store nagaen Eravana er også kommet til møtet.</p>
<p>De skarpsynte garuda-fuglene<br>
—skarpsynte vesener med kraftige vinger—<br>
som pleier å angripe nagakongene,<br>
har dalt ned midt i lunden.<br>
Citra og Supanna heter de.<br>
Men nagakongene kan føle seg trygge,<br>
for med milde ord har Buddha<br>
stiftet fred mellom dem og de farlige fuglene.<br>
Både nagaene og garudaene har tatt tilflukt til Buddha.</p>
<p>Asuraene, som bor i havet<br>
etter at de ble slått ned av Indras lyn,<br>
Vasavas mektige og strålende brødre,<br>
kalañjakaer og anaveghasaer, fryktelige å se,<br>
med Vepacitti, Sucitti, Paharada og Namuci,<br>
Balis hundre sønner som alle het Veroca,<br>
stilte en hær med Rahu i spissen<br>
og uttalte de beste ønsker for møtet i lunden.</p>
<p>Vannets, jordens, ildens og luftens guder har kommet,<br>
Varuna med sitt følge, Soma og Yasa,<br>
strålende guder født av vennlighet og medfølelse,<br>
disse, i all sin stråleglans,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Venhu med sitt følge, Asama og de to Yamaer,<br>
de gudene som styrer sol, måne og stjerner,<br>
og de som bor i skyene har kommet.<br>
Vasuenes herre, den gavmilde Sakka er også der.<br>
Disse, i all sin stråleglans,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Sahabhu-gudene har kommet som flammende ildtunger,<br>
aritthakaene og rojaene som blå blomster.<br>
Varuna, Sahadhamma, Accuta og Anejaka,<br>
Suleyya, Rucira og vasavanesiene har kommet.<br>
Disse, i all sin stråleglans,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Samanaer og mahasamanaer har kommet<br>
i menneskeskikkelse, men vakrere enn vanlige mennesker.<br>
Guder som er fordervet av fornøyelser og guder<br>
som er fordervet i sinnet, har kommet, likeså<br>
grønne guder og guder i rødt,<br>
paragaer og mahaparagaer, herlige guder.<br>
Disse, i all sin stråleglans,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Sukkaer, karumhaer, arunaer<br>
og veghanasaer har også kommet,<br>
anført av odatagayhaene.<br>
Vicakkhana-gudene har også kommet,<br>
samt sadamattaer og haragajaer<br>
som sies å ha en blandet prakt.<br>
Tordenguden Pajunna har kommet,<br>
han som lar regnet falle over alle land.<br>
Disse, i all sin stråleglans,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>De strålende gudene fra Khemiya, Tusita,<br>
Yama og Katthaka har kommet.<br>
Det samme har lambitakaene,<br>
lamaenes ledere og ildgudene asavaene.<br>
De som fryder seg over andres skaperverk,<br>
og de som liker å skape, er også her.<br>
Disse, i all sin stråleglans,<br>
herlige, mektige, strålende og vakre,<br>
har glade kommet til møte med munkene i lunden.</p>
<p>Disse seksti skarene av alle slags guder<br>
har kommet i ordnede flokker,<br>
og mange andre i tillegg til dem.<br>
De sier: ’Vi har kommet for å se<br>
han som har forlatt de kår han kom fra,<br>
som har brutt alle stengsler og krysset floden,<br>
som ikke har noe negativt i sinnet,<br>
han som krysser floden så uanstrengt<br>
som månen passerer skyene.’</p>
<p>Den mektiges sønner Subrahma og Paramatta<br>
og Tissa den evigunge har også kommet til møtet i lunden.<br>
Den store Brahma som hersker over tusen Brahma-verdener<br>
og som der er født, den herlige, strålende og skremmende,<br>
har kommet sammen med ti herrer<br>
som styrer hver sin Brahma-verden,<br>
og midt blant dem er Harita med sitt følge.</p>
<p>Hit har de alle kommet,<br>
Brahma, Inda og de andre gudene.<br>
Maras hær er også kommet,<br>
se Den sortes dårskap!<br>
«Grip dem alle og bind dem<br>
med lidenskapens bånd!<br>
Omring dem! Ingen skal unnslippe!»<br>
Slik talte hærføreren til sin sorte hær.<br>
Neven slo han i marken<br>
så det buldret og braket<br>
som når tordenen ruller og lynet gnistrer<br>
fra tunge regnskyer.<br>
Rasende trakk han seg tilbake<br>
uten å oppnå det minste.</p>
<p>Mesteren, den seende, oppfattet alt dette<br>
og derfor sa han til elevene sine:<br>
«Maras hær er kommet, munker!<br>
Pass dere for dem!»<br>
Da de hørte Buddhas ord,<br>
voktet de seg for å la lidenskapene slippe til.<br>
Mara måtte trekke seg tilbake<br>
uten å oppnå noe, og han sukket:<br>
«De har vunnet! Jeg skremmer visst ikke disse!<br>
Nå fryder hans herlige elever seg<br>
sammen med hele verden.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
