<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn4.24">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Mara</p>
<h1>4.24. Sju år</h1>
</div>
<p>Slik har jeg hørt det:</p>
<p>En gang Mesteren var i Uruvela, satt han under geitepasserens mangotre ved bredden av elven Nerañjara i Uruvela. Da hadde den onde Mara fotfulgt Mesteren i sju år og speidet etter feil hos ham uten å finne noen. Den onde Mara gikk bort til Mesteren og sa:</p>
<blockquote class="gatha">
<p>«Sitter du i skogen og mediterer<br>
fordi du er lei deg?<br>
Sørger du over tap av eiendom,<br>
eller lenger du etter å bli rik?</p>
<p>Har du begått noen overtredelse i landsbyen?<br>
Hvorfor skaffer du deg ikke venner blant folk?<br>
Er det ingen som vil være venner med deg?»</p>
</blockquote>
<p>Mesteren svarte:</p>
<blockquote class="gatha">
<p>«Jeg har rykket opp alle sorgens røtter.<br>
Jeg mediterer uten overtredelser og sorger.<br>
Jeg har skåret over alle lengsler etter ny tilblivelse.<br>
Så jeg mediterer uten negative tendenser,<br>
du venn av de giddesløse!»</p>
</blockquote>
<p>Mara:</p>
<blockquote class="gatha">
<p>«Det som folk tror de eier,<br>
og de som sier de eier det –<br>
hvis du tenker på dette,<br>
slipper du ikke unna, munk!»</p>
</blockquote>
<p>Mesteren:</p>
<blockquote class="gatha">
<p>«Det de snakker om, er ikke mitt,<br>
og jeg er ikke en som sier noe slikt.<br>
Dermed kan du vite, du onde,<br>
at du ikke kan se den veien jeg går.»</p>
</blockquote>
<p>Mara:</p>
<blockquote class="gatha">
<p>«Hvis du har våknet opp til en vei<br>
som fører til fred og til ikke-død,<br>
så gå den veien alene!<br>
Hvorfor skal du undervise andre?»</p>
</blockquote>
<p>Mesteren:</p>
<blockquote class="gatha">
<p>«Mennesker som søker å komme over<br>
til der hvor døden ikke finnes,<br>
stiller spørsmål, og da forteller jeg<br>
om sannheten uten involveringer.»</p>
</blockquote>
<p>«Tenk deg en lotusdam i nærheten av en by eller landsby, Mester. I dammen lever det ei krabbe. Så kommer det noen gutter og jenter fra byen eller landsbyen bort til lotusdammen. Der hopper de ut i vannet, griper krabben og løfter den opp på tørt land. Og samme hvor krabben prøver å strekke fram ei klo, så slår guttene og jentene den med stokker, steiner og potteskår, så kloa blir klippet og knust. Og etter at krabben har fått knust alle klørne sine, klarer den ikke lenger å komme ut i dammen igjen. På samme måte har du klippet og knust alle mine vrangforestillinger, sprell og knep. Etter dette kommer jeg nok ikke til å oppsøke deg for å yppe til debatt, Mester.»</p>
<p>Og i sin dype skuffelse uttalte Mara disse versene:</p>
<blockquote class="gatha">
<p>«Ei kråke fløy rundt en stein<br>
fordi den lignet på fett<br>
og lurte på om det var<br>
noe godt å få, noe som smakte bra.</p>
<p>Men kråka fant ikke noe som smakte,<br>
så den fløy skuffet bort igjen.<br>
På samme måte som kråka ble skuffet<br>
da den hakket forgjeves<br>
på det som viste seg å være en stein,<br>
drar jeg skuffet bort fra Gotama.»</p>
</blockquote>
<p>Da den onde Mara hadde sagt disse versene til Mesteren, forlot han ham og satte seg ned på marken et stykke bortenfor. Der ble han sittende taus og skamfull med hengende skuldrer og hode mens han rotet i jorda med en pinne.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blanc">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
