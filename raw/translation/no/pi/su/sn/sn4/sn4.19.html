<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn4.19">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Mara</p>
<h1>4.19. Bonden</h1>
</div>
<p>En gang da Mesteren var i Savatthi, underviste, gledet, oppmuntret og inspirerte han munkene med ord om læren., og han forklarte dem om nibbana. Og munkene fulgte oppmerksom med og lyttet til læren med dyp konsentrasjon.</p>
<p>Den onde Mara så dette og fikk lyst til å forstyrre ham. Dermed tok han skikkelse som en bonde med bustet hår, ei kappe av hamp, sølete føtter og pisk i handa, og kom gående bortover mot Mesteren med en stor plog på skulderen. Den onde Mara sa:</p>
<p>«Har du sett oksene mine, munk?»</p>
<p>«Hva skal du med okser, du onde?»</p>
<p>«Øyet tilhører meg, munk, synlige former tilhører meg og den bevisstheten som oppstår ved kontakt med synsfeltet tilhører også meg. Hvor vil du gå for å bli fri fra meg, munk? På samme måte er det med øret, lyder, hørselsbevissthet, nese, dufter, luktebevissthet, tungen, smaker, smaksbevissthet, kroppen, berøringer, kroppsbevissthet og sinnet, tanker og tankebevisshet. Alt dette tilhører meg. Så hvor vil du gå for å bli fri fra meg, munk?»</p>
<p>«Ja, øyet, synlige former og synsbevissthet tilhører deg, du onde. Men der hvor det verken er øye, synlige former eller synsbevissthet, der har du ingen adgang. På samme måte er det med øret, lyder, hørselsbevissthet, nese, dufter, luktebevissthet, tungen, smaker, smaksbevissthet, kroppen, berøringer, kroppsbevissthet og sinnet, tanker og tankebevisshet. Alt dette tilhører deg, du onde. Men der hvor ikke noe av dette finnes, der har du ingen adgang.»</p>
<p>Mara sa:</p>
<blockquote class="gatha">
<p>«Det som folk tror de eier,<br>
og de som sier de eier det –<br>
hvis du tenker på dette,<br>
slipper du ikke unna, munk!»</p>
</blockquote>
<p>Mesteren svarte:</p>
<blockquote class="gatha">
<p>«Det de snakker om, er ikke mitt,<br>
og jeg er ikke en som sier noe slikt.<br>
Dermed kan du vite, du onde,<br>
at du ikke kan se den veien jeg går.»</p>
</blockquote>
<p>Da forsto Mara at Mesteren hadde gjennomskuet ham. Trist og nedslått forsvant han på flekken.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blanc">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
