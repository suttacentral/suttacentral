<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn4.1">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Mara</p>
<h1>4.1. Askese</h1>
</div>
<p>Slik har jeg hørt det:</p>
<p>Like etter at Mesteren hadde oppnådd fullkommen oppvåkning, satt han under geitepasserens mangotre ved bredden av elven Nerañjara i Uruvela. Mens han satt der i ensom meditasjon, tenkte han:</p>
<p>«Nå er jeg ferdig med den slitsomme treningen! Så bra at jeg er ferdig med den slitsomme treningen som ikke førte til noe resultat! Så bra at jeg er blitt fri og har oppnådd oppvåkning!»</p>
<p>Den onde Mara forsto hva Mesteren tenkte, så han gikk bort til ham og sa:</p>
<blockquote class="gatha">
<p>«Du har forlatt askesens vei,<br>
den som renser de unge brahmaner.<br>
Du tror du er ren, men er egentlig uren,<br>
siden du har forlatt veien til renhet.»</p>
</blockquote>
<p>Mesteren forsto at det var den onde Mara, så han svarte:</p>
<blockquote class="gatha">
<p>«Jeg har innsett at det å bruke askese<br>
for å finne det som ikke dør,<br>
slett ikke fører til noe som helst.<br>
Det er til like lite nytte som ror og årer<br>
på et skip som står på tørt land.</p>
<p>Men jeg har funnet veien til oppvåkning<br>
ved å praktisere moral, konsentrasjon og visdom.<br>
På den måten har jeg oppnådd renhet.<br>
Så nå har du tapt, du som gjør ende på livet!»</p>
</blockquote>
<p>Da forsto Mara at Mesteren hadde gjennomskuet ham. Trist og nedslått forsvant han på flekken.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blanc">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
