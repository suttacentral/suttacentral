<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn4.21">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Mara</p>
<h1>4.21. Mange munker</h1>
</div>
<p>Slik har jeg hørt det:</p>
<p>En gang da Mesteren var hos sakyaene, holdt han til i Silavati. Mange munker var også der sammen med ham, og de praktiserte iherdig trening. Den onde Mara tok skikkelse som en gammel og krokrygget brahman med stor hårknute. Iført et antilopeskinn kom han pustende og pesende bort til munkene og sa:</p>
<p>«Dere er veldig unge, munker. Dere har forlatt hjemmet i ung alder, i deres beste alder mens dere fortsatt er mørke i håret før dere kunne nyte de sanselige gleder som hører ungdommen til. Så kom nå! Ikke gå glipp av øyeblikket her og nå bare for å jage en framtidig belønning!»</p>
<p>«Vi går ikke glipp av øyeblikket her og nå for å jage en framtidig belønning, brahman. Vi gir tvert imot slipp på framtidige belønninger og lever i øyeblikket her og nå. Mesteren har forklart oss at framtidige sansenytelser medfører mye smerte og lidelse, og at de innebærer store farer. Denne læren er noe som alle selv kan se. Den gir resultater her og nå, innbyr til innsyn, fører til målet og forstandige mennesker kan selv finne ut av den.»</p>
<p>Da den onde Mara hørte dette, ristet han på hodet, smattet med tunga, stakk fram panna med det tretannede gaffelmerket på, tok staven sin og gikk. Deretter gikk munkene bort til Mesteren. De hilste høflig på ham og satte seg ned, og deretter fortalte de hva som hadde skjedd. Mesteren sa:</p>
<p>«Dette var ikke noen brahman, munker. Det var den onde Mara som kom for å forstyrre dere.»</p>
<p>Deretter uttalte han dette verset:</p>
<blockquote class="gatha">
<p>«Den som har sett lidelsen<br>
og som forstår hvordan den oppstår,<br>
hvordan skal han vel kunne ha<br>
tilbøyeligheter til sanselighet?</p>
<p>Den som har sett involveringene<br>
og bindingene til verden,<br>
bør trene for å oppnå<br>
frigjøring fra dette.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blanc">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
