<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn4.6">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Mara</p>
<h1>4.6. Slangen</h1>
</div>
<p>Slik har jeg hørt det:</p>
<p>En gang oppholdt Mesteren seg ved Ekornforingsplassen i Bambuslunden i Rajagaha. Han satt ute under åpen himmel i nattemørket, og det falt noen regndråper på ham. Den onde Mara fikk lyst til å skremme ham og gi ham en skikkelig støkk, så han tok skikkelse av en enorm slange og gikk mot Mesteren. Kroppen var som en kano hogd ut av én trestamme. Hetten var som en stor flettverkskjerm og øynene var som store bronseskåler fra Kosala. Tunga spilte i munnen dens som torden og lyn, og åndedrettet hørtes ut som blåsebelgene til en smed. Men Mesteren forsto at det var den onde Mara og sa:</p>
<blockquote class="gatha">
<p>«Det er bra for en vismann å være alene<br>
og lære å temme seg selv.<br>
Han bør slippe taket i alt,<br>
for det sømmer seg for slike som han.</p>
<p>En virkelig vismann som ferdes alene,<br>
lar seg overhodet ikke skremme<br>
av villdyr eller av slanger<br>
eller insekter som stikker og biter.</p>
<p>La bare vinden hyle og jorden skjelve,<br>
la alle slags vesener prøve å skremme ham.<br>
La dem slynge piler mot hans bryst –<br>
de oppvåknede kryper ikke i skjul for noen.»</p>
</blockquote>
<p>Da forsto Mara at Mesteren hadde gjennomskuet ham. Trist og nedslått forsvant han på flekken.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/" target="_blanc">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
