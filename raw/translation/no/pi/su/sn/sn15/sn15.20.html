<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn15.20">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om årsakssammenhenger</p>
<p class="subdivision">Samtaler om det som ingen kan regne ut</p>
<h1>15.20. Fjellet Vepulla</h1>
</div>
<p>En gang da Mesteren var på Gribbetoppen ved Rajagaha, henvendte han seg til munkene og sa:</p>
<p>«Munker!»</p>
<p>«Ja, Mester,» svarte munkene.</p>
<p>Mesteren sa:</p>
<p>«Det er umulig å regne ut når verden begynte, munker. Ingen kan vite når kretsløpet begynte for levende vesener, lenket til uvitenhet og bundet til begjær som de er. </p>
<p>En gang for lenge siden ble dette fjellet Vepulla (‘Storefjell’) kalt ‘Østberget’, og de menneskene som bodde her, ble kalt tivaraer. Tivaraene hadde en levetid på førti tusen år. De brukte fire dager på å klatre opp til toppen av Østberget og fire dager på å komme ned igjen. På den tiden var arahanten Kakusandha stått fram i verden som en fullkomment oppvåknet Mester, og de to fremste elevene hans var Vidhura og Sa¤jiva. Se hvordan dette navnet på fjellet er blitt borte, se hvordan disse menneskene er døde og se hvordan denne Mesteren er gått bort, munker. Så forgjengelige er alle ting, munker, så uvarige og så flyktige er de. Dette burde være nok til at dere slipper taket i alle ting her i verden, mister lysten på dem og gjør dere fri.</p>
<p>En gang for lenge siden ble dette fjellet Vepulla kalt ‘Krokåsen’, og de menneskene som bodde her, ble kalt rohitassaer. Rohitassaene hadde en levetid på tretti tusen år. De brukte tre dager på å klatre opp til toppen av Krokåsen og tre dager på å komme ned igjen. På den tiden var arahanten Konagama stått fram i verden som en fullkomment oppvåknet Mester, og de to fremste elevene hans var Bhiyyosa og Uttara. Se hvordan dette navnet på fjellet er blitt borte, se hvordan disse menneskene er døde og se hvordan denne Mesteren er gått bort, munker. Så forgjengelige er alle ting, munker, så uvarige og så flyktige er de. Dette burde være nok til at dere slipper taket i alle ting her i verden, mister lysten på dem og gjør dere fri.</p>
<p>En gang for lenge siden ble dette fjellet Vepulla kalt ‘Fagerli’, og de menneskene som bodde her, ble kalt suppiyaer. Suppiyaene hadde en levetid på tjue tusen år. De brukte to dager på å klatre opp til toppen av Fagerli og to dager på å komme ned igjen. På den tiden var arahanten Kassapa stått fram i verden som en fullkomment oppvåknet Mester, og de to fremste elevene hans var Tissa og Bharadvaja. Se hvordan dette navnet på fjellet er blitt borte, se hvordan disse menneskene er døde og se hvordan denne Mesteren er gått bort, munker. Så forgjengelige er alle ting, munker, så uvarige og så flyktige er de. Dette burde være nok til at dere slipper taket i alle ting her i verden, mister lysten på dem og gjør dere fri.</p>
<p>Nå til dags blir dette fjellet kalt Vepulla, og de menneskene som bor her nå, kalles magadhaere. De lever ikke så lenge. De eldste av dem kan bli hundre år eller litt mer. Folk i Magadha går opp til toppen på Vepulla på kort tid, og de bruker heller ikke lang tid på veien ned igjen. I dag er det jeg som har stått fram i verden som en arahant og som en fullkomment oppvåknet Mester, og de to fremste elevene mine er Sariputta og Moggallana. Det skal komme en tid da også dette navnet på fjellet er borte, da disse menneskene er døde og da også jeg har gått bort. Så forgjengelige er alle ting, munker, så uvarige og så flyktige er de. Dette burde være nok til at dere slipper taket i alle ting her i verden, mister lysten på dem og gjør dere fri.»</p>
<p>Slik talte Mesteren. Og han la til disse versene:</p>
<blockquote class="gatha">
<p>«For tivaraene var det Østberget, <br>for rohitassaene var det Krokåsen.<br>For suppiyaene var det Fagerli<br>og for magadhaene er det Vepulla.</p>
<p>Alt som er sammensatt, er forgjengelig,<br>dets natur er å oppstå og gå til grunne,<br>oppstå og gå til grunne—<br>det er godt å finne fred.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
