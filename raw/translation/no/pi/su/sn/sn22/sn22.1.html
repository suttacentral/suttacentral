<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.1">
<article>
<div class="hgroup">
<p class="division">Tekster fordelt etter tema</p>
<p>Kapitlet om personlighetsfaktorer</p>
<p>Om personlighetsfaktorer</p>
<h1>22.1. Selv om kroppen er syk, trenger ikke sinnet være sykt</h1>
</div>
<p>Slik har jeg hørt det</p>
<p>En gang oppholdt Mesteren seg ved Krokodilleknausen i Bhesakalalunden i hjorteparken til bhaggaene. Da kom legmannen Nakulapita bort til ham, hilste høflig, satte seg ned og sa:</p>
<p>«Jeg er gammel og skrøpelig nå, Mester, og mye plaget av sykdom. Det er ikke ofte jeg får anledning til å treffe deg og andre munker som har utviklet sinnet sitt. Vær så snill å gi meg råd og veiledninger som kan være meg til glede og nytte i lang tid, Mester.»</p>
<p>«Det er sant at kroppen din er gammel og skrøpelig og mye plaget av sykdom, Nakulapita. Det ville være urealistisk å tro at du kan slippe unna sykdom så mye som et øyeblikk når kroppen din er blitt slik. Derfor bør du trene deg slik: ’Selv om kroppen min er syk, trenger ikke sinnet være sykt.’ Slik bør du trene, Nakulapita.»</p>
<p>Nakulapita takket Mesteren for disse ordene, tok høflig avskjed og gikk. Så kom han til Sariputta, hilste høflig og satte seg ned.</p>
<p>«Du ser så rolig, tilfreds og glad ut, Nakulapita,» sa Sariputta. «Har du fått gode råd av Mesteren?»</p>
<p>«Det skulle bare mangle om jeg ikke var glad,» svarte Nakulapita. «Jeg er nettopp blitt overrislet av nektar, av Mesterens ord.» Og han refererte samtalen med Buddha.</p>
<p>«Men tenkte du ikke på å be Mesteren forklare dette nærmere da, Nakulapita?»</p>
<p>«Jeg skulle gjerne gå lang vei for å høre deg forklare det, Sariputta. Vil du forklare hva Mesteren mente?»</p>
<p>«Hør godt etter, så skal jeg forklare det,» sa Sariputta.</p>
<p>«Ja vel,» svarte Nakulapita, og Sariputta fortsatte:</p>
<p>«Hva vil det da si at både kropp og sinn er syke, Nakulapita? En vanlig mann som ikke har truffet gode og edle mennesker og ikke kjenner deres lære, regner kroppen som sitt jeg, eller at jeg’et er materielt, at kroppen er i jeg’et eller at jeg’et er i kroppen. ’Jeg er kropp’, ’kroppen er min’, mener de, og er som besatt av denne tanken. Når så kroppen forandrer seg, for den er jo foranderlig av natur, da opplever han sorg, smerte og fortvilelse.</p>
<p>Han regner følelsene som sitt jeg, eller at jeg’et er følelser, at følelsene er i jeg’et eller at jeg’et er i følelser. ’Jeg er følelser’, ’følelsene er mine’, mener de, og er som besatt av denne tanken. Når så følelsene forandrer seg, for de er jo foranderlige av natur, da opplever han sorg, smerte og fortvilelse.</p>
<p>Han regner sanseinntrykkene som sitt jeg, eller at jeg’et er følelser, at sanseinntrykkene er i jeg’et eller at jeg’et er i sanseinntrykk. ’Jeg er sanseinntrykk’, ’sanseinntrykkene er mine’, mener de, og er som besatt av denne tanken. Når så sanseinntrykkene forandrer seg, for de er jo foranderlige av natur, da opplever han sorg, smerte og fortvilelse.</p>
<p>Han regner handlingsimpulsene som sitt jeg, eller at jeg’et er følelser, at handlingsimpulsene er i jeg’et eller at jeg’et er i handlingsimpulser. ’Jeg er handlingsimpulser’, ’handlingsimpulsene er mine’, mener de, og er som besatt av denne tanken. Når så handlingsimpulsene forandrer seg, for de er jo foranderlige av natur, da opplever han sorg, smerte og fortvilelse.</p>
<p>Han regner bevisstheten som sitt jeg, eller at jeg’et er bevissthet, at bevisstheten er i jeg’et eller at jeg’et er i bevisstheten. ’Jeg er bevissthet’, ’bevisstheten er min’, mener de, og er som besatt av denne tanken. Når så bevisstheten forandrer seg, for den er jo foranderlig av natur, da opplever han sorg, smerte og fortvilelse. På denne måten er både kropp og sinn syke.</p>
<p>Hva vil det si at kroppen er syk, mens sinnet ikke er sykt, Nakulapita? En som har truffet gode og edle mennesker og kjenner deres lære, regner ikke kroppen som sitt jeg, eller at jeg’et er materielt, at kroppen er i jeg’et eller at jeg’et er i kroppen. Han forestiller seg ikke at ’jeg er kropp’, ’kroppen er min’, og blir ikke besatt av denne tanken. Når så kroppen forandrer seg, for den er jo foranderlig av natur, da opplever han ingen sorg, smerte eller fortvilelse.</p>
<p>Han regner ikke følelsene som sitt jeg, eller at jeg’et er følelser, at følelsene er i jeg’et eller at jeg’et er i følelser. Han forestiller seg ikke at ’jeg er følelser’, ’følelsene er mine’, og blir ikke besatt av denne tanken. Når så følelsene forandrer seg, for de er jo foranderlige av natur, da opplever han ingen sorg, smerte eller fortvilelse.</p>
<p>Han regner ikke sanseinntrykkene som sitt jeg, eller at jeg’et er følelser, at sanseinntrykkene er i jeg’et eller at jeg’et er i sanseinntrykk. Han forestiller seg ikke at ’jeg er sanseinntrykk’, ’sanseinntrykkene er mine’, og blir ikke besatt av denne tanken. Når så sanseinntrykkene forandrer seg, for de er jo foranderlige av natur, da opplever han ingen sorg, smerte eller fortvilelse.</p>
<p>Han regner ikke handlingsimpulsene som sitt jeg, eller at jeg’et er følelser, at handlingsimpulsene er i jeg’et eller at jeg’et er i handlingsimpulser. Han forestiller seg ikke at ’jeg er handlingsimpulser’, ’handlingsimpulsene er mine’, og blir ikke besatt av denne tanken. Når så handlingsimpulsene forandrer seg, for de er jo foranderlige av natur, da opplever han ingen sorg, smerte eller fortvilelse.</p>
<p>Han regner ikke bevisstheten som sitt jeg, eller at jeg’et er bevissthet, at bevisstheten er i jeg’et eller at jeg’et er i bevisstheten. Han forestiller seg ikke at ’jeg er bevissthet’, ’bevisstheten er min’, og blir ikke besatt av denne tanken. Når så bevisstheten forandrer seg, for den er jo foranderlig av natur, da opplever han ingen sorg, smerte eller fortvilelse. På den måten er kroppen syk, mens sinnet ikke er sykt, Nakulapita.»</p>
<p>Slik talte Sariputta, og Nakulapita gledet seg over hans ord.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
