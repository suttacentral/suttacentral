<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.76">
<article>
<div class="hgroup">
<p class="division">Tekster fordelt etter tema</p>
<p>Kapitlet om årsakssammenhenger</p>
<p>Om personlighetsfaktorer</p>
<h1>22.76. De ærverdige</h1>
</div>
<p>En gang da Mesteren var i Savatthi, sa han:</p>
<p>«Former er uvarige, munker. Det som er uvarig, gjør vondt. Det som gjør vondt, er ikke vårt eget, og det som ikke er vårt eget, bør rettelig betraktes med visdom som ’dette er ikke mitt, dette er ikke meg, dette er ikke mitt selv’. Det samme gjelder for følelser, identifikasjoner, reaksjoner og bevissthet. De er uvarige, de gjør vondt og de er ikke våre egne. Det som ikke er vårt eget, bør rettelig betraktes med visdom som ’dette er ikke mitt, dette er ikke meg, dette er ikke mitt selv’.</p>
<p>Når den edles elev har lært mye og ser dette slik, slipper han taket i form, følelse, identifikasjoner, reaksjoner og bevissthet. Når han slipper taket, slipper han også den lidenskapelige bindingen, og når han slipper lidenskapen, blir han fri. Han vet at han er fri. Og han vet at det ikke oppstår noe nytt, at treningsveien er vandret til ende,—gjort er det som skulle gjøres og det er ikke noe mer som gjenstår. Dette er toppen av hva et levende vesen kan oppnå, munker, dette er det høyeste, dette er det beste i hele verden, det å bli en ærverdig.»</p>
<p>Slik talte Mesteren, og han la til disse versene:</p>
<blockquote class="gatha">
<p>«Lykkelige er de ærverdige,<br>
for de har ikke noen begjær.<br>
Jeg-forestillingen er totalt utryddet<br>
og vrangforestillingenes nett er sprengt.</p>
<p>De har blitt fri fra sine lyster,<br>
sinnet deres er stille og klart.<br>
De forurenses ikke av verden, men er<br>
som guder uten noen negative tendenser.</p>
<p>De forstår de fem personlighetsfaktorene<br>
og har alle gode egenskaper.<br>
Slike gode mennesker fortjener heder,<br>
de Buddhas ektefødte sønner.</p>
<p>De har foredlet de syv oppvåkningsfaktorene,<br>
vandret den trefoldige treningsvei til ende.<br>
Som seirende helter vandrer de.<br>
De har lagt angst og bekymringer bak seg.</p>
<p>De har vunnet store krefter, og vandrer<br>
som mektige elefanter i dyp konsentrasjon.<br>
Dette er de beste i hele verden,<br>
noe begjær finnes ikke lenger i dem.</p>
<p>De har fullført treningen,<br>
dette er deres siste eksistens.<br>
Treningsveiens essens<br>
er blitt en del av dem selv.</p>
<p>De ser ikke ned på noen..<br>
De har fridd seg fra ny eksistens.<br>
Disse seierrike heltene<br>
har nådd fram til fullkommen selvkontoll.</p>
<p>De lar seg ikke forlede<br>
av noe som helst noe sted.<br>
De utstøter sine løvebrøl—<br>
de oppvåknede har ikke sin like i verden.</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
