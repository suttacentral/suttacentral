<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn7.8">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med brahmaner</p>
<h1>7.8. Aggika</h1>
</div>
<p>En gang da Mesteren oppholdt seg ved Ekornforingsplassen i Bambuslunden i Rajagaha, hadde en brahman som het Aggika («Ildmannen») fra Bharadvaja-klanen, forberedt en ofring av ris med klaret smør. Han ville gjerne foreta en ildofring og ofre dette i ilden.</p>
<p>Da Mesteren hadde stått opp, kledd på seg og tatt kappe og bolle, gikk han inn til byen for å motta matgaver. Mens han gikk fra hus til hus, kom han til huset til brahmanen Aggika. Der ble han stående. Aggika fikk se at han sto der og ventet på matgave, så han sa:</p>
<blockquote class="gatha"><p>«Den som er av ren avstamning,<br>
som har lærdom og kjenner de tre vedaer,<br>
og som har god atferd og kunnskap,<br>
han skal få nyte denne risen.»</p></blockquote>
<p>Mesteren svarte:</p>
<blockquote class="gatha"><p>«Ingen er født som brahman,<br>
og det hjelper ikke å resitere tekstene<br>
hvis man er skitten i sitt indre<br>
og er omgitt av falskhet og løgn.</p>
<p>Den som kjenner sine tidligere oppholdssteder,<br>
som ser både himmel og helvete,<br>
som har gjort slutt på tilblivelsen,<br>
og som har dyp innsikt, han er en vismann.</p>
<p>Med disse tre kunnskapene<br>
er brahmanen kyndig i de tre vedaer.<br>
Da har han god atferd og kunnskap,<br>
og da kan han få nyte denne risen.»</p></blockquote>
<p>Brahmanen sa:</p>
<p>«Vær så god og spis, Gotama. Du er en virkelig brahman!»</p>
<p>Mesteren sa:</p>
<blockquote class="gatha"><p>«Jeg spiser ikke mat det er sunget over,<br>
for dette er ikke læren til de som ser.<br>
De våkne synger ikke for maten.<br>
Slik lever de så lenge læren eksisterer.</p>
<p>Gi noe annet til den store vismann,<br>
til ham som er hel, til ham<br>
som har utslettet sinnets forurensninger<br>
og ikke lenger har noen bekymringer.<br>
For da kan du høste store fortjenester.»</p></blockquote>
<p>Da Mesteren hadde sagt dette, sa brahmanen Aggika Bharadvaja:</p>
<p>«Utmerket, Gotama, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart læren på mange måter, Gotama. Nå tar jeg tilflukt i deg, Gotama, i læren og i munkefellesskapet. La meg få utgang og opptak av deg, mester Gotama.»</p>
<p>Brahmanen Bharadvaja fikk utgang og opptak av Mesteren. Straks etter at han var blitt ordinert, trakk Bharadvaja seg tilbake i ensomhet og satte alle krefter inn, energisk og uten å nøle. Ikke lenge etter fullførte han den høyere trening, den som unge menn av god familie med rette forlater hjemmet og går ut i hjemløsheten for. Han innså selv og erkjente direkte: Nå oppstår det ikke noe nytt, treningsveien er vandret til ende, gjort er det som skulle gjøres og det er ikke noe mer som gjenstår.</p>
<p>Dette forsto han fullt ut, og tok konsekvensene av sin erkjennelse. Og nå var Bharadvaja en arahant.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
