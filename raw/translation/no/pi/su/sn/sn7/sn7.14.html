<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn7.14">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med brahmaner</p>
<h1>7.14. Rikmannen</h1>
</div>
<p>En gang da Mesteren var i Savatthi, kom en rik brahman bort til ham. Han var kledd i en ussel og fattigslig kappe. Han snakket høflig med Mesteren en stund, og så satte han seg ned hos ham. Mesteren sa:</p>
<p>«Hvorfor går du kledd i en slik ussel og fattigslig kappe, brahman?»</p>
<p>«Jeg har fire sønner, Gotama. Sammen med hustruene sine har de sparket meg ut av huset.»</p>
<p>«Da skal du lære deg disse versene, brahman. Neste gang folk er samlet i møtesalen og sønnene dine også er der, kan du si dem fram:</p>
<blockquote class="gatha"><p>De som jeg gledet meg over da de ble født,<br>
de som jeg så gjerne ønsket skulle komme,<br>
de har nå slått seg sammen med hustruene sine<br>
liksom hunder som jager bort svin.</p>
<p>De som kaller meg ‘pappa’,<br>
har blitt frekke og ondskapsfulle.<br>
De er som demoner i skikkelse av sønner,<br>
og de bryr seg ikke lenger om den som er blitt gammel.</p>
<p>Han blir vist bort fra matfatet<br>
liksom en utslitt hest som ingen bryr seg om.<br>
Den gamle faren til de utakknemlige<br>
må tigge maten sin ved andres dør.</p>
<p>Det er bedre for meg å ta tiggerstaven fatt<br>
enn å være avhengig av utakknemlige sønner.<br>
Staven beskytter meg mot okser<br>
og staven verner meg mot hunder.</p>
<p>I mørket går staven foran meg,<br>
i dypet finner den fotfeste.<br>
Og selv om jeg skulle snuble,<br>
hjelper staven meg på fote igjen.»</p></blockquote>
<p>Brahmanen lærte seg disse versene utenat mens han satt der hos Mesteren. Så gikk han til møtesalen da det var mye folk der og da også sønnene hans var der, og sa fram versene. Da sønnene hans hørte dette, tok de ham med seg hjem, badet ham og ga ham et par nye kapper. Brahmanen tok med seg kappene og gikk til Mesteren. Han hilste høflig på ham og snakket litt med ham før han satte seg ned. Så sa han:</p>
<p>«Vi brahmaner vil gjerne lønne en lærer. Vær så snill å motta disse kappene som lærerlønn!»</p>
<p>Og Mesteren tok imot kappene ut fra medfølelse. Da sa brahmanen:</p>
<p>«Utmerket, Gotama, utmerket! Det er som å rette opp det som var blitt veltet, eller som å åpenbare det som var skjult. Det er som å vise veien til en som var gått vill, eller som å bære lys inn i mørket, slik at den som har øyne kan se det som er der. Nettopp slik har du forklart sannheten på mange måter, Gotama. Nå tar jeg tilflukt til deg, Gotama, til din lære og til munkefellesskapet. Vær så snill å regne meg som en legvenn, Gotama, som har tatt tilflukt fra i dag av og så lenge jeg lever.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
