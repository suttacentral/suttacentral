<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn6.9">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Brahma</p>
<h1>6.9. Brahma Tudu</h1>
</div>
<p>En gang da Mesteren var i Savatthi, var munken Kokalika alvorlig syk og plaget av store smerter. Da kom den uavhengige brahmaen Tudu like før morgengry til Jetalunden, og han lyste opp hele parken med sin stråleglans. Han gikk bort til munken, ble stående i lufta foran ham og sa:</p>
<p>&quot;Du kan ha tillit til Sariputta og Moggallana, Kokalika. De er to dyktige munker.&quot;</p>
<p>&quot;Hvem er du, min venn?&quot;</p>
<p>&quot;Jeg er den uavhengige brahmaen Tudu.&quot;</p>
<p>&quot;Men har ikke Mesteren sagt at du er en som ikke vender tilbake? Og likevel er du kommet hit? Her har du begått en stor feil!&quot;</p>
<p>Tudu svarte:</p>
<blockquote class="gatha"><p>&quot;En mann blir født med øks i munnen<br>
og med den hogger dåren seg selv<br>
med tåpelige og uoverveide ord.</p>
<p>Den som roser det som bør klandres,<br>
eller klandrer det som bør roses,<br>
samler ulykke med egen munn.<br>
Den ulykken gjør at han ikke får det godt.</p>
<p>Den ulykken man får når man taper i spill,<br>
om man taper alt man eier og seg selv på kjøpet,<br>
er liten i forhold til den ulykken det gir<br>
å sette seg opp mot dem som viser vei til frihet.</p>
<p>Den som snakker eller tenker vondt om de edle,<br>
må bli i helvete i hundre tusen og trettiseks<br>
pluss fem myriader av år.&quot;</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
