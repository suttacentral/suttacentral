<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn6.10">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Brahma</p>
<h1>6.10. Den andre teksten om Kokalika</h1>
</div>
<p>En gang da Mesteren var i Savatthi, kom munken Kokalika bort til ham. Han hilste høflig på Mesteren og satte seg ned hos ham. Så sa han:</p>
<p>&quot;Sariputta og Moggallana har onde planer, Mester! De er styrt av onde ønsker!&quot;</p>
<p>&quot;Snakk ikke slik, Kokalika, snakk ikke slik! Du kan ha tillit til Sariputta og Moggallana, Kokalika. De er to dyktige munker.&quot;</p>
<p>Kokalika:</p>
<p>&quot;Selv om du er pålitelig og til å stole på, Mester, så har Sariputta og Moggallana onde planer! De er styrt av onde ønsker!&quot;</p>
<p>Mesteren svarte igjen:</p>
<p>&quot;Snakk ikke slik, Kokalika, snakk ikke slik! Du kan ha tillit til Sariputta og Moggallana, Kokalika. De er to dyktige munker.&quot;</p>
<p>Men Kokalika sto på sitt:</p>
<p>&quot;Selv om du er pålitelig og til å stole på, Mester, så har Sariputta og Moggallana onde planer! De er styrt av onde ønsker!&quot;</p>
<p>Og Mesteren svarte igjen:</p>
<p>&quot;Snakk ikke slik, Kokalika, snakk ikke slik! Du kan ha tillit til Sariputta og Moggallana, Kokalika. De er to dyktige munker.&quot;</p>
<p>Så reiste Kokalika seg, tok høflig avskjed med Mesteren ved å gå medsols rundt ham, og gikk. Ikke lenge etter at han hadde gått, fikk munken Kokalika byller på størrelse med sesamfrø over hele kroppen. De vokste til å bli store som små bønner, deretter som kikerter, som jujubefrø, som jujubefrukter, myrobalamfrukter, umodne bilvafrukter og deretter store som modne bilvafrukter. Så brast de og det rant blod og puss ut av dem, og munken Kokalika døde av denne sykdommen. Og siden han hadde vært en så stor motstander av  Sariputta og Moggallana, kom han til Lotus-helvete etter at han var død.</p>
<p>Da morgenen grydde, kom Brahma Sahampati til Jetalunden, og han lyste opp hele parken med sin stråleglans. Han gikk bort og hilste høflig på Mesteren og ble stående ved siden av ham. Så sa han:</p>
<p>&quot;Munken Kokalika er død, Mester. Og siden han hadde vært en så stor motstander av  Sariputta og Moggallana, er han kommet til Lotus-helvete.&quot;</p>
<p>Så tok han høflig avskjed med Mesteren ved å gå medsols rundt ham, og forsvant deretter på flekken. Mesteren fortalte munkene om denne hendelsen. En av munkene spurte:</p>
<p>&quot;Hvor lang er den terminen han må bli værende der i Lotus-helvete, Mester?&quot;</p>
<p>&quot;Han kommer til å bli der så lenge at det er vanskelig å regne ut hvor mange år, hvor mange århundrer, hvor mange årtusener eller hvor mange hundre tusen år det er, munk.&quot;</p>
<p>&quot;Men kan du illustrere det med en lignelse, Mester?&quot;</p>
<p>&quot;Ja, det kan jeg, munk. Tenk deg ei kjerre fullastet med hele tjue Kosala-skjepper med sesamfrø. En gang hvert hundrede år kommer en mann og plukker ut ett sesamfrø. Denne kjerra kommer til å bli tom for sesamfrø før det er gått en termin i Abbuda-helvete. Tjue terminer i Abbuda-helvete utgjør en termin i Ababa-helvete. Tjue terminer i Ababa-helvete utgjør en termin i Atata-helvete. Tjue terminer i Atata-helvete utgjør en termin i Ahaha-helvete. Tjue terminer i Ahaha-helvete utgjør en termin i Kumuda-helvete. Tjue terminer i Kumuda-helvete utgjør en termin i Sogandhika-helvete. Tjue terminer i Sogandhika-helvete utgjør en termin i Uppala-helvete. Tjue terminer i Uppala-helvete utgjør en termin i Pundarika-helvete. Tjue terminer i Pundarika-helvete utgjør en termin i Lotus-helvete. Og siden munken Kokalika har vært en så stor motstander av  Sariputta og Moggallana, er han kommet til Lotus-helvete.&quot;</p>
<p>Slik talte Mesteren. Og han la til disse versene:</p>
<blockquote class="gatha"><p>&quot;En mann blir født med øks i munnen<br>
og med den hogger dåren seg selv<br>
med tåpelige og uoverveide ord.</p>
<p>Den som roser det som bør klandres,<br>
eller klandrer det som bør roses,<br>
samler ulykke med egen munn.<br>
Den ulykken gjør at han ikke får det godt.</p>
<p>Den ulykken man får når man taper i spill,<br>
om man taper alt man eier og seg selv på kjøpet,<br>
er liten i forhold til den ulykken det gir<br>
å sette seg opp mot dem som viser vei til frihet.</p>
<p>Den som snakker eller tenker vondt om de edle,<br>
må bli i helvete i hundre tusen og trettiseks<br>
pluss fem myriader av år.&quot;</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av <span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, <a href="http://dhamma.priv.no/">http://dhamma.priv.no/</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
