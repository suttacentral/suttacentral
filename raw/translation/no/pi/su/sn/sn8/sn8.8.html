
<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn8.8">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Vangisa</p>
<h1>8.8. Mer enn tusen</h1>
</div>
<p>En gang da Mesteren oppholdt seg i Anathapindikas park Jetalunden i Savatthi sammen med en stor flokk munker, underviste, gledet, oppmuntret og inspirerte han munkene med ord om læren og om nibbana, og ordene hans var klare, tydelige og gikk rett på sak. Munkene lyttet til læren med interesse og full oppmerksomhet. Da tenkte Vangisa:</p>
<p>«Mesteren underviser, gleder, oppmuntrer og inspirerer munkene med ord om læren og om nibbana, og ordene hans er klare, tydelige og går rett på sak. Munkene lytter til læren med interesse og full oppmerksomhet. Kanskje jeg skulle rose Mesteren med noen vers nå mens han er her?»</p>
<p>Dermed reiste Vangisa seg, ordnet kappen over den ene skulderen, løftet hendene med håndflatene mot hverandre i hilsen til Mesteren og sa:</p>
<p>«Jeg vil gjerne si noe, Mester, jeg vil gjerne si noe.»</p>
<p>«Så si det, Vangisa,» sa Mesteren.</p>
<p>Og Vangisa lovpriste Mesteren i hans nærvær med disse versene:</p>
<blockquote class="gatha"><p>«Mer enn tusen brødre omgir<br>
ham som vandrer langs lykkens vei<br>
mens han underviser i læren—<br>
den lindrende som fjerner all frykt.</p>
<p>De lytter til de plettfrie ord<br>
Den Fullkomment Våkne taler—<br>
og Buddha står der strålende<br>
foran brødrenes store skare.</p>
<p>Du kalles en mektig elefant—<br>
Mester, av seerne er du best!<br>
Liksom en tung og gråblå sky<br>
bringer du oss lindrende regn.</p>
<p>Fra sitt skyggefulle middagsskjul<br>
kom eleven ut for å skue<br>
sin læremester. Du store helt!<br>
Vangisa bøyer seg dypt for deg!»</p></blockquote>
<p>«Hvordan er det, Vangisa,» sa Mesteren, «har du tenkt ut disse versene på forhånd? Eller kommer du på dem her og nå?»</p>
<p>«Jeg kommer på dem her og nå,» svarte Vangisa.</p>
<p>«Det er bra, Vangisa. Klarer du å finne på noen flere vers her du står?»</p>
<p>Vangisa svarte:</p>
<blockquote class="gatha"><p>«Han overvant Maras forræderiske feller.<br>
Han sprengte sinnets stengsler.<br>
Se, han bryter alle bånd!<br>
Gavmildt deler han sin visdom med andre.</p>
<p>Han viste oss mange forskjellige veier<br>
til å krysse den brølende floden.<br>
Udødeligheten er synlig for alle!<br>
Og seerne står urokkelige.</p>
<p>Han bringer lys: så strålende klart<br>
at vi ser hvordan alt kan overvinnes.<br>
Da han hadde gjort det høyeste virkelig,<br>
underviste han de første fem.</p>
<p>Og når læren er blitt så godt forklart—<br>
hvordan kan de som forstår synke ned<br>
i sløvhet? Tren derfor flittig, ærbødig<br>
her i Mesterens forsamling.»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
