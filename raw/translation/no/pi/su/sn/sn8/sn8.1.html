<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn8.1">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Vangisa</p>
<h1>8.1. Om å forlate hjemmet</h1>
</div>
<p>Slik har jeg hørt det:</p>
En gang da munken Vangisa var i Alavi, var han i klosteret Aggalavi sammen med sin lærer, munken Nigrodhakappa. På den tiden var han nylig blitt munk, så han måtte være i klosteret og passe på det.</p>
<p>Da kom det en flokk kvinner med vakre klær og smykker for å se på klosteret. Vangisa ble uroet over å se dem, for han ble plaget av begjær. Da tenkte han:</p>
<p>«Dette er ikke bra for meg! Det er slett ikke bra for meg at jeg blir så uroet og plaget av begjær når jeg ser disse kvinnene. Men jeg kan ikke sitte her og vente på at en annen skal fri meg fra denne uroen og dette begjæret. Jeg må prøve å gjøre det selv!»</p>
<p>Og dermed klarte Vangisa å fri seg fra uro og begjær. Deretter uttalte han disse versene:</p>
<blockquote class="gatha"><p>«Og jeg som lot meg ordinere!<br>
Jeg som forlot mitt hjem som munk!<br>
Enda finnes vulgære tanker<br>
i dypet av mitt sorte sinn.</p>
<p>Om fyrster med mektige buer,<br>
veltrente mesterskyttere,<br>
skulle omringe meg fullstendig<br>
i hærer på mange tusen …</p>
<p>… og kvinner?—ikke engang kvinner<br>
i mengder, eller verre ting<br>
skulle fått meg til å skjelve!<br>
I læren er jeg vel befestet!</p>
<p>For jeg har hørt av Buddha selv,<br>
av ham som stråler som solen,<br>
at dette er veien til lindring—<br>
gleden er stor i mitt hjerte!</p>
<p>Du onde Død—om du angriper<br>
meg, som lever i Buddhas lære,<br>
får du igjen med samme mynt.<br>
Snu deg bort! Ikke møt mitt blikk!»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
