
<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn8.3">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler med Vangisa</p>
<h1>8.3. Hovmot</h1>
</div>
<p>En gang da munken Vangisa var i Alavi, var han i klosteret Aggalavi sammen med sin lærer, munken Nigrodhakappa. På den tiden var han hovmodig og stolt av sin egen ordkunst og følte forakt for andre munker som var vennligsinnet mot ham. Da tenkte han:</p>
<p>«Dette er ikke bra for meg! Det er slett ikke bra for meg at jeg er så hovmodig og stolt av min egen ordkunst og føler forakt for andre munker som er vennligsinnet mot meg!»</p>
<p>Han angret på dette og uttalte disse versene:</p>
<blockquote class="gatha"><p>«Fordriv ditt hovmot, Gotamas sønn—<br>
vend deg bort fra stolthetens vei!<br>
Den som forviller seg den veien<br>
skal angre i lange tider!</p>
<p>Folk sviner seg til med sladder—<br>
ved hovmot dras de mot helvete!<br>
Og når de har nådd pinens kjerne,<br>
jamrer de innbilske lenge.</p>
<p>Men den munken sørger ikke<br>
som seiret og nådde sitt mål.<br>
Ære og lykke nyter han<br>
og kalles med rette: en som ser.</p>
<p>Vær derfor trygg og besluttsom,<br>
vær flittig, energisk og ren<br>
etter at begjær og sløvhet,<br>
rastløshet, hat og uvisshet<br>
er borte med hovmot og stolthet!<br>
Med visdom skal målet oppnås.»</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
