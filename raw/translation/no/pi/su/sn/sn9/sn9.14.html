
<!DOCTYPE html>
<html>
<head>
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn9.14">
<article>
<div class="hgroup">
<p class="division">Tekster fordelt etter tema</p>
<p>Boken med vers</p>
<p>Samtaler i skogen</p>
<h1>9.14. Duften av lotus</h1>
</div>
<p>Det var en gang en munk som bodde i et skogholt i Kosala. En dag da han var ferdig med matrunden og hadde spist, gikk han og badet i en lotusdam og luktet på en rød lotusblomst. Den ånden som holdt til der i skogen, fikk medfølelse med munken og ville gjerne oppmuntre ham og gi ham ny inspirasjon. Derfor gikk den bort til ham og sa:</p>
<blockquote class="gatha"><p>«Denne blomsten, som er født i vannet,<br>
lukter du på uten å ha fått lov til det.<br>
Dette er en form for tyveri.<br>
Du er en dufttyv, min herre!»</p>
<p>Munken svarte:</p>
<p>«Jeg bryter den ikke av, jeg tar den ikke bort.<br>
Jeg lukter bare på blomsten på avstand.<br>
Så hvordan kan du da finne på<br>
å kalle meg en dufttyv?</p>
<p>Hvorfor kan du ikke heller<br>
reservere dette ordet<br>
for en som graver opp lotusen med rot<br>
og bryter av stilkene?»</p>
<p>Ånden sa:</p>
<p>«Jeg bryr meg ikke om å si noe<br>
til en med en karakter så tilgriset<br>
som forkleet til ei tjenestejente.<br>
Men til deg vil jeg si noe.</p>
<p>En forseelse som den onde regner<br>
bare som en ubetydelig bagatell,<br>
er stor som en tordensky for den<br>
som alltid søker å forbedre seg.»</p>
<p>Munken sa:</p>
<p>«Du kjenner meg virkelig, du ånd,<br>
og jeg forstår at du har omsorg for meg.<br>
Skulle du se noe slikt igjen,<br>
så gi meg klar beskjed!»</p>
<p>Ånden:</p>
<p>«Jeg kan ikke alltid passe på deg,<br>
du må ikke gjøre deg avhengig av andre.<br>
Du må selv vite hvordan<br>
du skal oppnå lykken, munk!»</p>
<p>Munkene ble sterkt grepet av det ånden sa.</p></blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; og Syamaratthassa Tepitakam, Bangkok 2523 (1980). Sanskrittekstene og andre tekster er oversatt fra forskjellige utgaver, og disse er angitt ved de enkelte tekstene. Disse oversettelsene er skrevet over et tidsrom fra 1975 og fram til i dag. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>