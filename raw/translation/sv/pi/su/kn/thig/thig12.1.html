<!DOCTYPE html>
<html>
<head>
<meta charset="UTF-8">
<meta author="Viryabodhi">
<title></title>
</head>
<body><div id="text" lang="sv">
<section class="sutta" id="thig12.1">
<article><div class="hgroup">
<p>Therīgāthā</p>
<h1>12.1. Puṇṇikā Och Brahminen</h1>
</div>
<blockquote class="gatha">
<p><i>Puṇṇikā</i>:<br>
Jag är en frusen vattenbärerska,<br>
som alltid går ned till vattnet<br>
med rädsla för mina husmödrars slag,<br>
plågad av deras ilska och onda ord.<br>
Men du, brahmin,<br>
vad är du rädd för<br>
när du alltid går ned till vattnet<br>
med frysande och darrande lemmar?</p>
<p><i>Brahminen</i>:<br>
Puṇṇikā, du vet väl varför.<br>
Du frågar en som utför skicklig kamma<br>
som avvärjer det onda.<br>
Vem som än gör ond kamma, gammal som ung,<br>
blir renad genom vattenrening,<br>
befriad från ond kamma.</p>
<p><i>Puṇṇikā:</i><br>
Vem lärde dig det där<br>
— från en okunnig till en annan —<br>
”Den som utför vattenrening<br>
blir befriad från ond kamma?”<br>
På det viset skulle ju alla fara till himlen:<br>
alla grodor, sköldpaddor,<br>
ormar, krokodiler<br>
och allt annat som lever i vattnet.<br>
Fårslaktare, grisslaktare,<br>
fiskare, jägare,<br>
tjuvar, bödlar,<br>
och alla andra som gör ont,<br>
alla skulle genom vattenrening<br>
bli befriade från ond kamma.</p>
<p>Om dessa floder kunde bära bort<br>
den onda kamma du begått i det förflutna,<br>
då skulle den bära bort dina förtjänster också,<br>
och då skulle du bli<br>
fullständigt strandsatt.<br>
Vad det än är som du räds,<br>
som hela tiden får dig att gå ned till vattnet—<br>
gör det inte.<br>
Låt inte kölden göra illa din hud.</p>
<p><i>Brahminen:</i><br>
Jag har följt en eländig väg, o visa kvinna<br>
och nu har du lett mig tillbaka<br>
till den ädla.<br>
Jag skänker dig denna dräkt till vattenrening.</p>
<p><i>Puṇṇikā:</i><br>
Behåll du dräkten. Jag behöver den inte.<br>
Om du är rädd för smärta,<br>
om du ogillar smärta,<br>
då ska du inte utföra ond kamma,<br>
varken öppet eller i det fördolda.<br>
Men om du gör eller kommer att göra<br>
någon ond kamma,<br>
då vinner du ingen frihet från smärta,<br>
inte ens om du störtar upp och flyr iväg.<br>
Om du är rädd för smärta,<br>
om du ogillar smärta,<br>
tag då din tillflykt till Den uppvaknade,<br>
till Dhamman och till Sanghan.<br>
Tag på dig föreskrifterna:<br>
Det kommer att leda dig till befrielse.</p>
<p><i>Brahminen:</i><br>
Jag tar min tillflykt till Den uppvaknade;<br>
till Dhamman och Sanghan.<br>
Jag tar på mig föreskrifterna:<br>
som kommer att leda till min befrielse.</p>
<p>Förut var jag en av Brahmas fränder,<br>
nu är jag en äkta brahmin.<br>
Jag är en man med trefaldig kunskap,<br>
fulländad i kunskap,<br>
trygg och helt ren.</p>
</blockquote></article>
<aside id="metaarea"><p>Svensk översättning Viryabodhi. Från engelsk översättning från pali av Thanissaro Bhikkhu från <a href="http://www.accesstoinsight.org/index.html">Access to Insight</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>