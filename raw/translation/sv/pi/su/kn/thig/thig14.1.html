<!DOCTYPE html>
<html>
<head>
<meta charset="UTF-8">
<meta author="Kerstin Jönhagen">
<title></title>
</head>
<body><div id="text" lang="sv">
<section class="sutta" id="thig14.1">
<article><div class="hgroup">
<p class="subdivision">Therīgāthā</p>
<h1>14.1. Subhā Jīvaka Ambavanikā, den vackra nunnan</h1>
</div>
<p>När nunnan Subha gick genom Jivakas vackra mangodunge, ställde sig en libertin (sonen till en guldsmed) i vägen för henne så hon sade till honom:</p>
<blockquote class="gatha">
<p>Vad orätt har jag gjort dig<br>
så du ställer dig i min väg?<br>
Det är inte rätt, min vän,<br>
att en man hindrar en kvinna som vill gå vidare.<br>
Jag aktar på Mästarens lära,<br>
träningen visad av den som vandrar med uppfyllelse.<br>
Jag är ren, utan befläckelse:<br>
Varför ställer du dig i min väg?<br>
Du—med upprört sinne, lidelsefull.<br>
Jag—lugn och utan lidelse<br>
med ett helt befriad sinne:<br>
Varför ställer du dig i min väg?</p>
<p>—Du är ung och ser inte illa ut<br>
Vad behov har du att gå vidare?<br>
Kasta av dig din gula nunnedräkt -<br>
Kom, låt oss fröjdas i den blommande skogen.<br>
En sötma strålar ut överallt<br>
från de resliga blommande träden.<br>
Vårens begynnelse är njutningens tid –<br>
Kom, låt oss fröjdas i den blommande skogen.<br>
Träden med dess blommande toppar<br>
suckar liksom i vinden:<br>
Vad nöje kan du finna<br>
om du ger dig in i skogen ensam?<br>
Där det strövar hjordar av vilda djur,<br>
där brunstiga och upphetsade elefanter ofredar:<br>
du tänker gå ensam<br>
in den stora, ödsliga, skrämmande skogen?<br>
Som en docka av guld kan du gå omkring<br>
som en gudinna i himmelska trädgårdar.<br>
I skirt, blankt kasityg<br>
kan du glänsa, du oförlikneliga Sköna.<br>
Villigt skall jag utföra alla dina befallningar<br>
om vi dväljes i gläntan.<br>
Ty för mig finns ingen kärare<br>
än du, min trånads Nymf.<br>
Lycklig blir du om du gör som jag ber, kom och lev i mitt hus.<br>
Vistas i palatsets lugn<br>
finn tjänstekvinnor som betjänar dig,<br>
bär vackra kasityger,<br>
pryd dig med kransar.<br>
Jag vill ge dig många smycken<br>
av guld, juveler och pärlor.<br>
Stig ner i en dyrbar bädd,<br>
utsirad med väldoftande ornament av sandelträ,<br>
bäddad med vackert nytvättat sänglinne,<br>
och ett nytt ypperligt täcke av ull.<br>
Liksom en blå lotus stiger upp ur vattnet<br>
där inga människor finns<br>
kommer du att åldras med dolda lemmar<br>
om du stannar i det heliga livet.</p>
<p>—Vad tror du är innersta naturen<br>
hos denna gravplats som växer full med kroppar,<br>
denna kropp förutbestämd att upplösas?<br>
Vad ser du när du betraktar mig,<br>
du förvirrade.</p>
<p>—Dina ögon är som ett rådjurskids<br>
som älvans i bergen.<br>
När jag ser dina ögon växer<br>
min vällusts njutning allt mer.<br>
Som den blå lotusens knoppar<br>
lyser de i ditt strålande ansikte<br>
—skimrande rent<br>
När jag ser dina ögon växer<br>
min vällusts njutning allt mer.<br>
Även om du for långt iväg,<br>
skulle jag endast tänka på<br>
din rena, strålande blick,<br>
För mig finns inget kärare<br>
än dina ögon, du Nymf som väcker trånad.</p>
<p>—Du vill förirra dig bort från vägen,<br>
du vill ha månen som leksak<br>
du vill hoppa över berget Sineru,<br>
du som driver kurtis med en som valt Buddha.<br>
Men det finns inget annat i<br>
hela kosmos med dess gudar<br>
som kan bli föremål för min lidelse.<br>
Jag vet inte heller vad den lidelsen skulle vara<br>
för den har utrotats totalt genom vägen.<br>
som aska från en grop—utspridd<br>
som en skål med gift—bortdunstad,<br>
jag vet inte heller vad den lidelsen skulle vara<br>
för den har utrotats totalt genom vägen.<br>
Försök förleda någon som inte tänkt på detta<br>
eller som inte följt Mästarens undervisning.<br>
Men försök det med denna som vet<br>
och du lider.<br>
För mitt i lovord och klander<br>
välbehag och smärta<br>
står min medvetenhet fast.<br>
Genom kunskap om det föga tilldragande<br>
hos sammansatta ting,<br>
håller mitt sinne icke fast vid något.<br>
Jag är en efterföljare till den som vandrar med uppfyllelse,<br>
jag vandrar den åttafaldiga vägen:<br>
Pilen utdragen, bortflugen<br>
och jag gläds över att ha gått till en tom vistelse.<br>
För jag har sett välmålade dockor,<br>
uppbundna med pinnar och snören<br>
för att kunna dansa på olika sätt.<br>
När pinnarna och snörena tagits bort<br>
och kastats, spritts ut och trasats sönder<br>
brutits i bitar så att de inte kan återfinnas,<br>
var ska då sinnet hitta sitt hem?<br>
Denna min kropp, som är precis sådan<br>
fungerar inte när dessa fenomen inte finns.<br>
När den inte fungerar när dessa fenomen inte finns,<br>
var ska då sinnet hitta sitt hem?<br>
Liksom målningen du ser på en vägg,<br>
smetad på med gul färg,<br>
förvränger bilden,<br>
så förvrängs din egen varseblivning.<br>
Liksom en försvinnande hägring<br>
liksom ett gyllene träd i en dröm<br>
liksom en magisk teater mitt i folkmassan –<br>
så jagar du efter det som är overkligt.<br>
Som ett vaxsigill<br>
ihåligt, med en bubbla i mitten<br>
som skapar och också fäller tårar:<br>
Dessa kroppsdelar, dessa ögon<br>
snurrar tillsammans<br>
på olika sätt.</p>
<p>Hon plockade ut sitt underbara öga,<br>
med sinne utan fasthållande<br>
och kände hon ingen saknad.</p>
<p>—Här, tag detta öga. Det är ditt!</p>
<p>Nu försvann hans passion med en gång<br>
och han bad om hennes förlåtelse.</p>
<p>—Må det gå dig väl, du som följer det heliga livet.<br>
Detta skall inte hända igen.<br>
När jag skadar en person som du<br>
är det som att omfamnas av en flammande eld,<br>
som om jag gripit en giftig orm.<br>
Så må det gå dig väl.</p>
<p>Och släppt fri därifrån<br>
gick nunnan dit där den<br>
Vördade Buddha vistades.</p>
<p>När hon såg kraften hos den Vördade<br>
återfick ögat<br>
sitt ursprungliga tillstånd.</p>
</blockquote></article>
<aside id="metaarea"><p>Svensk översättning Kerstin Jönhagen. Från engelsk översättning från pali av Thanissaro Bhikkhu från <a href="http://www.accesstoinsight.org/index.html">Access to Insight</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>