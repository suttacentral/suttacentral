<!DOCTYPE html>
<html>
<head>
<meta charset="UTF-8">
<meta author="राहुल सांकृत्यायन द्वारा अनूदित">
<title></title>
</head>
<body>
<div id="text" lang="hi">
<section class="sutta" id="mn30">
<article>
<div class="hgroup">
<p class="division">मज्झिम निकाय</p>
<h1>30. चूल-सारोपम-सुत्तन्त</h1>
</div>
<p><a class="rs-vp" id="rs-vp1.159"></a>ऐसा मैंने सुना—</p>
<p>एक समय भगवान् श्रावस्ती में अनाथपिंडिक के आराम जेतवन में विहार करते थे।</p>
<p>तब पिंगलकोच्छ ब्राह्मण, जहाँ भगवान् थे, वहाँ गया, जाकर भगवान् के साथ… …(कुशल प्रश्न पूछ) एक ओर बैठ गया। एक ओर बैठे पिंगलकोच्छ ब्राह्मण ने भगवान् से यह कहा—</p>
<p>“भो गौतम! जो यह संघपति=गण-पति ज्ञात, यशस्वी तीर्थकर (= मतस्थापक) हैं, जैसे कि—पूर्ण काश्यप, मक्खली गोसाल, अजित केश-कम्बली, प्रक्रुध कात्यायन, संजय वेलट्ठि-पुत्त, निगंठ नात-पुत्त, सभी अपनी प्रतिज्ञा (= मत) को समझते हैं; या सभी नहीं समझते या कोई कोई समझते हैं; कोई कोई नहीं समझते?”</p>
<p>“बस ब्राह्मण! रहने दे इसे—‘सभी अपने ॰ नहीं समझते।’ ब्राह्मण तुझे धर्म का उपदेश करता हूँ, उसे सुन अच्छी तरह मन में कर, कहता हूँ।”</p>
<p>“अच्छा, भो!” (कह) पिंगलकोच्छ ब्राह्मण ने भगवान् को उत्तर दिया।</p>
<p>भगवान् ने यह कहा—“जैसे ब्रह्मण! सार चाहने वाला पुरूष ॰ शाखा पत्र को काट, यही सार है—समझ लेकर चला जाय। तो सार (= हीर) से जो काम करना है, वह उससे न होगा।</p>
<p>“जैसे कि ब्राह्मण! सार चाहने वाला पुरूष ॰ छाल को काटकर—‘यही सार है’—समझ लेक चला जाय; तो सार से जो काम करना है वह उससे न होगा।</p>
<p>“जैसे ब्राह्मण! ॰ पपडी को काटकर, यही सार है—समझ लेकर चला जाये। ॰।</p>
<p>“जैसे ब्राह्मण! ॰ फल्गु को काटकर, यही सार है—समझ लेकर चला जाये। ॰।</p>
<p>“जैसे ब्राह्मण! ॰ सार को ही काटकर, ‘यही सार है’—समझ लेकर चला जाये। उसे आँख वाला पुरूष देख कर यह कहे—अहो! आपने सार को समझा है ॰ सार से जो काम आपको करना है वह इससे होगा।</p>
<p>“ऐसे ही ब्राह्मण! कोई पुरूष श्रद्धापूर्वक घर से बेघर हो प्रब्रजित होता है ॰ वह उस लाभ, सत्कार, श्लोक से संतुष्ट हो अपने को परिपूर्ण-संकल्प समझता है। वह उस लाभ, सत्कार श्लोक से अपने लिये अभिमान करता है, और दूसरे को नीच समझता है—मैं लाभ-सत्कार श्लोक वाला हूँ, और ये दूसरे भिक्षु अप्रसिद्ध, शक्ति-हीन हैं। वह उस लाभ, सत्कार श्लोक के कारण, <a class="rs-vp" id="rs-vp1.160"></a> जो दूसरे उत्तम=प्रणीततर पदार्थ (= धर्म) हैं, उनके साक्षात्कार के लिये रूचि नहीं उत्पन्न करता, उद्योग नहीं करता, आलसी और शिथिल होता है। जैसे ब्राह्मण! वह सार चाहने वाला ॰ शाखा पत्र को ॰ लेकर चला जाय ॰ वह बात उससे न हो। उसी के समान, ब्राह्मण! मैं इस मनुष्य को कहता हूँ।</p>
<p>“और फिर ब्राह्मण! यहाँ कोई पुरूष श्रद्धापूर्वक ॰ वह उस शील का आराधन करता है, वह उस शील-संपदा से अपने लिये अभिमान करता है ॰ वह उस शील-संपदा के कारण जो दूसरे उत्तम ॰ पदार्थ हैं, उनके साक्षात्कार के लिये रूचि नहीं उत्पन्न करता, उद्योग नहीं करता ॰। जैसे ब्राह्मण! वह सार चाहने वाला ॰ छाल को ॰ लेकर चला जाय ॰ वह इससे न होगा। उसी के समान ब्राह्मण! मैं इस मनुष्य को कहता हूँ।</p>
<p>“और फिर ब्राह्मण! कोई पुरूष श्रद्धापूर्वक ॰ वह न उस शील-संपदा से अपने लिये अभिमान करता है न दूसरे को नीच समझता है। शील-सम्पदा से जो उत्तम=प्रणीततर पदार्थ हैं, उनके साक्षात्कार के लिये रूचि उत्पन्न करता है, उद्योग करता है, आलसी नहीं होता, शिथिल नहीं होता। (और) वह समाधि-सम्पदा का आराधन करता है। वह उस समाधि-सम्पदा से सन्तुष्ट होता है; (अपने को) परिपूर्ण-संकल्प समझता है ॰ विभ्रान्त-चित्त हैं। समाधि-संपदा से जो दूसरे पदार्थ उत्तम=प्रणीततर हैं, उनके साक्षात्कार करने के लिये रूचि नहीं उत्पन्न करता॰। जैसे ब्राह्मण! वह सार चाहने वाला ॰ पपड़ी को ॰ लेकर चला जाय ॰ वह बात इससे न हो। उसी के समान ब्राह्मण! मैं इस मनुष्य को कहता हूँ।</p>
<p>“और फिर ब्राह्मण! कोई पुरूष श्रद्धापूर्वक ॰ वह उस समाधि-सम्पदा से न अपने लिये अभिमान करता है ॰। समाधि संपदा से उत्तम ॰ पदार्थ है, उनके साक्षात्कार के लिये रूचि उत्पन्न करता है॰। (और) वह ज्ञान-दर्शन का आराधन करता है। वह उस ज्ञान-दर्शन से संतुष्ट होता है ॰। जैसे ब्राह्मण! वह सार चाहने वाला पुरूष ॰ फल्गु को ॰ लेकर चला जाय ॰ उसी के समान ब्राह्मण! मैं इस मनुष्य को कहता हूँ।</p>
<p>“और फिर ब्राह्मण! कोई पुरूष श्रद्धापूर्वक ॰ वह उस ज्ञान-दर्शन से सन्तुष्ट होता है। किन्तु परिपूर्ण-संकल्प नहीं समझता। वह उस ज्ञान-दर्शन से न अपने लिये अभिमान करता है न दूसरे को नीच समझता है। उस ज्ञानदर्शन से जो दूसरे पदार्थ उत्तम ॰ है; उनके साक्षात्कार के लिये रूचि उत्पन्न करता है ॰।</p>
<p>“ब्राह्मण! कौन से पदार्थ ज्ञान-दर्शन से उत्तम=प्रणीततर है?—ब्राह्मण! ॰ प्रथम-ध्यान को प्राप्त हो विहरता है। ब्राह्मण! यह पदार्थ भी ज्ञान-दर्शन से उत्तम ॰ है। और फिर ब्राह्मण! ॰ द्वितीय-ध्यान को ॰। ॰ तृतीय-ध्यान को ॰। ॰ चतुथ्र-ध्यान को ॰। ॰ आकाशा नन्त्यायतन को ॰। ॰ विज्ञानानन्त्यायतन को ॰। ॰ आकिंचन्यायतन को ॰। ॰ नैवसंज्ञा-नासंज्ञायतन को ॰। ॰ संज्ञावेदित-निरोध को प्राप्त हो विहरता है। प्रज्ञा से देखकर उसे आस्रव (= चित्तमल) नष्ट होते हैं। ब्राह्मण! यह पदार्थ भी ज्ञान-दर्शन से उत्तम ॰ है। जैसे ब्राह्मण! सार चाहने वाला ॰ सार को ही काट कर, ‘यही सार है’—समझ ले जाये। जो उसे सार से काम करना है वह उसका होगा। ब्राह्मण! उसी के समान मै इस पुरूष को कहता हूँ।</p>
<p><a class="rs-vp" id="rs-vp1.161"></a>“इस प्रकार ब्राह्मण! यह ब्रह्मचर्य लाभ ॰ के लिये नहीं है। ब्राह्मण जो यह न च्युत होने वाली चित्त की मुक्ति है, इसी के लिये ब्रह्मचर्य है, यही सार है, यही अन्तिम निष्कर्ष है।”</p>
<p>ऐसा कहने पर पिंगलकोच्छ ब्राह्मण ने भगवान् से यह कहा—</p>
<p>“आश्चर्य भो गौतम! ॰ आज से आप गौतम मुझे अंजलि-पद्ध शरणागत उपासक स्वीकार करें।”</p>
<p>3—(इति) ओपम्मवग्ग (1।3)</p>
</article>
<aside id="metaarea">
<p>Translated by <span class="author">Rahul Sankrityayan</span>.</p>
<p>Text digitized by <a href="http://www.hitechos.com/" target="_blank">Hi-Tech Outsourcing Services</a>.</p>
<p>Based on the 1933 edition of <cite class="book">Majjhim-nikay</cite>, scanned and made available on the Digital Library of India.</p>
<p>Prepared for SuttaCentral by <span class="editor">Bhikkhu Sujao</span>.</p>
</aside>
</section>
</div>
</body>
</html>
