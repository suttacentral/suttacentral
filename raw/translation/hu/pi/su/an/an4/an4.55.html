<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="an4.55">
<article>
<div class="hgroup">
<p class="division">A Számok Szerinti Gyűtemény</p>
<p>Samajīvī</p>
<h1>4.55. Összhangban élni</h1>
</div>
<p>Egy alkalommal a Magasztos a Krokodil Tanya közelében, Bhészakalá Ligetében, a Szarvas Parkban időzött a bhaggák között. Korán reggel a Magasztos magára öltötte ruháját, fogta szilkéjét és felső-köpenyét, és elindult Nakula apjának otthonába. Megérkezve elfoglalta a számára előkészített ülőhelyet, majd Nakula apja és anyja odamenvén a Magasztoshoz meghajoltak előtte, s az oldalára ültek.</p>
<p>Ahogy így ültek, Nakula apja így szólt a Magasztoshoz:</p>
<p>—Uram, ifjú voltam még, midőn Nakula anyja, fiatal leányként feleségemmé lett, emlékezetem szerint ez idő óta hűtlen hozzá nem voltam, sem gondolatban, és még kevésbé tettben. Látni kívánjuk egymást, nem csupán ezen életünkben, de az elkövetkezendőben is.</p>
<p>És Nakula anyja így szólt a Magasztoshoz:</p>
<p>—Uram, ifjú voltam még, midőn Nakula apja, fiatalemberként férjemmé lett, emlékezetem szerint ez idő óta hűtlen hozzá nem voltam, sem gondolatban, és még kevésbé tettben. Látni kívánjuk egymást, nem csupán ezen életünkben, de az elkövetkezendőben is.</p>
<p>(És a Magasztos válaszolt:)</p>
<p>—Ha férj és feleség látni kívánják egymást, nem csupán ezen életükben, de az elkövetkezőben is, úgy egymással összhangban kell lenniük meggyőződésben és erényben, összhangban a nagylelkűségben, és összhangban a bölcsességben. Ily módon látni fogják egymást nem csupán ezen életükben, de az elkövetkezendőben is.</p>
<blockquote class="gatha">
<p>Férj és feleség, ha mindketten<br>
a meggyőződés birtokában<br>
készségesek,<br>
mértékletesek,<br>
a Dhammában élve<br>
szeretetteljes szavakkal<br>
fordulnak egymás felé:<br>
számtalan módon üdvözülnek.<br>
Mennyei boldogság száll rájuk.<br>
Ellenségeik elcsüggednek,<br>
ha kettejük erénye összhangban áll.<br>
Ezen a világon a Dhamma útját járva,<br>
összhangban a fegyelemben és a gyakorlatban,<br>
a <em>dévák</em> világában gyönyörködhetnek majd<br>
örvendvén a vágyott boldogságnak.</p>
</blockquote>
</article>
<aside id="metaarea">
<p>Így készült:<br>
Fordította: <span class="author">Ivánovics Beatrix</span><br>
Forrás: <a href="http://www.accesstoinsight.org/tipitaka/an/an04/an04.055.than.html" rel="nofollow">AN 4.55, Thanissaro Bhikkhu</a>, angol<br>
Szerzői jogok: Ivánovics Beatrix, 2009<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA<br>
Frissítve: September 20, 2011, at 08:38 AM
<p>Váljon minden lény javára.</p>
<p>Ez a Mű a</p>
</a><a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
