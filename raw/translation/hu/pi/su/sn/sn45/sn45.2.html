<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="sn45.2">
<article>
<div class="hgroup">
<p class="division">A Témák Szerinti Gyűjtemény</p>
<p>Upaḍḍha Sutta</p>
<h1>45.2. A szent élet fele</h1>
</div>
<p>Így hallottam. Ez alkalommal a Magasztos a Szakják között élt, egy szakja városban, nevezetesen Szakkarában. Itt a tiszteletreméltó Ánanda meglátogatta a Magasztost, és ahogy megérkezett meghajolt előtte, majd leült mellé. Ahogy ott ült, ezt mondta a tiszteletreméltó Ánanda a Magasztosnak:</p>
<p>—Uram, a csodálatos barátság, a csodálatos társaság, a csodálatos bajtársiasság a szent élet fele.</p>
<p>—Ne mondd ezt Ánanda! Ne mondd ezt! A csodálatos barátság, a csodálatos társaság, a csodálatos bajtársiasság valójában a szent élet egésze. Ha a szerzetest csodálatos emberek veszik körül, mint barátok, társak és bajtársak, akkor várhatja csak igazán, hogy kifejleszti és megtartja a Nemes Nyolcrétű Ösvényt.</p>
<p>És hogyan fejleszti és tartja meg a Nemes Nyolcrétű Ösvényt az a szerzetes, aki csodálatos emberekkel van körülvéve, barátokkal, társakkal és bajtársakkal? Ebben az esetben a szerzetes kifejleszti az elvonultságon, a szenvtelenségen és a megszüntetésen alapuló helyes szemléletet, ami az elengedéshez vezet. Kifejleszti a […] helyes elhatározást, […]; […] helyes beszédet […]; […] helyes cselekedetet […]; […] helyes életmódot […]; […] helyes törekvést […]; […] helyes éberséget […]; és az elvonultságon, a szenvtelenségen és a megszüntetésen alapuló helyes összpontosítást. Így fejleszti ki és tartja meg a Nemes Nyolcrétű Ösvényt az a szerzetes, aki csodálatos emberekkel van körülvéve, barátokkal, társakkal és bajtársakkal.</p>
<p>És ezen az okfejtésen keresztül az ember felismerheti, hogy a csodálatos barátság, társaság és bajtársiasság valójában a szent élet egésze: mert tőlem is függ, mint nagyszerű baráttól, hogy a születésnek kitett lények elérik-e a születéstől való megszabadulást; hogy az öregedésnek kitett lények elérik-e az öregedéstől való megszabadulást; hogy a halálnak kitett lények elérik-e a haláltól való megszabadulást; hogy a bánatnak, siránkozásnak, fájdalomnak, szenvedésnek és kétségbeesésnek kitett lények elérik-e a bánattól, siránkozástól, fájdalomtól, szenvedéstől és kétségbeeséstől való megszabadulást. Ezen az okfejtésen keresztül ismerheti fel az ember, hogy a csodálatos barátság, társaság és bajtársiasság valójában a szent élet egésze.</p>
</article>
<aside id="metaarea">
<p>Így készült:<br>
Fordította: <span class="author">Fenyvesi Róbert</span><br>
Forrás: <a href="http://www.accesstoinsight.org/tipitaka/sn/sn45/sn45.002.than.html" rel="nofollow">SN 45.2, Thanissaro Bhikkhu</a>, angol<br>
Szerzői jogok: Fenyvesi Róbert, 2009<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Máthé Veronika (<a href="http://a-buddha-ujja.hu/Info/Mathe-Veronika">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
