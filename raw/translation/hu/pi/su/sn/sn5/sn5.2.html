<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="sn5.2">
<article>
<div class="hgroup">
<p class="division">A Témák Szerinti Gyűjtemény</p>
<p>Somā Sutta</p>
<h1>5.2. Szómá</h1>
</div>
<p>Szávatthiban. Egy reggel Szómá, a bhikkhuni felöltözött, fogta csészéjét és köntösét, majd elment Szávatthiba alamizsnáért. Mikor körbejárt Szávatthiban alamizsnáért, visszatért, evés után a Vak Ember Ligetébe ment, hogy ott elmélkedjen egy napot. Bevéve magát a Vak Ember Ligetébe, leült egy fa tövébe az egész napos elmélkedéshez.</p>
<p>Ekkor Mára, a Gonosz fel akarván ébreszteni benne a félelmet, zaklatottságot és rettegést, azt óhajtván, hogy eltávolodjék az összpontosítástól, feltűnt előtte, és egy versben szólította meg őt:</p>
<blockquote class="gatha">
<p>„Azt az állapotot, amelyet a látók elérnek,<br>
Oly nehéz megvalósítani.<br>
Nő nem valósíthatja meg,<br>
Az ő kétujjnyi bölcsességével.”</p>
</blockquote>
<p>Ekkor ez jutott eszébe Szómának, a bhikkhuninak: „Ki szavalta ezt a verset—emberi vagy nem emberi lény?” Azután ez jutott eszébe: „Ez Mára, a Gonosz, aki azért mondta ezt a verset, hogy felébressze bennem a félelmet, zaklatottságot és rettegést, hogy eltávolodjam az összpontosítástól.”</p>
<p>Ekkor a bhikkhuni, megértvén, „Ez Mára, a Gonosz”, így válaszolt neki egy versben:</p>
<blockquote class="gatha">
<p>„Mit számít egyáltalán a női lét,<br>
Ha a tudat jól összpontosított,<br>
Ha a tudás biztosan árad,<br>
Az ember helyesen lát rá a Dhammára.</p>
<p>Akiben felmerül az, hogy<br>
’Nő vagyok’ vagy ’férfi vagyok’,<br>
Vagy egyáltalán ’valami vagyok’—<br>
Mára azt találja meg.”</p>
</blockquote>
<p>Ekkor Mára, a Gonosz rájött: „Szómá, a bhikkhuni ismer engem”, így szomorúan és csalódottan rögvest eltűnt.</p>
</article>
<aside id="metaarea">
<p>Így készült:<br>
Fordította: <span class="author">Szabó Márta</span><br>
Forrás: <a href="http://www.accesstoinsight.org/tipitaka/sn/sn05/sn05.002.bodh.html" rel="nofollow">SN 5.2, Bhikkhu Bodhi</a>, angol<br>
Szerzői jogok: Szabó Márta, 2009<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Szabó Márta (<a href="http://a-buddha-ujja.hu/Info/Szabo-Marta">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
