<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="sn3.25">
<article>
<div class="hgroup">
<p class="division">A Témák Szerinti Gyűjtemény</p>
<p>Pabbatūpama Sutta</p>
<h1>3.25. A hegyek hasonlata</h1>
</div>
<p>Szávatthiban. Ekkor Paszénadi, Kószala királya délidőben közeledett a Magasztoshoz, és ahogy megközelítette, meghajolt és helyet foglalt mellette. Ahogy helyet foglalt, a Magasztos így szólt hozzá:</p>
<p>—Nos, nagy király, honnan jössz így délidőben?</p>
<p>—Uram, éppen uralkodói ügyekkel voltam elfoglalva, a nemes, harcos, felkent királyokéval, akik a korlátlan felségjogtól megrészegültek, az érzéki örömök sóvár megszállottjai, akik szilárd hatalmat valósítottak meg az országban, és akik uralmuk alá hajtották a Föld hatalmas területeit.</p>
<p>—Mit gondolsz, nagy király, ha egy becsületes, megbízható ember járulna eléd keletről, és megérkezvén így szólna: „Szíves engedelmével Uram, tudnod kell, hogy keletről érkeztem. Ott láttam egy nagy hegyet, ami a felhőkig ért, és az úton jőve minden élőlényt összezúzott, amerre csak elhaladt. Tedd azt, amit meg kell tenni.” Aztán egy másik ember járulna eléd nyugatról, és megérkezvén így szólna: „Szíves engedelmével Uram, tudnod kell, hogy nyugatról érkeztem. Ott láttam egy nagy hegyet, ami a felhőkig ért, és az úton jőve minden élőlényt összezúzott, amerre csak elhaladt. Tedd azt, amit meg kell tenni.” Aztán egy harmadik ember járulna eléd északról, és megérkezvén így szólna: „Szíves engedelmével Uram, tudnod kell, hogy északról érkeztem. Ott láttam egy nagy hegyet, ami a felhőkig ért, és az úton jőve minden élőlényt összezúzott, amerre csak elhaladt.” Aztán egy negyedik ember járulna eléd délről, és megérkezvén így szólna: „Szíves engedelmével Uram, tudnod kell, hogy délről érkeztem. Ott láttam egy nagy hegyet, ami a felhőkig ért, és az úton jőve minden élőlényt összezúzott, amerre csak elhaladt. Tedd azt, amit meg kell tenni.”</p>
<p>Nagy király, ha ily hatalmas veszedelem és pusztulás fenyegetné az emberi életet—az emberi létállapotot oly nehéz elérni—mit kellene tenni?</p>
<p>—Uram, ha ily hatalmas veszedelem és pusztulás fenyegetné az emberi életet—az emberi létállapotot oly nehéz elérni—mi mást kellene tenni, mint a Dhammának megfelelően élni, helyesen élni, üdvösen cselekedni és érdemeket szerezni.</p>
<p>—Tudtodra adom, nagy király, és közlöm veled, nagy király, hogy az öregedés és a halál közeledik feléd. Mivel az öregedés és a halál közeledik feléd, mit kellene tenni?</p>
<p>—Mivel az öregedés és a halál közeledik felém, mi mást kellene tenni, mint a Dhammának megfelelően élni, helyesen élni, üdvösen cselekedni és érdemeket szerezni.</p>
<p>Vannak elefántokkal vívott csaták, melyeket nemes, harcos, felkent királyok vívnak, akik a korlátlan felségjogtól megrészegültek, az érzéki örömök sóvár megszállottjai, akik szilárd hatalmat valósítottak meg az országban, és akik uralmuk alá hajtották a Föld hatalmas területeit, de semmi haszna azoknak az elefántokkal vívott csatáknak, hatástalanok, amikor az öregedés és a halál közeledik. Vannak lovakkal vívott csaták, melyeket nemes, harcos, felkent királyok vívnak, akik a korlátlan felségjogtól megrészegültek, az érzéki örömök sóvár megszállottjai, akik szilárd hatalmat valósítottak meg az országban, és akik uralmuk alá hajtották a Föld hatalmas területeit, de semmi haszna azoknak a lovakkal vívott csatáknak, hatástalanok, amikor az öregedés és a halál közeledik. Vannak harci szekerekkel vívott csaták, melyeket nemes, harcos, felkent királyok vívnak, akik a korlátlan felségjogtól megrészegültek, az érzéki örömök sóvár megszállottjai, akik szilárd hatalmat valósítottak meg az országban, és akik uralmuk alá hajtották a Föld hatalmas területeit, de semmi haszna azoknak a harci szekerekkel vívott csatáknak, hatástalanok, amikor az öregedés és a halál közeledik. Vannak gyalogosokkal vívott csaták, melyeket nemes, harcos, felkent királyok vívnak, akik a korlátlan felségjogtól megrészegültek, az érzéki örömök sóvár megszállottjai, akik szilárd hatalmat valósítottak meg az országban, és akik uralmuk alá hajtották a Föld hatalmas területeit, de semmi haszna azoknak a gyalogosokkal vívott csatáknak, hatástalanok, amikor az öregedés és a halál közeledik. A királyi udvarban vannak tanácsosok, akik ha jön az ellenség képesek szellemi erejük segítségével szétzúzni azt, de semmi haszna a szellemi csatáknak, hatástalanok, amikor az öregedés és a halál közeledik. Ennek a királyi udvarnak a pincéi és raktárai roskadoznak az aranytól és ezüsttől, hogy ha jön az ellenség, ilyen vagyonnal lekenyerezzük azt, de semmi haszna azoknak a vagyonnal vívott csatáknak, hatástalanok, amikor az öregedés és a halál közeledik. Mivel az öregedés és a halál közeledik felém, mi mást kellene tenni, mint a Dhammának megfelelően élni, helyesen élni, üdvösen cselekedni és érdemeket szerezni.</p>
<p>—Így van, nagy király! Így van, ahogy mondod. Mivel az öregedés és a halál közeledik feléd, mi mást kellene tenned, mint a Dhammának megfelelően élni, helyesen élni, üdvösen cselekedni és érdemeket szerezni.</p>
<p>Ezt mondotta a Magasztos. Majd a Beérkezett, a Tanító így folytatta:</p>
<blockquote class="gatha">
<p>Ahogy a hegyek mint súlyos tömbök<br>
Több irányból ostromolják az eget,<br>
A négy égtájat összezúzva, úgy közeledik<br>
Az öregedés és a halál az élőlények felé.</p>
<p>Nemes harcosok, papok, kereskedők,<br>
Szolgák, kitaszítottak és guberálók<br>
Semmit nem tartanak meg,<br>
Mindent elvesztenek.</p>
<p>Itt nem segít az elefántcsapat,<br>
Sem szekerek vagy gyalogosok,<br>
Szellemi csata vagy vagyon<br>
Nem arathat diadalt.</p>
<p>Így a bölcs ember<br>
Csak a jóra tekint állhatatosan,<br>
Bizalmát a Buddhába, a Dhammába<br>
és a Szanghába helyezi.</p>
<p>Aki gondolattal, szóval és cselekedettel<br>
Gyakorolja a Dhammát<br>
Dicsőségét e földön nyeri el, s<br>
Halála után a mennyben ünnepel.</p>
</blockquote>
</article>
<aside id="metaarea">
<p>Így készült:<br>
Fordította: <span class="author">Kolozsvári Ágnes</span><br>
Forrás: <a href="http://www.accesstoinsight.org/tipitaka/sn/sn03/sn03.025.than.html" rel="nofollow">SN 3.25, Thanissaro Bhikkhu</a>, angol<br>
Szerzői jogok: Kolozsvári Ágnes, 2009<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: January 02, 2012, at 01:23 PM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Fenyvesi Róbert és Máthé Veronika (<a href="http://a-buddha-ujja.hu/Info/Fenyvesi-Robert-es-Mathe-Veronika">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
