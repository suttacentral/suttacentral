<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="sn47.19">
<article>
<div class="hgroup">
<p class="division">A Témák Szerinti Gyűjtemény</p>
<p>Sedaka Sutta</p>
<h1>47.19. Szédakában</h1>
</div>
<p>Egy ideig a Magasztos a szumbháknál időzött. A szumbhák vásáros helyének neve Szédaka volt. Ott a Magasztos így szólt a szerzetesekhez:</p>
<p>—Hajdanában, szerzetesek, egy csandálanádas a csandálanádat felállítva így szólt az inaslányhoz, Zsírosbödönhöz: „Gyerünk, Bödönke, mássz fel a csandálanádra és állj a vállamra!” „Rendben, mester”—felelte az inaslány engedelmesen, felmászott a csandálanádra és ráállt a mester vállára. A mester pedig így szólt hozzá: „Bödönke, te vigyázz rám, én vigyázok rád. Ily módon egymást oltalmazva, egymásra vigyázva a tudományunkat is bemutatjuk, keresünk is vele, és épségben is mászunk le a csandálanádról.” Erre az inaslány így válaszolt: „De mester, ez így nem fog sikerülni. Te vigyázz magadra, én magamra vigyázok. Ily módon magunkat oltalmazva, magunkra vigyázva a tudományunkat is bemutatjuk, keresünk is vele, és épségben is mászunk le a csandálanádról.” [„De az nem is más, ahogy te mondod, Bödönke!”—mondta a mester.] „Azzal, hogy önmagára vigyáz az ember, egyben a másikra is vigyáz; azzal, hogy a másikra vigyáz, egyben önmagára is vigyáz.”</p>
<p>Szerzetesek, hogyan vigyázhat önmagára úgy, hogy azzal a másikra is vigyáz? Gyakorlással, fejlesztéssel, sokszori elvégzéssel. És hogyan vigyázhat a másikra úgy, hogy azzal önmagára is vigyáz? Türelemmel, nem ártással, baráti szívvel, együttérzéssel. „Vigyázni fogok magamra”—ezt a tudatosság-meditációt gyakoroljátok, szerzetesek. „Vigyázni fogok a másikra”—ezt a tudatosság-meditációt gyakoroljátok. Azzal, hogy önmagára vigyáz az ember, egyben a másikra is vigyáz; azzal, hogy a másikra vigyáz, egyben önmagára is vigyáz.</p>
</article>
<aside id="metaarea">
<p>Így készült:<br>
Fordította: <span class="author">A páli fordító csoport</span><br>
Forrás: <a href="http://suttacentral.net/sn47.19/pi" rel="nofollow">SN 47.19</a>, páli<br>
Szerzői jogok: A páli fordító csoport, 2014<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: January 25, 2014, at 10:11 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Zacsek Dóra (<a href="http://a-buddha-ujja.hu/Info/Zacsek-Dora">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
