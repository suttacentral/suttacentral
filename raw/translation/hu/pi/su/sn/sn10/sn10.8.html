<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="sn10.8">
<article>
<div class="hgroup">
<p class="division">A Témák Szerinti Gyűjtemény</p>
<p>Sudatta Sutta</p>
<h1>10.8. Szudattának (Anáthapindika)</h1>
</div>
<h3>Az angol fordító jegyzete:</h3>
<p>Sok tanítóbeszéd a Dzséta-ligetben, az Anáthapindika által adományozott kolostorban hangzott el. Ebben a beszédben azt ismerhetjük meg, hogyan találkozott Anáthapindika először a Buddhával. A történet drámaiságát az a tény adja, hogy a legtöbb ember inkább a tiszteletbeli nevén ismerte (Anáthapindika azt jelenti: „A védtelenek jótevője”), mint az utónevén. Így kellőképp meglepődött, amikor azt hallotta, hogy a Buddha, már az első találkozás alkalmával helyesen, a nevén szólította meg.</p>
<p>A Csúlavagga (VI) ugyanerről a történetről számol be részletesebben, több eseményt adva hozzá. Miután elrecitálta a beszéd végén található verset, a Buddha fokozatos tanításokat adott Anáthapindikának, amelyek a Négy Nemes Igazság kifejtésében tetőztek be. A tanítás végeztével Anáthapindika elérte a ”folyamba lépett” fokozatot. Ezután hazatért Szávatthiba, hatalmas összegért megvásárolt egy ligetet Dzséta hercegtől, és kolostort alapított a Buddha és a Szangha számára. A kommentárok szerint, a Buddha több esős évszakbéli elvonulást töltött itt, mint bármely más kolostorban.</p>
<p>Így hallottam. Egy alkalommal a Magasztos Rádzsagaha közelében a Hűs-ligetben tartózkodott. Ebben az időben Anáthapindika, a világi kereskedő is Rádzsagahába érkezett bizonyos üzleti ügyeiből kifolyólag. Hallotta, hogy: „Állítólag egy Megvilágosodott tűnt fel a világban”, és azonnal látni akarta a Magasztost. Ekkor ez a gondolat ötlött fel benne: „A mai nap nem a megfelelő arra, hogy találkozzak a Magasztossal. Holnap, a megfelelő időben el fogok menni, hogy lássam a Magasztost.” Éberségét a Magasztosra irányítva aludni tért. Háromszor kelt fel éjszaka, azt gondolván, világos van. Ezután a temető kapujához ment. Nem emberi lények nyitották ki a kaput.</p>
<p>Amikor Anáthapindika, a világi kereskedő elhagyta a várost, a fény megszűnt, és sötétség lett. Félelem, rettegés és borzalom lett úrrá Anáthapindikán, és ezért vissza akart fordulni. Ekkor Szívaka, a láthatatlan jakkha-szellem így szólt:</p>
<blockquote class="gatha">
<p>Elefántok százai,<br>
lovak százai,<br>
öszvér-húzta szekerek százai,<br>
drágakövekkel és fülbevalókkal ékes<br>
szűzek százezrei<br>
tizenhatod annyit sem érnek,<br>
mint egyetlen további lépés.</p>
<p>Menj tovább, világi!<br>
Menj tovább, világi!<br>
Menj tovább, az sokkal jobb neked,<br>
mintha visszafordulsz!</p>
</blockquote>
<p>Ekkor a sötétség eloszlott Anáthapindika előtt, és fényesség támadt. A félelem, a rettegés és a borzalom, amit érzett, múlóban volt. Másodszor is …; harmadszor is megszűnt a fény, és sötétség lett. Félelem, rettegés és borzalom lett úrrá Anáthapindikán, és ezért vissza akart fordulni. Ekkor Szívaka, a láthatatlan jakkha-szellem harmadszor is így szólt:</p>
<blockquote class="gatha">
<p>Elefántok százai,<br>
lovak százai,<br>
öszvér-húzta szekerek százai,<br>
drágakövekkel és fülbevalókkal ékes<br>
szűzek százezrei<br>
tizenhatod annyit sem érnek<br>
mint egyetlen további lépés.</p>
<p>Menj tovább, világi!<br>
Menj tovább, világi!<br>
Menj tovább, az sokkal jobb neked,<br>
mintha visszafordulsz!</p>
</blockquote>
<p>Ekkor a sötétség megint eloszlott Anáthapindika előtt, és fényesség támadt. A félelem, a rettegés és a borzalom, amit érzett, múlóban volt. Így jutott el Anáthapindika a Hűs-ligetbe. Akkor a Magasztos—mivel felkelt már az éjszaka végeztével—oda-vissza sétált a szabad ég alatt. Már messziről látta Anáthapindikát, a világi kereskedőt közeledni. Miután észrevette, letért a meditációs ösvényéről, és az odakészített ülőhelyre ült. Ahogy ott ült, így szólt Anáthapindikához:</p>
<p>—Gyere csak, Szudatta!</p>
<p>Ekkor Anáthapindika ezt gondolta: „A Magasztos a nevemen szólított!”, és a Magasztos lábai elé borult, majd ezt mondta:</p>
<p>—Uram, remélem, hogy a Magasztos jól aludt.</p>
<p>[A Buddha:]</p>
<blockquote class="gatha">
<p>Mindig, mindig<br>
jól alszik<br>
a teljesen szabad bráhman,<br>
aki nem tapad<br>
az érzéki örömökhöz,<br>
akit semmi nem nyomaszt és lenyugodott.</p>
<p>Elvágva minden köteléket és<br>
szívében legyőzve a félelmet,<br>
lecsendesült,<br>
jól alszik,<br>
elérte az éberség békéjét.</p>
</blockquote>
</article>
<aside id="metaarea">
<p>Így készült:<br>
Fordította: <span class="author">Fenyvesi Róbert és Sándor Ildikó</span><br>
Forrás: <a href="http://www.accesstoinsight.org/tipitaka/sn/sn10/sn10.008.than.html" rel="nofollow">SN 10.8, Thanissaro Bhikkhu</a>, angol<br>
Szerzői jogok: Fenyvesi Róbert és Sándor Ildikó, 2012<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: November 11, 2012, at 09:34 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Fenyvesi Róbert (<a href="http://a-buddha-ujja.hu/Info/Fenyvesi-Robert">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
