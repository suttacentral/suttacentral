<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="mn137">
<article>
<div class="hgroup">
<p class="division">A Közepes Gyűjtemény</p>
<p>Saḷāyatanavibhaṅga Sutta</p>
<h1>137. A hat érzék-tartomány vizsgálata</h1>
</div>
<h3>Az angol fordító előszava</h3>
<p>Elvont formája ellenére ez a <em>szutta</em> érzelmi tárggyal foglalkozik: az érzelmek forrásával, a (meditációs) gyakorlat során felmerülő érzelmek használatával, és annak az embernek az ideális érzelmi állapotával, aki beteljesítette az ösvényt, és kész mások tanítására. A beszéd főleg egy általános félreértést cáfol: azt, hogy az attól való aggodalom, hogy az ember nem éri el a célját, a gyakorlás akadálya, és azt, hogy ennek ellenszere bármiféle cél képzetéről való lemondás.</p>
<p>Valójában az aggodalomnak—nevezetesen a „lemondás aggodalmának’’—fontos szerepe van a gyakorlásban: túllépni azon az aggodalmon, ami a még át nem élt érzéki örömök elvesztéséből, vagy a múltban már átélt, de már nem létező érzéki örömökből erednek. A lemondás aggodalma folyamatosan emlékeztet minket arra, hogy az érzéki örömök hiánya nem fontos dolog. A lemondás aggodalma pedig nem azáltal haladható meg, hogy elhagyjuk a cél bármiféle képzetét, hanem az által, hogy követjük az ösvényt, és megvalósítjuk azt az örömöt, ami a cél elérésével jár.</p>
<p>Ez a beszéd további félreértést is cáfol: nevezetesen, hogy a gyakorlás célja az egykedvűség. Valójában a lemondás egykedvűségének megvan a maga szerepe a gyakorlás ösvényének követése során: ez biztosítja, hogy a gyakorló elengedje a lemondás örömét. Ezután ezt is meghaladjuk a „nem-munkálkodás” (<em>atammajata</em>) állapotában, amiben nincs célirányos tett, még az egykedvűségre való törekvés sem.</p>
<p>Így hallottam. Egy alkalommal a Magasztos Szávatthíban tartózkodott a Dzséta ligetben, Anáthapindika kertjében. Ott ő így szólt a szerzetesekhez:</p>
<p>—Szerzetesek!</p>
<p>—Igen, Urunk!—válaszolták a szerzetesek. Erre a Magasztos így szólt:</p>
<p>—Szerzetesek! A hat érzék-tartomány vizsgálatára foglak tanítani benneteket. Jól figyeljetek, beszélni fogok!</p>
<p>—Igen, Urunk!—válaszolták a szerzetesek. A Magasztos így folytatta:</p>
<p>—Hat belső érzék-tartomány ismeretes. Hat külső érzék-tartomány ismeretes. A tudatosság hat osztálya ismeretes. A érintkezés (érzékelés) hat osztálya ismeretes. Az elme tizennyolc vizsgálódása ismeretes. Harminchat állapot ismeretes, amihez a lények kötődnek. Az egyiktől függve, a másikat elengedve. Három (tanítványok felé irányuló) viszonyulás van, amit a kiválók gyakorolnak, aminek a gyakorlása által alkalmassá válnak egy csoport oktatására. A mester-oktatók közül is, az engedelmesek tanítóit mondják felülmúlhatatlan tanítónak. Ez a hat érzék-tartomány vizsgálatának összegzése.</p>
<h3>A hat belső érzék-tartomány</h3>
<p>„Hat belső érzék-tartomány ismeretes”—így mondtam. És mit értettem ez alatt? A szemet (-tartományát), a fület (…), az orrot (…), a nyelvet(…), a testet (…) és az elmét (…). „Hat belső érzék-tartomány ismeretes”—így mondtam. És ezt értettem alatta.</p>
<h3>A hat külső érzék-tartomány</h3>
<p>„Hat külső érzék-tartomány ismeretes”—így mondtam. És mit értettem ez alatt? A forma-tartományát, a hang-tartományát, a szag-tartományát, az íz-tartományát, az érintés-tartományát, és a gondolat-tartományát. „Hat külső érzék-tartomány ismeretes”—így mondtam. És ezt értettem alatta.</p>
<h3>A tudatosság hat osztálya</h3>
<p>„A tudatosság hat osztálya ismeretes”—így mondtam. És mit értettem ez alatt? A szem-tudatosságot, a fül-tudatosságot, az orr tudatosságot, a nyelv-tudatosságot, a test-tudatosságot és az elme tudatosságot. „A tudatosság hat osztálya ismeretes”—így mondtam. És ezt értettem alatta.</p>
<h3>Az érintkezés (érzékelés) hat osztálya</h3>
<p>„Az érintkezés (érzékelés) hat osztálya ismeretes.”—így mondtam. És mit értettem ez alatt? A látást, a hallást, a szaglást, az ízlelést, a tapintást, a gondolkodást. „Az érintkezés (érzékelés) hat osztálya ismeretes”—így mondtam. És ezt értettem alatta.</p>
<h3>Az elme tizennyolc vizsgálódása</h3>
<p>„Az elme tizennyolc vizsgálódása ismeretes”—így mondtam. És mit értettem alatta? A szemmel egy formát látva, az ember úgy vizsgálja a formát, hogy az a boldogságának támaszául szolgálhat, vagy az ember úgy vizsgálja a formát, hogy az a boldogtalanságának támaszául szolgálhat, vagy az ember úgy vizsgálja a formát, hogy az az egykedvűségének támaszául szolgálhat. A fülével egy hangot hallva (…). Orrával egy szagot érezve (…). Nyelvével egy ízt érezve (…). Testével egy tapintást érezve (…). Elméjével egy gondolatot felismerve, az ember úgy vizsgálja a gondolatot, hogy az a boldogságának támaszául szolgálhat, vagy az ember úgy vizsgálja a gondolatot, hogy az a boldogtalanságának támaszául szolgálhat, vagy az ember úgy vizsgálja a gondolatot, hogy az az egykedvűségének támaszául szolgálhat. „Az elme tizennyolc vizsgálódása ismeretes”—így mondtam. És ezt értettem alatta.</p>
<h3>A lények kötődésének harminchat állapota</h3>
<p>„Harminchat állapot ismeretes, amihez a lények kötődnek”—így mondtam. És mit értettem alatta? A hatféle világi örömöt és a lemondás hatféle örömét, a hatféle világi aggodalmat és a lemondás hatféle aggodalmát, a hatféle világi egykedvűséget, és a lemondás hatféle egykedvűségét.</p>
<h4>A hatféle világi öröm</h4>
<p>És mi a hatféle világi öröm? Az az öröm, ami akkor kél fel, amikor az ember nyereségként tekint a szemével érzékelt formákra,—amelyek kellemesek, megnyerők, bájosak, kedvesek és világiasan csábítóak—, vagy amikor az ember (emlékezetében) nyereségként idézi fel a múltbéli formákat, miután azok már eltűntek, megszűntek, és megváltoztak: ezt hívják világi örömnek. <em>(Ugyanígy a hangokkal, szagokkal, ízekkel, test–érzetekkel és a gondolatokkal.)</em></p>
<h4>A lemondás hatféle öröme</h4>
<p>És mi a lemondás hatféle öröme? Az az öröm, ami akkor kél fel, amikor—megtapasztalva (azoknak) a formáknak az állandótlanságát, változékonyságát, elhalványulását és megszűntét—az ember tisztán annak látja (azokat) a formákat, legyenek bár a múltban vagy a jelenben, amik valójában, azaz állandótlannak, nem kielégítőnek, változásnak kitettnek: ezt hívják a lemondás örömének. <em>(Ugyanígy a hangokkal, szagokkal, ízekkel, test–érzetekkel és a gondolatokkal.)</em></p>
<h4>A hatféle világi aggodalom</h4>
<p>És mi a hatféle világi aggodalom? Az az aggodalom, ami akkor kél fel, amikor az ember nem tekint nyereségként a szemével érzékelt formákra—amelyek kellemesek, megnyerők, bájosak, kedvesek és világiasan csábítóak—, vagy amikor az ember (emlékezetében) nem nyereségként idézi fel a múltbéli formákat, miután azok már eltűntek, megszűntek, és megváltoztak. Ezt hívják világi aggodalomnak <em>(Ugyanígy a hangokkal, szagokkal, ízekkel, test–érzetekkel és a gondolatokkal.)</em></p>
<h4>A lemondás hatféle aggodalma</h4>
<p>És mi a lemondás hatféle aggodalma? Az az aggodalom, ami sóvárgásból ered, ami abban az emberben kél fel, aki telve van sóvárgással a felülmúlhatatlan megszabadulás iránt, amikor—megtapasztalva (azoknak) a formáknak az állandótlanságát, változékonyságát, elhalványulását és megszűntét—tisztán annak látja (azokat) a formákat, legyenek bár a múltban vagy a jelenben, amik valójában, azaz állandótlannak, nem kielégítőnek, változásnak kitettnek, és ez a sóvárgás tölti el: ’Ó, mikor fogok belépni és ott időzni abban a dimenzióban, ahova a kiválóak azonnal belépnek és ott időznek?’ Ezt hívják a lemondás aggodalmának. (<em>Ugyanígy a hangokkal, szagokkal, ízekkel, test–érzetekkel és a gondolatokkal.)</em></p>
<h4>A hatféle világi egykedvűség</h4>
<p>És mi a hatféle világi egykedvűség? Az az egykedvűség, ami akkor kél fel, amikor egy tudatlan, megtévesztett ember—egy középszerű, tanulatlan ember, akinek nincs uralma a korlátai, a tetteinek eredményei felett és aki érzéketlen a veszélyekre. —lát egy formát a szemével. Ez az egykedvűség nem haladja meg a formát, és ezért hívják világi egykedvűségnek. <em>(Ugyanígy a hangokkal, szagokkal, ízekkel, test–érzetekkel és a gondolatokkal.)</em></p>
<h4>A lemondás hatféle egykedvűsége</h4>
<p>És mi a lemondás hatféle egykedvűsége? Az az egykedvűség, ami akkor kél fel, amikor—megtapasztalva (azoknak) a formáknak az állandótlanságát, változékonyságát, elhalványulását és megszűntét—az ember tisztán annak látja (azokat) a formákat, legyenek bár a múltban vagy a jelenben, amik valójában, azaz állandótlannak, nem kielégítőnek, változásnak kitettnek: ez az egykedvűség meghaladja a formát, és ezért hívják a lemondás egykedvűségének. <em>(Ugyanígy a hangokkal, szagokkal, ízekkel, test–érzetekkel és a gondolatokkal.)</em></p>
<p>„Harminchat állapot ismeretes, amihez a lények kötődnek”—így mondtam. És ezt értettem alatta.</p>
<h3>Függőség, elengedés</h3>
<p>„Az egyiktől függve, a másikat elengedve”—így mondtam. És mit értettem alatta?</p>
<p>A lemondás hatféle örömétől függve, azokban bízva, engedd el és haladd meg a hatféle világi örömöt. Ilyen a (világi örömök) elengedése, meghaladása. A lemondás hatféle aggodalmától függve, azokban bízva, engedd el és haladd meg a hatféle világi aggodalmat. Ilyen a (világi aggodalmak) elengedése, meghaladása. A lemondás hatféle egykedvűségétől függve, azokban bízva, engedd el és haladd meg a hatféle világi egykedvűséget. Ilyen a (világi egykedvűségek) elengedése, meghaladása. A lemondás hatféle örömétől függve, azokban bízva, engedd el és haladd meg a lemondás hatféle aggodalmát. Ilyen a (lemondás aggodalmainak) elengedése, meghaladása. A lemondás hatféle egykedvűségétől függve, azokban bízva, engedd el és haladd meg a lemondás hatféle örömét. Ilyen a (lemondás örömeinek) elengedése, meghaladása.</p>
<p>Van olyan egykedvűség, ami a sokszerűségből ered, a sokszerűségtől függ, és van olyan egykedvűség, ami az egyhegyűségből (egy-szerűségből) ered, és az egyhegyűségtől függ.</p>
<p>És melyik az az egykedvűség, ami a sokszerűségből ered, a sokszerűségtől függ? Az az egykedvűség ami a formákkal, hangokkal…, szagokkal…, ízekkel…, tapintásérzetekkel [és a gondolatokkal] áll kapcsolatban. Ez az egykedvűség a sokszerűségből ered, a sokszerűségtől függ.</p>
<p>És melyik az az egykedvűség, ami az egyhegyűségből ered, az egyhegyűségtől függ? Az az egykedvűség, ami a végtelen tér, a végtelen tudat dimenziójától, a semmi(ség)től, a sem érzékelés, sem nem–érzékelés dimenziójától függ. Ez az egykedvűség az egyhegyűségből ered, az egyhegyűségtől függ.</p>
<p>Az egyhegyűségből eredő, az egyhegyűségtől függő egykedvűségtől függve, abban bízva engedd el, haladd meg a sokszerűségből eredő egykedvűséget. Ilyen a (sokszerűség egykedvűségének) elengedése, meghaladása.</p>
<p>A nem-munkálkodástól függve, abban bízva, engedd el és haladd meg az egyhegyűségből eredő, az egyhegyűségtől függő egykedvűséget. Ilyen az (egyhegyűség egykedvűségének) elengedése, meghaladása.</p>
<p>„Az egyiktől függve, a másikat elengedve”—így mondtam. És ezt értettem alatta.</p>
<h3>A három viszonyulás</h3>
<p>„Három (tanítványok felé irányuló) viszonyulás van, amit a kiválóak gyakorolnak, aminek a gyakorlása által alkalmassá válnak egy csoport oktatására”—így mondtam. És mit értettem alatta?</p>
<p>Van, amikor a Tanító—rokonszenvből, a (tanítványok) érdekében—tanítja a Dhammát a tanítványoknak: ’Ezt a ti érdeketekből, a ti boldogulásotokra (mondom).’ De a tanítványai nem figyelnek, fülük botját sem mozdítják, tudatukat nem teszik alkalmassá a felismerésre. Elfordulnak, (figyelmük) elkalandozik a Tanító mondanivalójáról. Ebben az esetben a Tathágata nem elégedett, nem is fogékony az elégedettségre, de mégis háborítatlan, éber és figyelmes marad. Ez az első viszonyulás, amit a kiválóak gyakorolnak, aminek gyakorlása által alkalmassá válnak egy csoport oktatására.</p>
<p>Továbbá, van, amikor a Tanító—rokonszenvből, a (tanítványok) érdekében—tanítja a Dhammát a tanítványoknak: ’Ezt a ti érdeketekből, a ti boldogulásotokra (mondom).’ De a tanítványai közül néhányan nem figyelnek, fülük botját sem mozdítják, tudatukat nem teszik alkalmassá a felismerésre. Elfordulnak, (figyelmük) elkalandozik a Tanító mondanivalójáról. De tanítványai közül néhányan figyelnek, hegyezik a fülüket, és tudatukat alkalmassá teszik a felismerésre. Nem fordulnak el, (figyelmük) nem kalandozik el a Tanító mondanivalójáról. Ebben az esetben a Tathágata nem elégedett, nem is fogékony az elégedettségre, ugyanakkor nem elégedetlen, és nem is fogékony az elégedetlenségre. Az elégedettségtől és az elégedetlenségtől egyaránt mentesen, nyugodt, éber és figyelmes marad. Ez a második viszonyulás (…)</p>
<p>Továbbá, van, amikor a Tanító—rokonszenvből, a (tanítványok) érdekében—tanítja a Dhammát a tanítványoknak: ’Ezt a ti érdeketekből, a ti boldogulásotokra (mondom).’ A tanítványai figyelnek, hegyezik a fülüket, és tudatukat alkalmassá teszik a felismerésre. Nem fordulnak el, (figyelmük) nem kalandozik el a Tanító mondanivalójáról. Ebben az esetben a Tathágata elégedett, és fogékony az elégedettségre, de mégis háborítatlan, éber és figyelmes marad. Ez az harmadik viszonyulás, amit a kiválóak gyakorolnak, aminek gyakorlása által alkalmassá válnak egy csoport oktatására.</p>
<p>„Három (tanítványok felé irányuló) viszonyulás van, amit a kiválóak gyakorolnak, aminek a gyakorlása által alkalmassá válnak egy csoport oktatására”—így mondtam. És ezt értettem alatta.</p>
<h3>Az engedelmesség</h3>
<p>„A mester-oktatók közül ő az engedelmes emberek felülmúlhatatlan tanítója’’—így mondtam. És mit értettem alatta?</p>
<p>Az elefántidomár által irányított elefánt engedelmes lesz, csak egy irányba megy: keletre, nyugatra, északra vagy délre. A lóidomár által irányított ló engedelmes lesz, csak egy irányba megy: keletre, nyugatra, északra vagy délre. Az ököridomár által irányított ökör engedelmes lesz, csak egy irányba megy: keletre, nyugatra, északra vagy délre.</p>
<p>De a Tathágata—a kiváló, a valóban önmaga által felébredett—által irányított ember engedelmes lesz, mind a nyolc irányba kiterjed.</p>
<p>Formával rendelkezőként tekint a formákra, ez az első irány.</p>
<p>Nem észlelve a belső formákat, a külső formákra tekint. Ez a második irány.</p>
<p>Csak a szépre törekszik. Ez a harmadik irány.</p>
<p>Teljesen meghaladva a (fizikai) formák érzékelését, az ellenállás észlelésének eltűntével, és nem törődve a különbözőség észlelésével, ’végtelen teret’ észlel, a végtelen tér dimenziójába lép és ott időzik. Ez a negyedik irány.</p>
<p>Teljesen meghaladva a végtelen tér dimenzióját, ’végtelen tudatosságot észlel, a végtelen tudatosság dimenziójába lép és ott időzik. Ez az ötödik irány.</p>
<p>Teljesen meghaladva a végtelen tudatosság dimenzióját, ’nincs semmi’—ezt érzékeli, a semmi dimenziójába lép és ott időzik. Ez a hatodik irány.</p>
<p>Teljesen meghaladva a semmi dimenzióját, a sem érzékelés, sem nem–érzékelés dimenziójába lép és ott időzik. Ez a hetedik irány.</p>
<p>Teljesen meghaladva a sem–érzékelés-sem nem–érzékelés birodalmát, az észlelés és érzés megszűnésébe lép és ott (marad) időzik. Ez a nyolcadik irány.</p>
<p>A Tathágata—a kiváló, a valóban önmaga által felébredett—által irányított ember engedelmes lesz, és mind a nyolc irányba kiterjed.</p>
<p>„A mester-oktatók közül is, az engedelmesek tanítóit mondja (a Tathágata) felülmúlhatatlan tanítónak”—így mondtam. És ezt értettem alatta.</p>
<p>Így szólt a Magasztos. A szerzetesek elégedettek voltak, örültek a Magasztos szavainak.</p>
</article>
<aside id="metaarea">
<p>Így készült:</p>
<p>Fordította: <span class="author">Fenyvesi Róbert</span></p>
<p>Forrás: <a href="http://www.accesstoinsight.org/tipitaka/mn/mn.137.than.html" rel="nofollow">MN 137, Thanissaro Bhikkhu</a>, angol</p>
<p>Szerzői jogok: Fenyvesi Róbert, 2009</p>
<p>Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a></p>
<p>Frissítve: November 11, 2012, at 09:35 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Pressing Lajos (<a href="http://a-buddha-ujja.hu/Info/Pressing-Lajos">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
