<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="ud4.4">
<article>
<div class="hgroup">
<p class="division">Khuddakanikāya</p>
<p class="subdivision">Udāna</p>
<p>Juṇhā Sutta</p>
<h1>4.4. Holdvilágnál</h1>
</div>
<p>Így hallottam. Ez alkalommal a Magasztos Rádzsagahában, a Bambusz-ligetben, a Mókusok rezervátumában tartózkodott. Ebben az időben Tiszteletreméltó Száriputta és Tiszteletreméltó Mahá Moggallána a Galamb-barlangban időzött. Ekkor, egy holdfényes éjszakán Tiszteletreméltó Száriputta —frissen borotvált fejjel —a szabad ég alatt ülve elérte az összpontosítás egy bizonyos szintjét.</p>
<p>Úgy esett a dolog, hogy két <em>jakkha</em>, akik társak voltak, egy s más dolguk végett északról dél felé repültek. Észrevették a Tiszteletreméltó Száriputtát —frissen borotvált fejjel —a szabad ég alatt ülve.</p>
<p>Meglátva őt, az első <em>jakkha</em> így szólt a másodikhoz:</p>
<p>—Késztetést érzek, hogy egy ütést mérjek ennek az elmélkedőnek a fejére.</p>
<p>Amint ez elhangzott, a második <em>jakkha</em> így válaszolt az elsőnek:</p>
<p>—Elég ebből, kedves barátom! Ne emelj kezet az elmélkedőre! Ő egy kiváló elmélkedő, nagyszerű erővel és nagyszerű hatalommal.</p>
<p>A második alkalommal az első <em>jakkha</em> így szólt a másodikhoz:</p>
<p>—Késztetést érzek, hogy egy ütést mérjek ennek az elmélkedőnek a fejére.</p>
<p>A második alkalommal, a második <em>jakkha</em> így válaszolt az elsőnek:</p>
<p>—Elég ebből, kedves barátom! Ne emelj kezet az elmélkedőre! Ő egy kiváló elmélkedő, nagyszerű erővel és nagyszerű hatalommal.</p>
<p>A harmadik alkalommal az első <em>jakkha</em> így szólt a másodikhoz:</p>
<p>—Késztetést érzek, hogy egy ütést mérjek ennek az elmélkedőnek a fejére.</p>
<p>A harmadik alkalommal, a második <em>jakkha</em> így válaszolt az elsőnek:</p>
<p>—Elég ebből, kedves barátom! Ne emelj kezet az elmélkedőre! Ő egy kiváló elmélkedő, nagyszerű erővel és nagyszerű hatalommal.</p>
<p>Ekkor az első <em>jakkha</em>, figyelmen kívül hagyva a második <em>jakkhá</em>t, egy ütést mért a Tiszteletreméltó Száriputta fejére. És ezzel az ütéssel akár egy hét vagy nyolc könyök magas elefántot fel lehetett volna dönteni, vagy akár egy sziklás kőszirtet fel lehetett volna hasogatni. De ott helyben a <em>jakkha</em> —azt ordítva, hogy „Elégek!” —a Hatalmas pokolba zuhant.</p>
<p>Ekkor a Tiszteletreméltó Mahá Moggallána —isteni szemével, mely tiszta és az embert meghaladó —meglátta, ahogy a <em>jakkha</em> ütést mér a Tiszteletreméltó Száriputta fejére.</p>
<p>Ezt látva, a Tiszteletreméltó Száriputtához ment, megérkezésekor így szólt hozzá:</p>
<p>—Remélem, jól érzed magad barátom, Száriputta. Remélem, kellemesen érzed magad. Remélem, nem érzel fájdalmat.</p>
<p>—Jól érzem magam, barátom, Moggallána. Kellemesen érzem magam. Bár van egy csekély fejfájásom.</p>
<p>—Milyen bámulatos, barátom, Száriputta! Milyen csodálatos! Milyen nagyszerű az erőd és a hatalmad! Éppen most egy <em>jakkha</em> mért ütést a fejedre. Oly nagy volt az az ütés, hogy akár egy hét vagy nyolc könyök magas elefántot fel lehetett volna dönteni vele, vagy akár egy sziklás kőszirtet fel lehetett volna hasogatni vele. De mindössze csak ennyit mondasz: „Jól érzem magam, barátom, Moggallána. Kellemesen érzem magam. Bár van egy csekély fejfájásom”!</p>
<p>—Milyen bámulatos, barátom, Moggallána! Milyen csodálatos! Milyen nagyszerű az erőd és a hatalmad! Ahol te éppen most egy <em>jakkhá</em>t láttál, én még csak egy porforgatagot sem láttam!</p>
<p>A Magasztos —isteni fülével, mely tiszta és az embert meghaladó —meghallotta ezt a két nagyszerű létezőt egymáshoz ily dicsérően szólni. Ekkor átlátva a jelentőségét a fentieknek, a Magasztos ezen alkalommal [ihlletetten így szólt:</p>
<blockquote class="gatha">
<p>Kinek az elméje olyan, mint a szikla<br>
szilárd,<br>
mozdulatlan,<br>
szenvedélytől mentes olyan dolgokra nézve, melyek szenvedélyt gyújtanak,<br>
haragtól mentes olyan dolgokra nézve, melyek haragot gyújtanak—<br>
Mikor valaki elméje ily módon képzett,<br>
akkor honnan származhatna<br>
szenvedés és feszültség?</p>
</blockquote>
</article>
<aside id="metaarea">
<p>Így készült:<br>
Fordította: <span class="author">Saskői Anikó</span><br>
Forrás: <a href="http://www.accesstoinsight.org/tipitaka/kn/ud/ud.4.04.than.html" rel="nofollow">Thanissaro Bhikkhu</a>, angol<br>
Szerzői jogok: Saskői Anikó, 2009<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! —Ne add el! —Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Nyitrai Gábor (<a href="http://a-buddha-ujja.hu/Info/Nyitrai-Gabor">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
