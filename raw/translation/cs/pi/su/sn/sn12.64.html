<!DOCTYPE html>
<html>
<head>
<meta charset="utf8">
<meta author="Štěpán Chromovský, Bhikkhu Gavésakó">
<title></title>
</head>
<body>
<div id="text" lang="cs">
<section class="sutta" id="sn12.64">
<article>
<div class="hgroup">
<p class="division">Saṁyutta Nikāya</p>
<h1>12.64. Je-li tu vášeň</h1>
</div>
<p>V Sávatthí...</p>
<p>„Jsou, mniši, tyto čtyři výživy udržující bytosti vstoupivší v bytí a napomáhající těm, usilujícím o bytí.</p>
<p>Které čtyři?</p>
<p>Tělesná výživa, hrubá či jemná,</p>
<p>za druhé dotek,</p>
<p>za třetí mentální záměr,</p>
<p>za čtvrté vědomí.</p>
<p>To jsou, mniši, ony čtyři výživy udržující bytosti vstoupivší v bytí a napomáhající těm, usilujícím o bytí.</p>
<p>Je-li, mniši, přítomna vášeň (rágo), potěšení (nandí) a toužení (tanhá) po tělesné výživě, je zde zakotveno vědomí a vzrůstá (viňňánam virúlham). Kde je zakotveno vědomí a kde vzrůstá, tam se objevuje jméno-a-hmota (námarúpassa avakkanti). Kde se objevuje jméno-a-hmota, tam dochází k množení formací (sankháránam vuddhi). Kde dochází k množení formací, tam nastává v budoucnu vyvstání opětovného bytí (ájatim punabbhavábhinibbatti). Kde nastává v budoucnu vyvstání opětovného bytí, tam nastává v budoucnu zrození, stárnutí a smrt (ájatim džátidžarámaranam). A kde je v budoucnu zrození, stárnutí a smrt, tam, mniši, pravím, je i trápení, trýzeň a zoufalství (sasókam sadaram sa-upájásanti).</p>
<p>Je-li, mniši, přítomna vášeň, potěšení a toužení po doteku jako výživě... po mentálním záměru jako výživě... po vědomí jako výživě, je zde zakotveno vědomí a vzrůstá. Kde je zakotveno vědomí a kde vzrůstá, tam se objevuje jméno-a-hmota. Kde se objevuje jméno-a-hmota, tam dochází k množení formací. Kde dochází k množení formací, tam nastává v budoucnu vyvstání opětovného bytí. Kde nastává v budoucnu vyvstání opětovného bytí, tam nastává v budoucnu zrození, stárnutí a smrt. A kde je v budoucnu zrození, stárnutí a smrt, tam, mniši, pravím, je i trápení, trýzeň a zoufalství.</p>
<p>Stejně jako, mniši, barvíř či malíř, má-li po ruce barvu nebo lak, žluť, modř či červěň a dobře uhlazenou desku či stěnu nebo kus plátna, může vytvořit podobu ženy či muže s veškerými podrobnostmi:</p>
<p>Právě tak, mniši, je-li přítomna vášeň, potěšení a toužení po tělesné výživě... po doteku jako výživě... po mentálním záměru jako výživě... po vědomí jako výživě, je zde zakotveno vědomí a vzrůstá. Kde je zakotveno vědomí a kde vzrůstá, tam se objevuje jméno-a-hmota. Kde se objevuje jméno-a-hmota, tam dochází k množení formací. Kde dochází k množení formací, tam nastává v budoucnu vyvstání opětovného bytí. Kde nastává v budoucnu vyvstání opětovného bytí, tam nastává v budoucnu zrození, stárnutí a smrt. A kde je v budoucnu zrození, stárnutí a smrt, tam, mniši, pravím, je i trápení, trýzeň a zoufalství.</p>
<p>Není-li, mniši, přítomna vášeň, potěšení a toužení po tělesné výživě, není zde zakotveno vědomí a nevzrůstá. Kde není zakotveno vědomí a kde nevzrůstá, tam se neobjevuje jméno-a-hmota. Kde se neobjevuje jméno-a-hmota, tam nedochází k množení formací. Kde nedochází k množení formací, tam nenastává v budoucnu vyvstání opětovného bytí. Kde nenastává v budoucnu vyvstání opětovného bytí, tam nenastává v budoucnu zrození, stárnutí a smrt. A kde není v budoucnu zrození, stárnutí a smrt, tam, mniši, pravím, není žádné trápení, trýzeň ani zoufalství.</p>
<p>Není-li, mniši, přítomna vášeň, potěšení a toužení po doteku jako výživě... po mentálním záměru jako výživě... po vědomí jako výživě, není zde zakotveno vědomí a nevzrůstá. Kde není zakotveno vědomí a kde nevzrůstá, tam se neobjevuje jméno-a-hmota. Kde se neobjevuje jméno-a-hmota, tam nedochází k množení formací. Kde nedochází k množení formací, tam nenastává v budoucnu vyvstání opětovného bytí. Kde nenastává v budoucnu vyvstání opětovného bytí, tam nenastává v budoucnu zrození, stárnutí a smrt. A kde není v budoucnu zrození, stárnutí a smrt, tam, mniši, pravím, není žádné trápení, trýzeň ani zoufalství.</p>
<p>Jako kdyby tu, mniši, stál dům nebo hala s okny na severní, jižní či východní straně a při východu slunce by oknem dovnitř vnikl paprsek: kde by se zastavil?“—„Na západní zdi, pane.“</p>
<p>„Kdyby tam ale, mniši, nebyla žádná západní zeď, kde by se zastavil?“—„Na zemi (pathavijam), pane.“</p>
<p>„Kdyby tam ale, mniši, nebyla žádná zem, kde by se zastavil?“ „Na vodě (ápasmim), pane.“</p>
<p>„Kdyby tam ale, mniši, nebyla žádná voda, kde by se zastavil?“ „Nezastavil by se (appatitthitá), pane.“</p>
<p>„Právě tak, mniši, není-li přítomna vášeň... není žádné trápení, trýzeň ani zoufalství.</p>
</article>
<aside id="metaarea">
<p>Překlad <span class="author">Bhikkhu Gavésakó</span>, úprava a editace <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
