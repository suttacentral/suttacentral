<!DOCTYPE html>
<html>
<head>
<meta charset="utf8">
<meta author="Štěpán Chromovský, Bhikkhu Gavésakó">
<title></title>
</head>
<body>
<div id="text" lang="cs">
<section class="sutta" id="sn12.24">
<article>
<div class="hgroup">
<p class="division">Saṁyutta Nikāya</p>
<h1>12.24. Poutníci z jiných škol</h1>
</div>
 
<p>V Rádžagaze, v Bambusovém háji...</p>
<p>Tehdy se ctihodný Sáriputta časně z rána ustrojil, vzal svou misku a roucho a vstoupil do Rádžagahy za almužnou.</p>
<p>Tehdy si ctihodný Sáriputta pomyslel:</p>
<p>„Je ještě příliš brzo na sbírání almužny v Rádžagaze. Co kdybych zašel do zahrady, kde se zdržují poutníci z jiných škol?“</p>
<p>Poté ctihodný Sáriputta vykročil směrem k zahradě, v níž se zdržovali poutníci z jiných škol. Když tam dorazil, vyměnili si spolu pozdravy a prohodili pár přátelských zdvořilostních frází, načež usedl po straně. Poutníci z jiných škol takto oslovili ctihodného Sáriputtu, sedícího po straně:</p>
<p>„Jsou, příteli Sáriputto, někteří asketi a bráhmani věřící v činy, kteří říkají, že strast je dílem vlastním.</p>
<p>Jsou však také, příteli Sáriputto, někteří asketi a bráhmani věřící v činy, kteří říkají, že strast je dílem druhého.</p>
<p>Jsou, příteli Sáriputto, někteří asketi a bráhmani věřící v činy, kteří říkají, že strast je dílem vlastním i druhého.</p>
<p>Jsou však také, příteli Sáriputto, někteří asketi a bráhmani věřící v činy, kteří říkají, že strast není ani dílem vlastním, ani dílem druhého, nýbrž nahodile vzniklá.</p>
<p>Co o tom, příteli Sáriputto, říká asketa Gótama, co o tom učí? Jak bychom měli hovořit, kdybychom chtěli opakovat slova askety Gótamy a neobviňovali ho přitom z něčeho nepravdivého, abychom hovořili v souladu s jeho naukou, tak aby žádný odpovídající závěr nebyl napadnutelný?“</p>
<p>„Vznešený řekl, přátelé, že strast je závisle vzniklá. V závislosti na čem? V závislosti na doteku (phassam patičča).</p>
<p>Kdo by takto hovořil, ten by opakoval slova Vznešeného a neobviňoval ho přitom z něčeho nepravdivého, hovořil by v souladu s jeho naukou, tak aby žádný odpovídající závěr nebyl napadnutelný.</p>
<p>Když, přátelé, někteří asketi a bráhmani věřící v činy říkají, že strast je dílem vlastním, je tato (strast) podmíněna dotekem.</p>
<p>Když někteří asketi a bráhmani věřící v činy říkají, že strast je dílem druhého, je tato (strast) rovněž podmíněna dotekem.</p>
<p>Když někteří asketi a bráhmani věřící v činy říkají, že strast je dílem vlastním i druhého, je tato (strast) rovněž podmíněna dotekem.</p>
<p>Když někteří asketi a bráhmani věřící v činy říkají, že strast není ani dílem vlastním, ani dílem druhého, nýbrž nahodile vzniklá, je tato (strast) rovněž podmíněna dotekem.</p>
<p>Když, přátelé, někteří asketi a bráhmani věřící v činy říkají, že strast je dílem vlastním: že by mohli zakoušet jinak než skrze dotek, to není možné.</p>
<p>Když někteří asketi a bráhmani věřící v činy říkají, že strast je dílem druhého: že by mohli zakoušet jinak než skrze dotek, to není možné.</p>
<p>Když někteří asketi a bráhmani věřící v činy říkají, že strast je dílem vlastním i druhého: že by mohli zakoušet jinak než skrze dotek, to není možné.</p>
<p>Když někteří asketi a bráhmani věřící v činy říkají, že strast není ani dílem vlastním, ani dílem druhého, nýbrž nahodile vzniklá: že by mohli zakoušet jinak než skrze dotek, to není možné.“</p>
<p>Ctihodný Ánanda zaslechl rozhovor ctihodného Sáriputty s poutníky z jiných škol.</p>
<p>Když ctihodný Ánanda obešel Rádžagahu a vrátil se z almužní obchůzky, poté, co pojedl, vydal se k místu, kde se zdržoval Vznešený. Když tam dorazil, pozdravil ho a usedl po straně. Ctihodný Ánanda, sedící po straně, pak vyprávěl Vznešenému celý rozhovor, který vedl ctihodný Sáriputta s poutníky z jiných škol.</p>
<p>„Dobře, Ánando, dobře, jak to Sáriputta správně vysvětlil!</p>
<p>Řekl jsem totiž, Ánando, že strast je závisle vzniklá. V závislosti na čem? V závislosti na doteku.</p>
<p>Kdo by takto hovořil, ten by opakoval má slova a neobviňoval mne přitom z něčeho nepravdivého, hovořil by v souladu s mou naukou, tak aby žádný odpovídající závěr nebyl napadnutelný.</p>
<p>Když, Ánando, někteří asketi a bráhmani věřící v činy říkají, že strast je dílem vlastním... že strast je dílem druhého... že strast je dílem vlastním i druhého... že strast není ani dílem vlastním, ani dílem druhého, nýbrž nahodile vzniklá—</p>
<p>je tato (strast) podmíněna dotekem.</p>
<p>Když, Ánando, někteří asketi a bráhmani věřící v činy říkají, že strast je dílem vlastním... že strast je dílem druhého... že strast je dílem vlastním i druhého... že strast není ani dílem vlastním, ani dílem druhého, nýbrž nahodile vzniklá:</p>
<p>že by mohli zakoušet jinak než skrze dotek, to není možné.</p>
<p>Jednou, Ánando, jsem také prodléval zde v Rádžagaze, v Bambusovém háji, u Veverčího krmítka.</p>
<p>Tehdy, Ánando, jsem se časně z rána ustrojil, vzal jsem svou misku a roucho a vstoupil jsem do Rádžagahy za almužnou.</p>
<p>Tehdy, Ánando, jsem si pomyslel:</p>
<p>‚Je ještě příliš brzo na sbírání almužny v Rádžagaze. Co kdybych zašel do zahrady, kde se zdržují poutníci z jiných škol?‘</p>
<p>Poté jsem vykročil směrem k zahradě, v níž se zdržovali poutníci z jiných škol. Když tam dorazil, vyměnili jsme si spolu pozdravy a prohodili pár přátelských zdvořilostních frází, načež jsem usedl po straně. Poutníci z jiných škol mne takto oslovili:</p>
<p>‚Jsou, příteli Gótamo, někteří asketi a bráhmani věřící v činy, kteří říkají, že strast je dílem vlastním... že strast je dílem druhého... že strast je dílem vlastním i druhého... že strast není ani dílem vlastním, ani dílem druhého, nýbrž nahodile vzniklá.</p>
<p>Co o tom říká asketa Gótama, co o tom učí? Jak bychom měli hovořit, kdybychom chtěli opakovat slova askety Gótamy a neobviňovali ho přitom z něčeho nepravdivého, abychom hovořili v souladu s jeho naukou, tak aby žádný odpovídající závěr nebyl napadnutelný?‘</p>
<p>Po těchto slovech, Ánando, jsem odvětil poutníkům z jiných škol takto:</p>
<p>‚Řekl jsem, přátelé, že strast je závisle vzniklá. V závislosti na čem? V závislosti na doteku.</p>
<p>Kdo by takto hovořil, ten by opakoval má slova a neobviňoval mne přitom z něčeho nepravdivého, hovořil by v souladu s mou naukou, tak aby žádný odpovídající závěr nebyl napadnutelný.</p>
<p>Když, přátelé, někteří asketi a bráhmani věřící v činy říkají, že strast je dílem vlastním... že strast je dílem druhého... že strast je dílem vlastním i druhého... že strast není ani dílem vlastním, ani dílem druhého, nýbrž nahodile vzniklá—</p>
<p>je tato (strast) podmíněna dotekem.</p>
<p>Když, přátelé, někteří asketi a bráhmani věřící v činy říkají, že strast je dílem vlastním... že strast je dílem druhého... že strast je dílem vlastním i druhého... že strast není ani dílem vlastním, ani dílem druhého, nýbrž nahodile vzniklá:</p>
<p>že by mohli zakoušet jinak než skrze dotek, to není možné.‘“</p>
<p>„Je to úžasné, pane, je to podivuhodné, jak byl celý smysl (této věci) vyjádřen jediným slovem. Kdyby byl tento smysl vyjádřen obšírněji, pane, jistě by byl hluboký a jevil by se jako hluboký.“</p>
<p>„Nuže, Ánando, zkus to tedy sám objasnit.“</p>
<p>„Kdyby se mne, pane, někdo zeptal:</p>
<p>‚Co je, příteli Ánando, zdrojem stárnutí a smrti, co je jeho původem, kde je zrozeno a kde vzniká?‘</p>
<p>Jsa takto dotázán, pane, odpověděl bych:</p>
<p>‚Zrození, přátelé, je zdrojem stárnutí a smrti, zrození je jeho původem, rodí se ze zrození a vzniká ze zrození.‘</p>
<p>Jsa takto dotázán, pane, odpověděl bych právě tímto způsobem.</p>
<p>Kdyby se mne, pane, někdo zeptal:</p>
<p>‚Co je, příteli Ánando, zdrojem zrození, co je jeho původem, kde se rodí a kde vzniká?‘</p>
<p>Jsa takto dotázán, pane, odpověděl bych:</p>
<p>‚Bytí, přátelé, je zdrojem zrození, bytí je jeho původem, rodí se z bytí a vzniká z bytí.‘</p>
<p>Jsa takto dotázán, pane, odpověděl bych právě tímto způsobem.</p>
<p>Kdyby se mne, pane, někdo zeptal:</p>
<p>‚Co je, příteli Ánando, zdrojem bytí... uchopování... toužení... pociťování... doteku, co je jeho původem, kde se rodí a kde vzniká?‘</p>
<p>Jsa takto dotázán, pane, odpověděl bych:</p>
<p>‚Šest základen, přátelé, je zdrojem doteku, šest základen je jeho původem, je zrozen z šesti základen a vzniká z šesti základen.‘</p>
<p>Ale s úplným vymizením a ustáním šesti základen doteku, přátelé, ustává dotek.</p>
<p>S ustáním doteku ustává pociťování.</p>
<p>S ustáním pociťování ustává toužení.</p>
<p>S ustáním toužení ustává uchopování.</p>
<p>S ustáním uchopování ustává bytí.</p>
<p>S ustáním bytí ustává zrození.</p>
<p>S ustáním zrození ustává stárnutí a smrt, trápení, naříkání, bolest, žal a zoufalství.</p>
<p>Takové je ustání celého tohoto množství strasti.‘</p>
<p>Jsa takto dotázán, pane, odpověděl bych právě tímto způsobem.“</p>
</article>
<aside id="metaarea">
<p>Překlad <span class="author">Bhikkhu Gavésakó</span>, úprava a editace <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
