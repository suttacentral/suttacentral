<!DOCTYPE html>
<html>
<head>
<title></title>
</head>
<body>
<div id="text" lang="cs">
<section class="sutta" id="mn46">
<article>
<div class="hgroup">
<p class="division">Sbírka středně dlouhých rozprav</p>
<h1>46. Delší rozprava o způsobech praktikování věcí</h1>
</div>
<h2>Úvod</h2>
<p><span class="evam">Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě. Tam Vznešený oslovil mnichy: „Mnichové!“—„Pane!“ odpověděli mu mniši. Vznešený pravil:</p>
<p>„Mniši, bytosti mají většinou takovou touhu, takové přání a takový záměr: ‚Kéž by nepříjemné, nehezké a nemilé věci ubývaly, a příjemné, hezké a milé věci přibývaly.‘</p>
<p>Ale přestože mají bytosti takovou touhu, takové přání a takový záměr, nepříjemné, nehezké a nemilé věci u nich přibývají, zatímco příjemné, hezké a milé věci u nich ubývají. Co myslíte, mniši, že je toho příčinou?“</p>
<p>„Pane, naše nauky mají svůj kořen, svůj zdroj a své útočiště u Vznešeného. Bylo by dobré, pane, kdyby Vznešený vysvětlil smysl těchto slov. Když to uslyší od Vznešeného, mniši si to zapamatují.“</p>
<p>„Tak tedy poslouchejte, mniši, dávejte dobrý pozor a já budu hovořit.“ „Ano, pane“, odpověděli mniši Vznešenému. Vznešený pravil:</p>
<h2>Nepoučený</h2>
<p>„Zde, mniši, nepoučený obyčejný člověk, který si nehledí ušlechtilých, je neznalý a neukázněný v učení ušlechtilých, který si nehledí dobrých lidí, je neznalý a neukázněný v učení dobrých lidí,</p>
<p>nezná věci, které by měl rozvíjet [praktikovat], nezná věci, které by neměl rozvíjet, nezná věci, se kterými by se měl spojovat, nezná věci, se kterými by se neměl spojovat.</p>
<p>A tak, když nezná tyto věci… ,</p>
<p>rozvíjí to, co by neměl rozvíjet a nerozvíjí to, co by měl rozvíjet, spojuje se s tím, s čím by se neměl spojovat a nespojuje se s tím, s čím by se měl spojovat.</p>
<p>Tímto… u něj nepříjemné, nehezké a nemilé věci přibývají, zatímco příjemné, hezké a milé věci ubývají.</p>
<p>A z jakého důvodu? Jelikož to se stává tomu, mniši, kdo je nevidoucí [nevědoucí].</p>
<h2>Poučený</h2>
<p>Avšak poučený ušlechtilý žák, mniši, který si hledí ušlechtilých, je znalý a ukázněný v učení ušlechtilých, který si hledí dobrých lidí, je znalý a ukázněný v učení dobrých lidí,</p>
<p>zná věci, které by měl rozvíjet [praktikovat], zná věci, které by neměl rozvíjet, zná věci, se kterými by se měl spojovat, zná věci, se kterými by se neměl spojovat.</p>
<p>A tak, když zná tyto věci …,</p>
<p>rozvíjí to, co by měl rozvíjet a nerozvíjí to, co by neměl rozvíjet, spojuje se s tím, s čím by se měl spojovat a nespojuje se s tím, s čím by se neměl spojovat.</p>
<p>Tímto… u něj nepříjemné, nehezké a nemilé věci ubývají, zatímco příjemné, hezké a milé věci přibývají.</p>
<p>A z jakého důvodu? Jelikož to se stává tomu, mniši, kdo je vidoucí [vědoucí].</p>
<h2>Čtyři způsoby praktikování věcí</h2>
<p>Mniši, jsou čtyři způsoby praktikování věcí. Které čtyři?</p>
<p>(1) Existuje, mniši, způsob praktikování věcí, který je strastný [nepříjemný] v přítomnosti a má strastné následky i v budoucnosti.</p>
<p>(2) Existuje, mniši, způsob praktikování věcí, který je šťastný [příjemný] v přítomnosti, ale má strastné následky v budoucnosti.</p>
<p>(3) Existuje, mniši, způsob praktikování věcí, který je strastný v přítomnosti, ale má šťastné následky v budoucnosti.</p>
<p>(4) Existuje, mniši, způsob praktikování věcí, který je šťastný v přítomnosti a má šťastné následky i v budoucnosti.</p>
<h2>Způsoby nevědoucího</h2>
<p>(1) Zde, mniši, u tohoto způsobu praktikování věcí, který je strastný v přítomnosti a má strastné následky i v budoucnosti, neznalý nevědoucí člověk nepoznává podle skutečnosti: ‚Toto je způsob praktikování věcí, který je strastný v přítomnosti a má strastné následky i v budoucnosti.‘</p>
<p>Když neznalý nevědoucí člověk nepoznává podle skutečnosti tento způsob, tak ho praktikuje a nevyhýbá se mu.</p>
<p>Tím, že ho praktikuje a nevyhýbá se mu, u něj nepříjemné, nehezké a nemilé věci přibývají, zatímco příjemné, hezké a milé věci ubývají.</p>
<p>A z jakého důvodu? Jelikož to se stává tomu, mniši, kdo je nevidoucí [nevědoucí].</p>
<p>(2) Zde, mniši, u tohoto způsobu praktikování věcí, který je šťastný v přítomnosti, ale má strastné následky v budoucnosti, neznalý nevědoucí člověk nepoznává podle skutečnosti: ‚Toto je způsob praktikování věcí, který je šťastný v přítomnosti, ale má strastné následky v budoucnosti.‘</p>
<p>Když neznalý nevědoucí člověk nepoznává podle skutečnosti tento způsob, tak ho praktikuje a nevyhýbá se mu.</p>
<p>Tím, že ho praktikuje a nevyhýbá se mu, u něj nepříjemné, nehezké a nemilé věci přibývají, zatímco příjemné, hezké a milé věci ubývají.</p>
<p>A z jakého důvodu? Jelikož to se stává tomu, mniši, kdo je nevidoucí [nevědoucí].</p>
<p>(3) Zde, mniši, u tohoto způsobu praktikování věcí, který je strastný v přítomnosti, ale má šťastné následky v budoucnosti, neznalý nevědoucí člověk nepoznává podle skutečnosti: ‚Toto je způsob praktikování věcí, který je strastný v přítomnosti, ale má šťastné následky v budoucnosti.‘</p>
<p>Když neznalý nevědoucí člověk nepoznává podle skutečnosti tento způsob, tak ho nepraktikuje a vyhýbá se mu.</p>
<p>Tím, že ho nepraktikuje a vyhýbá se mu, u něj nepříjemné, nehezké a nemilé věci přibývají, zatímco příjemné, hezké a milé věci ubývají.</p>
<p>A z jakého důvodu? Jelikož to se stává tomu, mniši, kdo je nevidoucí [nevědoucí].</p>
<p>(4) Zde, mniši, u tohoto způsobu praktikování věcí, který je šťastný v přítomnosti a má šťastné následky i v budoucnosti, neznalý nevědoucí člověk nepoznává podle skutečnosti: ‚Toto je způsob praktikování věcí, který je šťastný v přítomnosti a má šťastné následky i v budoucnosti.‘</p>
<p>Když neznalý nevědoucí člověk nepoznává podle skutečnosti tento způsob, tak ho nepraktikuje a vyhýbá se mu.</p>
<p>Tím, že ho nepraktikuje a vyhýbá se mu, u něj nepříjemné, nehezké a nemilé věci přibývají, zatímco příjemné, hezké a milé věci ubývají.</p>
<p>A z jakého důvodu? Jelikož to se stává tomu, mniši, kdo je nevidoucí [nevědoucí].</p>
<h2>Způsoby vědoucího</h2>
<p>Tam vidvá vidždžágato jathábhútam padžánanto tam na sevati, tam parivadždžeti.</p>
<p>(1) Zde, mniši, u tohoto způsobu praktikování věcí, který je strastný v přítomnosti a má strastné následky i v budoucnosti, znalý vědoucí člověk poznává podle skutečnosti: ‚Toto je způsob praktikování věcí, který je strastný v přítomnosti a má strastné následky i v budoucnosti.‘</p>
<p>Když znalý vědoucí člověk poznává podle skutečnosti tento způsob, tak ho nepraktikuje a vyhýbá se mu.</p>
<p>Tím, že ho nepraktikuje a vyhýbá se mu, u něj nepříjemné, nehezké a nemilé věci ubývají, zatímco příjemné, hezké a milé věci přibývají.</p>
<p>A z jakého důvodu? Jelikož to se stává tomu, mniši, kdo je vidoucí [vědoucí].</p>
<p>Tam vidvá vidždžágato jathábhútam padžánanto tam na sevati, tam parivadždžeti.</p>
<p>(2) Zde, mniši, u tohoto způsobu praktikování věcí, který je šťastný v přítomnosti, ale má strastné následky v budoucnosti, znalý vědoucí člověk poznává podle skutečnosti: ‚Toto je způsob praktikování věcí, který je šťastný v přítomnosti, ale má strastné následky v budoucnosti.‘</p>
<p>Když znalý vědoucí člověk poznává podle skutečnosti tento způsob, tak ho nepraktikuje a vyhýbá se mu.</p>
<p>Tím, že ho nepraktikuje a vyhýbá se mu, u něj nepříjemné, nehezké a nemilé věci ubývají, zatímco příjemné, hezké a milé věci přibývají.</p>
<p>A z jakého důvodu? Jelikož to se stává tomu, mniši, kdo je vidoucí [vědoucí].</p>
<p>(3) Zde, mniši, u tohoto způsobu praktikování věcí, který je strastný v přítomnosti, ale má šťastné následky v budoucnosti, znalý vědoucí člověk poznává podle skutečnosti: ‚Toto je způsob praktikování věcí, který je strastný v přítomnosti, ale má šťastné následky v budoucnosti.‘</p>
<p>Když znalý vědoucí člověk poznává podle skutečnosti tento způsob, tak ho praktikuje a nevyhýbá se mu.</p>
<p>Tím, že ho praktikuje a nevyhýbá se mu, u něj nepříjemné, nehezké a nemilé věci ubývají, zatímco příjemné, hezké a milé věci přibývají.</p>
<p>A z jakého důvodu? Jelikož to se stává tomu, mniši, kdo je vidoucí [vědoucí].</p>
<p>(4) Zde, mniši, u tohoto způsobu praktikování věcí, který je šťastný v přítomnosti a má šťastné následky i v budoucnosti, znalý vědoucí člověk poznává podle skutečnosti: ‚Toto je způsob praktikování věcí, který je šťastný v přítomnosti a má šťastné následky i v budoucnosti.‘</p>
<p>Když znalý vědoucí člověk poznává podle skutečnosti tento způsob, tak ho praktikuje a nevyhýbá se mu.</p>
<p>Tím, že ho praktikuje a nevyhýbá se mu, u něj nepříjemné, nehezké a nemilé věci ubývají, zatímco příjemné, hezké a milé věci přibývají.</p>
<p>A z jakého důvodu? Jelikož to se stává tomu, mniši, kdo je vidoucí [vědoucí].</p>
<h2>Rozbor čtyř způsobů</h2>
<p>(1) A co je, mniši, způsob praktikování věcí, který je strastný v přítomnosti a má strastné následky i v budoucnosti?</p>
<p>Zde, mniši, nějaký jedinec s bolestí a žalem zabíjí živé bytosti. Kvůli tomu, že zabíjí živé bytosti, pociťuje bolest a žal.</p>
<p>S bolestí a žalem bere to, co mu není dáváno [krade]. Kvůli tomu, že bere to, co mu není dáváno, pociťuje bolest a žal.</p>
<p>S bolestí a žalem špatně sexuálně jedná. Kvůli tomu, že špatně sexuálně jedná, pociťuje bolest a žal.</p>
<p>S bolestí a žalem lže. Kvůli tomu, že lže, pociťuje bolest a žal.</p>
<p>S bolestí a žalem mluví zlomyslně. Kvůli tomu, že mluví zlomyslně, pociťuje bolest a žal.</p>
<p>S bolestí a žalem mluví hrubě. Kvůli tomu, že mluví hrubě, pociťuje bolest a žal.</p>
<p>S bolestí a žalem marnivě tlachá. Kvůli tomu, že marnivě tlachá, pociťuje bolest a žal.</p>
<p>S bolestí a žalem je žádostivý. Kvůli tomu, že je žádostivý, pociťuje bolest a žal.</p>
<p>S bolestí a žalem je zlomyslný. Kvůli tomu, že je zlomyslný, pociťuje bolest a žal.</p>
<p>S bolestí a žalem zastává špatný názor. Kvůli tomu, že zastává špatný názor, pociťuje bolest a žal.</p>
<p>A pak, po rozpadu těla, po smrti, znovu vyvstane v bědném stavu, v strastném místě, v záhubě, v pekle.</p>
<p>Tomu se říká ‚způsob praktikování věcí, který je strastný v přítomnosti a má strastné následky i v budoucnosti.‘</p>
<p>(2) A co je, mniši, způsob praktikování věcí, který je šťastný v přítomnosti, ale má strastné následky v budoucnosti?</p>
<p>Zde, mniši, nějaký jedinec s potěšením a radostí zabíjí živé bytosti. Kvůli tomu, že zabíjí živé bytosti, pociťuje potěšení a radost.</p>
<p>S potěšením a radostí bere to, co mu není dáváno [krade]. Kvůli tomu, že bere to, co mu není dáváno, pociťuje potěšení a radost.</p>
<p>S potěšením a radostí špatně sexuálně jedná. Kvůli tomu, že špatně sexuálně jedná, pociťuje potěšení a radost.</p>
<p>S potěšením a radostí lže. Kvůli tomu, že lže, pociťuje potěšení a radost.</p>
<p>S potěšením a radostí mluví zlomyslně. Kvůli tomu, že mluví zlomyslě, pociťuje potěšení a radost.</p>
<p>S potěšením a radostí mluví hrubě. Kvůli tomu, že mluví hrubě, pociťuje potěšení a radost.</p>
<p>S potěšením a radostí marnivě tlachá. Kvůli tomu, že marnivě tlachá, pociťuje potěšení a radost.</p>
<p>S potěšením a radostí je žádostivý. Kvůli tomu, že je žádostivý, pociťuje potěšení a radost.</p>
<p>S potěšením a radostí je zlomyslný. Kvůli tomu, že je zlomyslný, pociťuje potěšení a radost.</p>
<p>S potěšením a radostí zastává špatný názor. Kvůli tomu, že zastává špatný názor, pociťuje potěšení a radost.</p>
<p>A pak, po rozpadu těla, po smrti, znovu vyvstane v bědném stavu, v strastném místě, v záhubě, v pekle.</p>
<p>Tomu se říká ‚způsob praktikování věcí, který je šťastný v přítomnosti, ale má strastné následky v budoucnosti.‘</p>
<p>(3) A co je, mniši, způsob praktikování věcí, který je strastný v přítomnosti, ale má šťastné následky v budoucnosti?</p>
<p>Zde se, mniši, nějaký jedinec s bolestí a žalem zdržuje zabíjí živých bytostí. Kvůli tomu, že se zdržuje zabíjení živých bytostí, pociťuje bolest a žal.</p>
<p>S bolestí a žalem se zdržuje braní toho, co mu není dáváno [kradení]. Kvůli tomu, že se zdržuje braní toho, co mu není dáváno, pociťuje bolest a žal.</p>
<p>S bolestí a žalem se zdržuje špatného sexuálního jednání. Kvůli tomu, že se zdržuje špatného sexuálního jednání, pociťuje bolest a žal.</p>
<p>S bolestí a žalem se zdržuje lhaní. Kvůli tomu, že se zdržuje lhaní, pociťuje bolest a žal.</p>
<p>S bolestí a žalem se zdržuje zlomyslné řeči. Kvůli tomu, že se zdržuje zlomyslné řeči, pociťuje bolest a žal.</p>
<p>S bolestí a žalem se zdržuje hrubé řeči. Kvůli tomu, že se zdržuje hrubé řeči, pociťuje bolest a žal.</p>
<p>S bolestí a žalem se zdržuje marnivého tlachání. Kvůli tomu, že se zdržuje marnivého tlachání, pociťuje bolest a žal.</p>
<p>S bolestí a žalem není žádostivý. Kvůli tomu, že není žádostivý, pociťuje bolest a žal.</p>
<p>S bolestí a žalem není zlomyslný. Kvůli tomu, že není zlomyslný, pociťuje bolest a žal.</p>
<p>S bolestí a žalem zastává správný názor. Kvůli tomu, že zastává správný názor, pociťuje bolest a žal.</p>
<p>A pak, po rozpadu těla, po smrti, znovu vyvstane v šťastném místě, v nebeském světě.</p>
<p>Tomu se říká ‚způsob praktikování věcí, který je strastný v přítomnosti, ale má šťastné následky v budoucnosti.‘</p>
<p>(4) A co je, mniši, způsob praktikování věcí, který je šťastný v přítomnosti a má šťastné následky i v budoucnosti?</p>
<p>Zde se, mniši, nějaký jedinec s potěšením a radostí zdržuje zabíjení živých bytostí. Kvůli tomu, že se zdržuje zabíjení živých bytostí, pociťuje potěšení a radost.</p>
<p>S potěšením a radostí se zdržuje braní toho, co mu není dáváno [kradení]. Kvůli tomu, že se zdržuje braní toho, co mu není dáváno, pociťuje potěšení a radost.</p>
<p>S potěšením a radostí se zdržuje špatného sexuálního jednání. Kvůli tomu, že se zdržuje špatného sexuálního jednání, pociťuje potěšení a radost.</p>
<p>S potěšením a radostí se zdržuje lhaní. Kvůli tomu, že se zdržuje lhaní, pociťuje potěšení a radost.</p>
<p>S potěšením a radostí se zdržuje zlomyslné řeči. Kvůli tomu, že se zdržuje zlomyslné řeči, pociťuje potěšení a radost.</p>
<p>S potěšením a radostí se zdržuje hrubé řeči. Kvůli tomu, že se zdržuje hrubé řeči, pociťuje potěšení a radost.</p>
<p>S potěšením a radostí se zdržuje marnivého tlachání. Kvůli tomu, že se zdržuje marnivého tlachání, pociťuje potěšení a radost.</p>
<p>S potěšením a radostí není žádostivý. Kvůli tomu, že není žádostivý, pociťuje potěšení a radost.</p>
<p>S potěšením a radostí není zlomyslný. Kvůli tomu, že není zlomyslný, pociťuje potěšení a radost.</p>
<p>S potěšením a radostí zastává správný názor. Kvůli tomu, že zastává správný názor, pociťuje potěšení a radost.</p>
<p>A pak, po rozpadu těla, po smrti, znovu vyvstane v šťastném místě, v nebeském světě.</p>
<p>Tomu se říká ‚způsob praktikování věcí, který je šťastný v přítomnosti a má šťastné následky i v budoucnosti.‘</p>
<p>To jsou, mniši, čtyři způsoby praktikování věcí.</p>
<h2>Přirovnání</h2>
<p>So tam apatisankhája pivejja, na patinissadždžejja. Tassa tam pivato čeva naččhádejja vannenapi gandhenapi rasenapi. Pivitvá ča pana maranam vá nigaččhejja maranamattam vá dukkham.</p>
<p>(1) Mniši, jako kdyby zde byla tykev s hořkým nápojem, který je smíchaný s jedem. Přišel by nějaký muž, který touží po životě a netouží po smrti, touží po potěšení a má odpor k bolesti. Jiný muž by mu řekl:&nbsp;‚Ctěný muži, toto je tykev s hořkým nápojem, který je smíchaný s jedem. Napij se ho, jestli chceš. Budeš-li ho pít, nebude se ti líbit jeho barva ani jeho vůně ani jeho chuť. A když se ho napiješ, dojdeš tím smrti nebo smrtelné bolesti.‘</p>
<p>Pak by se ten muž neuváženě napil toho nápoje a neodmítl ho. Když ho pil, nelíbila se mu jeho barva ani jeho vůně ani jeho chuť. A když se ho napil, došel tím smrti nebo smrtelné bolesti.</p>
<p>Mniši, podobný tomuto způsobu praktikování věcí, říkám, je ‚způsob praktikování věcí, který je strastný v přítomnosti a má strastné následky i v budoucnosti.‘</p>
<p>(2) Mniši, jako kdyby zde byla číše s nápojem, který má pěknou barvu, vůni i chuť, ale je smíchaný s jedem. Přišel by nějaký muž, který touží po životě a netouží po smrti, touží po potěšení a má odpor k bolesti. Jiný muž by mu řekl: ‚Ctěný muži, toto je číše s nápojem, který má pěknou barvu, vůni i chuť, ale je smíchaný s jedem. Napij se ho, jestli chceš. Budeš-li ho pít, bude se ti líbit jeho barva, jeho vůně i jeho chuť. Ale když se ho napiješ, dojdeš tím smrti nebo smrtelné bolesti.‘</p>
<p>Pak by se ten muž neuváženě napil toho nápoje a neodmítl ho. Když ho pil, líbila se mu jeho barva, jeho vůně i jeho chuť. Ale když se ho napil, došel tím smrti nebo smrtelné bolesti.</p>
<p>Mniši, podobný tomuto způsobu praktikování věcí, říkám, je ‚způsob praktikování věcí, který je šťastný v přítomnosti, ale má strastné následky v budoucnosti.‘</p>
<p>(3) Mniši, jako kdyby zde byla zkvašená kravská moč smíchaná s různými léky. Přišel by muž nemocný žloutenkou. Jiný muž by mu řekl: ‚Ctěný muži, toto je zkvašená kravská moč smíchaná s různými léky. Napij se jí, jestli chceš. Budeš-li jí pít, nebude se ti líbit její barva ani její vůně ani její chuť. Ale když se jí napiješ, budeš potěšen.‘</p>
<p>Pak by se ten muž uváženě napil té moči a neodmítl ji. Když jí pil, nelíbila se mu její barva ani její vůně ani její chuť. Ale když se jí napil, byl potěšen.</p>
<p>Mniši, podobný tomuto způsobu praktikování věcí, říkám, je ‚způsob praktikování věcí, který je strastný v přítomnosti, ale má šťastné následky v budoucnosti.‘</p>
<p>So tam patisankhája pivejja, na patinissadždžejja. Tassa tam pivato čeva čhádejja vannenapi gandhenapi rasenapi. Pivitvá ča pana sukhí assa.</p>
<p>(4) Mniši, jako kdyby zde byla smetana smíchaná dohromady s medem, máslem a melasou. Přišel by muž nemocný úplavicí. Jiný muž by mu řekl: ‚Ctěný muži, toto je smetana smíchaná dohromady s medem, máslem a melasou. Napij se jí, jestli chceš. Budeš-li jí pít, bude se ti líbit její barva, její vůně i její chuť. A když se jí napiješ, budeš potěšen.‘</p>
<p>Pak by se ten muž uváženě napil té smetany a neodmítl ji. Když jí pil, líbila se mu její barva, její vůně i její chuť. A když se jí napil, byl potěšen.</p>
<p>Mniši, podobný tomuto způsobu praktikování věcí, říkám, je ‚způsob praktikování věcí, který je šťastný v přítomnosti a má šťastné následky i v budoucnosti.‘</p>
<p>Mniši, jako když v posledním měsíci období dešťů, na podzim, na jasném bezmračném nebi vychází slunce a rozptyluje veškerou temnotu v prostoru svým jasem, světlem a září, právě tak, mniši, tento ‚způsob praktikování věcí, který je šťastný v přítomnosti a má šťastné následky i v budoucnosti‘ rozptyluje nauky všech ostatních obyčejných asketů a bráhmanů svým jasem, světlem a září.“</p>
<p>Tak pravil Vznešený. Potěšení mniši se zaradovali ze slov Vznešeného.</p>
</article>
<aside id="metaarea">
<p>Překlad <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
