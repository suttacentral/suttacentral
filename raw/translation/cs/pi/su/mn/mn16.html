<!DOCTYPE html>
<html>
<head>
<title></title>
</head>
<body>
<div id="text" lang="cs">
<section class="sutta" id="mn16">
<article>
<div class="hgroup">
<p class="division">Sbírka středně dlouhých rozprav</p>
<h1>16. Hrubost mysli</h1>
</div>
<p><span class="evam">Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě. Tam Vznešený oslovil mnichy: „Mnichové!“ „Pane,“ odpověděli mniši. Vznešený pravil:</p>
<h2>Ten, kdo neopustil pět hrubostí mysli a neodetnul pět připoutaností mysli</h2>
<p>„Mniši, že by nějaký mnich (bhikkhu), který neopustil pět hrubostí mysli (paňča čétokhilá appahíná) a neodetnul pět připoutaností mysli (paňča čétasovinibandhá asamuččhinná), mohl dosáhnout vzrůstu, nabývání a naplnění v této Dhammě a disciplíně—to není možné.</p>
<p>A kterých pět hrubostí mysli neopustil?</p>
<p>(1) Zde mnich pochybuje, je nejistý, nerozhodný a nedůvěřivý ohledně Učitele, a takto se jeho mysl nekloní k horlivosti, oddanosti, vytrvalosti a snaze—to je první hrubost mysli, kterou neopustil.</p>
<p>(2) A dále mnich pochybuje, je nejistý, nerozhodný a nedůvěřivý ohledně Dhammy, a takto se jeho mysl nekloní k horlivosti, oddanosti, vytrvalosti a snaze—to je druhá hrubost mysli, kterou neopustil.</p>
<p>(3) A dále mnich pochybuje, je nejistý, nerozhodný a nedůvěřivý ohledně Sanghy, a takto se jeho mysl nekloní k horlivosti, oddanosti, vytrvalosti a snaze—to je třetí hrubost mysli, kterou neopustil.</p>
<p>(4) A dále mnich pochybuje, je nejistý, nerozhodný a nedůvěřivý ohledně cvičení, a takto se jeho mysl nekloní k horlivosti, oddanosti, vytrvalosti a snaze—to je čtvrtá hrubost mysli, kterou neopustil.</p>
<p>(5) A dále je mnich rozhněvaný, hrubý, podrážděný a nespokojený vůči svým společníkům v čistém životě, a takto se jeho mysl nekloní k horlivosti, oddanosti, vytrvalosti a snaze—to je pátá hrubost mysli, kterou neopustil.</p>
<p>To je oněch pět hrubostí mysli, které neopustil.</p>
<p>A kterých pět připoutaností mysli neodetnul?</p>
<p>(1) Zde mnich není oproštěn od vášně, tužby, lásky, žízně, horečnatosti a toužení vůči smyslným požitkům (káme), a takto se jeho mysl nekloní k horlivosti, oddanosti, vytrvalosti a snaze—to je první připoutanost mysli, kterou neodetnul.</p>
<p>(2) A dále mnich není oproštěn od vášně, tužby, lásky, žízně, horečnatosti a toužení vůči tělu (káje), a takto se jeho mysl nekloní k horlivosti, oddanosti, vytrvalosti a snaze—to je druhá připoutanost mysli, kterou neodetnul.</p>
<p>(3) A dále mnich není oproštěn od vášně, tužby, lásky, žízně, horečnatosti a toužení vůči hmotě [tělesnosti] (rúpe), a takto se jeho mysl nekloní k horlivosti, oddanosti, vytrvalosti a snaze—to je třetí připoutanost mysli, kterou neodetnul.</p>
<p>(4) A dále mnich jí tolik, dokud jeho břicho není plné a oddává se potěšení ležení, povalování a ospalosti, a takto se jeho mysl nekloní k horlivosti, oddanosti, vytrvalosti a snaze—to je čtvrtá připoutanost mysli, kterou neodetnul.</p>
<p>(5) A dále mnich žije svatý život [s touto myšlenkou]: ‚Touto ctností, touto praxí, touto askezí, tímto svatým životem se stanu některým [vyšším či nižším] bohem‘, a takto se jeho mysl nekloní k horlivosti, oddanosti, vytrvalosti a snaze—to je pátá připoutanost mysli, kterou neodetnul.</p>
<p>To je oněch pět připoutaností mysli, které neodetnul.</p>
<p>Mniši, že by nějaký mnich, který neopustil těchto pět hrubostí mysli a neodetnul těchto pět připoutaností mysli, mohl dosáhnout vzrůstu, nabývání a naplnění v této Dhammě a disciplíně—to není možné.</p>
<h2>Ten, kdo opustil pět hrubostí mysli a odetnul pět připoutaností mysli</h2>
<p>„Mniši, že by nějaký mnich, který opustil pět hrubostí mysli (paňča čétokhilá pahíná) a odetnul pět připoutaností mysli (paňča čétasovinibandhá susamuččhinná), mohl dosáhnout vzrůstu, nabývání a naplnění v této Dhammě a disciplíně—to je možné.</p>
<p>A kterých pět hrubostí mysli opustil?</p>
<p>(1) Zde mnich nepochybuje , není nejistý, nerozhodný ani nedůvěřivý ohledně Učitele, a takto se jeho mysl kloní (čittam namati) k horlivosti (átappája), oddanosti (anujogája), vytrvalosti (sátaččája) a snaze (padhánája)—to je první hrubost mysli, kterou opustil.</p>
<p>(2) A dále mnich nepochybuje, není nejistý, nerozhodný ani nedůvěřivý ohledně Dhammy, a takto se jeho mysl kloní k horlivosti, oddanosti, vytrvalosti a snaze—to je druhá hrubost mysli, kterou opustil.</p>
<p>(3) A dále mnich nepochybuje, není nejistý, nerozhodný ani nedůvěřivý ohledně Sanghy, a takto se jeho mysl kloní k horlivosti, oddanosti, vytrvalosti a snaze—to je třetí hrubost mysli, kterou opustil.</p>
<p>(4) A dále mnich nepochybuje, není nejistý, nerozhodný ani nedůvěřivý ohledně cvičení, a takto se jeho mysl kloní k horlivosti, oddanosti, vytrvalosti a snaze—to je čtvrtá hrubost mysli, kterou opustil.</p>
<p>(5) A dále mnich není rozhněvaný, hrubý, podrážděný ani nespokojený vůči svým společníkům v čistém životě, a takto se jeho mysl kloní k horlivosti, oddanosti, vytrvalosti a snaze—to je pátá hrubost mysli, kterou opustil.</p>
<p>To je oněch pět hrubostí mysli, které opustil.</p>
<p>A kterých pět připoutaností mysli odetnul?</p>
<p>(1) Zde je mnich oproštěn od vášně (vítarágo), tužby (vigataččhando), lásky (vigatapémo), žízně (vigatapipáso), horečnatosti (vigatapariláho) a toužení (vigatatanho) vůči smyslným požitkům (káme), a takto se jeho mysl kloní k horlivosti, oddanosti, vytrvalosti a snaze—to je první připoutanost mysli, kterou odetnul.</p>
<p>(2) A dále je mnich oproštěn od vášně, tužby, lásky, žízně, horečnatosti a toužení vůči tělu (káje), a takto se jeho mysl kloní k horlivosti, oddanosti, vytrvalosti a snaze—to je druhá připoutanost mysli, kterou odetnul.</p>
<p>(3) A dále je mnich oproštěn od vášně, tužby, lásky, žízně, horečnatosti a toužení vůči hmotě (tělesnosti) (rúpe), a takto se jeho mysl kloní k horlivosti, oddanosti, vytrvalosti a snaze—to je třetí připoutanost mysli, kterou odetnul.</p>
<p>(4) A dále mnich nejí tolik, dokud jeho břicho není plné a neoddává se potěšení ležení, povalování a ospalosti, a takto se jeho mysl kloní k horlivosti, oddanosti, vytrvalosti a snaze—to je čtvrtá připoutanost mysli, kterou odetnul.</p>
<p>(5) A dále mnich nežije svatý život [s touto myšlenkou]: ‚Touto ctností, touto praxí, touto askezí, tímto svatým životem se stanu některým [vyšším či nižším] bohem‘, a takto se jeho mysl kloní k horlivosti, oddanosti, vytrvalosti a snaze—to je pátá připoutanost mysli, kterou odetnul.</p>
<p>To je oněch pět připoutaností mysli, které odetnul.</p>
<p>Mniši, že by nějaký mnich, který opustil těchto pět hrubostí mysli a odetnul těchto pět připoutaností mysli, mohl dosáhnout vzrůstu, nabývání a naplnění v této Dhammě a disciplíně—to je možné.</p>
<p>A dále</p>
<p>(1) Rozvíjí základ nadobyčejné síly (iddhipádam bhávéti) spočívající v soustředění (samádhi) vůle (čhanda) a snahy (padhána).</p>
<p>(2) Rozvíjí základ nadobyčejné síly spočívající v soustředění energie (vírija) a snahy.</p>
<p>(3) Rozvíjí základ nadobyčejné síly spočívající v soustředění mysli (čitta) a snahy.</p>
<p>(4) Rozvíjí základ nadobyčejné síly spočívající v soustředění analýzy [zkoumání] (vímamsa) a snahy.</p>
<p>(5) Rozvíjí horlivost [námahu] (ussolhí) .</p>
<p>Mnich, který je obdařen těmito patnácti členy, obsahujícími horlivost [námahu], je schopný odvrácení (bhabbo abhinibbidája), schopný probuzení (bhabbo sambodhája), schopný dosažení nepřekonatelného vyproštění z jha [strasti] (bhabbo anuttarassa jogakhémassa adhigamája).</p>
<p>Jako kdyby, mniši, slepice měla osm, deset nebo dvanáct vajec, která by správně vyseděla, správně zahřívala a správně vychovala. I když v té slepici nevyvstane přání: ‚Kéž by má kuřátka prorazila špičkou drápku nebo zobáčkem skořápku vejce a šťastně se vyklubala‘, přesto je možné, že kuřátka prorazí špičkou drápku nebo zobáčkem skořápku vejce a šťastně se vyklubou.</p>
<p>Podobně mnich, který je obdařen těmito patnácti členy, obsahujícími horlivost [námahu], je schopný odvrácení, schopný probuzení, schopný dosažení nepřekonatelného vyproštění z jha [strasti].</p>
<p>Tak pravil Vznešený. Spokojení mniši se zaradovali ze slov Vznešeného.</p>
</article>
<aside id="metaarea">
<p>Překlad <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
