<!DOCTYPE html>
<html>
<head>
<title></title>
</head>
<body>
<div id="text" lang="cs">
<section class="sutta" id="mn61">
<article>
<div class="hgroup">
<p class="division">Sbírka středně dlouhých rozprav</p>
<h1>61. Poučení Ráhuly v Mangovém parku</h1>
</div>
<h2>Úvod—nebezpečí lhaní</h2>
<p><span class="evam">Tak jsem slyšel</span>. Jednou Vznešený prodléval v Bambusovém háji, ve Veverčím parku u Rádžagahy. Tehdy ctihodný Ráhula pobýval v Mangovém parku. Tehdy Vznešený k večeru ukončil svou meditaci a odebral se do mangového parku, kde prodléval ctihodný Ráhula. Když ctihodný Ráhula uviděl Vznešeného v dálce přicházet, připravil mu místo k sezení a vodu na nohy. Vznešený se usadil na připravené místo, umyl si nohy, a ctihodný Ráhula, když Vznešeného pozdravil, usedl stranou.</p>
<p>Poté, co Vznešený zanechal trochu zbylé vody v nádobě, oslovil ctihodného Ráhulu: „Vidíš, Ráhulo, ten nepatrný zbytek vody, co zůstal v nádobě?“ „Ano, pane.“ „Právě tak nepatrný, Ráhulo, je asketický život těch, kteří se nestydí vědomě vyslovit lež.“ Když potom Vznešený ten nepatrný zbytek vody odhodil, oslovil ctihodného Ráhulu: „Vidíš, Ráhulo, ten nepatrný zbytek odhozené vody?“ „Ano, pane.“ „Právě tak odhozený, Ráhulo, je asketický život těch, kteří se nestydí vědomě vyslovit lež.“ „Potom, když Vznešený převrátil onu nádobu, oslovil ctihodného Ráhulu: „Vidíš, Ráhulo, tu převrácenou nádobu na vodu?“ „Ano, pane.“ „Právě tak zvrácený, Ráhulo, je asketický život těch, kteří se nestydí vědomě vyslovit lež.“ Potom, když Vznešený nádobu opět postavil, oslovil ctihodného Ráhulu: „Vidíš, Ráhulo, jak je tato nádoba dutá a prázdná?“ „Ano, pane.“ „Právě tak dutý a prázdný, Ráhulo, je asketický život těch, kteří se nestydí vědomě vyslovit lež.</p>
<p>Jako když králův slon, urostlý, s kly přerostlými jako oj, který je na bojišti jako doma, když jde do boje, koná své dílo předníma i zadníma nohama, koná své dílo přední i zadní částí, koná své dílo hlavou i ušima, koná své dílo kly a ocasem, jen trup si chrání. Tu si vodič slona pomyslí: ‚Tento králův slon… se svého života nevzdá.‘ Jestliže však, Ráhulo, králův slon… své dílo koná i trupem, tu si vodič slona pomyslí: ‚Tento králův slon… se vzdal svého života, nyní již neplatí pro králova slona nic, co by měl zakázáno.‘</p>
<p>Právě tak, Ráhulo, tvrdím, že pro toho, kdo vědomě lže (sampadžánamusáváde), není žádného zla (pápam), které by nebyl schopen vykonat. Proto, Ráhulo, by ses měl takto cvičit: ‚Ani v žertu nebudu říkat lež.‘</p>
<h2>Prohlížení vlastních činů</h2>
<p>Co myslíš, Ráhulo, k jakému účelu slouží zrcadlo?“ „K sebeprohlížení.“</p>
<p>„Právě tak, Ráhulo, bys měl neustále prohlížet své konání tělem (kájéna kammam), konání řečí (váčája kammam) a konání myslí (manasá kammam).</p>
<p>(1) Chystáš—li se vykonat nějaký čin tělem… řečí… myslí, měl bys ho takto prohlížet: ‚Vede tento čin tělem… řečí… myslí, který se chystám vykonat, k mému ublížení (bjábádhá) nebo k ublížení někomu jinému nebo k ublížení oběma? Je to neprospěšný (akusalam) čin tělem… řečí… myslí, který přináší strast (dukkhudrajam) a má strastné následky (dukkhavipákan,ti)?‘</p>
<p>Jestliže bys při prohlížení poznal: ‚Tento čin tělem… řečí… myslí, který se chystám vykonat, vede k mému ublížení nebo k ublížení někomu jinému nebo k ublížení oběma. Je to neprospěšný čin tělem… řečí… myslí, který přináší strast a má strastné následky,‘ pak bys takový čin tělem… řečí… myslí vůbec neměl konat (na karaníjam).</p>
<p>Jestliže bys však při prohlížení poznal: ‚Tento čin tělem… řečí… myslí, který se chystám vykonat, nevede k mému ublížení nebo k ublížení někomu jinému nebo k ublížení oběma. Je to prospěšný (kusalam) čin tělem… řečí… myslí, který přináší štěstí (sukhudrajam) a má šťastné následky (sukhavipákan,ti),‘ pak bys takový čin tělem… řečí… myslí měl konat (karaníjam).</p>
<p>(2) Rovněž když právě vykonáváš nějaký čin tělem… řečí… myslí, měl bys ho takto prohlížet: ‚Vede tento čin tělem… řečí… myslí, který právě vykonávám, k mému ublížení nebo k ublížení někomu jinému nebo k ublížení oběma? Je to neprospěšný čin tělem… řečí… myslí, který přináší strast a má strastné následky?‘</p>
<p>Jestliže bys při prohlížení poznal: ‚Tento čin tělem… řečí… myslí, který právě vykonávám, vede k mému ublížení nebo k ublížení někomu jinému nebo k ublížení oběma. Je to neprospěšný čin tělem… řečí… myslí, který přináší strast a má strastné následky,‘ pak bys takový čin tělem… řečí… myslí měl přestat konat.</p>
<p>Jestliže bys však při prohlížení poznal: ‚Tento čin tělem… řečí… myslí, který právě vykonávám, nevede k mému ublížení nebo k ublížení někomu jinému nebo k ublížení oběma. Je to prospěšný čin tělem… řečí… myslí, který přináší štěstí a má šťastné následky,‘ pak bys v takovém činu tělem… řečí… myslí měl pokračovat.</p>
<p>(3) Rovněž když jsi již vykonal nějaký čin tělem… řečí… myslí, měl bys ho takto prohlížet: ‚Vede tento čin tělem… řečí… myslí, který jsem vykonal, k mému ublížení nebo k ublížení někomu jinému nebo k ublížení oběma? Je to neprospěšný čin tělem… řečí… myslí, který přináší strast a má strastné následky?‘</p>
<p>Jestliže bys při prohlížení poznal: ‚Tento čin tělem… řečí… myslí, který jsem vykonal, vede k mému ublížení nebo k ublížení někomu jinému nebo k ublížení oběma. Je to neprospěšný čin tělem… řečí… myslí, který přináší strast a má strastné následky,‘ pak bys takový čin tělem… řečí… myslí měl ukázat, odhalit a objasnit svému učiteli nebo svým moudrým společníkům v čistém životě, a když jsi ho takto ukázal , odhalil a objasnil, měl bys v budoucnu dbát na sebekontrolu.</p>
<p>Jestliže bys však při prohlížení poznal: ‚Tento čin tělem… řečí… myslí, který jsem vykonal, nevede k mému ublížení nebo k ublížení někomu jinému nebo k ublížení oběma. Je to prospěšný čin tělem… řečí… myslí, který přináší štěstí a má šťastné následky,‘ pak bys měl prodlévat s nadšením a radostí, a dnem i nocí se nadále cvičit v prospěšných věcech.</p>
<p>Ráhulo, kteříkoli asketové či bráhmani v minulosti očisťovali… nyní očisťují… v budoucnu budou očisťovat své činy tělem… řečí… myslí, ti všichni je očisťovali… očisťují… budou očisťovat jen tímto neustálým sebeprohlížením.</p>
<p>Proto byste se, Ráhulo, měli takto cvičit: ‚Neustálým sebeprohlížením očistíme své činy tělem… řečí… myslí.‘“</p>
<p>Tak pravil Vznešený. Spokojený ctihodný Ráhula se zaradoval ze slov Vznešeného.</p>
</article>
<aside id="metaarea">
<p>Překlad <span class="author">Josef Marx</span>, úprava a editace<span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
