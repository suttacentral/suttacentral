<!DOCTYPE html>
<html>
<head>
<title></title>
<meta author="Bhikkhu Gavésakó">
</head>
<body>
<div id="text" lang="cs">
<section class="sutta" id="ud3.10">
<article>
<div class="hgroup">
<p class="division">Khuddaka Nikāya</p>
<p>Proslovy</p>
<h1>3.10. Pozorování světa</h1>
</div>
<p>Tak jsem slyšel. Jednou Vznešený prodléval v Uruvéle, na břehu řeky Néraňdžary u kořene stromu Bódhi, nedlouho po svém probuzení. Tehdy Vznešený usedl na sedm dní do jedné polohy a zakoušel blaho osvobození. Pak, po těchto sedmi dnech, Vznešený vystoupil ze stavu soustředění a rozhlédl se po světě okem Probuzeného. Jak se rozhlížel po světě okem Probuzeného, Vznešený viděl bytosti trýzněné různými muky a sžírané různými horečnatými žádostmi zrozenými z vášně, nenávisti a zaslepenosti.</p>
<p>Poté Vznešený, jsa si vědom významu oné chvíle, pronesl tento výrok:</p>
<blockquote class="gatha">
<p>Tento trýzněný svět je ve vleku doteků<br>
a nazývá chorobu svým Já.<br>
Jakkoli se o tom domýšlejí,<br>
je tomu vždy jinak.<br>
Svět, jenž se vždy stává něčím jiným,<br>
lpí na bytí a je ve vleku bytí,<br>
přesto se však těší z bytí.<br>
Ale z čeho se těší, to přináší strach,<br>
a čeho se bojí, to je strast.<br>
Tento svatý život je však veden<br>
za účelem úplného opuštění bytí.</p>
</blockquote>
<p>Ti asketi a bráhmani, kteří prohlašovali, že vysvobození z bytí je možné skrze [nějaký zvláštní druh] bytí – nikdo z nich, pravím, se nevysvobodil z bytí. Ti asketi a bráhmani, kteří prohlašovali, že únik z bytí je možný skrze nebytí – nikdo z nich, pravím, neunikl z bytí. Tato strast vzniká v závislosti na přivlastňování. S vyhlazením veškerého uchopování nevzniká žádná strast.</p>
<blockquote class="gatha">
<p>Pohleď na lidi v tomto světě, přemožené nevědomostí,<br>
jak vstoupili v bytí, radují se z bytí<br>
a nejsou [z něho] osvobozeni.<br>
Ať jsou jakékoli stavy bytí, kdekoli,<br>
všechny tyto stavy jsou nestálé, strastné a pomíjivé.<br>
Kdo toto vidí s dokonalým porozuměním<br>
tak, jak to skutečně je,<br>
opustí toužení po bytí, ale netěší se z nebytí.<br>
Vyhasnutí je vyhlazení veškerého toužení,<br>
úplné vymizení a ustání.<br>
Takto vyhaslého mnicha, jenž nic neuchopuje,<br>
nečeká žádné další bytí.<br>
Mára je poražen, bitva je vyhrána:<br>
ten, kdo je „takový“,<br>
překonal všechny stavy bytí.</p>
</blockquote>
</article>
<aside id="metaarea">
<p>Z páli a angličtiny přeložil <span class="author">Bhikkhu Gavésakó</span>.</p>
<p>(C) Přátelé Dhammy: http://dhamma.wz.cz/textarchive.htm</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
