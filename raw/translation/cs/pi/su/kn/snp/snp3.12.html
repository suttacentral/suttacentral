<!DOCTYPE html>
<html>
<head>
<meta charset="utf8">
<meta author="Štěpán Chromovský, Bhikkhu Gavésakó">
<title></title>
</head>
<body>
<div id="text" lang="cs">
<section class="sutta" id="snp3.12">
<article>
<div class="hgroup">
<p class="division">Suttanipáta</p>
<h1>3.12. Dvajatánupassaná-sutta Zvažování dvojic</h1>
</div>
<p>Tak jsem slyšel. Jednou Vznešený prodléval nedaleko Sávatthí, ve Východní zahradě, v paláci Migárovy matky. Tehdy, ve sváteční den, patnáctého dne za úplňku, seděl Vznešený k večeru pod širým nebem, obklopen mnišskou obcí. Rozhlédl se kolem po mnišské obci, jež byla naprosto tichá, a pak mnichy oslovil:</p>
<p>Bude-li se vás, mniši, někdo ptát: „Proč nasloucháte oněm naukám, jež jsou dobré, ušlechtilé, spásné a vedou k probuzení?“ měli byste mu odpovědět: „Abychom poznali tak, jak [skutečně] jsou, dvojice jevů.“ – „A o jaké dvojici mluvíte?“ – „Toto je utrpení, toto je vznik utrpení“ – to je první úvaha. „Toto je ustání utrpení, toto je cesta vedoucí k ustání utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní (<i>ditthé va dhammé aňňá</i>), anebo, zbývá-li něco, nenávrat (<i>sati vá upádisésé anágámitá</i>).</p>
<p>Tak pravil Vznešený. A když Blažený (<i>Sugato)</i> toto řekl, Mistr (<i>Satthá)</i>dále pravil:</p>
<blockquote class="gatha"><p>Ti, kdo neznají utrpení a vznik utrpení,<br>ani kde všechno utrpení beze zbytku ustává,<br>ti neznají stezku vedoucí k utišení utrpení</p>
<p>a postrádajíce osvobození mysli (čétovimutti) <br>i osvobození porozuměním (paňňávimutti),<br>nedokážou učinit konec [strasti].<br>Ti, věru, zakoušejí zrození a stárnutí.</p>
<p>Ti, kdo znají utrpení a vznik utrpení,<br>a kde všechno utrpení beze zbytku ustává,<br>ti znají i stezku vedoucí k utišení utrpení</p>
<p>a obdařeni osvobozením mysli<br>i osvobozením díky porozumění,<br>dokážou učinit konec [strasti].<br>Ti již nezakoušejí zrození a stárnutí.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli přivlastňování“ – to je první úvaha. „S úplným vymizením a ustáním přivlastňování nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Strasti světa, ve svých nespočetných podobách,<br>vznikají díky přivlastňování.<br>Nevědomý pošetilec, jenž si vytváří vlastnictví,<br>zakouší utrpení znovu a znovu.<br>Proto by si rozumný člověk neměl vytvářet vlastnictví,<br>vidí-li zrod a vznikání strasti.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli nevědomosti“ – to je první úvaha. „S úplným vymizením a ustáním nevědomosti nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Ti, kdo znovu a znovu procházejí<br>koloběhem zrození a smrti v té či oné formě bytí,<br>takto putují jen díky své nevědomosti.</p>
<p>Tato nevědomost je totiž velká zaslepenost,<br>díky níž toto putování tak dlouho trvá.<br>Avšak bytosti obdařené věděním<br>již nevstupují do dalšího bytí.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli formacím“ – to je první úvaha. „S úplným vymizením a ustáním formací nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Ať vzniká jakékoliv utrpení,<br>je to vše kvůli formacím (sankhárá).<br>S ustáním formací<br>nevzniká žádné utrpení.</p>
<p>Pro toho, kdo zná toto nebezpečí,<br>že „utrpení je podmíněno formacemi“,<br>s utišením všech formací, s ustáním vjemů,<br>dochází k vyhlazení utrpení.</p>
<p>Ti, kdo toto znají tak, jak to [skutečně] je,<br>moudří muži se správným zřením a věděním,<br>ti překonali Márova pouta svým správným porozuměním<br>a již nevstupují do dalšího bytí.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli vědomí“ – to je první úvaha. „S úplným vymizením a ustáním vědomí nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Ať vzniká jakékoliv utrpení, <br>je to vše kvůli vědomí (viňňána).<br>S ustáním vědomí<br>nevzniká žádné utrpení.</p>
<p>Mnich, jenž zná toto nebezpečí,<br>že „utrpení je podmíněno vědomím“,<br>s utišením vědomí<br>bez žádosti zcela vyhasne (niččháto parinibbuto ti).</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli doteku“ – to je první úvaha. „S úplným vymizením a ustáním doteku nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Ti, kdo jsou ve vleku doteků (phassa) <br>a následují tok bytí,<br>kráčejíce po špatné stezce,<br>jsou vzdáleni od zničení pout.</p>
<p>Avšak ti, kdo plně porozuměli doteku<br>a radují se z utišení díky svému poznání,<br>ti, věru, díky pochopení doteku<br>bez žádosti zcela vyhasnou.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli pociťování“ – to je první úvaha. „S úplným vymizením a ustáním pociťování nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Cokoliv je pociťováno, uvnitř i vně,<br>jako příjemné (sukha) či nepříjemné (dukkha) <br>nebo ani-příjemné-ani-nepříjemné (adukkhamasukha),</p>
<p>když to mnich chápe jako strastné,<br>svou povahou klamné a pomíjivé,<br>když znovu a znovu pozoruje, jak to zaniká,<br>tak díky vyhlazení pocitů<br>bez žádosti zcela vyhasne.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli toužení“ – to je první úvaha. „S úplným vymizením a ustáním toužení nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Člověk, jenž je doprovázen toužením (tanhá),<br>putuje dlouhou dobu<br>a nevystoupí z koloběhu bytí<br>v tom či onom stavu.</p>
<p>Mnich, jenž zná toto nebezpečí,<br>že „toužení je vznikem utrpení“,<br>měl by kráčet s bdělou pozorností,<br>prost toužení i ulpívání.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli uchopování“ – to je první úvaha. „S úplným vymizením a ustáním uchopování nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Uchopováním je podmíněno bytí (bhava);<br>co vstoupilo v bytí, směřuje k utrpení;<br>pro zrozené je tu smrt:<br>takový je vznik utrpení.</p>
<p>Proto moudří muži se správným porozuměním,<br>kteří vyhladili uchopování a poznali konec zrození (džátikkhajo),<br>již nevstupují do dalšího bytí.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli aktivitě“ – to je první úvaha. „S úplným vymizením a ustáním aktivity nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Ať vzniká jakékoliv utrpení,<br>je to vše kvůli aktivitě (árambha).<br>S ustáním aktivity<br>nevzniká žádné utrpení.</p>
<p>Mnich, jenž zná toto nebezpečí,<br>že „utrpení je podmíněno aktivitou“,<br>zanecháním veškeré aktivity<br>je osvobozen, prost aktivity.</p>
<p>Jeho toužení po bytí (bhavatanhá) je odťato,<br>jeho mysl je klidná,<br>překonal koloběh zrozování<br>a není již pro něj dalšího bytí.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli výživě“ – to je první úvaha. „S úplným vymizením a ustáním výživy nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Ať vzniká jakékoliv utrpení,<br>je to vše kvůli výživě (áhára).<br>S ustáním výživy<br>nevzniká žádné utrpení.</p>
<p>Mnich, jenž zná toto nebezpečí,<br>že „utrpení je podmíněno výživou“,<br>když plně porozuměl veškeré výživě<br>a je nezávislý na veškeré výživě,</p>
<p>když dokonale poznal zdraví<br>díky úplnému zničení zákalů (ásavakkhaja) –<br>cvičící [mnich], po úvaze,<br>stojí [pevně] v Učení, má poznání<br>a vymyká se označení (sankham na upéti).</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Ať vzniká jakékoliv utrpení, je to vše kvůli vzrušení“ – to je první úvaha. „S úplným vymizením a ustáním vzrušení nevzniká žádné utrpení“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Ať vzniká jakékoli utrpení,<br>je to vše kvůli vzrušení (iňdžita). <br>S ustáním vzrušení<br>nevzniká žádné utrpení.</p>
<p>Mnich, jenž zná toto nebezpečí,<br>že „utrpení je podmíněno vzrušením“,<br>opustí proto pnutí emocí, ukončí formace<br>a měl by kráčet s bdělou pozorností,<br>prost emocí a uchopování.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Kdo je závislý, u toho je chvění“ – to je první úvaha. „Kdo je nezávislý, ten se nechvěje“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Kdo je nezávislý, ten se nechvěje (anissito na čalati), <br>ale kdo je závislý a uchopuje bytí<br>v tom či onom stavu,<br>ten nikdy nepřestane putovat (samsáram nátivattati).</p>
<p>Mnich, jenž zná toto nebezpečí,<br>že „v závislostech číhá velká hrozba“,<br>měl by kráčet s bdělou pozorností,<br>nezávisle, bez uchopování.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „Nehmotné stavy, mniši, jsou klidnější než hmotné stavy“ – to je první úvaha. „Ustání je klidnější než nehmotné stavy“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Bytosti obdařené hmotnou formou<br>i ty, žijící v nehmotném světě,<br>neznajíce ustání (nirodha),<br>vstupují do dalšího bytí.</p>
<p>Avšak ti, kdo plně porozuměli hmotné formě<br>a nezůstali vězet v nehmotném,<br>jsou vysvobozeni v ustání<br>a smrt nechali za sebou.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „To, mniši, co svět s jeho bohy, Máry a Brahmy, s jeho pokolením asketů a bráhmanů, bohů a lidí považuje za pravdu, ušlechtilí se svým dokonalým porozuměním vidí tak, jak to [skutečně] je, totiž jako klam“ – to je první úvaha. „To, mniši, co svět s jeho bohy, Máry a Brahmy, s jeho pokolením asketů a bráhmanů, bohů a lidí považuje za klam, ušlechtilí se svým dokonalým porozuměním vidí tak, jak to [skutečně] je, totiž jako pravdu“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Pohleď na tento svět s jeho bohy,<br>jak považuje ne-Já za Já,<br>a ponořen v jménu-a-hmotě<br>si myslí, že „toto je pravda (sačča)“.</p>
<p>Jakkoli se o tom domýšlejí (jéna jéna hi maňňanti),<br>je tomu vždy jinak (tato tam hoti aňňathá).<br>V tom je totiž onen klam,<br>neboť vše pomíjivé má klamnou povahu.</p>
<p>Vyhasnutí však nemá klamnou povahu (amosadhammam nibbánam).<br>To ušlechtilí pravdivě vědí.<br>Díky pochopení pravdy<br>jsou bez žádosti, dokonale vyhaslí.</p></blockquote>
<p>Zeptá-li se vás, někdo, mniši: „A lze správně uvažovat o dvojicích ještě jiným způsobem?“ měli byste mu odpovědět: „Ano, lze.“ – „A jak tedy?“ – „To, mniši, co svět s jeho bohy, Máry a Brahmy, s jeho pokolením asketů a bráhmanů, bohů a lidí považuje za slast, ušlechtilí se svým dokonalým porozuměním vidí tak, jak to [skutečně] je, totiž jako strast“ – to je první úvaha. „To, mniši, co svět s jeho bohy, Máry a Brahmy, s jeho pokolením asketů a bráhmanů, bohů a lidí považuje za strast, ušlechtilí se svým dokonalým porozuměním vidí tak, jak to [skutečně] je, totiž jako slast“ – to je druhá úvaha. U mnicha, jenž takto správně uvažuje o dvojicích a je bystrý, horlivý a odhodlaný, lze očekávat jeden ze dvou plodů: buď konečné poznání zde a nyní, anebo, zbývá-li něco, nenávrat.</p>
<p>Tak pravil Vznešený. A když Blažený toto řekl, Mistr dále pravil:</p>
<blockquote class="gatha"><p>Tvary, zvuky, chutě, vůně, dotyky<br>a všechny představy<br>jsou příjemné, půvabné a milé,<br>dokud „existují“.</p>
<p>Svět s jeho bohy to považuje za slast,<br>avšak to, že končí,<br>to je pro ně strast.</p>
<p>Ustání osobnosti (sakkájass’uparodhanam) vidí ušlechtilí<br>jako pravou blaženost.<br>Toto vidí opačně než celý zbytek světa.</p>
<p>Co druzí nazývají slast,<br>to ušlechtilí označují za strast.<br>Co druzí nazývají strast,<br>to ušlechtilí znají jako slast.<br>Pohleď na toto Učení,<br>jež není snadné pochopit:<br>nevědomí jsou zde zmateni.</p>
<p>Temné je to pro ty, kdo jsou zahaleni,<br>zaslepeni jsou zde ti, kdo nevidí.<br>Avšak pro ty, kdo vidí a jsou bdělí,<br>je to odkryté jako světlo samo.<br>Tak blízko – a přesto to neznají,<br>pošetilci, nezkušení v Učení.</p>
<p>Pro ty, kdo jsou uchváceni vášní bytí (bhavarága),<br>sledují tok bytí (bhavasota)<br>a přešli do Márovy říše,<br>není snadné porozumět tomuto Učení.</p>
<p>Kdo jiný, kromě ušlechtilých,<br>si zaslouží poznat onen stav,<br>kterému když dokonale porozuměli,<br>tak bez zákalů dokonale vyhasnou?</p></blockquote>
<p>Tak pravil Vznešený. Mniši byli spokojeni a zaradovali se ze slov Vznešeného. A během tohoto výkladu byly mysli šedesáti mnichů osvobozeny od zákalů díky neuchopování (<i>anupádája ásavéhi čittáni vimuččimsu</i>).</p>
</article>
<aside id="metaarea">
<p>Překlad <span class="author">Bhikkhu Gavésakó</span>, úprava a editace <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
