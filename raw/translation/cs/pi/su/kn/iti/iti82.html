<!DOCTYPE html>
<html>
<head>
<meta charset="utf8">
<title></title>
<meta author="Štěpán Chromovský, Bhikkhu Gavésakó">
</head>
<body>
<div id="text" lang="cs">
<section class="sutta" id="iti82">
<article>
<div class="hgroup">
<p class="division">Khuddaka Nikāya</p>
<p class="subdivision">Buddhova rčení</p>
<p>Třetí kapitola</p>
<h1>82. Božské hlasy</h1>
</div>
<p>... „Tyto tři božské hlasy zaznívají čas od času mezi božstvy. Které tři?</p>
<p>Když si ušlechtilý žák oholí vlasy a vousy, oblékne si žluté (okrové) roucho a zaměří svou mysl na odchod do bezdomoví, tehdy mezi božstvy zaznívají božské hlasy: ‚Tento ušlechtilý žák zaměřil svou mysl na bitvu s Márou.‘ Toto je první božský hlas, který zaznívá čas od času mezi božstvy.</p>
<p>A dále, když ušlechtilý žák prodlévá v rozvíjení sedmi věcí, které jsou křídly k probuzení, tehdy mezi božstvy zaznívají božské hlasy: ‚Tento ušlechtilý žák svádí bitvu s Márou.‘ Toto je druhý božský hlas, který zaznívá čas od času mezi božstvy.</p>
<p>A dále, když ušlechtilý žák, jenž odstranil své zákaly, vstupuje zde a nyní do nezkaleného osvobození mysli a osvobození moudrostí (porozuměním), které uskutečnil svým vlastním přímým poznáním a prodlévá v jejich dosažení, tehdy mezi božstvy zaznívají božské hlasy: ‚Tento ušlechtilý žák zvítězil v bitvě. Poté co byl v přední bitevní linii, prodlévá vítězně.‘ Toto je třetí božský hlas, který zaznívá čas od času mezi božstvy.</p>
<p>To jsou ty tři božské hlasy, které zaznívají čas od času mezi božstvy.“ ...</p>
<blockquote class="gatha"><p>„Když vidí jak zvítězil v bitvě ten, kdo je žákem dokonale Probuzeného,<br>i bohové se mu klaní, tomuto velkému člověku, úplně dozrálému:<br>‚Buď pozdraven šlechetný člověče, jenž jsi zvítězil v čem je tak těžké zvítězit,<br>když jsi porazil armádu smrti a jsi bez zábran osvobozen.‘<br>Takto se bohové klaní tomu, kdo dosáhl cíle,<br>neboť v něm nevidí tužby, jež by ho přivedly pod vládu smrti.“ ...</p></blockquote>
</article>
<aside id="metaarea">
<p>Z páli a angličtiny přeložil <span class="author">Štěpán Chromovský</span></p>
<p>Redigoval <span class="author">Bhikkhu Gavésakó</span>.</p>
<p>(C) Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
