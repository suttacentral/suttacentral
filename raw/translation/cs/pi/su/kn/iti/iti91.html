<!DOCTYPE html>
<html>
<head>
<meta charset="utf8">
<title></title>
<meta author="Štěpán Chromovský, Bhikkhu Gavésakó">
</head>
<body>
<div id="text" lang="cs">
<section class="sutta" id="iti91">
<article>
<div class="hgroup">
<p class="division">Khuddaka Nikāya</p>
<p class="subdivision">Buddhova rčení</p>
<p>Třetí kapitola</p>
<h1>91. Živobytí</h1>
</div>
<p>... „Mniši, toto je nízký způsob živobytí, totiž shromažďování almužny. Je to způsob urážky (zneužití) ve světě—chodit s miskou v rukou a shromažďovat almužnu.</p>
<p>Může být, že rozumný syn z dobré rodiny přijímá (almužnu) ze smysluplného důvodu, aniž by byl napaden králi nebo lupiči, aniž by byl zadlužen, ani ze strachu, ani kvůli ztrátě svého živobytí, ale skrze úvahu: ‚Jsme obklopeni zrozením, stárnutím, smrtí, trápením, naříkáním, bolestí, žalem a zoufalstvím, obklopeni strastí, přemoženi strastí. Jistě lze však poznat ukončení celého tohoto množství strasti.‘</p>
<p>Tento syn z dobré rodiny, když takto odešel z domova do bezdomoví, však může být žádostivý vůči smyslným požitkům, se silnou vášní, se zlovolnou myslí, se zkaženým myšlením (záměrem), se zatemněným uvědoměním, bez jasného chápání, nesoustředěný, s rozptýlenou myslí a s nekontrolovanými smysly. Podobný oharku z pohřební hranice, žhavému na obou koncích a uprostřed pokrytému výkaly, který se nepoužívá jako palivo ani ve vesnici ani v lesích—takové je přirovnání pro tohoto jedince, říkám. Ponížený požitky světských lidí, nenaplní smysl asketického života.“ ...</p>
<blockquote class="gatha"><p>„Ponížený požitky světských lidí a smyslem asketického života—nešťastný jedinec,<br>zničený, rozprášený a ztracený jako oharek z pohřební hranice.<br>Se žlutým rouchem přes rameno, zlé povahy a neukáznění,<br>zlí, kteří zle činí, znovu vyvstanou v pekle.<br>Lepší je sníst rozžhavenou železnou kouli,<br>než takto nemravně a neukázněně pojídat almužní jídlo kraje.“ ...</p></blockquote>
</article>
<aside id="metaarea">
<p>Z páli a angličtiny přeložil <span class="author">Štěpán Chromovský</span></p>
<p>Redigoval <span class="author">Bhikkhu Gavésakó</span>.</p>
<p>(C) Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
