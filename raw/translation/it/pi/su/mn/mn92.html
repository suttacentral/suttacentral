<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="mn92">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Majjhima Nikāya 92</p>
<p>Sela Sutta</p>
<h1>Selo</h1>
</div>
<p><span class="evam">Questo ho sentito.</span> Una volta il Sublime girava per la terra degli Anguttarāpi con circa milleduecento monaci, e giunse nel locale borgo di Āpanam. Sentì ora Keniyo, il portatore di treccia, che il Sublime era giunto lì preceduto dal consueto elenco di eccelsi elogi e fama di Svegliato.</p>
<p>Allora Keniyo si recò là dov’era il Sublime, scambiò con lui i consueti rispettosi saluti e si sedette accanto a lui. Il Sublime lo rincuorò, lo sollevò, lo confortò e consolò con istruttivo colloquio ed egli, così consolato disse: “Mi conceda il signore Gotamo di pranzare domani da me con i monaci!”</p>
<p>Così invitato, il Sublime replicò: “Grande, Keniyo, la comitiva è di milleduecento monaci: e tu sei devoto dei brāhmani.”</p>
<p>Per due volte l’invito fu ripetuto e per due volte il Sublime diede la stessa risposta. Alla terza volta il Sublime acconsentì col silenzio, e Keniyo si alzò dal suo posto e ritornò al suo romitorio. Quindi egli convocò i suoi amici, colleghi, parenti e congiunti: “Sentite, cari! L’asceta Gotamo è invitato per domani a pranzo da me, insieme ai suoi uomini: vogliate prestarmi aiuto!”</p>
<p>“Volentieri, signore!” replicarono tutti: ed alcuni prepararono il focolare, altri spaccarono la legna, altri lavarono il vasellame, altri portarono i recipienti con l’acqua, ed altri infine disposero i sedili. Keniyo dal canto suo mise egli stesso in ordine il locale. In quel tempo viveva ad Āpanam il brāhmano Selo, un gran conoscitore dei tre Veda, con le parole ed i riti, con la scienza dei suoni e delle forme, e con le quintuplici leggende: un commentatore e discettatore, fornito, secondo il giudizio del mondo, di tutti gli attributi di un grande uomo, uno che insegnava i testi a trecento discepoli. E Keniyo era in quel tempo assai devoto al sacerdote Selo. Proprio allora Selo, recandosi a passeggio con i suoi trecento discepoli, giunse al romitorio di Keniyo, e osservò come tutti si davano gran da fare. Allora chiese: “Forse presso il signor Keniyo si celebrano le nozze della figlia, o del figlio, o si prepara un grande sacrificio, o si è invitato per domani a pranzo il re di Maghadhā, Seniyo Bimbisāro, col suo esercito?”</p>
<p>“Niente di tutto ciò. Però un grande sacrificio è stato da me preparato. L’asceta Gotamo, il discendente dei Sakyā, che ha rinunciato alla loro eredità, lo Svegliato, è stato da me invitato a pranzo per domani, insieme con i suoi monaci.”</p>
<p>“Lo Svegliato, Keniyo, dici?”</p>
<p>“Lo Svegliato, Selo, dico!”</p>
<p>Selo il brāhmano pensò: “Questa parola ‘Svegliato’, si sente assai di rado nel mondo! Però nei nostri testi sono indicati i trentadue attributi, dotato dei quali, un grande uomo ha aperte innanzi a sé due sole vie. Se resta a casa, diviene un re, un sovrano giusto e virtuoso, imperatore della terra, protettore del popolo, dotato delle sette gemme: quella del dominio, degli elefanti, dei cavalli, dei gioielli, delle donne, dei cittadini e dei ministri. Ed egli avrà oltre cento figli, valorosi, eroici, distruttori degli eserciti nemici: così egli reggerà e governerà solo con la giustizia, senza verghe e senza spada, tutta questa terra cinta dal mare. Se però rinuncia alla casa per l’ascetica povertà, allora diviene un santo, perfetto Svegliato, uno svelatore del mondo.’ E quindi chiese: “Dove si trova adesso il signore Gotamo, il santo, il perfetto Svegliato?”</p>
<p>“Là, Selo, dove si stende l’azzurra linea del bosco.”</p>
<p>E il sacerdote Selo si diresse là dov’era il Sublime con i suoi trecento discepoli: ma prima disse loro: “Procedete insieme, miei signori, passo per passo, senza fare chiasso perché questi sommi sono di difficile accesso, come leoni solitari. E quando io sarò in colloquio con l’asceta Gotamo, non interrompete con questioni secondarie, ma vogliate aspettare la fine del discorso!”</p>
<p>Giunto presso il Sublime egli scambiò cortese saluto, notevoli, amichevoli parole, e si sedette accanto. Seduto accanto Selo pensò: ‘L’asceta Gotamo è dotato di tutti i trentadue attributi di un grande uomo, al completo: eppure non so se egli è uno Svegliato o no. Ma io ho sentito dire, dai sacerdoti anziani e dai loro maestri, che i santi, perfetti Svegliati si manifestano, se sono lodati. E se ora salutassi l’asceta Gotamo con versi appropriati?’ E Selo pronunciò questi versi:</p>
<blockquote class="gatha">
<p>“Perfetto tu hai il corpo, o Signore, benfatto, splendente;<br>
forti le membra, aureo il colore, bianchissimi i denti.<br>
Tutti i segni di nobile nato guerriero<br>
sono in te manifesti, i segni della tua grandezza.<br>
Con l’occhio raggiante, il lieto sembiante e l’alto andamento,<br>
tu splendi tra gli asceti come sole in firmamento.<br>
Mendicante di sì bello aspetto e d’aureo splendore,<br>
perché mai, con queste tue doti, l’asceta tu fai?<br>
Per essere re tu sei nato, guerriero, sovrano,<br>
signore dell’indica terra recinta dal mare.<br>
Guerrieri e principi superbi saranno ai tuoi ordini:<br>
reggili, o Gotamo, quale re dei re, pastore di popoli!”</p>
</blockquote>
<p>E il Sublime rispose:</p>
<blockquote class="gatha">
<p>“Un re sono, sì, o Selo, ma un re della dottrina:<br>
con la dottrina reggo il regno, un regno insuperabile.”</p>
</blockquote>
<p>E Selo replicò:</p>
<blockquote class="gatha">
<p>“Saresti tu allora, come tu dici, il perfetto Svegliato,<br>
il re della dottrina, che con la dottrina regge il suo regno?<br>
Chi è il tuo successore, chi è il discepolo, che dopo di te<br>
girerà la ruota della dottrina, girata da te?”</p>
</blockquote>
<p>E il Sublime rispose:</p>
<blockquote class="gatha">
<p>“La ruota girata da me, l’incomparabile ruota della dottrina,<br>
sarà, o Selo, girata da Sāriputto, dopo il Compiuto.<br>
Il conoscibile ho conosciuto, il compibile ho compiuto,<br>
il lasciabile ho lasciato: perché sono, o sacerdote, uno Svegliato.<br>
Non dubitare perciò di me, abbi fede in me:<br>
difficile è, o brāhmano, rivedere uno Svegliato.<br>
Quel che di rado si vede nel mondo, quello io sono:<br>
un medico, un artista senza pari, un perfetto Svegliato.<br>
Sommo santo e senza pari vincitore della Morte,<br>
vittorioso, sicuro, sereno dimoro in letizia.”</p>
</blockquote>
<p>A queste parole Selo il sacerdote si rivolse ai suoi discepoli:</p>
<blockquote class="gatha">
<p>“Ascoltate, o signori, e seguite quel che il vate ci dice:<br>
egli è medico, egli è l’eroe, che ha il ruggito di leone!<br>
Chi, vedendo il sommo santo, vincitore della Morte,<br>
non s’indìa (?), se anche è un servo?<br>
Chi mi ama, quei mi segua; chi non m’ama, se ne vada:<br>
un discepolo io divento del migliore dei maestri!”</p>
</blockquote>
<p>E i discepoli gli risposero:</p>
<blockquote class="gatha">
<p>“Se tu credi di seguire di tal Sommo la dottrina,<br>
anche noi sarem discepoli del migliore dei maestri!”</p>
</blockquote>
<p>Quindi ora i trecento discepoli con le mani giunte implorarono: “Fa’, o Signore, che noi possiamo seguire presso di te la vita della tua santità!”</p>
<p>E il Sublime rispose:</p>
<blockquote class="gatha">
<p>“Santa vita qui s’insegna, assai chiara e senza tempo:<br>
non invano qui rinunzia, chi sul serio fa l’asceta.”</p>
</blockquote>
<p>E Selo il brāhmano coi suoi trecento discepoli fu dal Sublime accolto nell’ordine dei mendicanti.</p>
<p>La mattina seguente Keniyo il portatore di treccia, avendo fatto portare nel suo romitorio scelte pietanze e bevande, fece annunziare al Sublime: ‘È tempo, o Gotamo, il pranzo è pronto!’ E il Sublime, già per tempo pronto prese mantello e scodella e si recò da Keniyo. Là giunto si sedette insieme ai monaci nei posti preparati. E Keniyo curò e servì di propria mano, con scelte pietanze e bevande, lo Svegliato e i suoi discepoli. Quando il Sublime ebbe mangiato e tolta la mano dalla scodella, Keniyo prese un’altra sedia più bassa e gli stette accanto. Il Sublime lo rallegrò con questi versi:</p>
<blockquote class="gatha">
<p>“Gloria del sacrificio è il fuoco, gloria degli inni Sāvittī,<br>
gloria degli uomini il re, gloria dei fiumi il mare.</p>
<p>Gloria delle stelle è la luna, gloria delle luci il sole,<br>
gloria dell’opere la buona azione, gloria dell’elemosina la mendicità.”</p>
</blockquote>
<p>Ora il Sublime, avendo rallegrato con questi versi Keniyo, si alzò dal suo posto e se ne andò. Intanto l’on. Selo, dimorando solitario, ritirato, solerte, tenace, instancabile, aveva ben presto fatto a sé palese, realizzato e raggiunto quel sommo fine dell’ascetismo per cui i nobili figli rinunciano alla casa per l’ascetica mendicità. Comprese egli allora: “Esausta è la vita, compiuta la santità, operata l’opera, non esiste più questo mondo”. E così anche l’on. Selo era divenuto un altro dei santi.</p>
<p>Allora l’on. Selo, insieme ai suoi discepoli, si recò dal Sublime e, con una spalla scoperta e le mani giunte, si rivolse al Sublime con questi versi:</p>
<blockquote class="gatha">
<p>“Il rifugio, o Signore, da noi preso in te or sono otto giorni,<br>
realizzato è già da noi, discepoli della tua dottrina.<br>
Tu sei lo Svegliato, tu il Maestro, tu il Savio immortale,<br>
tu il salvato Salvatore degli altri.<br>
Distaccato da ogni attaccamento, spassionato di passioni,<br>
tu sei il Leone, che avanza sicuro, senza paura.<br>
Trecento mendicanti son qui, a te genuflessi:<br>
porgi il tuo piede, o eroe, alla nostra adorazione.”</p>
</blockquote>
</article>
</section>
</div>
</body>
</html>
