<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="mn47">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Majjhima Nikāya 47</p>
<p>Vimansaka Sutta</p>
<h1>L’indagatore</h1>
</div>
<p><span class="evam">Questo ho sentito.</span> Una volta il Sublime soggiornava presso Savatthī, nella Selva del Vincitore, nel parco di Anathapindiko. Là egli così si rivolse ai monaci: “Un monaco indagatore che comprende l’animo del suo prossimo, deve proporsi riguardo al Compiuto questo esame: ‘egli il perfetto Svegliato o non lo è?’ Ciò gli deve essere chiaro.”</p>
<p>“Dal Sublime deriva il nostro sapere, Signore, da lui scaturisce ed a lui ritorna. Sarebbe bene se il Sublime ci volesse spiegare questo particolare. Noi conserveremo la sua parola.”</p>
<p>“Allora, monaci, ascoltate e fate ben attenzione al mio discorso. Un monaco indagatore deve esaminare il Compiuto in due cose: in quelle visibili e in quelle udibili: ‘Le cose impure che sono visibili ed udibili si trovano nel Compiuto, o no?’ E mentre lo esamina egli riconosce che le cose impure, visibili e udibili non si trovano in lui. E se ha riconosciuto ciò, egli continua l’esame chiedendosi: ‘Le cose mutevoli, visibili e udibili, si trovano in lui, o no?’ E mentre lo esamina egli riconosce che le cose mutevoli non si trovano in lui. E, riconosciuto ciò, continuando l’esame si chiede: ‘Le cose rischiarate, visibili e udibili, si trovano in lui?’ E, riconoscendo che esse sono in lui, continua l’esame chiedendosi: ‘già da lungo tempo che l’onorevole ha scoperto questa regola eccellente, o ciò è avvenuto proprio ora?’ E, riconoscendo che egli ha scoperto questa regola eccellente da lungo tempo, allora egli continua ad esaminarlo: ‘L’onorevole ha acquisito reputazione, è divenuto un monaco celebre: quindi si troverà in lui qualche miseria’. Poiché, monaci, di solito, appena un monaco è divenuto celebre, reputato, allora si presenta in lui qualche miseria. Ma se esaminandolo riconosce che in lui non v’è alcuna miseria, continua l’indagine: ‘L’onorevole è tranquillo senza timore, o è tranquillo per timore?</p>
<p>E ancora. ‘privo di brama, non coltiva alcun piacere?’ Ed egli riconosce che non è tranquillo per timore; che è privo di brama e non coltiva alcun piacere. Se ora, monaci, si chiedesse a questo monaco quale motivo ha l’onorevole fratello per riconoscere tutto ciò, egli risponderebbe con giustizia:</p>
<p>‘Eguale rimane quell’onorevole, sia che si trovi tra i discepoli o solo; compagni miti e compagni aspri, quali che siano i capi dell’Ordine, figli del mondo e vincitori del mondo: egli non disprezza nessuno. E io dalla bocca del Sublime ho sentito questo:</p>
<blockquote class="gatha">
<p>Tranquillo sono senz’alcun timore,<br>
Non certo per timore io son tranquillo:<br>
Di bramosia e di piacer vacante,<br>
Spento s’è ben quel ch’era già desio.’</p>
</blockquote>
<p>Ed ora se interrogaste ancora il Compiuto stesso egli vi confermerebbe che cose impure e cose mutevoli, visibili ed udibili, non sono in lui. Invece sono in lui le cose rischiarate, visibili ed udibili.</p>
<blockquote class="gatha">
<p>‘Ma son solo mie orme,<br>
Son solo mie tracce:<br>
Diverso sono io.’</p>
</blockquote>
<p>Un maestro che parli così, l’uditore può ben cercarlo per sentirne la dottrina. E il maestro gli espone la dottrina, sempre più ampiamente, sempre più profondamente, con le sue parti di bianco e di nero. E mentre il maestro espone la dottrina, essa diviene all’uditore sempre più chiara e gli si svela un principio dopo l’altro, ed egli riconosce il maestro: ‘Perfetto Svegliato è il Sublime, ben annunciata la dottrina, ben guidati i discepoli’. Se ora si chiedesse a quel monaco perché dice così, egli risponderebbe giustamente: ‘Ecco, ero andato dal Sublime per sentire la sua dottrina. Ed egli me la espose sempre più ampiamente, sempre più profondamente, con i suoi risvolti favorevoli e sfavorevoli; ed ecco che essa mi divenne sempre più chiara’.</p>
<p>In chi ora confida nel Compiuto per tale motivo, in tale guisa, tra tali circostanze ha trovato terreno, ha affondata radice, ha emesso germoglio; quella viene chiamata fiducia motivata, radicata nella visione, salda; e nessun penitente o religioso, nessun dio o diavolo, nessuno santo spirito, né chicchessia può distruggerla.</p>
<p>Questo è il modo in cui si esamina la dottrina presso il Compiuto, e questo è il modo in cui il Compiuto è bene esaminato conforme alla dottrina.”</p>
<p>Così parlò il Sublime. Contenti si rallegrarono i monaci, della sua parola.</p>
</article>
</section>
</div>
</body>
</html>
