<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="mn71">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Majjhima Nikāya 71</p>
<p>Tevijjavaccha Sutta</p>
<h1>Vacchagotto</h1>
</div>
<p><span class="evam">Questo ho sentito.</span> Una volta il Sublime dimorava presso Vesāli, nella Selva Grande, nella Sala del padiglione. Quella volta Vacchagotto il pellegrino si tratteneva nel giardino del bianco fiore di loto [riservato] ai pellegrini.</p>
<p>Il Sublime, essendosi preparato di prima mattina, prendendo scodella e mantello si diresse verso Vesāli per l’elemosina. Però venne in mente al Sublime: “È ancora troppo presto per girare per l’elemosina in Vesāli; e se io ora mi recassi nel giardino del bianco fiore di loto a visitare Vacchagotto il pellegrino?” E così fece. Il pellegrino Vacchagotto lo vide arrivare e così lo accolse: “Venga, Signore; sia salutato il Sublime; da lungo tempo Egli mi ha fatto sperare in una sua venuta qui. Si segga, Signore: questo è il sedile pronto per lui.” Il Sublime prese posto sul sedile offerto, e Vacchagotto sedette accanto a lui su un sedile più basso, e disse: “Ho sentito questo, Signore: ‘L’asceta Gotamo sa tutto, intende tutto, professa illimitata chiarezza di sapere [dicendo]: Che io cammini o stia, dorma o vegli, ho sempre presente la completa chiarezza del sapere’. Quelli che riferiscono così, ripetono ciò che è stato detto dal Sublime e non lo calunniano falsamente e riferiscono conforme alla dottrina, così che nessun seguace che lo ripeta, incorre per quello in ragione di biasimo.”</p>
<p>“Quelli, Vaccho, che dicono così, dicono cose non dette da me, anzi, mi calunniano senza fondamento e con falsità.”</p>
<p>“Come dovremmo noi riferire, per ripetere proprio ciò ch’è stato detto dal Sublime, senza calunniarlo, riferendo conforme alla dottrina, così che chi lo ripete non sia biasimato?”</p>
<p>“‘Trisciente è l’asceta Gotamo’: riferendo questo, si ripeterebbe proprio ciò che è stato detto da me. Perché io, Vaccho, ricordo a piacere molte diverse anteriori forme d’esistenza, come di una vita, di due, di tre, di quattro, di cinque vite…, di numerose altre vite fino a cento, a mille, a centomila vite; poi delle epoche durante molte formazioni di mondi, durante molte trasformazioni di mondi e durante molte formazioni e trasformazioni di mondi: ‘Là ero io, con tale nome, tale gente, tale stato, tale ufficio; tale bene e male provai, tale fu la fine della mia vita; di là trapassato, entrai io qua di nuovo in esistenza…’: così io mi ricordo di molte diverse anteriori forme d’esistenza, ognuna coi propri contrassegni, ognuna con le sue speciali relazioni.</p>
<p>Ed io, Vaccho, vedo a piacere, con l’occhio celeste, rischiarato, sovrumano, gli esseri sparire e riapparire, volgari e nobili, benfatti o malfatti, felici ed infelici, riconosco come gli esseri sempre secondo le azioni riappaiono: ‘Questi cari esseri certo non sono retti in opere, in parole e in pensieri, biasimano ciò che è santo, stimano e fanno ciò che è perverso; con la dissoluzione del corpo, dopo la morte, essi vanno in sofferenza, in pena, all’inferno. Questi altri cari esseri però sono retti in opere, in parole e in pensieri, non biasimano ciò che è santo, stimano e fanno ciò che è retto; con la dissoluzione del corpo, dopo la morte, essi vanno in un mondo beato, celeste’.</p>
<p>Ed io, Vaccho, ho esaurito la mania, ed ancora in vita ho fatto a me palese, realizzato e raggiunto la redenzione dell’animo, redenzione di sapienza.”</p>
<p>Dopo queste parole Vacchagotto il pellegrino chiese al Sublime: “Vi è forse, signore Gotamo, qualche famigliare che, senza essersi staccato dai vincoli della famiglia, con la dissoluzione del corpo metta fine al dolore?”</p>
<p>“No, Vaccho, non c’è.”</p>
<p>“Vi è allora qualche famigliare che, senza essersi staccato dai vincoli della famiglia, con la dissoluzione del corpo vada in cielo?”</p>
<p>“Non solo qualcuno, forse cento, duecento, o cinquecento, ma ancor più famigliari vi sono che, senza essersi staccati dai vincoli della famiglia, con la dissoluzione del corpo vanno in cielo.”</p>
<p>“E vi è forse qualche penitente nudo che, con la dissoluzione del corpo, metta fine al dolore?”</p>
<p>“No, Vaccho, non c’è.”</p>
<p>“E qualche penitente nudo che, con la dissoluzione del corpo vada in cielo?”</p>
<p>“Da ora, Vaccho, fino alla novantunesima era di cui io mi ricordo, non so di alcun penitente nudo che sia andato in cielo, meno uno: costui però credeva nell’azione e nell’opera.”</p>
<p>“Così dunque, signore Gotamo, quella tormentosa penitenza è davvero inutile, anche per andare in cielo?”</p>
<p>“Così è veramente, Vaccho.”</p>
<p>Questo disse il Sublime. Contento si rallegrò Vacchagotto il pellegrino della parola del Sublime.</p>
</article>
</section>
</div>
</body>
</html>
