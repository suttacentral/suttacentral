<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="mn74">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Majjhima Nikāya 74</p>
<p>Dīghanaka Sutta</p>
<h1>Dīghanako</h1>
</div>
<p><span class="evam">Questo ho sentito.</span> Una volta il Sublime dimorava presso Rājagaham, sotto il Picco dell’Avvoltoio, al Fosso del Cinghiale.</p>
<p>Allora il pellegrino Dīghanakho si recò là dove si trovava il Sublime, e scambiato con lui cortese saluto e amichevoli, notevoli parole, sedette accanto e disse: “Io, Gotamo, dico ed insegno questo: ‘Niente mi piace’.”</p>
<p>“Però, Aggivessano, non ti piace neanche questa tua dottrina ‘Niente mi piace’?”</p>
<p>“Se questa dottrina mi piacesse, sarebbe proprio lo stesso, proprio lo stesso!”</p>
<p>“Certo, Aggivessano, che vi sono nel mondo moltissimi che come te dicono: ‘Sarebbe proprio lo stesso, lo stesso’; essi però non abbandonano questa dottrina e ne assumono anche un’altra. E vi sono pochissimi nel mondo che come te dicono: ‘Sarebbe proprio lo stesso, lo stesso’; essi però abbandonano questa dottrina e non ne assumono un’altra.”</p>
<p>“Vi sono anche alcuni asceti e religiosi che così dicono, così insegnano: ‘Tutto mi piace’. E altri che insegnano: ‘Niente mi piace’. Altri ancora che insegnano: ‘Alcunché mi piace, alcunché non mi piace’. Ora, Aggivessano, in quelli che insegnano ‘Tutto mi piace’, questa dottrina produce eccitamento, adescamento, compiacimento, soddisfacimento, attaccamento. E in quelli che insegnano ‘Niente mi piace’, questa dottrina non produce eccitamento, non adescamento, non compiacimento, non soddisfacimento, non attaccamento.”</p>
<p>A queste parole il pellegrino Dīghanakho disse al Sublime: “Il signore Gotamo esalta la mia dottrina, la esalta al massimo!”</p>
<p>“Ora, Aggivessano, quelli che insegnano ‘Alcunché mi piace, alcunché non mi piace’; per quello che ad essi piace, questa dottrina produce in loro eccitamento, adescamento, compiacimento, soddisfacimento, attaccamento; e per quello che ad essi non piace, questa dottrina non produce eccitamento, non adescamento, non compiacimento, non soddisfacimento, non attaccamento.</p>
<p>Nel caso di quelli che insegnano ‘Tutto mi piace’, un uomo intelligente riflette così: ‘Se io, avendo curata con fervore ed acquisita questa dottrina, affermassi: ‘Questo solo è verità, stoltezza il resto, ne avrei doppia contraddizione da parte di quell’asceta o religioso che insegna ‘Niente mi piace’; e da quello che insegna ‘Alcunché mi piace, alcunché non mi piace’. Contraddetto da questi due gli deriverebbe contrarietà, e da essa, contrasto, e dal contrasto, rattristamento’. Così egli, contristato, abbandona questa dottrina e non ne assume un’altra; ecco come accade il rigetto di queste dottrine.</p>
<p>Nel caso, ora, di quelli che insegnano ‘Niente mi piace’, un uomo intelligente riflette così: ‘’Se io, avendo curata con fervore ed acquisita questa dottrina, affermassi: ‘Questo solo è verità, stoltezza il resto, ne avrei doppia contraddizione da parte di quell’asceta o religioso che insegna ‘Tutto mi piace’, e da quello che insegna ‘Alcunché mi piace, alcunché non mi piace’. Contraddetto da questi due gli deriverebbe contrarietà, e dalla contrarietà, contrasto, e dal contrasto, rattristamento’. Così egli, contristato, abbandona questa dottrina e non ne assume un’altra; ecco come accade il rigetto di queste dottrine.</p>
<p>Nel caso, ora, di quelli che insegnano ‘Alcunché mi piace, alcunché non mi piace’, ugualmente l’uomo intelligente capirebbe che nascerebbe contraddizione con gli altri due che insegnano ‘Tutto mi piace’ e ‘Niente mi piace’. Contraddetto da questi due gli deriverebbe contrarietà, e dalla contrarietà, contrasto, e dal contrasto, rattristamento’. Così egli, contristato, abbandona questa dottrina e non ne assume un’altra; ecco come accade il rigetto di queste dottrine.</p>
<p>Questo però, Aggivessano, è il corpo: formato, prodotto dai quattro elementi, generato da padre e madre, sviluppato con cibo e bevanda, soggetto al trapasso, alla decomposizione, alla dissoluzione, alla distruzione; da considerarsi impersistente, doloroso, infermo, malato, penoso, sofferente, caduco, impotente, labile, vano, non proprio. In chi così lo considera, svanisce ciò che nel corpo è desiderio, amore, attaccamento del corpo.</p>
<p>Tre sensazioni vi sono: piacevoli, dolorose, non piacevoli né dolorose. Quando se ne prova una non si provano le altre due. Ora, anche le sensazioni piacevoli sono impersistenti, composite, causate, soggette a passare, perire, cessare, finire. E lo stesso sono le sensazioni dolorose e quelle neutre. Così vedendo l’istruito santo discepolo s’infastidisce della sensazione piacevole, di quella dolorosa e di quella neutra. Infastidito si rivolta, rivoltandosi si redime. ‘Nel redento è la redenzione’: questa cognizione sorge. ‘Esausta è la vita, compiuta la santità, operata l’opera, non esiste più questo mondo’: egli comprende allora. Un monaco così redento d’animo, non consente ad alcuno, non dissente da alcuno; e da quel che si dice nel mondo resta non toccato.”</p>
<p>Durante tutto il tempo di questo discorso l’on. Sāriputto era stato dietro al Sublime rinfrescandolo con un ventaglio. E in lui sorse il pensiero: ‘Queste e quelle cose, dice il Sublime, si deve intuirle ed abbandonarle, si deve rigettarle’. E mentre l’on. Sāriputto così rifletteva, senza attaccamento gli si sciolse l’animo dalla mania.</p>
<p>A Dīghanakho il pellegrino però si schiuse il chiaro, immacolato occhio della verità: ‘Ogni cosa che abbia origine, ha pure fine’. E allora, avendo visto e compreso la verità, essendo sfuggito al dubbio, non fidando in altri, ma rimanendo in sperimentata fiducia nell’Ordine del Maestro, disse al Sublime: “Benissimo, Gotamo, benissimo! Così come se si raddrizzasse ciò che era rovesciato, o si scoprisse ciò che è nascosto, o si mostrasse la via a chi s’è perso, o si portasse luce nell’oscurità: ‘chi ha occhi vedrà le cose’; così appunto è stata dal signore Gotamo in vari modi esposta la dottrina. E così io prendo rifugio presso il signore Gotamo, presso la Dottrina e presso l’Ordine dei mendicanti. Quale seguace voglia il signore Gotamo considerarmi da oggi per la vita fedele.”</p>
</article>
</section>
</div>
</body>
</html>
