<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="mn86">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Majjhima Nikāya 86</p>
<p>Angulimala Sutta</p>
<h1>A proposito di Angulimālo</h1>
</div>
<h2>Primo frammento</h2>
<p><span class="evam">Questo ho sentito.</span> Una volta il Sublime dimorava presso Sāvatthī, nella Selva del Vincitore, nel parco di Anāthapindiko.</p>
<p>In quel tempo nel dominio del re Pasenadi di Kosalo viveva un predone chiamato Angulimālo, crudele e sanguinario, dedito all’uccisione ed alla strage, spietato verso gli esseri viventi. Da lui le abitazioni erano rese disabitate, i villaggi e le città devastate, le popolazioni distrutte. Egli, uccidendo gli uomini, si faceva con le loro dita una collana .</p>
<p>Ora, il Sublime, dopo essersi recato per l’elemosina a Sāvatthī e dopo aver consumato il cibo elemosinato, raccolse il suo giaciglio, prese mantello e scodella, e s’incamminò per la via battuta dal brigante Angulimālo. Alcuni bovari, pastori e contadini videro il Sublime incamminarsi per quella via e gli dissero: “Non andare, asceta, per questa via! Lungo questa via si trova il crudele e sanguinario brigante Angulimālo che uccide gli uomini e delle loro dita si fa una collana. Per questa via sono andati in gruppi di persino quaranta uomini, eppure sono caduti nelle sue mani!”</p>
<p>Così avvisato per tre volte, il Sublime continuò a camminare in silenzio.</p>
<p>Ed il brigante Angulimālo lo vide venire da lontano e pensò: ‘È straordinario, c’è veramente da meravigliarsi! Per questa via sono venuti insieme persino quaranta uomini, ed ora questo asceta se ne viene solo, senza un compagno, con l’aria di un conquistatore! E se ora gli togliessi la vita?’ E impugnando spada e scudo, indossando arco e faretra, seguì passo passo il Sublime.</p>
<p>Ma il Sublime produsse un tal portentoso fenomeno che fece sì che il brigante, pur camminando in tutta fretta, non riusciva a raggiungere il Sublime che camminava naturalmente. Il brigante pensò: ‘È straordinario, c’è veramente da meravigliarsi! Io, che inseguendo un elefante, un cavallo, un carro o una gazzella in corsa, li raggiungo, non riesco a raggiungere questo asceta che cammina naturalmente!’ E, fermatosi, gridò: “Fermati, asceta! Fermati!”</p>
<p>“Io sono fermo, Angulimālo: fermati anche tu!”</p>
<p>Allora il brigante pensò: ‘Questi asceti dell’Ordine del figlio dei Sakyā, dicono la verità, ma questo asceta, pur camminando, dice d’essere fermo e di fermarmi. E se ora io lo interrogassi?’ E Angulimālo si rivolse al sublime con questa strofe:</p>
<blockquote class="gatha">
<p>“Andando, asceta, dici: ‘Io sono fermo’; e me, fermo, chiami non fermo!<br>
Io chiedo, asceta, a te: come sei tu fermo, ed io non son fermo?”</p>
</blockquote>
<p>Ed il Sublime:</p>
<blockquote class="gatha">
<p>“Fermo son io, Angulimālo, non offendendo mai essere alcuno.<br>
Ma tu sei verso gli esseri dissennato: perciò fermo son io, e tu sei infermo.”</p>
</blockquote>
<h2>Secondo frammento</h2>
<blockquote class="gatha">
<p>Già tempo egli è, da quando il grande asceta nella gran selva apparvemi,<br>
ed io rinunziai al male, una strofe sentendo della sua dottrina.<br>
Un brigante ero io, un’arma scagliata in profondo abisso infernale:<br>
e il brigante si gettò ai piedi del Benvenuto, a pronunziare la rinunzia!<br>
Allora lo Svegliato gran savio, il maestro del mondo con tutti gli dèi,<br>
’Vieni’ mi disse ‘o frate!’: ed io divenni suo frate mendicante.</p>
</blockquote>
<h2>Terzo frammento</h2>
<p>Quindi ora il Sublime, con l’on. Angulimālo quale seguace, s’incamminò verso Sāvatthī e, passando di luogo in luogo, si avvicinò a quella città e si sistemò nella Selva del Vincitore, nel parco di Anāthapindiko.</p>
<p>Proprio allora una grande folla, raccoltasi alla porta del palazzo del re Pasenadi, levava alto clamore: “Un brigante, Maestà, vive nel tuo dominio: che la Tua Maestà lo rinchiuda!”</p>
<p>Allora il re Pasenadi uscì dalla città con cinquecento cavalli e giunse in pieno giorno nel parco.</p>
<p>Proceduto col carro fin dove il terreno lo permetteva, il re smontò e proseguì a piedi verso il punto in cui stava il Sublime. Lo salutò riverentemente e si sedette accanto e il Sublime gli si rivolse dicendo: “Che succede, gran re? Ti minaccia forse Seniyo Bimbisāro re di Magadhā, o i principi Licchāvī di Vesalī, o qualche altro re ostile?”</p>
<p>“No, Signore! Nei miei domìni vive un brigante crudele e sanguinario chiamato Angulimālo che non riesco ad arrestare.”</p>
<p>“Se però tu, gran re, lo vedessi rasato di capelli e barba, vestito dell’abito fulvo, passato dal mondo alla mendicità, distolto dall’uccidere, dal rubare, dal mentire; che si nutre d’un pasto, compunto, virtuoso e pio: che gli faresti?”</p>
<p>“Lo saluteremmo riverentemente, Signore, ci alzeremmo innanzi a lui e lo inviteremmo a sedere, gli offriremmo abiti, l’elemosina, il giaciglio, le cose necessarie e le medicine in caso di malattia; disporremmo per la sua protezione, difesa ed asilo. Però, come potrebbe la sua trista, malvagia natura, subire un tale virtuoso sacrificio?”</p>
<p>Proprio in quel mentre l’on. Angulimālo era seduto non lungi dal Sublime ed Egli, stendendo il braccio destro, disse: “Questi, gran re, è Angulimālo.”</p>
<p>Il re Pasenadi provò un brivido di terrore. E il Sublime vedendolo così spaventato, atterrito, orripilato, gli disse: “Non temere, gran re, non temere: non c’è per te alcun motivo di timore.”</p>
<p>Il re si calmò e si diresse verso l’on. Angulimālo chiedendo: “Vossignoria è proprio Angulimālo?”</p>
<p>“Sì, gran re.”</p>
<p>“Di quale gente, signore, era il padre di Vossignoria, di quale madre?”</p>
<p>“Un Gaggo, gran re, era mio padre, una Mantānī mia madre.”</p>
<p>“Sia felice, signore, Vossignoria Gaggo, figlio della Mantānī. Io provvederò affinché non gli manchi nulla di ciò che occorre ad un asceta.”</p>
<p>Ma l’on. Angulimālo era divenuto un eremita di bosco, votato ad un solo elemosiniere, vestito di stracci, con tre capi d’abito rappezzati; quindi rispose: “Grazie, gran re: mi basta il mio abito.”</p>
<p>Allora il re Pasenadi ritornò presso il Sublime, gli si sedette accanto e disse: “È meraviglioso, Signore, è stupefacente come il Sublime è un domatore di indomiti, un accordatore di discordi, un acquietatore di inquieti! Quello che noi non potemmo domare con la pena né con la spada, quegli è stato da Lui domato senza pena e senza spada! Ora noi ce ne andiamo: molte faccende ci aspettano, molti doveri.”</p>
<p>“Come meglio ti pare, gran re.”</p>
<p>E il re Pasenadi di Kosalo si alzò, salutò riverentemente il Sublime e, girando sulla destra, si allontanò.</p>
<h2>Quarto frammento</h2>
<p>L’on. Angulimālo, essendosi preparato di prima mattina, presi mantello e scodella, si recò a Sāvatthī per l’elemosina. Passando di porta in porta vide una donna di utero abortivo. Avendola vista, pensò: ‘Soffrono veramente gli esseri!’ Raccolto e consumato il cibo elemosinato, si recò dal Sublime, salutò riverentemente, si sedette accanto e raccontò ciò che aveva visto e pensato.</p>
<p>“Allora, Angulimālo, va a Sāvatthī e dì a quella donna: ‘Da quando sono nato, non ricordo di aver tolto intenzionalmente la vita ad alcun essere: per quanto ciò è vero, sia salute a te ed al frutto del tuo ventre!’”</p>
<p>“Questa, Signore, sarebbe certo una mia consapevole menzogna: molti esseri, Signore, sono stati intenzionalmente da me privati della vita!”</p>
<p>“Allora, Angulimālo, va a Sāvatthī e dì a quella donna: ‘Da quando sono nato nella santa nascita, non ricordo di aver tolto intenzionalmente la vita ad alcun essere: per quanto ciò è vero, sia salute a te ed al frutto del tuo ventre!’”</p>
<p>“Sì, Signore!” E quando Angulimālo pronunciò quelle parole, la donna fu sanata e guarito il suo grembo.</p>
<p>Successivamente l’on. Angulimālo, vivendo solitario, appartato, con costante e caldo zelo, ebbe ben presto, ancora in vita, realizzato e conquistato quel sommo fine della santità per il quale i nobili figli lasciano la casa per la mendicità. ‘Esaurita è la vita, vissuta la santità, operata l’opera, non esiste più questo mondo’: comprese egli allora.</p>
<p>E l’on. Angulimālo era ora divenuto un altro dei santi.</p>
<h2>Quinto frammento</h2>
<p>L’on. Angulimālo, preparatosi di prima mattina, presi mantello e scodella, si recò a Sāvatthī per l’elemosina. Questa volta però una zolla di terra, lanciata da qualcuno, gli cadde addosso; una mazza, lanciata da qualche altro, lo colpì, e così un coccio lanciato da un altro ancora. E l’on. Angulimālo, con la testa rotta, il sangue gocciolante, la scodella infranta e l’abito strappato, venne dal Sublime che lo consolò: “Sopporta, santo, sopporta! Di quell’azione che ti procurerebbe molti anni, molti secoli, molti millenni nell’inferno, tu provi ora, durante la vita, compenso.”</p>
<h2>Sesto frammento</h2>
<p>Ed ora l’on. Angulimālo, mentre solitario meditava, provando la beatitudine della redenzione, compose, in tale occasione, questo canto:</p>
<blockquote class="gatha">
<p>Chi, essendo prima negligente, si fa poi diligente,<br>
quei rischiara questo mondo come luna senza nubi.<br>
Di chi la mala azione con la buona è compensata,<br>
quei rischiara questo mondo come luna senza nubi.</p>
<p>Chi giovine segue mendico la scuola del Buddha,<br>
quei rischiara questo mondo come luna senza nubi.<br>
Le terre sentano il mio canto, seguano la scuola del Buddha:<br>
le terre onorino gli uomini, seguaci santi della dottrina.</p>
<p>Le terre ascoltino il mio canto di pazienza e di amore,<br>
sentano la dottrina e la seguano in tempo.<br>
Chi non offende alcun essere vivente, sia debole o forte,<br>
verso tutti pietoso, quei riposa in somma pace.</p>
<p>Incanalano l’acqua i risaiuoli, i frecciaiuoli curvano gli archi,<br>
curvano il legno i legnaioli, domano se stessi i sapienti.<br>
Alcuni son domati da mazze, da pungoli e da fruste:<br>
senza mazza, senza spada io fui domato da Lui.</p>
<p>Innocenzo era il nome di me, ch’ero nocente:<br>
oggi io porto davvero il nome, che non noccio a chicchessia.<br>
Brigante ero io una volta, il famoso Angulimālo:<br>
trascinato dalla corrente, trovai rifugio nel Buddha.</p>
<p>Di mani insanguinate ero una volta io, Angulimālo:<br>
ora son giunto in porto; cessata è la passione.<br>
Tali azioni facevo, degne di molti tormenti infernali:<br>
ora ne godo il compenso, vivendo d’elemosina.</p>
<p>All’indolenza si abbandonano gli stolti, gli insipienti:<br>
la vigilanza guarda il savio come supremo tesoro.<br>
Non vi date all’indolenza, non all’amore e al piacere:<br>
il vigilante, meditante, ottiene gaudio grande.</p>
<p>Ben trovata, non mancata l’alta meta fu da me:<br>
la migliore d’ogni cosa conquistata fu da me.<br>
Ben trovata, non mancata l’alta meta fu da me:<br>
tre scienze conquistate, compiuta è del Buddha la scuola.</p>
</blockquote>
</article>
</section>
</div>
</body>
</html>
