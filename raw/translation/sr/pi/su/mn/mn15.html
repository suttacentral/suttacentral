<!DOCTYPE html>
<html>
<head>
<meta author="Branislav Kovačević">
<title></title>
</head>
<body>
<div id="text" lang="sr">
<section class="sutta" id="mn15">
<article>
<div class="hgroup">
<p class="division">Mađđhima Nikāya</p>
<p>Anumāna sutta</p>
<h1>15. Zaključivanje</h1>
</div>
<p><a class="sc" id="sc1"></a><span class="evam">Ovako sam čuo</span>. Jednom je prilikom poštovani Mahā Moggallāna živeo u zemlji Bhagga, kraj Surimsumaragire, u Bhesakala gaju, u Parku jelena. Tu se on monasima obrati ovim rečima: “Prijatelji, monasi”—“Prijatelju”, odgovoriše oni. A poštovani Mahā Moggallāna ovako nastavi:</p>
<p><a class="sc" id="sc2"></a>“Prijatelji, iako monah zatraži ovako: ‘Neka me poštovani opominju , potrebno mi je da me poštovani opominju’, i pored toga, ako je težak za opominjanje i ima osobine koje ga čine teškim za opominjanje, ako je nestrpljiv i uputstva ne shvata kako treba, tada njegovi saputnici u svetačkom životu misle da njega ne treba opominjati i upućivati, oni misle o njemu kao osobi kojoj ne treba verovati.</p>
<p><a class="sc" id="sc3"></a>A koje ga osobine čine teškim za opominjanje?</p>
<ul>
<li>(1) Kad monah ima loše želje i njime vladaju loše želje; to je osobina koja ga čini teškim za opominjanje.</li>
<li>(2) Zatim, kad monah sebe hvali, a druge kudi; to je osobina koja ga čini teškim za opominjanje.</li>
<li>(3) Zatim, kad je monah besan i savladan besom; to je osobina…</li>
<li>(4) Zatim, kad je monah besan i sklon osveti zbog tog besa…</li>
<li>(5) Zatim, kad je monah besan i tvrdoglav zbog tog besa…</li>
<li>(6) Zatim, kad je monah besan i izgovara reči koje su izazvane tim besom…</li>
<li>(7) Zatim, kad monah biva prekoren i protivi se onome ko ga prekoreva…</li>
<li>(8) Zatim, kad monah biva prekoren i omalovažava onog ko ga prekoreva…</li>
<li>(9) Zatim, kad monah biva prekoren i u svoju odbranu počne on da kori onoga ko ga prekoreva…</li>
<li>(10) Zatim, kad monah biva prekoren i onda izvrdava, skreće razgovor na drugu temu i ispoljava bes, mržnju i ogorčenje…</li>
<li>(11) Zatim, kad monah biva prekoren i neće da prihvati odgovornost za ono što je uradio…</li>
<li>(12) Zatim, kad je monah ohol i želi da dominira nad drugima…</li>
<li>(13) Zatim, kad je monah zavidan i lakom…</li>
<li>(14) Zatim, kad je monah sklon prevari i obmani…</li>
<li>(15) Zatim, kad je monah jogunast i nadmen…</li>
<li>(16) Zatim, kad se monah slepo drži svojih stavova, drži ih se tvrdoglavo i teško ih odbacuje; to je osobina koja ga čini teškim za opominjanje.</li>
</ul>
<p>Prijatelji, ovo su osobine koje ga čine teškim za opominjanje.</p>
<p><a class="sc" id="sc4"></a>Prijatelji, iako monah ne zatraži ovako: ‘Neka me poštovani opominju, potrebno mi je da me poštovani opominju’, i pored toga, ako je lak za opominjanje i ima osobine koje ga čine lakim za opominjanje, ako je strpljiv i uputstva shvata kako treba, tada njegovi saputnici u svetačkom životu misle da njega treba opominjati i upućivati, oni misle o njemu kao osobi kojoj treba verovati.</p>
<p><a class="sc" id="sc5"></a>A koje ga osobine čine lakim za opominjanje?</p>
<ul>
<li>(1) Kad monah nema loše zelje i njime ne vladaju loše zelje; to je osobina koja ga čini lakim za opominjanje.</li>
<li>(2) Zatim, kad monah sebe ne hvali, a druge ne kudi; to je osobina…</li>
<li>(3) Kad nije besan, niti dopušta da ga savlada bes…</li>
<li>(4) Kad nije besan, niti sklon osveti zbog tog besa…</li>
<li>(5) Kad nije besan, niti tvrdoglav zbog tog besa…</li>
<li>(6) Kad nije besan, niti izgovara reči koje su izazvane tim besom…</li>
<li>(7) Kad biva prekoren, ne protivi se onome ko ga prekoreva…</li>
<li>(8) Kad biva prekoren, ne omalovažava onog ko ga prekoreva…</li>
<li>(9) Kad biva prekoren, ne počinje u svoju odbranu da on kori onoga ko ga prekoreva…</li>
<li>(10) Kad biva prekoren, ne izvrdava, ne skreće razgovor na drugu temu i ne ispoljava bes, mržnju i ogorčenje…</li>
<li>(11) Kad biva prekoren, prihvata odgovornost za ono što je uradio…</li>
<li>(12) Nije ohol i ne želi da dominira nad drugima…</li>
<li>(13) Nije zavidan i lakom…</li>
<li>(14) Nije sklon prevari i obmani…</li>
<li>(15) Nije jogunast i nadmen…</li>
<li>(16) Zatim, monah se ne drži slepo svojih stavova, ne drži ih se tvrdoglavo i lako ih odbacuje; to je osobina koja ga čini lakim za opominjanje.</li>
</ul>
<p>Prijatelji, ovo su osobine koje ga čine lakim za opominjanje.</p>
<p><a class="sc" id="sc6"></a>Dalje, prijatelji, monah bi trebalo da zaključuje o sebi na sledeći način:</p>
<p>(1) ‘Onaj ko ima loše želje i njime vladaju loše želje mi je neprijatan i odbojan. Ako bih ja imao loše želje i mnome vladale loše želje, i ja bih bio neprijatan i odbojan drugima.’ Monah koji ovo zna trebalo bi svoj um ovako da učvrsti: ‘Neću imati loše želje, niti će mnome vladati loše želje.’</p>
<p>(2–16) Onaj ko sebe hvali, a druge kudi… ko se slepo drži svojih stavova, drži ih se tvrdoglavo i teško ih odbacuje mi je neprijatan i odbojan. Ako bih se ja slepo držao svojih stavova, držao ih se tvrdoglavo i teško ih odbacivao, i ja bih bio neprijatan i odbojan drugima’. Monah koji ovo zna trebalo bi svoj um ovako da učvrsti: ‘Neću se slepo držati svojih stavova, neću ih se držati tvrdoglavo i lako ću ih odbacivati.’</p>
<p><a class="sc" id="sc7"></a>Dalje, prijatelji, monah bi trebalo sebe da analizira ovako:</p>
<p>(1) ‘Imam li ja loše želje i vladaju li mnome loše želje?’ Ako, pošto je sebe analizirao, on zna: ‘Ja nemam loše želje, niti mnome vladaju loše želje’, tada on može živeti radostan i srećan, vežbajući se dan i noć u povoljnim stanjima uma.</p>
<p>(2–16) Dalje, monah bi trebalo sebe da analizira ovako: ‘Hvalim li ja sebe i kudim li druge?… Držim li se slepo svojih stavova, držim li ih se tvrdoglavo i teško ih odbacujem?’ Ako, kada sebe analizira, on zna: ‘Slepo se držim svojih stavova…’, tada treba da se potrudi da napusti ta loša stanja uma. Ali ako, kada sebe analizira, on zna: ‘Ne držim se slepo svojih stavova…’, tada on može živeti radostan i srećan, vežbajući se dan i noć u povoljnim stanjima uma.</p>
<p><a class="sc" id="sc8"></a>Prijatelji, kada monah sebe ovako analizira i vidi da u njemu sva ova loša stanja uma nisu napuštena, tada treba da se potrudi da ih napusti. Ali ako, kada sebe ovako analizira, vidi da su u njemu sva ova loša stanja uma napuštena, tada on može živeti radostan i srećan, vežbajući se dan i noć u povoljnim stanjima uma.</p>
<p>Baš kao što se devojka ili mladić, u ranom dobu, puni života i skloni kućenju, kad ugledaju odraz sopstvenog lica u ogledalu ili u bazenu punom vode, pa vide da na njemu imaju neku mrlju, potrude da je uklone; a ako ne vide bilo kakvu mrlju, tada s radošću pomisle: ‘Veliki je dobitak biti ovako čist’. Isto tako, kada monah sebe ovako analizira… tada on može živeti radostan i srećan, vežbajući se dan i noć u povoljnim stanjima uma.“</p>
<p>Ovako reče poštovani Mahā Moggalla. Zadovoljni, monasi se obradovaše rečima poštovanog Mahā Moggallāne.</p>
</article>
<aside id="metaarea">
<p>Prevod <span class="author">Branislav Kovačević</span>.</p>
<p>Samo za besplatnu distribuciju, kao dar Dhamme</p>
<p>Copyright © 2014: <a href="http://creativecommons.org/licenses/by-nc-sa/3.0/deed.sr">Оvaj sajt je licenciran pod uslovima licence Creative Commons</a></p>
<p><a href="http://srednjiput.rs/pali-kanon/sutta-pitaka/maddhima-nikaya/mn-15-anumana-sutta/?full-site=true" rel="nofollow">Text sourced from srednjiput.rs.</a></p>
<p>Prepared for SuttaCentral by <span class="editor">Bhikkhu Sujato</span>.</p>\n</aside>
</section>
</div>
</body>
</html>
