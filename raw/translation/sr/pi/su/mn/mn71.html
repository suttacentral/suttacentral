<!DOCTYPE html>
<html>
<head>
<meta author="Branislav Kovačević">
<title></title>
</head>
<body>
<div id="text" lang="sr">
<section class="sutta" id="mn71">
<article>
<div class="hgroup">
<p class="division">Mađđhima Nikāya</p>
<p>Teviđđavaććhagotta sutta</p>
<h1>71. Govor Vaććhagotti</h1>
<p class="subheading">o trostrukom istinitom znanju</p>
</div>
<p><a class="sc" id="sc1"></a><span class="evam">Ovako sam čuo</span>. Jednom je prilikom Blaženi boravio kraj Vesalija, u Velikoj šumi, u Kući sa zabatima.</p>
<p><a class="sc" id="sc2"></a>Tom prilikom lutalica Vaććhagotta je boravio u Parku belih lotosa i mangoa, gde su obično boravile askete.</p>
<p><a class="sc" id="sc3"></a>Onda jednoga jutra, Blaženi se obuče i uzevši svoju zdelu i gornji ogrtač, krete u Vesali u sakupljanje hrane. Idući tako, Blaženi pomisli: “Još je rano za sakupljanje hrane u Vesaliju. Kako bi bilo da odem do lutalice Vaććhagotte u Parku belih lotosa i mangoa.”</p>
<p><a class="sc" id="sc4"></a>I tako Blaženi otide do lutalice Vaććhagotte u Parku belih lotosa i mangoa. A lutalica Vaććhagotta još izdaleka vide Blaženog da dolazi, pa mu, kad se ovaj približi, reče: “Odlično da je Blaženi došao ovamo! Dobrodošlica Blaženome! Dugo je prošlo vremena od kako nije iskoristio priliku da dođe ovamo. Neka Blaženi sedne, mesto je pripremljeno za njega.” A Blaženi onda sede na unapred pripremljeno mesto, lutalica Vaććhagotta sede na sedište niže od njegovog, sa strane, te reče Blaženome:</p>
<p><a class="sc" id="sc5"></a>“Poštovani gospodine, Ovako sam čuo: ‘Asketa Gotama tvrdi da je sveznajući i svevideći, da ima potpuno znanje i viđenje ovako: “Bilo da hodam ili stojim, spavam ili sam budan, znanje i viđenje stalno i neprekidno postoje u meni”.’ Poštovani gospodine, Da li oni koji tako kažu, govore isto ono što je rekao i Blaženi i ne tumače pogrešno njegove reči, suprotno činjenicama? Da li oni objašnjavaju u skladu sa Dhammom, na takav nacin da se njihovim tvrdnjama ne može bilo šta osnovano prigovoriti?”</p>
<p>“Vaććha, oni koji tako kažu, ne govore ono što sam ja rekao, već pogrešno tumače moje reči, suprotno činjenicama.”</p>
<p><a class="sc" id="sc6"></a>“Poštovani gospodine, kako bi trebalo da odgovorim da bih mogao reći ono što je Blaženi rekao, što nije pogrešno tumačenje njegovih reči, suprotno činjenicama? Kako mogu objasniti u skladu sa Dhammom, na takav način da se mojim tvrdnjama ne može bilo šta osnovano prigovoriti?”</p>
<p>“Vaććha, ako odgovoriš ovako: ‘Asketa Gotama ima trostruko istinsko znanje’, tada ćeš govoriti ono što sam i ja rekao i nećeš pogrešno tumačiti moje reči, suprotno činjenicama. Tada ćeš objašnjavati u skladu sa Dhammom, na takav način da se tvojim tvrdnjama ne može bilo šta osnovano prigovoriti”</p>
<p><a class="sc" id="sc7"></a>Jer onoliko koliko poželim, toliko sam u stanju da se prisetim svojih prošlih života, to jest jednog rođenja, dva… pet, deset… pedeset, sto, hiljadu, sto hiljada, mnogih eona skupljanja kosmosa, mnogih eona širenja kosmosa, mnogih eona skupljanja i širenja kosmosa. “Tada sam se tako zvao, pripadao sam toj familiji, tako sam izgledao. Time sam se hranio i doživljavao takva zadovoljstva i bol, takav je bio kraj moga života. Nestavši iz tog stanja ovde, ponovo sam se pojavio onde. I tamo sam se ovako zvao, pripadao sam toj familiji, tako sam izgledao. Time sam se hranio i doživljavao takva zadovoljstva i bol, takav je bio kraj moga života. Nestavši iz tog stanja ovde, ponovo sam se pojavio onde.” Tako sam se sećao mnoštva svojih prošlih života u celini i do detalja.</p>
<p><a class="sc" id="sc8"></a>I onoliko daleko koliko poželim—uz pomoć duhovnog oka (dibba-ćakkhu), pročišćenog i superiornog u odnosu na fizičko—mogu da vidim bića kako umiru i ponovo se rađaju i vidim kako su inferiorna i superiorna, lepa i ružna, srećna i nesrećna u skladu sa svojom kammom: “Ova bića—koja su loše postupala telom, govorom i mišlju, koja su klevetala plemenite, imala pogrešna stanovišta i postupala u skladu sa tim pogrešnim stanovištima—posle sloma tela, posle smrti, ponovo su se rodila u svetu oskudice, na lošem odredištu, u nižim svetovima, u paklu. Ali neka druga bića—koja su dobro postupala telom, govorom i mišlju, koja nisu klevetala plemenite, koja su imala ispravna stanovišta i postupala su u skladu sa tim ispravnim stanovištima—posle sloma tela, posle smrti, ponovo su se rodila na dobrom odredištu, na nebu.” Tako vidim—uz pomoć božanskog vida, pročišćenog i superiornog u odnosu na ljudski—bića kako umiru i ponovo se rađaju i vidim kako su inferiorna i superiorna, lepa i ružna, srećna i nesrećna u skladu sa svojom kammom.</p>
<p><a class="sc" id="sc9"></a>I razumevajući sam za sebe neposrednim znanjem, ja ovde i sada ulazim i boravim u oslobođenosti uma, oslobođenosti uz pomoć mudrosti, koja je bez mrlja, sa svim nečistoćama uklonjenim.</p>
<p><a class="sc" id="sc10"></a>Ako odgovoriš ovako: ‘Asketa Gotama ima trostruko istinsko znanje’, tada ćeš govoriti ono što sam i ja rekao i nećeš pogrešno tumačiti moje reči, suprotno činjenicama. Tada ćeš objašnjavati u skladu sa Dhammom, na takav način da se tvojim tvrdnjama ne može bilo šta osnovano prigovoriti”</p>
<p><a class="sc" id="sc11"></a>Kad ovo bi rečeno, lutalica Vaććhagota upita Blaženog: “Učitelju Gotama, postoji li bilo koji domaćin koji je, bez napuštanja okova domaćinskog života, posle sloma tela, posle smrti, stigao na kraj patnje?”</p>
<p>“Vaććha, nema domaćina koji je, bez napuštanja okova domaćinskog života, posle sloma tela, posle smrti, stigao na kraj patnje.”</p>
<p><a class="sc" id="sc12"></a>“Učitelju Gotama, postoji li bilo koji domaćin koji je, bez napuštanja okova domaćinskog života, posle sloma tela, posle smrti, stigao na nebo?”</p>
<p>“Vaććha, nema tek sto, dvesta, trista, četiristo ili petsto, već daleko više domaćina koji su, bez napuštanja okova domaćinskog života, posle sloma tela, posle smrti, stigli na nebo.”</p>
<p><a class="sc" id="sc13"></a>“Učitelju Gotama, postoji li bilo koji ađivika koji je, posle sloma tela, posle smrti, stigao na kraj patnje?”</p>
<p>“Vaććha, nema nijednog ađivike koji je, posle sloma tela, posle smrti, stigao na kraj patnje.”</p>
<p><a class="sc" id="sc14"></a>“Učitelju Gotama, postoji li bilo koji ađivika koji je, posle sloma tela, posle smrti, stigao na nebo?”</p>
<p>“Kada se prisetim poslednjih devedeset i jednog eona, Vaććha, ne sećam se nijednog ađivike koje je, posle sloma tela, posle smrti, stigao na nebo, sa izuzetkom jednoga, ali on se pridržavao učenja o moralnom efektu postupaka, učenja o moralnom efektu dela.”</p>
<p><a class="sc" id="sc15"></a>“Ako je tako, učitelju Gotama, onda učenik drugih škola nema čak ni šanse da se ode na nebo.”</p>
<p>“U pravu si, Vaććha, učenik drugih škola nema čak ni šanse da se ode na nebo.”</p>
<p>Tako reče Blaženi. Zadovoljan, lutalica Vaććhagota se obradova rečima Blaženoga.</p>
</article>
<aside id="metaarea">
<p>Prevod <span class="author">Branislav Kovačević</span></p>
<p>Samo za besplatnu distribuciju, kao dar Dhamme.</p>
<p>Copyright © 2014: <a href="http://creativecommons.org/licenses/by-nc-sa/3.0/deed.sr">Оvaj sajt je licenciran pod uslovima licence Creative Commons</a>. <a href="http://srednjiput.rs/pali-kanon/sutta-pitaka/maddhima-nikaya/mn-71-teviddavacchagotta-sutta/?full-site=true" rel="nofollow">Text sourced from srednjiput.rs.</a></p>
<p>Prepared for SuttaCentral by <span class="editor">Bhikkhu Sujato</span>.</p>\n</aside>
</section>
</div>
</body>
</html>
