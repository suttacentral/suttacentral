<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn48.50">
<article>
<div class="hgroup">
<p class="division">สังยุตตนิกาย</p>
<p>มหาวารวรรค</p>
<p>๔. อินทริยสังยุต</p>
<p>ชราวรรคที่ ๕</p>
<h1>สัทธาสูตร</h1>
<p class="subheading">ว่าด้วยศรัทธาของพระอริยสาวก</p>
</div>
<p><a id="th-num๑๐๑๐" class="th-num"></a>ข้าพเจ้าได้สดับมาแล้วอย่างนี้:</p>
<p>สมัยหนึ่ง พระผู้มีพระภาคประทับอยู่ ณ นิคมของชาวอังคะชื่ออาปณะ ในแคว้นอังคะ ณ 
ที่นั้นแล พระผู้มีพระภาคตรัสเรียกท่านพระสารีบุตรมาแล้วตรัสว่า ดูกรสารีบุตร 
อริยสาวกผู้ใดมีศรัทธามั่น เลื่อมใสยิ่งในพระตถาคต 
อริยสาวกนั้นไม่พึงเคลือบแคลงหรือสงสัยในตถาคต หรือในศาสนาของตถาคต.</p>
<p><a id="th-num๑๐๑๑" class="th-num"></a>พระสารีบุตรกราบทูลว่า 
ข้าแต่พระองค์ผู้เจริญ อริยสาวกใดมีศรัทธามั่น เลื่อมใสยิ่งในพระตถาคต 
อริยสาวกนั้นไม่พึงเคลือบแคลงหรือสงสัยในพระตถาคต หรือในศาสนาของพระตถาคต 
ด้วยว่าอริยสาวกผู้มีศรัทธาพึงหวังข้อนี้ได้ว่า จักเป็นผู้ปรารภความเพียรเพื่อละอกุศลธรรม
 เพื่อยังกุศลธรรมให้ถึงพร้อม มีกำลัง มีความบากบั่น มั่นคง ไม่ทอดธุระในกุศลธรรมทั้งหลาย.</p>
<p>ข้าแต่พระองค์ผู้เจริญ ก็วิริยะของอริยสาวกนั้นเป็นวิริยินทรีย์
 ด้วยว่าอริยสาวกผู้มีศรัทธาปรารภความเพียรแล้ว พึงหวังข้อนี้ได้ว่า
 จักเป็นผู้มีสติประกอบด้วยสติเป็นเครื่องรักษาตนอย่างยิ่ง จักระลึกถึง ตามระลึกถึง 
 กิจที่ทำและคำพูดแม้นานได้.</p>
<p><a id="th-num๑๐๑๓" class="th-num"></a>ข้าแต่พระองค์ผู้เจริญ 
ก็สติของอริยสาวกนั้นเป็นสตินทรีย์ ด้วยว่าอริยสาวกผู้มีศรัทธา ปรารภความเพียร 
เข้าไปตั้งสติไว้แล้ว พึงหวังข้อนี้ได้ว่า จักยึดหน่วงนิพพานให้เป็นอารมณ์ ได้สมาธิ ได้เอกัคคตาจิต.</p>
<p><a id="th-num๑๐๑๔" class="th-num"></a>ข้าแต่พระองค์ผู้เจริญ 
ก็สมาธิของอริยสาวกนั้นเป็นสมาธินทรีย์ ด้วยว่าอริยสาวกผู้มีศรัทธา 
ปรารภความเพียร เข้าไปตั้งสติไว้ มีจิตตั้งมั่นโดยชอบ พึงหวังข้อนี้ได้ว่า 
จักรู้ชัดอย่างนี้ว่า สงสารมีที่สุดและเบื้องต้นอันบุคคลรู้ไม่ได้แล้ว 
เบื้องต้นที่สุดไม่ปรากฏแก่เหล่าสัตว์ ผู้มีอวิชชาเครื่องกั้น มีตัณหาเป็นเครื่องผูกไว้ ผู้แล่นไปแล้ว
 ท่องเที่ยวไปแล้ว ก็ความดับด้วยการสำรอกโดยไม่เหลือแห่งกองมืดคืออวิชชานั้นเป็นบทอันสงบ 
นั่นเป็นบทอันประณีต คือความระงับสังขารทั้งปวง ความสละคืนอุปธิทั้งปวง 
ความสิ้นตัณหา ความสิ้นกำหนัด ความดับนิพพาน.</p>
<p><a id="th-num๑๐๑๕" class="th-num"></a>ข้าแต่พระองค์ผู้เจริญ 
ก็ปัญญาของอริยสาวกนั้นเป็นปัญญินทรีย์ อริยสาวกนั้นแลพยายามอย่างนี้ 
ครั้นพยายามแล้ว ระลึกอย่างนี้ ครั้นระลึกแล้ว ตั้งมั่นอย่างนี้ ครั้นตั้งมั่นแล้ว 
รู้ชัดอย่างนี้ ครั้นรู้ชัดแล้ว ย่อมเชื่อมั่นอย่างนี้ว่า ธรรมเหล่านี้ ก็คือธรรมที่เราเคยได้ฟังมาแล้วนั่นเอง 
เหตุนั้น บัดนี้เราถูกต้องด้วยนามกายอยู่และเห็นแจ้งแทงตลอดด้วยปัญญา.</p>
<p><a id="th-num๑๐๑๖" class="th-num"></a>ข้าแต่พระองค์ผู้เจริญ 
ก็ศรัทธาของอริยสาวกเป็นสัทธินทรีย์ ดังนี้แล.</p>
<p><a id="th-num๑๐๑๗" class="th-num"></a>พ. ดีละๆ สารีบุตร 
อริยสาวกใดมีศรัทธามั่น เลื่อมใสในตถาคต อริยสาวกนั้นไม่พึงเคลือบแคลงหรือสงสัยในพระตถาคต
 หรือในศาสนาของพระตถาคต ด้วยว่า อริยสาวกผู้มีศรัทธาพึงหวังข้อนี้ได้ว่า
 จักเป็นผู้ปรารภความเพียร เพื่อละอกุศลธรรม เพื่อยังกุศลธรรมให้ถึงพร้อม มีกำลัง มีความบากบั่น มั่นคง 
ไม่ทอดธุระในกุศลธรรมทั้งหลาย.</p>
<p><a id="th-num๑๐๑๘" class="th-num"></a>ดูกรสารีบุตร ก็วิริยะของอริยสาวกนั้นเป็นวิริยินทรีย์ 
ด้วยว่าอริยสาวก ผู้มีศรัทธา ปรารภความเพียรแล้ว พึงหวังข้อนี้ได้ว่า จักเป็นผู้มีสติ ประกอบด้วยสติเป็นเครื่องรักษาตนอย่างยิ่ง 
จักระลึกถึง ตามระลึกถึง กิจที่ทำและคำที่พูดแม้นานได้.</p>
<p><a id="th-num๑๐๑๙" class="th-num"></a>ดูกรสารีบุตร ก็สติของอริยสาวกนั้น 
เป็นสตินทรีย์ ด้วยว่าอริยสาวกผู้มีศรัทธา ปรารภความเพียร เข้าไปตั้งสติไว้แล้ว 
พึงหวังข้อนี้ได้ว่า จักยึดหน่วงนิพพานให้เป็นอารมณ์ ได้สมาธิ ได้เอกัคคตาจิต.</p>
<p><a id="th-vp19.0247.1020 1021 1022" class="th-vp"></a><a id="th-num๑๐๒๐" 
class="th-num"></a>ดูกรสารีบุตร ก็สมาธิของอริยสาวกนั้นเป็นสมาธินทรีย์ 
ด้วยว่าอริยสาวกผู้มีศรัทธา ปรารภความเพียร เข้าไปตั้งสติไว้ มีจิตตั้งมั่นโดยชอบ 
พึงหวังข้อนี้ได้ว่า จักรู้ชัดอย่างนี้ว่า สงสารมีที่สุดและเบื้องต้น 
อันบุคคลรู้ไม่ได้แล้ว เบื้องต้นที่สุดไม่ปรากฏแก่เหล่าสัตว์ 
ผู้มีอวิชชาเป็นเครื่องกั้น มีตัณหาเป็นเครื่องผูกไว้ ผู้แล่นไปแล้ว 
ท่องเที่ยวไปแล้ว ก็ความดับ ด้วยการสำรอกโดยไม่เหลือแห่งกองมืด คืออวิชชา 
นั่นเป็นบทอันสงบ นั่นเป็นบทอันประณีต คือ ความระงับสังขารทั้งปวง 
ความสละคืนอุปธิทั้งปวง ความสิ้นตัณหา ความสิ้นกำหนัด ความดับ นิพพาน.</p>
<p><a id="th-num๑๐๒๑" class="th-num"></a>ดูกรสารีบุตร ก็ปัญญาของอริยสาวกนั้น 
เป็นปัญญินทรีย์ อริยสาวกนั้นแล พยายามอย่างนี้ ครั้นพยายามแล้ว ระลึกอย่างนี้ 
ครั้นระลึกแล้ว ตั้งมั่นอย่างนี้ ครั้นตั้งมั่นแล้ว รู้ชัดอย่างนี้ ครั้นรู้ชัดแล้ว 
ย่อมเชื่อมั่นอย่างนี้ว่า ธรรมเหล่านี้ ก็คือธรรมที่เราเคยได้ฟังมาแล้วนั่นเอง 
เหตุนั้น บัดนี้เราถูกต้องด้วยนามกายอยู่และเห็นแจ้งแทงตลอดด้วยปัญญา.</p>
<p>ดูกรสารีบุตร สิ่งใดเป็นศรัทธาของอริยสาวกนั้น สิ่งนั้นเป็นสัทธินทรีย์ของอริยสาวกนั้น ดังนี้แล.</p>
<p class="endsection">จบ สูตรที่ ๑๐</p>
<p class="endsection">จบ ชราวรรคที่ ๕</p>
<p class="uddana">รวมพระสูตรที่มีในวรรคนี้ คือ ๑. ชราสูตร ๒. อุณณาภพราหมณสูตร ๓. 
สาเกตสูตร ๔. ปุพพโกฏฐกสูตร ๕. ปุพพารามสูตรที่ ๑ ๖. ปุพพารามสูตรที่ ๒ ๗. 
ปุพพารามสูตรที่ ๓ ๘. ปุพพารามสูตรที่ ๔ ๙. ปิณโฑลภารทวาชสูตร ๑๐. สัทธาสูตร</p>
</article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
