<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn7.17">
<article>
<div class="hgroup">
<p class="division">สังยุตตนิกาย</p>
<p>สคาถวรรค</p>
<p>พราหมณสังยุตต์</p>
<p>อุปาสกวรรคที่ ๒</p>
<h1>นวกรรมิกสูตรที่ (๗)</h1>
</div>
<p>สมัยนั้น พระผู้มีพระภาคประทับอยู่ ณ 
ไพรสณฑ์แห่งหนึ่งในแคว้นโกศล ฯ สมัยหนึ่ง 
นวกรรมิกภารทวาชพราหมณ์ให้คนทำงานอยู่ในไพรสณฑ์นั้น
เขาได้เห็นพระผู้มีพระภาคซึ่งประทับนั่งคู้บัลลังก์ (นั่งขัดสมาธิ) 
ตั้งพระกายตรง ดำรงพระสติไว้เฉพาะหน้า ที่โคนสาลพฤกษ์ต้นหนึ่ง ครั้นเห็นแล้ว 
เขามีความคิดว่า เราให้คนทำงานอยู่ในไพรสณฑ์นี้จึงยินดี ส่วนพระสมณะนี้ให้คนทำอะไรอยู่จึงยินดี ฯ</p>
<p><a id="th-num๗๐๖" class="th-num"></a>ลำดับนั้น 
นวกรรมิกภารทวาชพราหมณ์เข้าไปเฝ้าพระผู้มีพระภาคถึงที่ประทับแล้ว 
ได้กราบทูลพระผู้มีพระภาคด้วยคาถาว่า ข้าแต่ท่านภิกษุ ท่านทำงานอะไรหรือ 
จึงอยู่ในป่าสาลพฤกษ์ พระโคดมอยู่ในป่าผู้เดียว ได้ความยินดีอะไร ฯ</p>
<p><a id="th-num๗๐๗" class="th-num"></a>พระผู้มีพระภาคตรัสว่า 
เราไม่มีกรณียกิจในป่าดอก เพราะเราถอนรากเง่าป่าอันเป็นข้าศึกเสียแล้ว 
เราไม่มีป่าคือกิเลส ปราศจากลูกศรคือกิเลสละความกระสันเสียแล้ว จึงยินดีอยู่ผู้เดียวในป่า ฯ</p>
<p><a id="th-num๗๐๘" class="th-num"></a>เมื่อพระผู้มีพระภาคตรัสเช่นนี้แล้ว 
นวกรรมิกภารทวาชพราหมณ์ได้กราบทูลพระผู้มีพระภาคว่า 
ท่านพระโคดม ภาษิตของพระองค์แจ่มแจ้งนัก ท่านพระโคดม ภาษิตของพระองค์แจ่มแจ้งนัก 
พระองค์ทรงประกาศธรรมโดยอเนกปริยาย ดุจหงายภาชนะที่คว่ำ เปิดของที่ปิดไว้ 
บอกทางแก่คนหลงทาง ส่องประทีปในที่มืด ด้วยหวังว่าคนมีจักษุจะมองเห็นรูปได้ 
ข้าแต่ท่านพระโคดม ข้าพระองค์ขอถึงพระผู้มีพระภาคกับพระธรรมและพระภิกษุสงฆ์เป็นสรณะ 
ขอพระองค์จงทรงจำข้าพระองค์ว่าเป็นอุบาสกผู้ถึงพระรัตนตรัยเป็นสรณะตลอดชีวิต 
ตั้งแต่วันนี้เป็นต้นไป ฯ</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
