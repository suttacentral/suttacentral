<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn7.16">
<article>
<div class="hgroup">
<p class="division">สังยุตตนิกาย</p>
<p>สคาถวรรค</p>
<p>พราหมณสังยุตต์</p>
<p>อุปาสกวรรคที่ ๒</p>
<h1>ปัจจนิกสูตรที่ ๖</h1>
</div>
<p><a id="th-num๖" class="th-num"></a>สมัยหนึ่ง 
พระผู้มีพระภาคประทับอยู่ในพระเชตวัน อารามของท่านอนาถบิณฑิกเศรษฐี 
เขตพระนครสาวัตถี สมัยนั้น พราหมณ์มีนามว่าปัจจนิกสาตะ สำนักอยู่ในกรุงสาวัตถี 
ปัจจนิกสาตพราหมณ์มีความดำริว่า อย่ากระนั้นเลย เราพึงเข้าไปเฝ้าพระสมณโคดมยังที่ประทับเถิด
 พระสมณโคดมจักตรัสคำใดๆ เราจักเป็นข้าศึกคำนั้นๆ ดังนี้ ฯ</p>
<p><a id="th-num๗๐๒" class="th-num"></a>สมัยนั้น 
พระผู้มีพระภาคเสด็จจงกรมอยู่ในที่แจ้ง ลำดับนั้น ปัจจนิกสาตพราหมณ์เข้าไปเฝ้าพระผู้มีพระภาคถึงที่ประทับแล้ว 
เดินตามพระผู้มีพระภาคซึ่งกำลังเสด็จจงกรมอยู่ ได้กราบทูลพระผู้มีพระภาคว่า 
ขอท่านพระสมณะจงตรัสธรรม ฯ</p>
<p><a id="th-num๗๐๓" class="th-num"></a>พระผู้มีพระภาคตรัสว่า คำอันเป็นสุภาษิต 
อันบุคคลผู้ยินดีจะเป็นข้าศึก มีจิตเศร้าหมองมากไป ด้วยความแข่งดีจะเห็นแจ้งด้วยดีไม่ได้ 
ส่วนว่าบุคคลใดกำจัดความแข่งดีและความไม่เลื่อมใสแห่งใจ 
ถอนความอาฆาตได้แล้ว ผู้นั้นแลพึงรู้คำอันเป็นสุภาษิต ฯ</p>
<p><a id="th-num๗๐๔" class="th-num"></a>เมื่อพระผู้มีพระภาคตรัสเช่นนี้แล้ว 
ปัจจนิกสาตพราหมณ์กราบทูลพระผู้มีพระภาคว่า ท่านพระโคดม 
ภาษิตของพระองค์แจ่มแจ้งนัก ท่านพระโคดม ภาษิตของพระองค์แจ่มแจ้งนัก 
พระองค์ทรงประกาศธรรมโดยอเนกปริยายดุจหงายภาชนะที่คว่ำ เปิดของที่ปิดไว้ 
บอกทางแก่คนหลงทาง ส่องประทีปในที่มืด ด้วยหวังว่าคนมีจักษุจะมองเห็นรูปได้ ข้าแต่ท่านพระโคดม
 ข้าพระองค์นี้ขอถึงพระผู้มีพระภาคกับพระธรรมและพระสงฆ์เป็นสรณะ 
 ขอพระองค์จงทรงจำข้าพระองค์ว่าเป็นอุบาสกผู้ถึงพระรัตนตรัยเป็นสรณะตลอดชีวิต 
ตั้งแต่วันนี้เป็นต้นไป ฯ</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
