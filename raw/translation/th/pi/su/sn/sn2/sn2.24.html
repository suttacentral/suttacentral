<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn2.24">
<article>
<div class="hgroup">
<p class="division">สังยุตตนิกาย</p>
<p> สคาถวรรค </p>
<p>เทวปุตตสงยุต</p>
<p>นานาติตถิยวรรคที่ ๓</p>
<h1>ฆฏิการสูตรที่ ๔</h1>
</div>
<p>ฆฏิการเทพบุตร ครั้นยืนอยู่ ณ 
ที่ควรส่วนข้างหนึ่งแล้ว ได้กล่าวคาถานี้ในสำนักพระผู้มีพระภาคว่า ภิกษุ ๗ รูป 
ผู้เข้าถึงพรหมโลกชื่อว่าอวิหา เป็นผู้หลุดพ้นแล้ว สิ้นราคะโทสะแล้ว 
ข้ามพ้นเครื่องข้องต่างๆ ในโลกเสียได้แล้ว ฯ</p>
<p>พระผู้มีพระภาคตรัสถามว่า ก็ภิกษุเหล่านั้น 
คือใครบ้างผู้ข้ามพ้นเครื่องข้องเป็นบ่วงมารอันแสนยาก ที่ใครๆ จะข้ามพ้นได้ 
ละกายของมนุษย์แล้ว ก้าวล่วงเครื่องประกอบอันเป็นทิพย์ ฯ</p>
<p>ฆฏิการเทพบุตรกราบทูลว่า คือ ท่านอุปกะ ๑ ท่านผลคัณฑะ ๑ ท่านปุกกุสาติ ๑ รวมเป็น 
๓ ท่าน ท่านภัททิยะ ๑ ท่านขัณฑเทวะ ๑ ท่านพาหุรัคคิ ๑ ท่านลิงคิยะ ๑ (รวมเป็น ๗ 
ท่าน) ท่านเหล่านั้นล้วนแต่ละกายของมนุษย์ ก้าวล่วงเครื่องประกอบอันเป็นทิพย์ได้แล้ว ฯ</p>
<p>พระผู้มีพระภาคตรัสถามว่า 
ท่านเป็นคนมีความฉลาด กล่าวสรรเสริญภิกษุเหล่านั้น ผู้ละบ่วงมารได้แล้ว 
ภิกษุเหล่านั้นรู้ทั่วถึงธรรมของใคร จึงได้ตัดเครื่องผูกคือภพเสียได้ ฯ</p>
<p>ฆ. ท่านเหล่านั้นรู้ทั่วถึงธรรมของผู้ใด จึงตัดเครื่องผูกคือภพเสียได้
 ผู้นั้นนอกจากพระผู้มีพระภาคและธรรมนั้น นอกจากพระศาสนาของพระองค์แล้วเป็นไม่มี ฯ 
นามและรูปดับไม่เหลือในธรรมใด ท่านเหล่านั้นได้รู้ธรรมนั้นในพระศาสนานี้ 
จึงตัดเครื่องผูกคือภพได้ ฯ</p>
<p><a id="th-num๒๙๐" class="th-num"></a>พ. ท่านกล่าววาจาลึก รู้ได้ยาก 
เข้าใจให้ดีได้ยาก ท่านรู้ทั่วถึงธรรมของใคร จึงกล่าววาจาเช่นนี้ได้ ฯ</p>
<p><a id="th-num๒๙๑" class="th-num"></a>ฆ. ครั้งก่อนข้าพเจ้าเป็นช่างหม้อ 
ทำหม้ออยู่ในเวภฬิงคชนบท เป็นผู้เลี้ยงดูมารดาบิดา เป็นอุบาสกของพระกัสสปพุทธเจ้า 
เว้นขาดจากเมถุนธรรม ประพฤติพรหมจรรย์ ไม่มีอามิส 
ได้เคยเป็นคนร่วมบ้านกับพระองค์ทั้งเคยได้เป็นสหายของพระองค์ในปางก่อน 
ข้าพเจ้ารู้จักภิกษุ ทั้ง ๗ รูปเหล่านี้ ผู้หลุดพ้นแล้ว สิ้นราคะโทสะแล้ว ข้ามพ้นเครื่องข้องต่างๆ 
ในโลกได้แล้ว ฯ</p>
<p><a id="th-num๒๙๒" class="th-num"></a>พ. แน่ นายช่างหม้อ 
ท่านพูดอย่างใดก็ได้เป็นจริงแล้วอย่างนั้น ในกาลนั้น ครั้งก่อนท่านเป็นช่างหม้อ 
ทำหม้ออยู่ในเวภฬิงคชนบท เป็นผู้เลี้ยงดูมารดาบิดา เป็นอุบาสกของพระกัสสปพุทธเจ้า 
งดเว้นจากเมถุนธรรม ประพฤติพรหมจรรย์ ไม่มีอามิส ได้เป็นคนเคยร่วมบ้านกันกับเรา 
ทั้งได้เคยเป็นสหายของเราในปางก่อน ฯ</p>
<p>พระสังคีติกาจารย์กล่าวว่า สหายเก่าทั้งสองผู้มีตนอันอบรมแล้ว ทรงไว้ซึ่งสรีระมีในที่สุด 
ได้มาพบกันด้วยอาการอย่างนี้ ฯ</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
