<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn2.6">
<article>
<div class="hgroup">
<p class="division">สังยุตตนิกาย</p>
<p> สคาถวรรค </p>
<p>เทวปุตตสงยุต</p>
<p>วรรคที่ ๑</p>
<h1>กามทสูตรที่ ๖</h1>
</div>
<p><a id="th-num๒๓๒" class="th-num"></a>กามทเทวบุตร ยืนอยู่ ณ 
ที่ควรส่วนข้างหนึ่งแล้ว  ได้กราบทูลพระผู้มีพระภาคว่า ข้าแต่พระผู้มีพระภาค 
สมณธรรมทำได้โดยยาก ข้าแต่พระผู้มีพระภาค สมณธรรมทำได้โดยยากยิ่ง ฯ</p>
<p>พระผู้มีพระภาคตรัสว่า ชนทั้งหลายผู้ตั้งมั่นแล้วด้วยศีลแห่งพระเสขะ 
มีตนตั้งมั่นแล้วย่อมกระทำ แม้ซึ่งสมณธรรมอันบุคคลทำได้โดยยาก 
ความยินดีย่อมนำสุขมาให้แก่บุคคลผู้เข้าถึงแล้วซึ่งความเป็นผู้ไม่มีเรือน ฯ</p>
<p><a id="th-num๒๓๓" class="th-num"></a>กามทเทวบุตรกราบทูลว่า 
ข้าแต่พระผู้มีพระภาค ข้อที่หาได้ยากนี้ คือความสันโดษ ยินดี ฯ</p>
<p>พระผู้มีพระภาคตรัสว่า ชนเหล่าใดยินดีแล้วในความสงบแห่งจิต 
ชนเหล่าใดมีใจยินดีแล้วในความอบรมจิตทั้งกลางวันและกลางคืน ชนเหล่านั้นย่อมได้แม้ซึ่งสิ่งที่ได้โดยยาก ฯ</p>
<p><a id="th-num๒๓๔" class="th-num"></a>กามทเทวบุตรกราบทูลว่า 
ข้าแต่พระผู้มีพระภาค ธรรมชาติที่ตั้งมั่นได้ยากนี้ คือจิต ฯ</p>
<p>พระผู้มีพระภาคตรัสว่า ชนเหล่าใดยินดีแล้วในความสงบอินทรีย์ ชนเหล่านั้นย่อมตั้งมั่นซึ่งจิตที่ตั้งมั่นได้ยาก
 ดูกรกามทเทวบุตร อริยะทั้งหลายเหล่านั้นตัดข่ายแห่งมัจจุไปได้ ฯ</p>
<p><a id="th-num๒๓๕" class="th-num"></a>กามทเทวบุตรกราบทูลว่า 
ข้าแต่พระผู้มีพระภาค ทางที่ไปได้ยาก คือ ทางที่ไม่เสมอ ฯ</p>
<p><a id="th-vp15.0060.236 237 238 239" class="th-vp"></a>พระผู้มีพระภาคตรัสว่า 
ดูกรกามทเทวบุตร อริยะทั้งหลายย่อมไปได้แม้ในทางที่ไม่เสมอ ที่ไปได้ยาก 
ผู้มิใช่อริยะย่อมเป็นผู้บ่ายศีรษะลงเบื้องต่ำ ตกไปในทางอันไม่เสมอ 
ทางนั้นสม่ำเสมอสำหรับอริยะทั้งหลาย เพราะอริยะทั้งหลายเป็นผู้สม่ำเสมอในทางอันไม่เสมอ ฯ</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
