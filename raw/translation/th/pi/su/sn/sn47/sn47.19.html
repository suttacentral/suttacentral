<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn47.19">
<article>
<div class="hgroup">
<p class="division">สังยุตตนิกาย</p>
<p>มหาวารวรรค</p>
<p>๓. สติปัฏฐานสังยุต</p>
<p>นาฬันทวรรคที ๒</p>
<h1>เสทกสูตรที่ ๑</h1>
<p class="subheading">ผู้รักษาผู้อื่นชื่อว่ารักษาตน</p>
</div>
<p><a id="th-num๗๕๘" class="th-num"></a>สมัยหนึ่ง พระผู้มีพระภาคประทับอยู่ ณ 
นิคมของชาวสุมภะชื่อเสทกะ ในสุมภชนบท ณ ที่นั้นแล 
พระผู้มีพระภาคตรัสกะภิกษุทั้งหลายว่า ดูกรภิกษุทั้งหลาย เรื่องเคยมีมาแล้ว 
คนจัณฑาลผู้เป็นนักไต่ราว ยกไม้ไผ่ขึ้นตั้งไว้แล้ว 
เรียกศิษย์ชื่อเมทกถาลิกะมาบอกว่า ดูกรเมทกถาลิกะผู้เป็นสหาย มาเถิด มาขึ้นไม้ไผ่ 
แล้วยืนอยู่บนคอของเรา เมทกถาลิกะผู้เป็นศิษย์ รับคำของนักไต่ราวแล้ว ขึ้นราวไม้ไผ่ 
ยืนอยู่บนคอของอาจารย์ ครั้งนั้นแล คนจัณฑาลนักไต่ราว 
จึงพูดกะเมทกถาลิกะผู้เป็นศิษย์ว่า ดูกรเมทกถาลิกะผู้เป็นสหาย ท่านจงรักษาเรา 
เราจักรักษาท่าน เราทั้งสองต่างคุ้มครองกันและกัน ต่างรักษากันและกันอย่างนี้ 
จักแสดงศิลปะ จักได้ลาภ และจักลงจากราวไม้ไผ่ได้โดยสวัสดี.</p>
<p><a id="th-num๗๕๙" class="th-num"></a>ดูกรภิกษุทั้งหลาย 
เมื่ออาจารย์กล่าวอย่างนี้แล้ว เมทกถาลิกะผู้เป็นศิษย์ได้กล่าวตอบว่า 
ข้าแต่ท่านอาจารย์ ก็เรื่องนี้จักเป็นอย่างนั้นหามิได้ ท่านจงรักษาตน ผมก็จักรักษาตน
 เราทั้งสองต่างคุ้มครองตน ต่างรักษาตนอย่างนี้ จักแสดงศิลปะ จักได้ลาภ 
และจักลงจากไม้ไผ่ได้โดยสวัสดี พระผู้มีพระภาคตรัสว่า เหตุผลในข้อนั้นมีดังนี้ 
เหมือนศิษย์ชื่อเมทกถาลิกะได้พูดกะอาจารย์ ฉะนั้น ดูกรภิกษุทั้งหลาย 
เธอพึงเสพสติปัฏฐานด้วยคิดว่า เราจักรักษาผู้อื่น บุคคลผู้รักษาตนย่อมชื่อว่ารักษาผู้อื่น บุคคลผู้รักษาผู้อื่นชื่อว่ารักษาตน.</p>
<p><a id="th-vp19.0186.760 761 762 763 764" class="th-vp"></a><a id="th-num๗๖๐" 
class="th-num"></a>ดูกรภิกษุทั้งหลาย ก็บุคคลผู้รักษาตน ย่อมชื่อว่ารักษาผู้อื่นอย่างไร? 
ที่ชื่อว่า รักษาผู้อื่น ด้วยการส้องเสพ ด้วยการเจริญ ด้วยการกระทำให้มาก 
บุคคลผู้รักษาตนย่อมชื่อว่ารักษาผู้อื่น อย่างนี้แล.</p>
<p><a id="th-num๗๖๑" class="th-num"></a>ดูกรภิกษุทั้งหลาย ก็บุคคลผู้รักษาผู้อื่น 
ย่อมชื่อว่ารักษาตนอย่างไร ที่ชื่อว่า รักษาตน ด้วยความอดทน ด้วยความไม่เบียดเบียน 
ด้วยความมีจิตประกอบด้วยเมตตา ด้วยความเอ็นดู บุคคลผู้รักษาผู้อื่นย่อมชื่อว่ารักษาตน อย่างนี้แล.</p>
<p><a id="th-num๗๖๒" class="th-num"></a>ดูกรภิกษุทั้งหลาย 
เธอพึงเสพสติปัฏฐานด้วยคิดว่า เราจักรักษาตน พึงเสพสติปัฏฐานด้วยคิดว่า 
เราจักรักษาผู้อื่น บุคคลผู้รักษาตนย่อมชื่อว่ารักษาผู้อื่น บุคคลผู้รักษาผู้อื่นย่อมชื่อว่ารักษาตน.</p>
<p class="endsection">จบ สูตรที่ ๙</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
