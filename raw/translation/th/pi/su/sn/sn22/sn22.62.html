<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn22.62">
<article>
<div class="hgroup">
<p class="division">สังยุตตนิกาย</p>
<p>ขันธวารวรรค</p>
<p>๑. ขันธสังยุต</p>
<p>มัชฌิมปัณณาสก์</p>
<p>อุปายวรรคที่ ๑</p>
<h1>๑๐. นิรุตติปถสูตร</h1>
<p class="subheading">ว่าด้วยวิถีทางแห่งนิรุตติ ๓ ประการ</p>
</div>
<p>พระนครสาวัตถี ฯลฯ ณ ที่นั้นแล พระผู้มีพระภาคได้ตรัสว่า ดูกรภิกษุทั้งหลาย 
วิถีทาง ๓ ประการ คือ หลักภาษา ชื่อ และบัญญัตินี้? ไม่ถูกทอดทิ้ง และยังไม่เคยถูกทอดทิ้ง
 ย่อมไม่ถูกทอดทิ้ง จักไม่ถูกทอดทิ้ง อันสมณพราหมณ์ผู้วิญญูชนไม่คัดค้านแล้ว. ๓ ประการเป็นไฉน? 
 ดูกรภิกษุทั้งหลาย การนับรูปผ่านพ้นไปแล้ว ดับแล้ว แปรปรวนไปแล้ว ว่าได้มีแล้ว การให้ชื่อรูปนั้นว่า 
ได้มีแล้ว การบัญญัติรูปนั้นว่า ได้มีแล้ว รูปนั้นไม่นับว่า มีอยู่ ไม่นับว่าจักมี. 
การนับเวทนาที่ผ่านพ้นไปแล้ว ดับแล้ว แปรปรวนแล้วว่าได้มีแล้ว การให้ชื่อเวทนานั้นว่า ได้มีแล้ว 
การบัญญัติเวทนานั้นว่า ได้มีแล้ว เวทนานั้นไม่นับว่ามีอยู่ ไม่นับว่าจักมี. การนับสัญญาที่ผ่านพ้นไปแล้ว ดับแล้ว
 แปรปรวนไปแล้วว่า ได้มีแล้ว การให้ชื่อสัญญานั้นว่า ได้มีแล้ว การบัญญัติสัญญานั้นว่า ได้มีแล้ว 
สัญญานั้นไม่นับว่ามีอยู่ ไม่นับว่าจักมี การนับสังขารที่ผ่านพ้นไปแล้ว ดับแล้ว 
แปรปรวนไปแล้วว่า ได้มีแล้ว การให้ชื่อสังขารนั้นว่า ได้มีแล้ว 
การบัญญัติสังขารนั้นว่า ได้มีแล้ว สังขารเหล่านั้นไม่นับว่ามีอยู่ ไม่นับว่าจักมี
 การนับวิญญาณที่ผ่านพ้นไปแล้ว ดับแล้ว แปรปรวนไปแล้วว่า ได้มีแล้ว 
การให้ชื่อวิญญาณนั้นว่า ได้มีแล้ว การบัญญัติวิญญาณนั้นว่า ได้มีแล้ว 
วิญญาณนั้นไม่นับว่ามีอยู่ ไม่นับว่าจักมีฯ การนับรูปที่ยังไม่เกิด ยังไม่ปรากฏว่า จักมี การให้ชื่อรูปเช่นนั้นว่า จักมี 
และการบัญญัติรูปเช่นนั้นว่า จักมี รูปนั้นไม่นับว่ามีอยู่ ไม่นับว่ามีแล้ว. 
การนับเวทนาที่ยังไม่เกิด ยังไม่ปรากฏว่าจักมี การให้ชื่อเวทนาเช่นนั้นว่า จักมี 
และการบัญญัติเวทนาเช่นนั้นว่า จักมี เวทนานั้นไม่นับว่ามีอยู่ ไม่นับว่ามีแล้ว. 
การนับสัญญาที่ยังไม่เกิด ยังไม่ปรากฏว่า จักมี การให้ชื่อสัญญาเช่นนั้นว่า จักมี 
และการบัญญัติสัญญาเช่นนั้นว่า จักมี สัญญานั้นไม่นับว่ามีอยู่ ไม่นับว่ามีแล้ว. 
การนับสังขารที่ยังไม่เกิด ยังไม่ปรากฏว่าจักมี การให้ชื่อสังขารเช่นนั้นว่าจักมี 
และการบัญญัติ สังขารเช่นนั้นว่าจักมี สังขารเหล่านั้นไม่นับว่ามีอยู่ 
ไม่นับว่ามีแล้ว. การนับวิญญาณที่ยังไม่เกิด ยังไม่ปรากฏว่าจักมี 
การให้ชื่อวิญญาณเช่นนั้นว่าจักมี และการบัญญัติวิญญาณเช่นนั้นว่าจักมี 
วิญญาณนั้นไม่นับว่ามีอยู่ ไม่นับว่ามีแล้ว.</p>
<p>การนับรูปที่เกิดแล้ว ปรากฏแล้วว่า มีอยู่ การให้ชื่อรูปนั้นว่า มีอยู่ และการบัญญัติรูปเช่นนั้นว่า มีอยู่ 
รูปนั้นไม่นับว่ามีแล้ว ไม่นับว่าจักมี. 
การนับเวทนาที่เกิดแล้ว ปรากฏแล้วว่า มีอยู่ การให้ชื่อเวทนาเช่นนั้นว่า มีอยู่ 
และการบัญญัติเวทนาเช่นนั้นว่า มีอยู่ เวทนานั้นไม่นับว่ามีแล้ว ไม่นับว่าจักมี. 
การนับสัญญาที่เกิดแล้ว ปรากฏแล้วว่า มีอยู่ การให้ชื่อสัญญาเช่นนั้นว่า มีอยู่ 
และการบัญญัติสัญญาเช่นนั้นว่า มีอยู่ สัญญานั้นไม่นับว่ามีแล้ว ไม่นับว่าจักมี. 
การนับสังขารที่เกิดแล้ว ปรากฏแล้วว่า มีอยู่ การให้ชื่อสังขารเช่นนั้นว่า มีอยู่ 
และการบัญญัติสังขารเช่นนั้นว่า มีอยู่ สังขารเหล่านั้นไม่นับว่ามีแล้ว ไม่นับว่าจักมี. 
การนับวิญญาณที่เกิดแล้ว ปรากฏแล้วว่า มีอยู่ การให้ชื่อวิญญาณเช่นนั้นว่า 
มีอยู่ และการบัญญัติวิญญาณเช่นนั้นว่า มีอยู่ วิญญาณนั้นไม่นับว่ามีแล้ว 
ไม่นับว่าจักมี. ดูกรภิกษุทั้งหลาย วิถีทาง ๓ ประการ คือ หลักภาษา การตั้งชื่อ 
และบัญญัติ เหล่านี้แล ไม่ถูกทอดทิ้งแล้ว ยังไม่เคยถูกทอดทิ้ง ย่อมไม่ถูกทอดทิ้ง 
จักไม่ถูกทอดทิ้ง อันสมณพราหมณ์ผู้เป็นวิญญูชนไม่คัดค้านแล้ว.</p>
<p>ดูกรภิกษุทั้งหลาย แม้ชนชาวอุกกลชนบทกับชนชาววัสสภัญญชนบททั้งสองนั้นล้วนพูดว่าไม่มีเหตุ
 บุญบาปที่ทำไปแล้ว ไม่เป็นอันทำ ทานที่บุคคลให้แล้วไม่มีผล ก็ได้ สำคัญวิถีทาง ๓ ประการนี้ คือ หลักภาษา
 การตั้งชื่อ และข้อบัญญัติว่า ไม่ควรติ ไม่ควรคัดค้าน ข้อนั้นเพราะเหตุอะไร? เพราะกลัวถูกนินทา กลัวกระทบกระทั่ง 
กลัวใส่โทษ และกลัวจะต่อความยาว.</p>
<p class="endsection">จบ สูตรที่ ๑๐.</p>
<p class="endsection">จบ อุปายวรรคที่ ๑.</p>
<p class="uddana">รวมพระสูตรที่มีในวรรคนี้ คือ <BLOCKQUOTE>
๑. อุปายสูตร ๖. พุทธสูตร <br>
๒. พีชสูต ๗. ปัญจวัคคิยสูตร <br>
๓. อุทานสูตร ๘. มหาลิสูตร <br>
๔. ปริวัฏฏสูตร ๙. อาทิตตสูตร <br>
๕. สัตตัฏฐานสูตร ๑๐. นิรุตติปถสูตร.
</blockquote></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
