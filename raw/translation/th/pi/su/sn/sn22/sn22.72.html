<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn22.72">
<article>
<div class="hgroup">
<p class="division">สังยุตตนิกาย</p>
<p>ขันธวารวรรค</p>
<p>๑. ขันธสังยุต</p>
<p>มัชฌิมปัณณาสก์</p>
<p>อรหันตวรรคที่ ๒</p>
<h1>๑๐. สุราธสูตร</h1>
<p class="subheading">ว่าด้วยการมีใจปราศจากอหังการมมังการและมานานุสัย</p>
</div>
<p>พระนครสาวัตถี ฯลฯ ณ ที่นั้นแล ท่านพระสุราธะ ได้ทูลถามพระผู้มีพระภาคว่า ข้าแต่พระองค์ผู้เจริญ
 เมื่อบุคคลรู้เห็นอย่างไรจึงจะมีใจปราศจากอหังการ มมังการ และมานานุสัย ในกายที่มีวิญญาณนี้ 
 และในสรรพนิมิตภายนอก ก้าวล่วงมานะด้วยดี สงบ ระงับ พ้นวิเศษแล้ว.</p>
<p>พระผู้มีพระภาคตรัสว่า ดูกรสุราธะ รูปอย่างใดอย่างหนึ่ง ทั้งที่เป็นอดีต อนาคต 
และปัจจุบัน ฯลฯ อยู่ในที่ไกลหรือใกล้ อริยสาวกพิจารณาเห็นรูปทั้งหมดนั้นด้วยปัญญาอันชอบตามความเป็นจริงอย่างนี้ว่า
 นั่นไม่ใช่ของเรา นั่นไม่เป็นเรา นั่นไม่ใช่ตัวตนของเรา ดังนี้แล้ว เป็นผู้หลุดพ้นเพราะไม่ถือมั่น. 
เวทนาอย่างใดอย่างหนึ่ง สัญญาอย่างใดอย่างหนึ่ง สังขารเหล่าใดเหล่าหนึ่ง 
วิญญาณอย่างใดอย่างหนึ่ง อริยสาวกพิจารณาเห็นวิญญาณทั้งหมดนั้น ด้วยปัญญาอันชอบตามความเป็นจริงอย่างนี้ว่า 
นั่นไม่ใช่ของเรา นั่นไม่เป็นเรา นั่นไม่ใช่ตัวตนของเรา ดังนี้แล้ว เป็นผู้หลุดพ้นเพราะไม่ถือมั่น. ดูกรสุราธะ 
บุคคลเมื่อรู้เห็นอย่างนี้แล จึงจะมีใจปราศจากอหังการ มมังการ และมานานุสัย 
ในกายที่มีวิญญาณนี้ และในสรรพนิมิตภายนอก ก้าวล่วงมานะด้วยดี สงบระงับ พ้นวิเศษแล้ว ฯลฯ 
ท่านพระสุราธะได้เป็นพระอรหันต์องค์หนึ่งในจำนวนพระอรหันต์ทั้งหลาย.</p>
<p class="endsection">จบ สูตรที่ ๑๐.</p>
<p class="endsection">จบ อรหันตวรรคที่ ๒.</p>
<p class="uddana"><a id="th-vp17.0081.148" 
class="th-vp"></a>รวมพระสูตรที่มีในวรรคนี้ คือ <BLOCKQUOTE>
๑. อุปาทิยสูตร ๖. อนัตตสูตร <br>
๒. มัญญมานสูตร ๗. อนัตตนิยสูตร<br>
 ๓. อภินันทมานสูตร ๘. รชนิยสัณฐิตสูตร<br> 
 ๔. อนิจจสูตร ๙. ราธสูตร <br>
 ๕. ทุกขสูตร ๑๐. สุราธสูตร.
</BLOCKQUOTE></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
