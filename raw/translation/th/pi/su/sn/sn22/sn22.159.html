<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn22.159">
<article>
<div class="hgroup">
<p class="division">สังยุตตนิกาย</p>
<p>ขันธวารวรรค</p>
<p>๑. ขันธสังยุต</p>
<p>จุลปัณณาสก์</p>
<p>ทิฏฐิวรรคที่ ๕</p>
<h1>๑๐. อานันทสูตร</h1>
<p class="subheading">ว่าด้วยสิ่งที่เป็นอนิจจังและมิใช่ของเรา</p>
</div>
<p>พระนครสาวัตถี. ครั้งนั้นแล ท่านพระอานนท์ เข้าไปเฝ้าพระผู้มีพระภาคถึงที่ประทับ ฯลฯ
 ได้กราบทูลพระผู้มีพระภาคว่า ข้าแต่พระองค์ผู้เจริญ ขอประทานพระวโรกาส 
ขอพระผู้มีพระภาคจงทรงแสดงธรรมแก่ข้าพระองค์โดยย่อ ซึ่งข้าพระองค์ได้ฟังแล้ว 
พึงเป็นผู้ๆ เดียวหลีกออกจากหมู่ ไม่ประมาท มีความเพียร มีใจเด็ดเดี่ยวอยู่เถิด. 
พระผู้มีพระภาคตรัสว่า ดูกรอานนท์ เธอจะสำคัญความข้อนั้นเป็นไฉน รูปเที่ยงหรือไม่เที่ยง?</p>
<p>อา. ไม่เที่ยง พระเจ้าข้า.</p>
<p>พ. ก็สิ่งใดไม่เที่ยง สิ่งนั้นเป็นทุกข์หรือเป็นสุขเล่า?</p>
<p>อา. เป็นทุกข์ พระเจ้าข้า.</p>
<p>พ. ก็สิ่งใดไม่เที่ยง เป็นทุกข์ มีความแปรปรวนเป็นธรรมดา ควรหรือหนอที่จะตามเห็นสิ่งนั้นว่า 
นั่นของเรา นั่นเป็นเรา นั่นเป็นตัวตนของเรา?</p>
<p>อา. ไม่ควรเห็นอย่างนั้น พระเจ้าข้า.</p>
<p>พ. เวทนา … สัญญา … สังขาร … วิญญาณ เที่ยงหรือไม่เที่ยง?</p>
<p>อา. ไม่เที่ยง พระเจ้าข้า.</p>
<p>พ. ก็สิ่งใดไม่เที่ยง สิ่งนั้นเป็นทุกข์หรือเป็นสุขเล่า?</p>
<p>อา. เป็นทุกข์ พระเจ้าข้า.</p>
<p>พ. ก็สิ่งใดไม่เที่ยง เป็นทุกข์ มีความแปรปรวนเป็นธรรมดา ควรหรือหนอที่จะตามเห็นสิ่งนั้นว่า 
นั่นของเรา นั่นเป็นเรา นั่นเป็นตัวตนของเรา?</p>
<p>อา. ไม่ควรเห็นอย่างนั้น พระเจ้าข้า.</p>
<p>พ. ดูกรอานนท์ เพราะเหตุนั้นแล รูปอย่างใดอย่างหนึ่ง ทั้งที่เป็นอดีต อนาคต 
และปัจจุบัน เป็นภายในก็ดี ภายนอกก็ดี หยาบก็ดี ละเอียดก็ดี เลวก็ดี ประณีตก็ดี 
อยู่ในที่ไกลก็ดี อยู่ในที่ใกล้ก็ดี รูปทั้งหมดนั้นเธอพึงเห็นด้วยปัญญาอันชอบตามความเป็นจริงอย่างนี้ว่า 
นั่นไม่ใช่ของเรา นั่นไม่เป็นเรา นั่นไม่ใช่ตัวตนของเรา. เวทนา … สัญญา … สังขาร … วิญญาณ 
อย่างใดอย่างหนึ่ง ทั้งที่เป็นอดีต อนาคต และปัจจุบัน เป็นภายในก็ดี ภายนอกก็ดี 
หยาบก็ดี ละเอียดก็ดี เลวก็ดี ประณีตก็ดี อยู่ในที่ไกลก็ดี อยู่ในที่ใกล้ก็ดี 
วิญญาณทั้งหมดนั้นเธอพึงเห็นด้วยปัญญาอันชอบตามความเป็นจริงอย่างนี้ว่า 
นั่นไม่ใช่ของเรา นั่นไม่เป็นเรา นั่นไม่ใช่ตัวตนของเรา. ดูกรอานนท์ 
อริยสาวกผู้ได้สดับแล้ว เห็นอยู่อย่างนี้ ย่อมเบื่อหน่ายแม้ในรูป แม้ในเวทนา 
แม้ในสัญญา แม้ในสังขาร แม้ในวิญญาณ เมื่อเบื่อหน่าย ย่อมคลายกำหนัด 
เพราะคลายกำหนัด จึงหลุดพ้น. เมื่อหลุดพ้นแล้ว ย่อมมีญาณหยั่งรู้ว่า หลุดพ้นแล้ว 
รู้ชัดว่า ชาติสิ้นแล้ว พรหมจรรย์อยู่จบแล้ว กิจที่ควรทำทำเสร็จแล้ว กิจอื่นเพื่อความเป็นอย่างนี้มิได้มี.</p>
<p class="endsection">จบ สูตรที่ ๑๐.</p>
<p class="endsection">จบ ทิฏฐิวรรคที่ ๕.</p>
<p class="uddana"><a id="th-vp17.0189.365" 
class="th-vp"></a>รวมพระสูตรที่มีในวรรคนี้ คือ <BLOCKQUOTE>
๑. อัชฌัตติกสูตร     ๖. สักกายทิฏฐิสูตร <br>
๒. เอตังมมสูตร      ๗. อัตตานุทิฏฐิสูตร <br>
๓. เอโสอัตตาสูตร    ๘. อภินิเวสสูตรที่ ๑ <br>
๔. โมจเมสิยาสูตร   ๙. อภินิเวสสูตรที่ ๒ <br>
๕. มิจฉาทิฏฐิสูตร   ๑๐. อานันทสูตร. 
</BLOCKQUOTE>จบ จุลปัณณาสก์.</p>
<p class="uddana">รวมวรรคที่มีในจุลปัณณาสก์นั้น คือ 
<blockquote>๑. อันตวรรค ๔. กุกกุฬวรรค <bR>
๒. ธัมมกถิกวรรค ๕. ทิฏฐิวรรค <br>
๓. อวิชชาวรรค รวม ๕ วรรค 
</BLOCKQUOTE>
ตติยปัณณาสก์และนิบาตก็เรียกในขันธสังยุตนั้น รวมปัณณาสก์ที่มีในขันธสังยุต ๓ 
ปัณณาสก์.</p>
<p class="endsection">จบ ขันธสังยุต.</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
