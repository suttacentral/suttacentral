<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn9.14">
<article>
<div class="hgroup">
<p class="division">สังยุตตนิกาย</p>
<p>สคาถวรรค</p>
<p>วนสังยุต</p>
<h1>ปทุมปุบผสูตรที่ ๑๔</h1>
</div>
<p>สมัยหนึ่ง ภิกษุรูปหนึ่งพำนักอยู่ในแนวป่าแห่งหนึ่งในแคว้นโกศล สมัยนั้นแล 
ภิกษุนั้นกลับจากบิณฑบาตภายหลังเวลาฉัน ลงสู่สระโบกขรณีแล้วสูดดมดอกปทุม ฯ</p>
<p>ครั้งนั้นแล เทวดาผู้สิงอยู่ในแนวป่านั้นมีความเอ็นดู ใคร่ประโยชน์แก่ภิกษุนั้น
 หวังจะให้เธอสลดจึงเข้าไปหาถึงที่อยู่ 
ครั้นแล้วได้กล่าวกะเธอด้วยคาถาว่า ท่านสูดดมดอกไม้ที่เกิดในน้ำซึ่งใครๆ 
ไม่ได้ให้แล้ว นี้เป็นองค์อันหนึ่งแห่งความเป็นขะโมย ท่านผู้นิรทุกข์ 
ท่านเป็นผู้ขะโมยกลิ่น ฯ</p>
<p>ภิ. เราไม่ได้นำไป เราไม่ได้หัก เราดมดอกไม้ที่เกิดในน้ำห่างๆ 
เมื่อเป็นเช่นนี้ท่านจะเรียกว่าเป็นผู้ขะโมยกลิ่นด้วยเหตุดังรือ 
ส่วนบุคคลที่ขุดเง่าบัว หักดอกบัวบุณฑริก เป็นผู้มีการงานอันเกลื่อนกล่นอย่างนี้ 
ไฉนท่านจึงไม่เรียกเขาว่าเป็นขะโมย ฯ</p>
<p>เท. บุรุษผู้มีบาปหนาแปดเปื้อนด้วยราคาทิกิเลสเกินเหตุเราไม่พูดถึงคนนั้น 
แต่เราควรจะกล่าวกะท่านบาปประมาณเท่าปลายขนทราย 
ย่อมปรากฏประดุจเท่าก้อนเมฆในนภากาศแก่บุรุษผู้ไม่มีกิเลส ดังว่าเนิน 
ผู้มักแสวงหาไตรสิกขาอันสะอาดเป็นนิจ ฯ</p>
<p>ภิ. ดูก่อนเทวดา ท่านรู้จักเราแน่ละ และท่านเอ็นดูเรา ดูก่อนเทวดา
 ท่านเห็นกรรมเช่นนี้ในกาลใด ท่านพึงกล่าวอีกเถิด ฯ</p>
<p>เราไม่ได้อาศัยท่านเป็นอยู่เลย และเราไม่ได้มีความเจริญเพราะท่าน ดูก่อนภิกษุ 
ท่านพึงไปสุคติได้ด้วยกรรมที่ท่านพึงรู้ ฯ </p>
<p>ลำดับนั้นแล ภิกษุนั้นเป็นผู้อันเทวดานั้นให้สลดถึงซึ่งความสังเวชแล้วแล ฯ</p>
<p class="endsection">วนสังยุต จบบริบูรณ์</p>
<p class="uddana">รวมพระสูตรแห่งวนสังยุต มี ๑๔ สูตร คือ วิเวกสูตรที่ ๑ 
อุปัฏฐานสูตรที่ ๒ กัสสปโคตตสูตรที่ ๓ สัมพหุลสูตรที่ ๔ อานันทสูตร ที่ ๕ 
อนุรุทธสูตรที่ ๖ นาคทัตตสูตรที่ ๗ กุลฆรณีสูตรที่ ๘ วัชชีปุตตสูตรที่ ๙ สัชฌายสูตรที่ ๑๐
 อโยนิโสมนสิการสูตรที่ ๑๑ มัชฌันติกสูตรที่ ๑๒ ปากตินทริยสูตรที่ ๑๓ 
กับปทุมปุบผสูตร ครบ ๑๔ ฯ</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
