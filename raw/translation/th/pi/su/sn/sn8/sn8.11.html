<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn8.11">
<article>
<div class="hgroup">
<p class="division">สังยุตตนิกาย</p>
<p>สคาถวรรค</p>
<p>วังคีสสังยุต</p>
<h1>คัคคราสูตรที่ ๑๑</h1>
</div>
<p>สมัยหนึ่ง พระผู้มีพระภาคประทับอยู่ที่ริมฝั่งสระบัวชื่อว่า คัคครา เขตนครจัมปา 
พร้อมด้วยภิกษุสงฆ์หมู่ใหญ่ประมาณ ๕๐๐ รูป อุบาสกประมาณ ๗๐๐ คน 
และเทวดาหลายพันองค์ ฯ นัยว่าพระผู้มีพระภาครุ่งเรืองล่วงภิกษุ อุบาสกและเทวดาเหล่านั้น ด้วยพระวรรณะและด้วยพระยศ ฯ</p>
<p>ครั้งนั้นแล ท่านพระวังคีสะมีความคิดดังนี้ว่า
 พระผู้มีพระภาคนี้แลประทับอยู่ที่ฝั่งสระบัวชื่อว่าคัคครา 
เขตนครจัมปา พร้อมด้วยภิกษุสงฆ์หมู่ใหญ่ประมาณ ๕๐๐ รูป อุบาสกประมาณ ๗๐๐ คน 
และเทวดาหลายพันองค์นัยว่า พระผู้มีพระภาครุ่งเรืองล่วงภิกษุ 
อุบาสกและเทวดาเหล่านั้น ด้วยพระวรรณะและด้วยพระยศ อย่ากระนั้นเลย
 เราพึงชมเชยพระผู้มีพระภาค ณ ที่เฉพาะพระพักตร์ด้วยคาถาอันสมควรเถิด ฯ </p>
<p> ครั้งนั้นแล ท่านพระวังคีสะลุกขึ้นจากอาสนะ ทำผ้าห่มเฉวียงบ่าข้างหนึ่ง 
ประนมอัญชลีไปทางที่พระผู้มีพระภาคประทับอยู่แล้ว ได้กราบทูลพระผู้มีพระภาคว่า 
ข้าแต่พระผู้มีพระภาค เนื้อความนี้ย่อมแจ่มแจ้งกะข้าพระองค์ ข้าแต่พระสุคต 
เนื้อความนี้ย่อมแจ่มแจ้งกะข้าพระองค์ ฯ พระผู้มีพระภาคได้ตรัสว่า 
เนื้อความนั่นจงแจ่มแจ้งกะเธอเถิด วังคีสะ ฯ</p>
<p>ครั้งนั้นแล ท่านพระวังคีสะได้ชมเชยพระผู้มีพระภาค ณ ที่เฉพาะพระพักตร์ด้วยคาถาอันสมควรว่า </p>
<p>พระจันทร์พระอาทิตย์ซึ่งปราศจากมลทิน ย่อมแจ่มกระจ่างในท้องฟ้า ซึ่งปราศจากเมฆฝน 
ฉันใด ข้าแต่พระองค์ ผู้มีพระรัศมีซ่านออกแต่พระสรีรกาย ผู้เป็นมหามุนี 
พระองค์ย่อมรุ่งเรืองล่วงสรรพสัตว์โลกด้วยพระยศ ฉันนั้น ดังนี้ ฯ</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
