<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn54.8">
<article>
<div class="hgroup">
<p class="division">สังยุตตนิกาย</p>
<p>มหาวารวรรค</p>
<p>อานาปานสังยุต</p>
<p>เอกธรรมวรรคที่ ๑</p>
<h1>ทีปสูตร</h1>
<p class="subheading">อานิสงส์แห่งการเจริญอานาปานสติสมาธิ</p>
</div>
<p><a id="th-num๑๓๒๗" class="th-num"></a>ดูกรภิกษุทั้งหลาย 
อานาปานสติสมาธิอันภิกษุเจริญแล้ว กระทำให้มากแล้ว ย่อมมีผลมาก มีอานิสงส์มาก.</p>
<p><a id="th-num๑๓๒๘" class="th-num"></a>ดูกรภิกษุทั้งหลาย 
ก็อานาปานสติสมาธิอันภิกษุเจริญแล้ว กระทำให้มากแล้วอย่างไร ย่อมมีผลมาก มีอานิสงส์มาก? 
ภิกษุในธรรมวินัยนี้อยู่ในป่าก็ดี อยู่ที่โคนไม้ก็ดี อยู่ที่เรือนว่างก็ดี 
นั่งคู้บัลลังก์ ตั้งกายตรง ดำรงสติมั่นไว้เฉพาะหน้า เธอมีสติหายใจออก 
มีสติหายใจเข้า (พึงขยายเนื้อความให้พิสดารตลอดถึง ย่อมสำเหนียกว่า 
เราจักเป็นผู้พิจารณาโดยความเห็นสละคืนหายใจออก ย่อมสำเหนียกว่า 
เราจักเป็นผู้พิจารณาเห็นโดยความสละคืนหายใจเข้า) ดูกรภิกษุทั้งหลาย 
อานาปานสติสมาธิอันภิกษุเจริญแล้ว กระทำให้มากแล้วอย่างนี้แล ย่อมมีผลมาก 
มีอานิสงส์มาก.</p>
<p><a id="th-vp19.0324.1329 1330 1331 1332 1333 1334 1335 1336 1337 1338" class="th-vp"></a><a 
id="th-num๑๓๒๙" class="th-num"></a>ดูกรภิกษุทั้งหลาย ได้ยินว่า 
เมื่อก่อนแต่ตรัสรู้ ครั้งเราเป็นโพธิสัตว์ยัง มิได้ตรัสรู้ 
ก็ย่อมอยู่ด้วยวิหารธรรมนี้โดยมาก เมื่อเราอยู่ด้วยวิหารธรรมนี้โดยมาก กายไม่ลำบาก 
จักษุไม่ลำบาก และจิตของเราย่อมหลุดพ้นจากอาสวะทั้งหลาย เพราะไม่ถือมั่น.</p>
<p><a id="th-num๑๓๓๐" class="th-num"></a>ดูกรภิกษุทั้งหลาย เพราะเหตุนั้นแล 
ถ้าแม้ภิกษุพึงหวังว่า แม้กายของเราไม่พึงลำบาก จักษุของเราไม่พึงลำบาก 
และจิตของเราพึงหลุดพ้นจากอาสวะทั้งหลาย เพราะไม่ถือมั่น 
ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๓๑" class="th-num"></a>ดูกรภิกษุทั้งหลาย เพราะเหตุนั้นแหละ 
ถ้าแม้ภิกษุพึงหวังว่า เราพึงสละความระลึกและความดำริของเราที่อาศัยเรือนนั้นเสีย 
ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๓๒" class="th-num"></a>… ถ้าแม้ภิกษุพึงหวังว่า 
เราพึงเป็นผู้มีความสำคัญในสิ่งไม่ปฏิกูลว่าปฏิกูลอยู่ 
ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๓๓" class="th-num"></a>… ถ้าแม้ภิกษุพึงหวังว่า 
เราพึงเป็นผู้มีความสำคัญในสิ่งปฏิกูลว่าไม่ปฏิกูลอยู่ 
ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๓๔" class="th-num"></a>… ถ้าแม้ภิกษุพึงหวังว่า 
เราพึงเป็นผู้มีความสำคัญทั้งในสิ่งไม่ปฏิกูลและในสิ่งปฏิกูลว่าปฏิกูลอยู่ 
ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๓๕" class="th-num"></a>… ถ้าแม้ภิกษุพึงหวังว่า 
เราพึงเป็นผู้มีความสำคัญทั้งในสิ่งปฏิกูลและในสิ่ง ไม่ปฏิกูลว่าไม่ปฏิกูลอยู่ 
ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๓๖" class="th-num"></a>… ถ้าแม้ภิกษุพึงหวังว่า 
เราพึงเว้นสิ่งไม่ปฏิกูลและสิ่งปฏิกูลทั้งสองนั้นเสียแล้ววางเฉย 
มีสติสัมปชัญญะอยู่ ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๓๗" class="th-num"></a>… ถ้าแม้ภิกษุพึงหวังว่า 
เราพึงสงัดจากกาม สงัดจากกุศลธรรม บรรลุปฐมฌาน มีวิตกวิจาร 
มีปีติและสุขเกิดแต่วิเวกอยู่ ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๓๘" class="th-num"></a>… ถ้าแม้ภิกษุพึงหวังว่า 
เราพึงบรรลุทุติยฌาน มีความผ่องใสแห่งจิตในภายใน เป็นธรรมเอกผุดขึ้น ไม่มีวิตก 
ไม่มีวิจาร เพราะวิตกวิจารสงบไป มีปีติและสุขเกิดแก่ สมาธิอยู่ 
ก็พึงมนสิการอานาปานสติสมาธินี้แหละให้ดี.</p>
<p><a id="th-vp19.0325.1339 1340 1341 1342 1343 1344 1345 1346" 
class="th-vp"></a><a id="th-num๑๓๓๙" class="th-num"></a>… ถ้าแม้ภิกษุพึงหวังว่า 
เราพึงมีอุเบกขา มีสติ มีสัมปชัญญะ เสวยสุข ด้วยนามกาย เพราะปีติสิ้นไป 
บรรลุตติยฌานที่พระอริยเจ้าทั้งหลายสรรเสริญว่า ผู้ได้ฌานนี้เป็นผู้มีอุเบกขา 
มีสติอยู่เป็นสุข ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๔๐" class="th-num"></a>… ถ้าแม้ภิกษุพึงหวังว่า 
เราพึงบรรลุจตุถฌาน ไม่มีทุกข์ ไม่มีสุข เพราะละสุข ละทุกข์และดับโสมนัสโทมนัสก่อนๆ 
ได้ มีอุเบกขาเป็นเหตุให้สติบริสุทธิ์อยู่ ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๔๑" class="th-num"></a>… ถ้าแม้ภิกษุพึงหวังว่า 
เราพึงบรรลุอากาสานัญจายตนฌานด้วยมนสิการว่า อากาศหาที่สุดมิได้ 
เพราะล่วงรูปสัญญาโดยประการทั้งปวง เพราะดับปฏิฆสัญญา เพราะไม่มนสิการถึงนานัตตสัญญา 
ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๔๒" class="th-num"></a>… ถ้าแม้ภิกษุพึงหวังว่า 
เราพึงบรรลุวิญญาณัญจายตนฌานด้วยมนสิการว่า วิญญาณหาที่สุดมิได้ 
เพราะล่วงอากาสานัญจายตนฌานโดยประการทั้งปวง ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๔๓" class="th-num"></a>… ถ้าแม้ภิกษุพึงหวังว่า 
เราพึงบรรลุอากิญจัญญายตนฌานด้วยมนสิการว่า ไม่มีอะไรน้อยหนึ่ง 
เพราะล่วงวิญญาณัญจายตนฌานโดยประการทั้งปวง ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๔๔" class="th-num"></a>… ถ้าแม้ภิกษุพึงหวังว่า 
เราพึงบรรลุเนวสัญญานาสัญญายตนฌาน เพราะล่วงอากิญจัญญายตนฌานโดยประการทั้งปวง 
ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๔๕" class="th-num"></a>ดูกรภิกษุทั้งหลาย เพราะเหตุนี้แหละ 
ถ้าแม้ภิกษุพึงหวังว่า เราพึงบรรลุสัญญาเวทยิตนิโรธ 
เพราะล่วงเนวสัญญานาสัญญายตนฌานโดยประการทั้งปวง ก็พึงมนสิการอานาปานสติสมาธินี้แหละให้ดี.</p>
<p><a id="th-num๑๓๔๖" class="th-num"></a>ดูกรภิกษุทั้งหลาย
 เมื่ออานาปานสติสมาธิอันภิกษุเจริญแล้ว กระทำให้มากแล้วอย่างนี้แล ถ้าเธอเสวยสุขเวทนาก็ย่อมจะรู้ชัดว่า
 สุขเวทนานั้นไม่เที่ยง ไม่น่ายินดี ไม่น่าเพลิดเพลิน 
ถ้าเธอเสวยทุกขเวทนาก็ย่อมจะรู้ชัดว่า ทุกขเวทนานั้นไม่เที่ยง ไม่น่ายินดี 
ไม่น่าเพลิดเพลิน ถ้าเธอเสวยอทุกขมสุขเวทนา ก็ย่อมจะรู้ชัดว่า 
อทุกขมสุขเวทนานั้นไม่เที่ยง ไม่น่ายินดี ไม่น่าเพลิดเพลิน
 ถ้าเธอเสวยสุขเวทนาเธอก็ไม่พัวพันเสวยสุขเวทนานั้น
 ถ้าเธอเสวยทุกขเวทนาเธอก็ไม่พัวพันเสวยทุกขเวทนานั้น
 ถ้าเธอเสวยอทุกขมสุขเวทนาเธอก็ไม่พัวพันเสวยอทุกขมสุขเวทนานั้น 
 เมื่อเธอเสวยเวทนามีกายเป็นที่สุดก็รู้ชัดว่า เสวยเวทนามีกายเป็นที่สุด 
เมื่อเสวยเวทนามีชีวิตเป็นที่สุดก็รู้ชัดว่า เสวยเวทนามีชีวิตเป็นที่สุด 
ย่อมรู้ชัดว่า เวทนาทั้งหมดในโลกนี้แหละ อันไม่น่าเพลิดเพลิน จักเป็นของเย็น เพราะสิ้นชีวิตเบื้องหน้าแต่กายแตก.</p>
<p><a id="th-num๑๓๔๗" class="th-num"></a>ดูกรภิกษุทั้งหลาย 
เปรียบเหมือนประทีปน้ำมันจะพึงลุกโพลงได้ ก็เพราะอาศัยน้ำมันและไส้ 
เพราะหมดน้ำมันและไส้ ประทีปน้ำมันไม่มีเชื้อ พึงดับไป ฉันใด ภิกษุก็ฉันนั้นเหมือนกัน
 เมื่อเสวยเวทนามีกายเป็นที่สุด ก็รู้ชัดว่า 
เสวยเวทนามีกายเป็นที่สุด เมื่อเสวยเวทนามีชีวิตเป็นที่สุด ก็รู้ชัดว่า 
เสวยเวทนามีชีวิตเป็นที่สุด ย่อมรู้ชัดว่า เวทนาทั้งหมดในโลกนี้แหละ 
อันไม่น่าเพลิดเพลิน จักเป็นของเย็น เพราะสิ้นชีวิตเบื้องหน้าแต่กายแตก.</p>
<p class="endsection">จบ สูตรที่ ๘</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
