<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn55.5">
<article>
<div class="hgroup">
<p class="division">สังยุตตนิกาย</p>
<p>มหาวารวรรค</p>
<p>๑๐. โสตาปัตติสังยุต</p>
<p>เวฬุทวารวรรคที่ ๑</p>
<h1>สาริปุตตสูตรที่ ๒</h1>
<p class="subheading">ว่าด้วยองค์ธรรมเครื่องบรรลุโสดา</p>
</div>
<p>ครั้งนั้นท่านพระสารีบุตรเข้าไปเฝ้าพระผู้มีพระภาคถึงที่ประทับ ถวายบังคมพระผู้มีพระภาคแล้ว 
นั่ง ณ ที่ควรส่วนข้างหนึ่ง ครั้นแล้วพระผู้มีพระภาคได้ตรัสถามท่านพระสารีบุตรว่า 
ดูกรสารีบุตร ที่เรียกว่า โสตาปัตติยังคะ ๆ ดังนี้ โสตาปัตติยังคะเป็นไฉน?</p>
<p><a id="th-num๑๔๒๘" class="th-num"></a>ท่านพระสารีบุตรกราบทูลว่า 
ข้าแต่พระองค์ผู้เจริญ โสตาปัตติยังคะ คือ สัปปุริสสังเสวะ การคบสัตบุรุษ ๑ 
สัทธรรมสวนะ ฟังคำสั่งสอนของท่าน ๑ โยนิโสมนสิการ กระทำไว้ในใจโดยอุบายที่ชอบ ๑ 
ธัมมานุธัมมปฏิปัตติ ปฏิบัติธรรมสมควรแก่ธรรม ๑.</p>
<p><a id="th-num๑๔๒๙" class="th-num"></a>พ. ถูกละๆ สารีบุตร โสตาปัตติยังคะ คือ 
สัปปุริสสังเสวะ ๑ สัทธรรมสวนะ ๑ โยนิโสมนสิการ ๑ ธัมมานุธัมมปฏิปัตติ ๑.</p>
<p><a id="th-num๑๔๓๐" class="th-num"></a>ดูกรสารีบุตร ก็ที่เรียกว่า 
ธรรมเพียงดังกระแสๆ ดังนี้ ก็ธรรมเพียงดังกระแสเป็นไฉน? ท่านพระสารีบุตรกราบทูลว่า 
ข้าแต่พระองค์ผู้เจริญ อริยมรรคประกอบด้วยองค์ ๘ นี้แล คือ สัมมาทิฏฐิ ฯลฯ 
สัมมาสมาธิ ชื่อว่า ธรรมเพียงดังกระแส.</p>
<p><a id="th-num๑๔๓๑" class="th-num"></a>พ. ถูกละๆ สารีบุตร 
อริยมรรคประกอบด้วยองค์ ๘ นี้แล คือ สัมมาทิฏฐิ ฯลฯ สัมมาสมาธิ ชื่อว่า 
ธรรมเพียงดังกระแส.</p>
<p><a id="th-vp19.0349.1432 1433 1434 1435 1436 1437" class="th-vp"></a><a id="th-num๑๔๓๒" 
class="th-num"></a>ดูกรสารีบุตร ที่เรียกว่า โสดาบันๆ ดังนี้ โสดาบันเป็นไฉน?</p>
<p>สา. ข้าแต่พระองค์ผู้เจริญ ผู้ใดประกอบด้วยอริยมรรคมีองค์ ๘ นี้ ผู้นี้เรียกว่า 
พระโสดาบัน ท่านผู้นี้นั้นมีนามอย่างนี้ มีโคตรอย่างนี้.</p>
<p><a id="th-num๑๔๓๓" class="th-num"></a>พ. ถูกละๆ สารีบุตร 
ผู้ซึ่งประกอบด้วยอริยมรรค ๘ นี้ เรียกว่า โสดาบัน ท่านผู้นี้นั้นมีนามอย่างนี้.</p>
<p class="endsection">จบ สูตรที่ ๕</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
