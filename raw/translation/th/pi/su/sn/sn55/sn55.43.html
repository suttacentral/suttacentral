<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn55.43">
<article>
<div class="hgroup">
<p class="division">สังยุตตนิกาย</p>
<p>มหาวารวรรค</p>
<p>๑๐. โสตาปัตติสังยุต</p>
<p>สคาถกปุญญาภิสันทวรรคที่ ๕</p>
<h1>อภิสันทสูตรที่ ๓</h1>
<p class="subheading">ห้วงบุญกุศล ๔ ประการ</p>
</div>
<p><a id="th-num๑๖๑๑" class="th-num"></a>ดูกรภิกษุทั้งหลาย ห้วงบุญ ห้วงกุศล 
อันเป็นปัจจัยนำมาซึ่งความสุข ๔ ประการนี้ ๔ ประการเป็นไฉน? อริยสาวกในธรรมวินัยนี้ 
ประกอบด้วยความเลื่อมใสอันไม่หวั่นไหวในพระพุทธเจ้าว่า แม้เพราะเหตุนี้ๆ 
พระผู้มีพระภาคพระองค์นั้น ฯลฯ เป็นผู้จำแนกธรรม นี้เป็นห้วงบุญ ห้วงกุศล 
อันนำมาซึ่งความสุขประการที่ ๑ อีกประการหนึ่ง 
อริยสาวกประกอบด้วยความเลื่อมใสอันไม่หวั่นไหวในพระธรรม … นี้เป็นห้วงบุญ ห้วงกุศล 
อันนำมาซึ่งความสุขประการที่ ๒ อีกประการหนึ่ง 
อริยสาวกประกอบด้วยความเลื่อมใสอันไม่หวั่นไหวในพระสงฆ์ … นี้เป็นห้วงบุญ ห้วงกุศล 
อันนำมาซึ่งความสุขประการที่ ๓ อีกประการหนึ่ง อริยสาวกเป็นผู้มีปัญญา คือ 
ประกอบด้วยปัญญาอันเป็นเหตุให้ถึงความเกิดและความดับ เป็นอริยะ 
เป็นไปเพื่อชำแรกกิเลสให้ถึงความสิ้นทุกข์โดยชอบ นี้เป็นห้วงบุญ ห้วงกุศล 
อันเป็นปัจจัยนำมาซึ่งความสุขประการที่ ๔ ดูกรภิกษุทั้งหลาย ห้วงบุญ ห้วงกุศล 
อันเป็นปัจจัยนำมาซึ่งความสุข ๔ ประการนี้แล.</p>
<p><a id="th-num๑๖๑๒" class="th-num"></a>ดูกรภิกษุทั้งหลาย ใครๆ 
จะนับจะประมาณบุญของอริยสาวกผู้ประกอบด้วยห้วงบุญ ห้วงกุศล ๔ ประการนี้ว่า ห้วงบุญ 
ห้วงกุศลอันเป็นปัจจัยนำมาซึ่งความสุข มีประมาณเท่านี้มิใช่กระทำได้โดยง่าย ที่แท้ 
ห้วงบุญ ห้วงกุศล ย่อมถึงความนับว่า เป็นกองบุญใหญ่ จะนับจะประมาณมิได้ 
พระผู้มีพระภาคได้ตรัสพระพุทธพจน์นี้ว่า</p><blockquote>
<p>ผู้ใดต้องการบุญ ตั้งมั่นในกุศล เจริญมรรคเพื่อบรรลุอมตธรรม</p>
<p>ผู้นั้นบรรลุธรรมที่เป็นสาระ ยินดีในธรรมเป็นที่สิ้นไป (แห่งอาสวะ)</p>
<p>ย่อมไม่หวั่นไหวในเมื่อมัจจุราชมาถึง.</p>
</blockquote>
<p class="endsection">จบ สูตรที่ ๓</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
