<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn12.17">
<article>
<div class="hgroup">
<p class="division">สังยุตตนิกาย</p>
<p>นิทานวรรค</p>
<p>อภิสมยสังยุตต์</p>
<p>อาหารวรรคที่ ๒</p>
<h1>๗. อเจลกัสสปสูตร</h1>
</div>
<p>ข้าพเจ้าได้สดับมาอย่างนี้ สมัยหนึ่ง พระผู้มีพระภาคประทับอยู่ ณ พระเวฬุวัน 
กลันทกนิวาปสถาน เขตพระนครราชคฤห์ ครั้งนั้นแลเวลาเช้า พระผู้มีพระภาคทรงนุ่งแล้ว 
ทรงถือบาตรและจีวร เสด็จเข้าไปบิณฑบาตในพระนครราชคฤห์ 
อเจลกัสสปได้เห็นพระผู้มีพระภาคเสด็จมาแต่ไกล ครั้นแล้วเข้าไปเฝ้าพระผู้มีพระภาค ณ สถานที่นั้น 
ได้ปราศรัยกับพระผู้มีพระภาค 
ครั้นผ่านการปราศรัยพอให้ระลึกถึงกันไปแล้วได้ยืนอยู่ ณ ที่ควรส่วนข้างหนึ่ง ฯ</p>
<p><a id="th-num๔๘" class="th-num"></a>ครั้นแล้ว 
อเจลกัสสปได้กราบทูลพระผู้มีพระภาคว่า ข้าพเจ้าจะขอถามเหตุบางอย่างกะท่านพระโคดม 
ถ้าท่านพระโคดมจะทรงกระทำโอกาสเพื่อทรงตอบปัญหาแก่ข้าพเจ้า 
พระผู้มีพระภาคตรัสตอบว่า ดูกรกัสสป ยังมิใช่เวลาจะตอบปัญหา 
เรากำลังเข้าไปสู่ละแวกบ้าน แม้ครั้งที่ ๒ … แม้ครั้งที่ ๓ 
อเจลกัสสปก็ได้กราบทูลพระผู้มีพระภาคว่า ข้าพเจ้าจะขอถามเหตุบางอย่างกะท่านพระโคดม 
ถ้าท่านพระโคดมจะทรงกระทำโอกาสเพื่อทรงตอบปัญหาแก่ข้าพเจ้า 
พระผู้มีพระภาคตรัสตอบว่า ดูกรกัสสป ยังมิใช่เวลาตอบปัญหา เรากำลังเข้าไปสู่ละแวกบ้าน ฯ</p>
<p><a id="th-num๔๙" class="th-num"></a>เมื่อพระผู้มีพระภาคตรัสอย่างนี้แล้ว 
อเจลกัสสปได้กราบทูลพระผู้มีพระภาคว่า ก็ข้าพเจ้าไม่ประสงค์จะถามท่านพระโคดมมากนัก ฯ </p>
<p>ภ. ดูกรกัสสป ท่านจงถามปัญหาตามที่ท่านจำนงไว้เถิด ฯ </p>
<p>ก. ข้าแต่ท่านพระโคดม ความทุกข์ตนกระทำเองหรือ ฯ </p>
<p>ภ. อย่ากล่าวอย่างนั้น กัสสป ฯ </p>
<p>ก. ความทุกข์ผู้อื่นกระทำให้หรือ ท่านพระโคดม ฯ </p>
<p>ภ. อย่ากล่าวอย่างนั้น กัสสป ฯ </p>
<p>ก. ความทุกข์ตนกระทำเองด้วย ผู้อื่นกระทำให้ด้วยหรือ ท่านโคดม ฯ </p>
<p>ภ. อย่ากล่าวอย่างนั้น กัสสป ฯ </p>
<p>ก. ความทุกข์บังเกิดขึ้นเพราะอาศัยการที่มิใช่ตนเองกระทำ 
มิใช่ผู้อื่นกระทำให้หรือ ท่านพระโคดม ฯ </p>
<p>ภ. อย่ากล่าวอย่างนั้น กัสสป ฯ </p>
<p>ก. ความทุกข์ไม่มีหรือ ท่านพระโคดม ฯ </p>
<p> ภ. ความทุกข์ไม่มีหามิได้ ความทุกข์มีอยู่ กัสสป ฯ </p>
<p>ก. ถ้าอย่างนั้น ท่านพระโคดมย่อมไม่รู้ไม่เห็นความทุกข์ ฯ </p>
<p> ภ. เราย่อมไม่รู้ไม่เห็นความทุกข์หามิได้ เรารู้เห็นความทุกข์อยู่ กัสสป ฯ</p>
<p>ก. เมื่อข้าพเจ้าถามว่า 
ข้าแต่ท่านพระโคดมความทุกข์ตนกระทำเองหรือ ท่านตรัสว่าอย่ากล่าวอย่างนั้น กัสสป 
เมื่อข้าพเจ้าถามว่าความทุกข์ผู้อื่นกระทำให้หรือ ท่านพระโคดมท่านตรัสว่าอย่ากล่าวอย่างนั้น กัสสป
 เมื่อข้าพเจ้าถามว่าความทุกข์เกิดขึ้นเพราะอาศัยการที่มิใช่ตนเองกระทำ มิใช่ผู้อื่นกระทำให้หรือ
 ท่านพระโคดมท่านตรัสว่าอย่ากล่าวอย่างนั้น กัสสป 
 เมื่อข้าพเจ้าถามว่าความทุกข์ไม่มีหรือ ท่านพระโคดมท่านตรัสว่าความทุกข์ไม่มีหามิได้ 
 ความทุกข์มีอยู่ กัสสป 
 เมื่อข้าพเจ้าถามว่าถ้าอย่างนั้น ท่านพระโคดมย่อมไม่รู้ไม่เห็นความทุกข์ 
 ท่านตรัสว่าเราย่อมไม่รู้ไม่เห็นความทุกข์หามิได้ เรารู้เห็นความทุกข์อยู่ กัสสป
 ข้าแต่พระองค์ผู้เจริญ ขอพระผู้มีพระภาคจงตรัสบอกความทุกข์แก่ข้าพเจ้า 
และขอพระผู้มีพระภาคจงทรงแสดงความทุกข์แก่ข้าพเจ้าด้วย ฯ</p>
<p><a id="th-num๕๐" class="th-num"></a>พระผู้มีพระภาคตรัสว่า ดูกรกัสสป 
เมื่อบุคคลถืออยู่ว่า นั่นผู้กระทำ นั่นผู้เสวย เราจะกล่าวว่า ทุกข์ตนกระทำเองดังนี้ อันนี้เป็นสัสสตทิฐิไป
 เมื่อบุคคลถูกเวทนาทิ่มแทงอยู่ว่าผู้กระทำคนหนึ่ง 
ผู้เสวยเป็นอีกคนหนึ่ง เราจะกล่าวว่า ทุกข์ผู้อื่นกระทำให้ดังนี้ 
อันนี้เป็นอุจเฉททิฐิไป ดูกรกัสสป ตถาคตแสดงธรรมโดยสายกลาง
 ไม่เข้าไปใกล้ส่วนสุดทั้งสองนั้นว่าเพราะอวิชชาเป็นปัจจัย จึงมีสังขาร 
 เพราะสังขารเป็นปัจจัยจึงมีวิญญาณ … ความเกิดขึ้นแห่งกองทุกข์ทั้งมวลนี้ย่อมมีด้วยประการอย่างนี้ 
เพราะอวิชชานั่นแหละดับด้วยสำรอกโดยไม่เหลือ สังขารจึงดับ เพราะสังขารดับวิญญาณจึงดับ …
ความดับแห่งกองทุกข์ทั้งมวลนี้ ย่อมมีด้วยประการอย่างนี้ ฯ</p>
<p><a id="th-num๕๑" class="th-num"></a>เมื่อพระผู้มีพระภาคตรัสอย่างนี้แล้ว 
อเจลกัสสปได้กราบทูลพระผู้มีพระภาคว่า ข้าแต่พระองค์ผู้เจริญ 
ภาษิตของพระองค์แจ่มแจ้งนัก ข้าแต่พระองค์ผู้เจริญ ภาษิตของพระองค์แจ่มแจ้งนัก 
พระผู้มีพระภาคทรงประกาศธรรมโดยอเนกปริยาย เปรียบเหมือนบุคคลหงายของที่คว่ำ 
เปิดของที่ปิด บอกทางแก่คนหลงทาง หรือตามประทีปในที่มืดด้วยประสงค์ว่า ผู้มีจักษุจักเห็นรูปฉะนั้น
ข้าพระองค์ขอถึงพระผู้มีพระภาคกับทั้งพระธรรมและภิกษุสงฆ์เป็นสรณะ 
ข้าพระองค์พึงได้บรรพชาพึงได้อุปสมบทในสำนักของพระผู้มีพระภาค ฯ 
พระผู้มีพระภาคตรัสว่า ดูกรกัสสป ผู้ใดเคยเป็นอัญญเดียรถีย์ หวังบรรพชาหวังอุปสมบทในธรรมวินัยนี้
 ผู้นั้นจะต้องอยู่ปริวาส ๔ เดือน เมื่อล่วง ๔ เดือนภิกษุทั้งหลายเต็มใจแล้วหวังอยู่ 
 จึงให้บรรพชาให้อุปสมบทเพื่อความเป็นภิกษุ ก็แต่ว่า เรารู้ความต่างแห่งบุคคล ฯ</p>
<p><a id="th-vp16.0019.52 53 54" class="th-vp"></a>อเจลกัสสปกราบทูลว่า 
ข้าแต่พระองค์ผู้เจริญ หากผู้ที่เคยเป็นอัญญเดียรถีย์หวังบรรพชาหวังอุปสมบทในธรรมวินัยนี้
 ผู้นั้นจะต้องอยู่ปริวาส ๔ เดือน เมื่อล่วง ๔ เดือนภิกษุทั้งหลายเต็มใจแล้วหวังอยู่ 
 จึงให้บรรพชาให้อุปสมบทเพื่อความเป็นภิกษุไซร้ 
ข้าพระองค์จักอยู่ปริวาส ๔ ปี เมื่อล่วง ๔ ปีภิกษุทั้งหลายเต็มใจแล้ว จึงให้บรรพชาให้อุปสมบท 
เพื่อความเป็นภิกษุเถิด ฯ</p>
<p>อเจลกัสสปได้บรรพชาได้อุปสมบทในสำนักพระผู้มีพระภาคแล้ว ครั้นท่านกัสสปอุปสมบทแล้วไม่นาน 
หลีกออกจากหมู่อยู่ผู้เดียว ไม่ประมาทมีความเพียร มีจิตแน่วแน่ 
ไม่นานนักก็ทำให้แจ้งซึ่งที่สุดแห่งพรหมจรรย์อันยอดเยี่ยม
 ซึ่งกุลบุตรทั้งหลายผู้ออกจากเรือนบวชเป็นบรรพชิตโดยชอบต้องการนั้น 
ด้วยปัญญาอันยิ่งด้วยตนเองในปัจจุบัน เข้าถึงอยู่ รู้ชัดว่าชาติสิ้นแล้ว พรหมจรรย์อยู่จบแล้ว 
กิจที่ควรทำทำเสร็จแล้ว กิจอื่นเพื่อความเป็นอย่างนี้ มิได้มี
 ก็ท่านกัสสปได้เป็นพระอรหันต์องค์หนึ่งในจำนวนพระอรหันต์ทั้งหลาย ฯ</p>
<p class="endsection">จบ สูตรที่ ๗</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
