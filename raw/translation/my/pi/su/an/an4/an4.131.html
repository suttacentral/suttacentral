<!DOCTYPE html>
<html>
<head>
<meta charset="UTF-8">
<meta author="နေမျိုးဝင်း, John Nishinaga">
<title>၁-သံယောဇနသုတ်</title>
</head>
<body>
<div id="text" lang="my">
<section class="sutta" id="an4.131">
<article>
<div class="hgroup">
<p class="division">အင်္ဂုတ္တရနိကာယ်</p>
<p>(၁၄) ၄-ပုဂ္ဂလဝဂ်</p>
<h1>၁-သံယောဇနသုတ်</h1>
</div>
<p>၁၃၁။ ရဟန်းတို့ လောက၌ ဤပုဂ္ဂိုလ်လေးမျိုးတို့သည် ထင်ရှားရှိကုန်၏။ အဘယ်လေးမျိုး တို့နည်းဟူမူ— ရဟန်းတို့ ဤလောက၌ အောက်ပိုင်းသံယောဇဉ် ‘အနှောင်အဖွဲ့’၊ ပဋိသန္ဓေရကြောင်း သံယောဇဉ် ‘အနှောင်အဖွဲ့’၊ ဘဝရကြောင်းသံယောဇဉ် ‘အနှောင်အဖွဲ့’ တို့ကို မပယ်ရသေးသော ပုဂ္ဂိုလ် တစ်မျိုး။</p>
<p>ရဟန်းတို့ ဤလောက၌ အောက်ပိုင်းသံယောဇဉ် ‘အနှောင်အဖွဲ့’ကိုသာပယ်၍ ပဋိသန္ဓေရကြောင်း သံယောဇဉ် ‘အနှောင်အဖွဲ့’နှင့် ဘဝရကြောင်းသံယောဇဉ် ‘အနှောင်အဖွဲ့’ တို့ကို မပယ်ရသေးသော ပုဂ္ဂိုလ် တစ်မျိုး။</p>
<p>ရဟန်းတို့ ဤလောက၌ အောက်ပိုင်းသံယောဇဉ်’အနှောင်အဖွဲ့’နှင့် ပဋိသန္ဓေရကြောင်းသံယောဇဉ် ‘အနှောင်အဖွဲ့’တို့ကို ပယ်၍ ဘဝရကြောင်းသံယောဇဉ် ‘အနှောင်အဖွဲ့’ တို့ကို မပယ်ရသေးသော ပုဂ္ဂိုလ် တစ်မျိုး။</p>
<p>ရဟန်းတို့ ဤလောက၌ အောက်ပိုင်းသံယောဇဉ် ‘အနှောင်အဖွဲ့’၊ ပဋိသန္ဓေရကြောင်းသံယောဇဉ် ‘အနှောင်အဖွဲ့’၊ ဘဝရကြောင်းသံယောဇဉ် ‘အနှောင်အဖွဲ့’တို့ကို ပယ်ပြီးသော ပုဂ္ဂိုလ်တစ်မျိုးတို့တည်း။</p>
<p>ရဟန်းတို့ အောက်ပိုင်းသံယောဇဉ် ‘အနှောင်အဖွဲ့’၊ ပဋိသန္ဓေရကြောင်းသံယောဇဉ် ‘အနှောင်အဖွဲ့’၊ ဘဝရကြောင်းသံယောဇဉ် ‘အနှောင်အဖွဲ့’ တို့ကို မပယ်ရသေးသော ပုဂ္ဂိုလ်ဟူသည် အဘယ်နည်း၊ သကဒါဂါမ်ပုဂ္ဂိုလ်ပင်တည်း။ ရဟန်းတို့ ဤပုဂ္ဂိုလ်သည် အောက်ပိုင်းသံယောဇဉ် ‘အနှောင်အဖွဲ့’၊ ပဋိသန္ဓေ ရကြောင်း သံယောဇဉ် ‘အနှောင်အဖွဲ့’၊ ဘဝရကြောင်းသံယောဇဉ် ‘အနှောင်အဖွဲ့’ တို့ကို မပယ်ရသေး။</p>
<p>ရဟန်းတို့ အောက်ပိုင်းသံယောဇဉ် ‘အနှောင်အဖွဲ့’ တို့ကိုသာပယ်၍ ပဋိသန္ဓေရကြောင်းသံယောဇဉ် ‘အနှောင်အဖွဲ့’နှင့် ဘဝရကြောင်းသံယောဇဉ် ‘အနှောင်အဖွဲ့’ တို့ကို မပယ်ရသေးသော ပုဂ္ဂိုလ်ဟူသည် အဘယ်နည်း၊ ဥဒ္ဓံသောတအကနိဋ္ဌဂါမီ၁ (အနာဂါမ်) ပုဂ္ဂိုလ်ပင်တည်း။ ရဟန်းတို့ ဤပုဂ္ဂိုလ်သည် အောက်ပိုင်းသံယောဇဉ် ‘အနှောင်အဖွဲ့’ တို့ကိုသာ ပယ်၍ ပဋိသန္ဓေရကြောင်းသံယောဇဉ် ‘အနှောင်အဖွဲ့’ နှင့် ဘဝရကြောင်းသံယောဇဉ် ‘အနှောင်အဖွဲ့’ တို့ကို မပယ်ရသေး။</p>
<p>ရဟန်းတို့ အောက်ပိုင်းသံယောဇဉ် ‘အနှောင်အဖွဲ့’ နှင့် ပဋိသန္ဓေရကြောင်းသံယောဇဉ် ‘အနှောင်အဖွဲ့’ တို့ကို ပယ်၍ ဘဝရကြောင်းသံယောဇဉ် ‘အနှောင်အဖွဲ့’ တို့ကို မပယ်ရသေးသော ပုဂ္ဂိုလ်ဟူသည် အဘယ်နည်း၊ အန္တရာပရိနိဗ္ဗာယီ၂ (အနာဂါမ်) ပုဂ္ဂိုလ်ပင်တည်း။ ရဟန်းတို့ ဤပုဂ္ဂိုလ်သည် အောက်ပိုင်းသံယောဇဉ် ‘အနှောင်အဖွဲ့’ ပဋိသန္ဓေရကြောင်းသံယောဇဉ် ‘အနှောင်အဖွဲ့’ တို့ကို ပယ်၍ ဘဝရကြောင်း သံယောဇဉ် ‘အနှောင်အဖွဲ့’ တို့ကို မပယ်ရသေး။</p>
<p>ရဟန်းတို့ အောက်ပိုင်းသံယောဇဉ် ‘အနှောင်အဖွဲ့’၊ ပဋိသန္ဓေရကြောင်းသံယောဇဉ် ‘အနှောင်အဖွဲ့’၊ ဘဝရကြောင်းသံယောဇဉ် ‘အနှောင်အဖွဲ့’ တို့ကို ပယ်ပြီးပုဂ္ဂိုလ်ဟူသည် အဘယ်နည်း၊ ရဟန္တာပုဂ္ဂိုလ်ပင်တည်း။ ရဟန်းတို့ ဤပုဂ္ဂိုလ်သည် အောက်ပိုင်းသံယောဇဉ် ‘အနှောင်အဖွဲ့’၊ ပဋိသန္ဓေရကြောင်း သံယောဇဉ် ‘အနှောင်အဖွဲ့’၊ ဘဝရကြောင်းသံယောဇဉ် ‘အနှောင်အဖွဲ့’ တို့ကို ပယ်ပြီးဖြစ်၏။ ရဟန်းတို့ လောက၌ ဤပုဂ္ဂိုလ်လေးမျိုးတို့သည် ထင်ရှားရှိကုန်၏ဟု (မိန့်တော်မူ၏)။</p>
<p>ပဌမသုတ်။</p>
<p>၁။ ဥဒ္ဓံသောတအကနိဋ္ဌဂါမီဟူသည် အထက်၌ ရလတ္တံ့သော အရိယာမဂ်တည်းဟူသော သောတ (အယဉ်) ရှိသော အကနိဋ္ဌဘုံသို့ သွားမည့် အနာဂါမ် ပုဂ္ဂိုလ်တည်း။</p>
<p>၂။ အန္တရာပရိနိဗ္ဗာယီဟူသည် အသက်အပိုင်းအခြား အလယ်၌ ပရိနိဗ္ဗာန်ပြုမည့် အနာဂါမ်ပုဂ္ဂိုလ်တည်း။</p>
</article>
<aside id="metaarea">
<p>ပိဋကတ်တော် မြန်မာပြန်ဌာနမှ သုတ္တန် ပိဋကတ်တော်ကို ပါဠိဘာသာမှ ပြန်ဆိုသည်။</p>
<p>သာသနာရေး ဦးစီးဌာနမှ ညွန်ကြားရေးမှူး ဦးဝင်းနိုင်က ပုံနှိပ်ထုတ်ဝေသည်။</p>
<p>Prepared for SuttaCentral by <span class="editor">နေမျိုးဝင်း</span> and <span class="editor">John Nishinaga</span>.</p></aside>
</section>
</div>
</body>
</html>