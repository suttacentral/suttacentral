<!DOCTYPE html>
<html>
<head>
<meta charset="UTF-8">
<meta author="နေမျိုးဝင်း, John Nishinaga">
<title>၉-နိဒါနသုတ်</title>
</head>
<body>
<div id="text" lang="my">
<section class="sutta" id="an6.39">
<article>
<div class="hgroup">
<p class="division">အင်္ဂုတ္တရနိကာယ်</p>
<p>၄-ဒေဝတာဝဂ်</p>
<h1>၉-နိဒါနသုတ်</h1>
</div>
<p>၃၉။ ရဟန်းတို့ (ဝဋ်ဆင်းရဲသို့ ရောက်စေတတ်ကုန်သော) ကံတို့ ဖြစ်ပေါ်ရန် အကြောင်းတို့သည်ဤသုံးမျိုးတို့နည်း။</p>
<p>အဘယ်သုံးမျိုးတို့နည်းဟူမူ—</p>
<p>လိုချင်မှု ‘လောဘ’ သည် ကံတို့ ဖြစ်ပေါ်ရန် အကြောင်းတည်း။</p>
<p>အမျက်ထွက်မှု ‘ဒေါသ’ သည် ကံတို့ ဖြစ်ပေါ်ရန် အကြောင်းတည်း။</p>
<p>တွေဝေမှု ‘မောဟ’ သည် ကံတို့ ဖြစ်ပေါ်ရန် အကြောင်းတည်း။</p>
<p>ရဟန်းတို့ လိုချင်မှု ‘လောဘ’ ကြောင့် မလိုချင်မှု’အလောဘ’ မဖြစ်၊ ရဟန်းတို့ စင်စစ်သော်ကားလိုချင်မှု ‘လောဘ’ကြောင့် လိုချင်မှု ‘လောဘ’ သာလျှင် ဖြစ်၏။</p>
<p>ရဟန်းတို့ အမျက်ထွက်မှု ‘ဒေါသ’ ကြောင့် အမျက်မထွက်မှု ‘အဒေါသ’ မဖြစ်၊ ရဟန်းတို့ စင်စစ်သော်ကား အမျက်ထွက်မှု ‘ဒေါသ’ ကြောင့် အမျက်ထွက်မှု ‘ဒေါသ’သာလျှင် ဖြစ်၏။</p>
<p>ရဟန်းတို့ တွေဝေမှု ‘မောဟ’ ကြောင့် မတွေဝေမှု ‘အမောဟ’ မဖြစ်၊ ရဟန်းတို့ စင်စစ်သော်ကားတွေဝေမှု ‘မောဟ’ ကြောင့် တွေဝေမှု ‘မောဟ’သာလျှင် ဖြစ်၏။</p>
<p>ရဟန်းတို့ လိုချင်မှု ‘လောဘ’ ကြောင့်ဖြစ်သော ကံ၊ အမျက်ထွက်မှု ‘ဒေါသ’ ကြောင့်ဖြစ်သော ကံ၊ တွေဝေမှု ‘မောဟ’ ကြောင့်ဖြစ်သော ကံတို့ကြောင့် နတ်တို့ကို မတွေ့မြင်ရကုန်၊ လူတို့ကို မတွေ့မြင်ရကုန်၊ အခြားတစ်စုံတစ်ခုသော သုဂတိဘုံတို့ကိုလည်း မတွေ့မြင်ရကုန်။</p>
<p>ရဟန်းတို့ စင်စစ်သော်ကား လိုချင်မှု ‘လောဘ’ ကြောင့်ဖြစ်သော ကံ၊ အမျက်ထွက်မှု ‘ဒေါသ’ ကြောင့်ဖြစ်သော ကံ၊ တွေဝေမှု ‘မောဟ’ ကြောင့်ဖြစ်သော ကံတို့ကြောင့် ငရဲဘုံကို တွေ့မြင်ရ၏၊ တိရစ္ဆာန်ဘုံကိုတွေ့မြင်ရ၏၊ ပြိတ္တာဘုံကို တွေ့မြင်ရ၏၊ အခြားတစ်စုံတစ်ခုသော ဒုဂ္ဂတိဘုံတို့ကိုလည်း တွေ့မြင်ရကုန်၏။</p>
<p>ရဟန်းတို့ ဝဋ်ဆင်းရဲသို့ ရောက်စေတတ်ကုန်သော ကံတို့ ဖြစ်ပေါ်ရန်အကြောင်းတို့သည် ဤသုံးမျိုးတို့တည်း။</p>
<p>ရဟန်းတို့ (ဝဋ်ကင်းရာ နိဗ္ဗာန်သို့ ရောက်စေတတ်ကုန်သော) ကံတို့ ဖြစ်ပေါ်ရန် အကြောင်းတို့ သည်ဤသုံးမျိုးတို့တည်း။</p>
<p>အဘယ်သုံး မျိုးတို့နည်းဟူမူ—</p>
<p>မလိုချင်မှု’အလောဘ’ သည် ကံတို့ ဖြစ်ပေါ်ရန်အကြောင်းတည်း။</p>
<p>အမျက်မထွက်မှု ‘အဒေါသ’ သည် ကံတို့ ဖြစ်ပေါ်ရန်အကြောင်းတည်း။</p>
<p>မတွေဝေမှု’အမောဟ’ သည် ကံတို့ ဖြစ်ပေါ်ရန်အကြောင်းတည်း။</p>
<p>ရဟန်းတို့ မလိုချင်မှု ‘အလောဘ’ ကြောင့် လိုချင်မှု ‘လောဘ’ မဖြစ်၊ ရဟန်းတို့ စင်စစ်သော်ကားမလိုချင်မှု ‘အလောဘ’ကြောင့် မလိုချင်မှု ‘အလောဘ’ သာလျှင် ဖြစ်၏။</p>
<p>ရဟန်းတို့ အမျက်မထွက်မှု ‘အဒေါသ’ ကြောင့် အမျက်ထွက်မှု ‘ဒေါသ’ မဖြစ်၊ ရဟန်းတို့ စင်စစ်သော်ကား အမျက်မထွက်မှု ‘အဒေါသ’ ကြောင့် အမျက်မထွက်မှု ‘အဒေါသ’ သာလျှင် ဖြစ်၏။</p>
<p>ရဟန်းတို့ မတွေဝေမှု’အမောဟ’ ကြောင့် တွေဝေမှု’မောဟ’ မဖြစ်၊ ရဟန်းတို့ စင်စစ်သော်ကားမတွေဝေမှု ‘အမောဟ’ ကြောင့် မတွေဝေမှု’အမောဟ’ သာလျှင် ဖြစ်၏။</p>
<p>ရဟန်းတို့ မလိုချင်မှု ‘အလောဘ’ ကြောင့်ဖြစ်သော ကံ၊ အမျက်မထွက်မှု ‘အဒေါသ’ ကြောင့်ဖြစ်သောကံ၊ မတွေဝေမှု ‘အမောဟ’ ကြောင့်ဖြစ်သော ကံတို့ကြောင့် ငရဲဘုံကို မတွေ့မြင်ရ၊ တိရစ္ဆာန်ဘုံကိုမတွေ့မြင်ရ၊ ပြိတ္တာဘုံကို မတွေ့မြင်ရ၊ အခြားတစ်စုံတစ်ခုသော ဒုဂ္ဂတိဘုံတို့ကိုလည်း မတွေ့မြင်ရကုန်။</p>
<p>ရဟန်းတို့ စင်စစ်သော်ကား မလိုချင်မှု ‘အလောဘ’ ကြောင့်ဖြစ်သော ကံ၊ အမျက်မထွက်မှု ‘အဒေါသ’ ကြောင့်ဖြစ်သော ကံ၊ မတွေဝေမှု’အမောဟ’ကြောင့်ဖြစ်သော ကံတို့ကြောင့် နတ်တို့ကို့တွေ့မြင် ရကုန်၏၊ လူတို့ကို တွေ့မြင်ရကုန်၏၊ အခြားတစ်စုံတစ်ခုသော သုဂတိဘုံဘဝတို့ကိုလည်းတွေ့မြင်ရကုန်၏။</p>
<p>ရဟန်းတို့ (ဝဋ်ကင်းရာ နိဗ္ဗာန်သို့ ရောက်စေတတ်ကုန်သော) ကံတို့ ဖြစ်ပေါ်ရန် အကြောင်းတို့ သည်ဤသုံးမျိုးတို့တည်းဟု (မိန့်တော်မူ၏)။</p>
<p>နဝမသုတ်။</p>
</article>
<aside id="metaarea">
<p>ပိဋကတ်တော် မြန်မာပြန်ဌာနမှ သုတ္တန် ပိဋကတ်တော်ကို ပါဠိဘာသာမှ ပြန်ဆိုသည်။</p>
<p>သာသနာရေး ဦးစီးဌာနမှ ညွန်ကြားရေးမှူး ဦးဝင်းနိုင်က ပုံနှိပ်ထုတ်ဝေသည်။</p>
<p>Prepared for SuttaCentral by <span class="editor">နေမျိုးဝင်း</span> and <span class="editor">John Nishinaga</span>.</p></aside>
</section>
</div>
</body>
</html>