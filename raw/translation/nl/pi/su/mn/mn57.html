<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">

<section class="sutta" id="mn57">
<article>
<div class="hgroup">
<p class="division">Majjhima Nikāya</p>
<h1>57. De hondendienst asceet</h1>
</div>
<p><a class="sc" id="1"></a>
<a class="pl" id="pl1"></a>
<span class="evam">Aldus heb ik gehoord</span>. Eens verbleef de Gezegende in het land van de Koliya's, in de stad
Haliddavasana.</p>
<p><a class="sc" id="2"></a>
<a class="pl" id="pl2"></a>
Toen gingen Punna, de zoon van de Koliya's en een ossendienst asceet, en ook
Seniya, de naakte hondendienst asceet, naar de Gezegende. Punna de ossendienst
asceet bracht de Gezegende hulde en ging naast hem op de grond zitten; Seniya
de naakte hondendienst asceet, wisselde begroetingen met de Gezegende uit en
nadat het hoffelijke en vriendelijke gesprek beëindigd was, nam ook hij plaats
aan zijn zijde. Hij rolde zichzelf op als een hond.</p>
<p><a class="sc" id="3"></a>
Toen Punna de ossendienst asceet zat, vroeg hij de Gezegende: “Eerwaarde Heer,
deze naakte hondendienst asceet Seniya doet wat moeilijk te doen is: hij eet
zijn voedsel als het op de grond geworpen wordt. Dat hondenbestaan is lang
geleden door hem opgepakt en is sinds lange tijd door hem beoefend. Wat zal
zijn bestemming zijn? Wat zal zijn richting voor de toekomst zijn?”</p>
<p>“Genoeg, Punna, laat dat zo. Vraag me dat niet.”</p>
<p><a class="sc" id="4"></a>
Een tweede maal en een derde maal vroeg Punna de ossendienst asceet aan de
Gezegende: “Eerwaarde Heer, deze naakte hondendienst asceet Seniya doet wat
moeilijk te doen is: hij eet zijn voedsel als het op de grond geworpen wordt.
Dat hondenbestaan is lang geleden door hem opgepakt en is sinds lange tijd door
hem beoefend. Wat zal zijn bestemming zijn? Wat zal zijn richting voor de
toekomst zijn?”</p>
<p><a class="sc" id="5"></a>
“Welnu, Punna, omdat ik je kennelijk niet kan overtuigen wanneer ik zeg
‘Genoeg, Punna, laat dat zo. Vraag me dat niet’, zal ik je antwoorden.”</p>
<p><a class="sc" id="6"></a>
<a class="pl" id="pl3"></a>
“Hier, Punna, ontwikkelt iemand onafgebroken en ten volle de dienst om een hond
te worden, hij ontwikkelt onafgebroken en ten volle de gewoontes van een hond,
hij ontwikkelt onafgebroken en ten volle de geest van een hond, hij ontwikkelt
ten volle en onafgebroken het gedrag van een hond. Omdat hij dat zo gedaan
heeft wordt hij, na de ontbinding van het lichaam, na de dood, wedergeboren in
het gezelschap van honden.”</p>
<p><a class="sc" id="7"></a>
“Maar als zijn inzicht zodanig is: ‘Door deze verdienste of door dit werk of
door dit ascetisme of door dit religieuze leven zal ik een (voorname) god
worden of een andere god (van lagere rangorde)’, dan is dat in zijn geval een
verkeerd inzicht. Ik zeg dat er twee bestemmingen zijn voor iemand met een
verkeerd inzicht: de hel of de baarmoeder van een dier. Dus, Punna, als zijn
hondenwerk succesvol is, zal het hem naar het gezelschap van honden brengen; zo
niet, dan zal het hem naar de hel brengen.”</p>
<p><a class="sc" id="8"></a>
<a class="pl" id="pl4"></a>
Toen dit gezegd was, weende Seniya de naakte hondendienst asceet, en vergoot
hij tranen. Toen richtte de Gezegende zich tot Punna, zoon van de Koliya's en
een ossendienst asceet: “Punna, ik kon je niet overtuigen toen ik zei: ‘Genoeg,
Punna, laat dat zo. Vraag me dat niet.’”</p>
<p><a class="sc" id="9"></a>
Toen zei Seniya, de hondendienst asceet: “Eerwaarde Heer, ik ween niet omdat de
Gezegende dit over mij heeft gezegd. Maar deze hondendienst is lang geleden
door mij opgepakt en is sinds lange tijd door mij beoefend. Eerwaarde Heer,
hier is Punna, een zoon van de Koliya's en een ossendienst asceet; dat
ossenbestaan is lang geleden door hem opgepakt en is sinds lange tijd door hem
beoefend. Wat zal zijn bestemming zijn? Wat zal zijn richting voor de toekomst
zijn?”</p>
<p>“Genoeg, Seniya, laat dat zo. Vraag me dat niet.”</p>
<p><a class="sc" id="10"></a>
Een tweede maal... Een derde maal vroeg Seniya de hondendienst asceet aan de
Gezegende: “Eerwaarde Heer, hier is Punna, een zoon van de Koliya's en een
ossendienst asceet; dat ossenbestaan is lang geleden door hem opgepakt en is
sinds lange tijd door hem beoefend. Wat zal zijn bestemming zijn? Wat zal zijn
richting voor de toekomst zijn?”</p>
<p><a class="sc" id="11"></a>
“Welnu, Seniya, omdat ik je kennelijk niet kan overtuigen wanneer ik zeg
‘Genoeg, Seniya, laat dat zo. Vraag me dat niet’, zal ik je antwoorden.”</p>
<p><a class="sc" id="12"></a>
<a class="pl" id="pl5"></a>
“Hier, Seniya, ontwikkelt iemand onafgebroken en ten volle de dienst om een os
te worden, hij ontwikkelt ten volle en onafgebroken de gewoontes van een os,
hij ontwikkelt ten volle en onafgebroken de geest van een os, hij ontwikkelt
ten volle en onafgebroken het gedrag van een os. Omdat hij dat zo gedaan heeft
wordt hij, na de ontbinding van het lichaam, na de dood, wedergeboren in het
gezelschap van ossen.”</p>
<p><a class="sc" id="13"></a>
“Maar als zijn inzicht zodanig is: ‘Door deze verdienste of door dit werk of
door dit ascetisme of door dit religieuze leven zal ik een (voorname) god
worden of een andere god (van lagere rangorde)’, dan is dat in zijn geval een
verkeerd inzicht. Ik zeg dat er twee bestemmingen zijn voor iemand met een
verkeerd inzicht: de hel of de baarmoeder van een dier. Dus, Seniya, als zijn
ossenwerk succesvol is, zal het hem naar het gezelschap van ossen brengen; zo
niet, dan zal het hem naar de hel brengen.”</p>
<p><a class="sc" id="14"></a>
<a class="pl" id="pl6"></a>
Toen dit gezegd was, weende Punna, een zoon van de Koliya's en een ossendienst
asceet, en vergoot hij tranen. Toen richtte de Gezegende zich tot Seniya, de
ossendienst asceet: “Seniya, ik kon je niet overtuigen toen ik zei: ‘Genoeg,
Seniya, laat dat zo. Vraag me dat niet.’”</p>
<p><a class="sc" id="15"></a>
Toen zei Punna, de ossendienst asceet: “Eerwaarde Heer, ik ween niet omdat de
Gezegende dit over mij heeft gezegd. Maar deze ossendienst is lang geleden door
mij opgepakt en sinds lange tijd beoefend. Eerwaarde Heer, dit vertrouwen heb
ik in de Gezegende: ‘De Gezegende is in staat mij de Dhamma te leren op een
zodanige wijze dat ik wellicht deze ossendienst kan neerleggen en dat deze
naakte hondendienst asceet Seniya wellicht zijn hondendienst kan neerleggen.’”</p>
<p>“Dan, Punna, luister goed naar wat ik zal zeggen.”</p>
<p><a class="sc" id="16"></a>
“Ja, Eerwaarde Heer”, antwoordde hij. De Gezegende zei dit:</p>
<p><a class="sc" id="17"></a>
<a class="pl" id="pl7"></a>
“Punna, er zijn door mij vier soorten kamma verkondigd nadat ik die mijzelf
gerealiseerd had door rechtstreekse kennis. Welke zijn die vier? Er is donker
kamma met donkere rijping, er is helder kamma met heldere rijping, er is
donker-en-helder kamma met donkere-en-heldere rijping, en er is kamma dat noch
donker noch helder is met noch donkere noch heldere rijping (<i>vipaka</i>), kamma dat leidt tot de uitdoving van kamma.”</p>
<p><a class="sc" id="18"></a>
<a class="pl" id="pl8"></a>
“En wat, Punna, is donker kamma met donkere rijping? Hier zet iemand een
ongezonde lichamelijke formatie op gang, hij zet een ongezonde verbale formatie
op gang, hij zet een ongezonde mentale formatie op gang. Nadat hij een
ongezonde lichamelijke formatie, een ongezonde verbale formatie en een
ongezonde mentale formatie op gang heeft gezet, wordt hij wedergeboren in een
ongezonde wereld. Wanneer hij in een ongezonde wereld is wedergeboren, zullen
ongezonde indrukken hem raken. Geraakt door ongezonde indrukken, voelt hij
ongezonde gevoelens, bijzonder pijnlijk, net zoals in het geval van wezens in
de hel. Aldus is de wedergeboorte van een wezen toe te schrijven aan het wezen
zelf: iemand wordt wedergeboren in overeenstemming met het kamma dat hij heeft
verricht. Wanneer iemand is wedergeboren, treffen indrukken hem. Zo, zeg ik,
zijn wezens de erfgenamen van hun eigen kamma. Dit wordt genoemd: donker kamma
met donkere rijping.”</p>
<p><a class="sc" id="19"></a>
<a class="pl" id="pl9"></a>
“En wat, Punna, is helder kamma met heldere rijping? Hier zet iemand een
gezonde lichamelijke formatie op gang, hij zet een gezonde verbale formatie op
gang, hij zet een gezonde mentale formatie op gang. Nadat hij een gezonde
lichamelijke formatie, een gezonde verbale formatie en een gezonde mentale
formatie op gang heeft gezet, wordt hij wedergeboren in een gezonde wereld.
Wanneer hij in een gezonde wereld is wedergeboren, zullen gezonde indrukken hem
raken. Geraakt door gezonde indrukken, voelt hij gezonde gevoelens, bijzonder
aangenaam, net zoals in het geval van de goden van Schitterende Glorie. Aldus
is de wedergeboorte van een wezen toe te schrijven aan het wezen zelf: iemand
wordt wedergeboren in overeenstemming met het kamma dat hij heeft verricht.
Wanneer iemand is wedergeboren, treffen indrukken hem. Zo, zeg ik, zijn wezens
de erfgenamen van hun eigen kamma. Dit wordt genoemd: helder kamma met heldere
rijping.”</p>
<p><a class="sc" id="20"></a>
<a class="pl" id="pl10"></a>
“En wat, Punna, is donker en helder kamma met donkere en heldere rijping? Hier
zet iemand een lichamelijke formatie op gang die en ongezond en gezond is, hij
zet een verbale formatie op gang die en ongezond en gezond is, hij zet een
mentale formatie op gang die en ongezond en gezond is. Nadat hij een
lichamelijke formatie die en ongezond en gezond is, een verbale formatie die en
ongezond en gezond is en een mentale formatie op gang heeft gezet die en
ongezond en gezond is, wordt hij wedergeboren in een wereld die en ongezond en
gezond is. Wanneer hij in een wereld is wedergeboren die en ongezond en gezond
is, zullen hem en ongezonde en gezonde indrukken raken. Aangeraakt door en
ongezonde en gezonde indrukken, voelt hij en ongezonde en gezonde gevoelens,
aangename en onaangename met elkaar gemengd, net zoals in het geval van
menselijke wezens, sommige goden en sommige wezens in de lagere werelden. Aldus
is de wedergeboorte van een wezen toe te schrijven aan het wezen zelf: iemand
wordt wedergeboren in overeenstemming met het kamma dat hij heeft verricht.
Wanneer iemand is wedergeboren, treffen indrukken hem. Zo, zeg ik, zijn wezens
de erfgenamen van hun eigen kamma. Dit wordt genoemd: donker en helder kamma
met donker en heldere rijping.”</p>
<p><a class="sc" id="21"></a>
<a class="pl" id="pl11"></a>
“En wat, Punna, is noch donker noch helder kamma met noch donkere noch heldere
rijping, kamma dat leidt tot de uitdoving van kamma? De intentie om het opgeven
van donker kamma met donkere rijping, de intentie om het opgeven van helder
kamma met heldere rijping, de intentie om het opgeven van kamma dat donker en
helder is met donkere en heldere rijping—dat is kamma dat noch donker noch
helder is met noch donker noch heldere rijping, kamma dat leidt tot de
uitdoving van kamma. Dit zijn de vier soorten kamma die door mij zijn
verkondigd nadat ik die mijzelf gerealiseerd had door rechtstreekse kennis.</p>
<p><a class="sc" id="22"></a>
<a class="pl" id="pl12"></a>
Toen dit gezegd was, zei Punna, een zoon van de Koliya's en een ossen-plicht
asceet, tegen de Gezegende: “Het is verbazingwekkend, Eerwaarde Gotama, het is
wonderbaarlijk, Eerwaarde Gotama! Net zoals iemand rechtzet wat op z'n kop
staat, openbaar maakt wat verborgen was, of de weg wijst aan hem die verdwaald
is, of een lamp omhoog houdt in de duisternis zodat zij die ogen hebben dingen
zullen zien; net zo is de Dhamma door de Eerwaarde Gotama op vele manieren
uitgelegd! Daarom, neem ik mijn toevlucht in hem, in zijn Dhamma en in zijn
Sangha. Dat de Gezegende mij als een volgeling moge aannemen als iemand die
zijn toevlucht heeft genomen vanaf deze dag tot het einde van zijn leven!”</p>
<p><a class="sc" id="23"></a>
<a class="pl" id="pl13"></a>
Maar Seniya de naakte honden-plicht asceet zei: “Het is verbazingwekkend,
Eerwaarde Gotama, het is wonderbaarlijk, Eerwaarde Gotama! Net zoals iemand
rechtzet wat op z'n kop staat, openbaar maakt wat verborgen was, of de weg
wijst aan hem die verdwaald is, of een lamp omhoog houdt in de duisternis zodat
zij die ogen hebben dingen zullen zien; net zo is de Dhamma door de Eerwaarde
Gotama op vele manieren uitgelegd! Daarom, neem ik mijn toevlucht in hem, in
zijn Dhamma en in zijn Sangha. Ik wil het thuisloze leven ingaan en de hogere
inwijding nabij de Eerwaarde Gotama ontvangen.”</p>
<p><a class="sc" id="24"></a>
<a class="pl" id="pl14"></a>
“Seniya, wie voorheen een volgeling van een andere leerstelling is geweest, en
die wil toetreden en de hogere inwijding wil ontvangen in deze Dhamma en
Discipline, die heeft een proeftijd van vier maanden. Aan het einde van deze
vier maanden, wanneer de monniken tevreden met hem zijn, dan laten zij hem toe
en wijden zij hem in als een monnik. Hoe dan ook, ik zie een verschil tussen
persoonlijkheden.”</p>
<p><a class="sc" id="25"></a>
“Als, Heer, wie voorheen een volgeling van een andere leerstelling is geweest,
en die wil toetreden en de hogere inwijding wil ontvangen in deze Dhamma en
Discipline, en die een proeftijd heeft van vier maanden (...) dan zal ik een
proeftijd hebben van vier jaren. Als aan het einde van deze vier jaren, de
monniken tevreden met mij zijn, laat mij dan toetreden en laat hen mij als
monnik inwijden!”</p>
<p><a class="sc" id="26"></a>
<a class="pl" id="pl15"></a>
Toen werd Seniya ingewijd als een leek en ontving de hogere inwijding nabij de
Boeddha. Later, door een leven te leiden in afzondering, ijverig, energiek en
met een vastbesloten wil, begreep, ervoer en verwezenlijkte hij in korte tijd,
die hoogste perfectie van een edel leven waarvoor de zonen van goede gezinnen
het huiselijke leven op harmonieuze wijze verlaten, en het thuisloze leven
aangaan. Wedergeboorte werd ten einde gebracht; een edel leven was geleefd; wat
gedaan moest worden was gedaan en in dit aardse bestaan was er niets anders
meer wat nog gedaan moest worden: Seniya was een van de Arahats geworden.</p>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>

</div>
</body>
</html>
