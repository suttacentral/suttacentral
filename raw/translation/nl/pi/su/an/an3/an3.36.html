<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">

<section class="sutta" id="an3.36">
<article>
<div class="hgroup">
<p class="division">Aṅguttara Nikāya</p>
<h1>36. De hemelse boodschappers</h1>
</div>
<p><a class="sc" id="1"></a>
Er zijn drie hemelse boodschappers, monniken. Welke drie?</p>
<p><a class="sc" id="2"></a>
Er is een persoon wiens gedrag immoreel in daden is, en ook zijn woorden en
gedachten zijn immoreel. Omdat hij zulk immoreel gedrag bezigt, wordt hij, na
de ontbinding van het lichaam, na de dood, in ongelukkige staten geboren, in
een sfeer van ellende, in de lagere werelden (<i>niraya</i>), in een hel. Daar grijpen de bewakers van de hel hem bij beide armen en
brengen hem voor Yama, de Heer (van de dood), en zeggen: “Deze man, majesteit,
had geen respect voor vader, noch voor kluizenaren en priesters, noch eerde hij
de ouderen van de familie. Moge uwe majesteit hem de gepaste straf toedienen!”</p>
<h2>Ouderdom</h2>
<p><a class="sc" id="3"></a>
Dan, monniken, ondervraagt koning Yama die man, onderzoekt en spreekt hem aan
met betrekking tot de eerste hemelse boodschapper:</p>
<p><a class="sc" id="4"></a>
“Mijn beste man, heb jij de eerste boodschapper gezien die onder de mensen is
verschenen?”</p>
<p><a class="sc" id="5"></a>
En hij antwoordt: “Nee, Heer, ik heb hem niet gezien.”</p>
<p><a class="sc" id="6"></a>
Dan zegt koning Yama tegen hem: “Maar, mijn beste man, heb je in de wereld,
onder de mensen, een man of een vrouw gezien van tachtig, negentig, of van
honderd jaar, zwak, krom als een hoepel, gebogen, leunend op een stok, slecht
ter been, sukkelend, de jeugdigheid en kracht verdwenen, met afgebrokkelde
tanden, met grijs en weinig haar of helemaal geen haar meer op het hoofd, met
rimpels, met gevlekte ledematen?”</p>
<p>En de man antwoordt: “Dat heb ik gezien Heer.”</p>
<p><a class="sc" id="7"></a>
Dan zegt koning Yama tegen hem: “Mijn beste man, is het dan nooit in je
opgekomen, terwijl je toch intelligent en oud genoeg bent: ‘Ook ik ben
onderhevig aan ouderdom en kan daar niet aan ontsnappen. Laat mij dan goede
daden doen via het lichaam, woorden en gedachten?’”</p>
<p><a class="sc" id="8"></a>
“Dat, Heer, is nooit in mij opgekomen. Ik was nalatig.”</p>
<p><a class="sc" id="9"></a>
Dan zegt koning Yama: “Mijn beste man, door nalatigheid heb je gefaald om goede
daden te doen via het lichaam, woorden en gedachten. Goed. Omdat je nalatigheid
hier debet aan is, zul je hiernaar behandeld worden. Die slechte daad van jouw,
werd niet gedaan door moeder of vader, broeders, zusters, vrienden of
metgezellen, noch door verwanten, deva's, kluizenaren of brahmanen. Maar alleen
jijzelf hebt die slechte daad begaan, en alleen jijzelf zult het gevolg daarvan
moeten ervaren.”</p>
<h2>Ziekte</h2>
<p><a class="sc" id="10"></a>
Wanneer, monniken, koning Yama hem aldus ondervraagd, onderzocht en
aangesproken heeft met betrekking tot de eerste hemelse boodschapper,
ondervraagt, onderzoekt en spreekt hij hem aan over de tweede, met de woorden:</p>
<p><a class="sc" id="11"></a>
“Mijn beste man, heb jij de tweede hemelse boodschapper gezien die onder de
mensen is verschenen?”</p>
<p><a class="sc" id="12"></a>
En hij antwoordt: “Nee, Heer, ik heb hem niet gezien.”</p>
<p><a class="sc" id="13"></a>
“Maar, mijn beste man, heb jij onder de mensen een vrouw of een man gezien, die
veel kwalen en pijn had, ernstig ziek, die liggend in zijn eigen vuil, die door
iemand opgetild moet worden en door anderen naar bed gebracht moet worden?”</p>
<p>“Ja Heer. Die heb ik gezien.”</p>
<p><a class="sc" id="14"></a>
Dan zegt koning Yama tegen hem: “Mijn beste man, is het dan nooit in je
opgekomen, terwijl je toch intelligent en oud genoeg bent: ‘Ook ik ben
onderhevig aan ziekte en kan daar niet aan ontsnappen. Laat mij dan goede daden
doen via het lichaam, woorden en gedachten?’”</p>
<p><a class="sc" id="15"></a>
“Dat, Heer, is nooit in mij opgekomen. Ik was nalatig.”</p>
<p><a class="sc" id="16"></a>
Dan zegt koning Yama: “Mijn beste man, door nalatigheid heb je gefaald om goede
daden te doen via het lichaam, woorden en gedachten. Goed. Omdat jouw
nalatigheid hier debet aan is, zul je hiernaar behandeld worden. Die slechte
daad van jouw, werd niet gedaan door moeder of vader, broeders, zusters,
vrienden of metgezellen, noch door verwanten, deva's, kluizenaren of brahmanen.
Maar alleen jijzelf hebt die slechte daad begaan, en alleen jijzelf zult het
gevolg daarvan moeten ervaren.”</p>
<h2>Dood</h2>
<p><a class="sc" id="17"></a>
Dan, monniken, wanneer koning Yama hem aldus ondervraagd, onderzocht en
aangesproken heeft met betrekking tot de tweede hemelse boodschapper,
ondervraagt, onderzoekt en spreekt hij hem wederom aan over de derde hemelse
boodschapper, met de woorden:</p>
<p><a class="sc" id="18"></a>
“Mijn beste man, heb jij de derde hemelse boodschapper gezien die onder de
mensen is verschenen?”</p>
<p><a class="sc" id="19"></a>
En hij antwoordt: “Nee, Heer, ik heb hem niet gezien.”</p>
<p><a class="sc" id="20"></a>
“Maar, mijn beste man, heb jij onder de mensen een vrouw of een man gezien, die
één, twee of drie dagen geleden gestorven is, en waarvan het lichaam
opgezwollen, verkleurd en rottende is?”</p>
<p>“Ja Heer. Die heb ik gezien.”</p>
<p><a class="sc" id="21"></a>
“Mijn beste man, is het dan nooit in je opgekomen, terwijl je toch intelligent
en oud genoeg bent: ‘Ook ik ben onderhevig aan de dood en kan daar niet aan
ontsnappen. Laat mij dan goede daden doen via het lichaam, woorden en
gedachten?’”</p>
<p><a class="sc" id="22"></a>
“Dat, Heer, is nooit in mij opgekomen. Ik was nalatig.”</p>
<p><a class="sc" id="23"></a>
Dan zegt koning Yama: “Mijn beste man, door nalatigheid heb je gefaald om goede
daden te doen via het lichaam, woorden en gedachten. Goed. Omdat jouw
nalatigheid hier debet aan is, zul je hiernaar behandeld worden. Die slechte
daad van jouw, werd niet gedaan door moeder of vader, broeders, zusters,
vrienden of metgezellen, noch door verwanten, deva's, kluizenaren of brahmanen.
Maar alleen jijzelf hebt die slechte daad begaan, en alleen jijzelf zult het
gevolg daarvan moeten ervaren.”</p>
<p><a class="sc" id="24"></a>
Daarna, nadat koning Yama hem aldus ondervraagd, onderzocht en aangesproken had
met betrekking tot de derde hemelse boodschapper, zweeg koning Yama.</p>
<p><a class="sc" id="25"></a>
Daarop brachten de bewakers van de hel hem verschillende martelingen toe,
waardoor hij aan ernstige, verscheidene, snerpende en bittere pijnen leed. Hij
zal niet sterven totdat die kwade daad van hem zijn uitwerking op hem heeft
gehad.</p>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>

</div>
</body>
</html>
