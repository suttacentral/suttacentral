<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">

<section class="sutta" id="ja9">
<article>
<div class="hgroup">
<p class="division">Jātaka</p>
<h1>9. Zie! Deze grijze haren!</h1>
</div>
<p><a class="sc" id="1"></a>
Dit verhaal over de Grote Verzaking werd door de Meester in het Jetavana
verteld. Er wordt eveneens naar verwezen in de Nidana Katha. Bij deze
gelegenheid prezen de monniken de Verzaking van de Heer van Wijsheid. Toen de
Meester de Hal van de Waarheid binnenkwam en op de Boeddhazetel ging zitten,
sprak de Meester de monniken aldus toe: “Wat is jullie thema, monniken, daar
jullie je hier zo afgezonderd hebben?”</p>
<p><a class="sc" id="2"></a>
“Het is niets anders, Heer, dan enkel lof voor uw eigen Verzaking.”</p>
<p><a class="sc" id="3"></a>
“Monniken,” antwoordde de Meester, “niet alleen in deze laatste dagen verzaakte
de Tathagata de wereld; in reeds lang vervlogen tijden verzaakte hij op een
dergelijke manier de wereld.”</p>
<p><a class="sc" id="4"></a>
De monniken vroegen de Gezegende dit aan hen te verklaren. En de Gezegende
maakte aan hen duidelijk wat voor hen door wedergeboorte verborgen was
gebleven.</p>
<p><a class="sc" id="5"></a>
Eens was er in Mithila in het koninkrijk van Videha, een koning, Makhadeva
genaamd, die rechtvaardig was en op rechtvaardige wijze regeerde. In
opeenvolgende perioden van vierentachtigduizend jaren had hij zich
respectievelijk als prins geamuseerd, als onderkoning geregeerd, en als koning
geregeerd. Al die lange jaren had hij geleefd, toen hij op een dag tegen zijn
kapper zei: “Als je een grijze haar op mijn hoofd ontdekt, vertel het me dan.”</p>
<p><a class="sc" id="6"></a>
En op een dag, jaren daarna, vond de kapper tussen de ravenzwarte lokken van de
koning een enkele grijze haar en hij vertelde het de koning. “Trek hem eruit,
mijn vriend,” zei de koning, “en leg hem in de palm van mijn hand.” De kapper
trok de haar met zijn gouden tang eruit en legde hem in de hand van de koning.</p>
<p><a class="sc" id="7"></a>
De koning had op dat moment nog steeds vierentachtigduizend jaren te gaan; maar
desalniettemin werd hij bij het zien van die ene grijze haar door diepe emotie
vervuld. Hij scheen de Koning van de Dood (<i>Mara</i>) te zien die over hem heen gebogen stond, of het was alsof hij werd ingesloten
door de vlammen van een in brand staande hut van bladeren. “Dwaze Makhadeva,”
krijste hij, “je hebt grijze haren gekregen voordat je bekwaam was om jezelf te
bevrijden van de verdorvenheden!” En toen hij over zijn zich tonende grijze
haren peinsde, ontstond er van binnen een vuur; het zweet gutste van zijn
lichaam terwijl zijn gewaad dit verborgen hield. Het was schijnbaar
onverdraaglijk voor hem. “Op deze grootse dag”, dacht hij, “zal ik de wereld
verzaken voor het monnikenleven!”</p>
<p><a class="sc" id="8"></a>
Aan zijn kapper schonk hij een dorp ter waarde van honderdduizend goudstukken.
Hij berichtte zijn oudste zoon: “Mijn zoon, er verschijnen grijze haren bij
mij, ik word oud. Ik heb mijn menselijke vreugde gehad, en de smaak van het
goddelijke is uitgebleven. De tijd voor mijn verzaking is gekomen. Neem het
gezag over. Ik zal mijn verblijfplaats kiezen in het lusthof dat het
‘Makhadeva's Mango Bos’ genoemd wordt. Daar zal ik het pad der asceten
betreden.”</p>
<p><a class="sc" id="9"></a>
Toen hij aldus verlangde naar het monnikenleven, kwamen zijn ministers naderbij
en zeiden: “Wat is de reden, Heer, dat u het monnikenleven ingaat?” En terwijl
hij de grijze haar in zijn hand nam, herhaalde de koning dit vers voor zijn
ministers:</p>
<blockquote class="gatha">
<p><a class="sc" id="10"></a>
Zie, deze grijze haar die op mijn hoofd verscheen,<br>
is de boodschapper van de dood zelf,<br>
hij, die mijn leven komt stelen.<br>
Deze keer wendde ik me af van wereldse dingen,<br>
en in het pad van de kluizenaar vond ik reddende vrede.</p>
</blockquote>
<p><a class="sc" id="11"></a>
En na deze woorden, verzaakte hij het gezag nog dezelfde dag en werd hij een
kluizenaar. Verblijvende in dat grootste Mango Bos van Makhadeva, ontwikkelde
hij daar gedurende de vierentachtigduizend jaar de Vier Verheven Staten (<i>brahma vihara</i>) in zichzelf, en stierf hij met inzicht en werd hij wedergeboren in de Hemel
van Brahma. Van daaruit, werd hij weer koning in Mithila, onder de naam Nimi.
Na zijn zich verspreid hebbende familie te hebben herenigd, werd hij nogmaals
een kluizenaar in datzelfde Mango Bos, won de Vier Verheven Staten en van
daaruit vertrok hij nogmaals naar de Hemel van Brahma.</p>
<p><a class="sc" id="12"></a>
Na deze uiteenzetting te hebben herhaald, dat hij op dezelfde wijze de wereld
had verzaakt in lang vervlogen tijd, predikte de Meester aan het eind van zijn
les de Vier Waarheden. Sommigen wonnen het eerste pad, sommigen het tweede, en
sommigen het derde. Toen de twee verhalen verteld waren, verduidelijkte de
Meester de connectie tussen beide en identificeerde tenslotte de geboorte, door
te zeggen: “In die dagen was Ananda de kapper, Rahula de zoon, en ikzelf was
Koning Makhadeva.”</p>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>

</div>
</body>
</html>
