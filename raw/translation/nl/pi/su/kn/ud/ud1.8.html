<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">

<section class="sutta" id="ud1.8">
<article>
<div class="hgroup">
<p class="division">Udāna 1.8</p>
<h1>Sangamaji</h1>
</div>
<p><a class="sc" id="1"></a>
<span class="evam">Aldus heb ik gehoord</span>. Eens leefde de Gezegende nabij Savatthi in het Jetavana, het park van
Anathapindika. Voor die gelegenheid was de Eerwaarde Sangamaji in Savatthi
aangekomen om de Heer te ontmoeten. De voormalige vrouw van de Eerwaarde
Sangamaji had gehoord dat meester Sangamaji in Savatthi was aangekomen, en zij
nam haar kind op en ging naar het Jetavana.</p>
<p><a class="sc" id="2"></a>
Op dat moment zat de Eerwaarde Sangamaji aan de voet van een boom om rond het
midden van de dag te rusten. Toen benaderde de voormalige vrouw van de
Eerwaarde Sangamaji hem, en sprak deze woorden: “Dit is je kleine zoon,
kluizenaar, zorg voor hem.” Toen dit was gezegd bleef de Eerwaarde Sangamaji
zwijgen. Een tweede keer en een derde keer sprak zij: “Dit is je kleine zoon,
kluizenaar, zorg voor hem.” En een tweede keer en een derde keer bleef de
Eerwaarde Sangamaji zwijgen.</p>
<p><a class="sc" id="3"></a>
Toen zette de voormalige vrouw van de Eerwaarde Sangamaji het kind voor hem
neer en zei: “Dit is je zoon, kluizenaar, voed jij hem op.” Daarna liep ze weg.
Maar de Eerwaarde Sangamaji keek niet naar het kind om en probeerde ook niet er
tegen te praten. Toen keek de voormalige vrouw van de Eerwaarde Sangamaji,
nadat zij een klein stukje was weggelopen, om en zij zag dat hij niet naar het
kind omkeek en er ook niet tegen sprak. Toen zij dit zag, dacht zij: “Deze
kluizenaar heeft niet eens zijn zoon nodig!” Zij draaide om, nam het kind mee
en vertrok.</p>
<p><a class="sc" id="4"></a>
Met het goddelijke oog, dat gezuiverd is en bovenmenselijk, zag de Heer dat
onhoffelijke gedrag van de voormalige vrouw van de Eerwaarde Sangamaji.</p>
<p><a class="sc" id="5"></a>
Toen, zich de betekenis ervan realiserend, uitte de Heer bij die gelegenheid
deze geïnspireerde uitspraak:</p>
<blockquote class="gatha">
<p><a class="sc" id="6"></a>
Hij had geen plezier in haar komst,<br>
noch verdriet toen zij weg ging;<br>
Sangamaji is bevrijd van banden,<br>
hem noem ik een brahmaan.</p>
</blockquote>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>

</div>
</body>
</html>
