<!DOCTYPE html>
<html>
<head>
<meta charset="UTF-8">
<meta author="Peter van Loosbroek">
<title></title>
</head>
<body>
<div id="text" lang="nl">

<section class="sutta" id="thig12.1">
<article>
<div class="hgroup">
<p class="division">Therīgāthā</p>
<h1>12.1. Punnika en de Brahmaan</h1>
</div>
<blockquote class="gatha">
<p><a class="sc" id="1"></a>
“Ik ben een waterdraagster, heb het koud,<br>
ik ga altijd naar beneden, naar het water<br>
uit angst voor de slaag van mijn meesteressen<br>
en voor de kwelling door hun woede en harde woorden.”</p>
<p><a class="sc" id="2"></a>
“Maar jij, brahmaan,<br>
waar ben jij zo bang van<br>
dat je altijd naar beneden gaat, naar het water,<br>
met bevende ledematen,<br>
stijf van de kou?”</p>
</blockquote>
<p>De brahmaan:</p>
<blockquote class="gatha">
<p><a class="sc" id="3"></a>
“Punnika, jij weet het vast en zeker.<br>
Je stelt iemand een vraag die goede daden verricht<br>
en slechte daden uitbant.”</p>
<p><a class="sc" id="4"></a>
“Wie dan ook, jong of oud, slechte daden begaat,<br>
wordt door de reiniging met water,<br>
gevrijwaard van slechte daden.”</p>
</blockquote>
<p>Punnika:</p>
<blockquote class="gatha">
<p><a class="sc" id="5"></a>
“Wie heeft jou onderwezen,<br>
een dwaas aan een dwaas:<br>
‘Iemand wordt door de reiniging met water<br>
gevrijwaard van slechte daden!’”</p>
<p><a class="sc" id="6"></a>
“In dat geval,<br>
zullen zij allemaal naar de hemel gaan:</p>
<p><a class="sc" id="7"></a>
alle kikkers, schildpadden,<br>
slangen, krokodillen,<br>
en al het andere dat in het water leeft.”</p>
<p><a class="sc" id="8"></a>
“Slachters van schapen, slachters van varkens,<br>
vissers, vallenzetters,<br>
dieven, beulen,<br>
en alle andere wezens die slechte daden begaan,<br>
zullen, door de reiniging met water,<br>
gevrijwaard worden van slechte daden.”</p>
<p><a class="sc" id="9"></a>
“Indien rivieren slechte daden konden afvoeren<br>
die je in het verleden gedaan hebt,<br>
dan voeren zij je verdienstelijke daden<br>
net zo goed af.<br>
In dat geval blijf je daarvan volledig verstoken.”</p>
<p><a class="sc" id="10"></a>
“Wat het ook is dat je vreest,<br>
dat je altijd naar beneden gaat, naar het water;<br>
doe dat niet.<br>
Laat de kou je huid geen pijn doen.”</p>
</blockquote>
<p>De brahmaan:</p>
<blockquote class="gatha">
<p><a class="sc" id="11"></a>
“Ik heb het rampzalige pad gevolgd, goede dame,<br>
en nu heb jij me naar het edele teruggebracht.<br>
Ik geef je dit gewaad voor de ‘water-reiniging’.”</p>
</blockquote>
<p>Punnika:</p>
<blockquote class="gatha">
<p><a class="sc" id="12"></a>
“Je kunt het gewaad houden. Ik heb het niet nodig.<br>
Als je pijn vreest,<br>
als je pijn verafschuwt,<br>
doe dan geen enkele kwade daad;<br>
niet in het openbaar of stiekem.”</p>
<p><a class="sc" id="13"></a>
“Maar als je wel kwade daden begaat<br>
of gaat doen,<br>
zal je geen vrijheid van pijn verwerven,<br>
zelfs al zou je wegvliegen, al zou je wegrennen.”</p>
<p><a class="sc" id="14"></a>
“Als je pijn vreest,<br>
als je pijn verafschuwt,<br>
ga dan naar de Ontwaakte voor je heil,<br>
ga dan naar de Dhamma en de Sangha.”</p>
<p><a class="sc" id="15"></a>
“Volg een van de voorschriften.<br>
Dat zal naar je bevrijding leiden.”</p>
</blockquote>
<p>De brahmaan:</p>
<blockquote class="gatha">
<p><a class="sc" id="16"></a>
“Ik ga naar de Ontwaakte voor mijn heil.<br>
Ik ga naar de Dhamma en naar de Sangha<br>
voor mijn heil.”</p>
<p><a class="sc" id="17"></a>
“Ik volg een van de voorschriften.<br>
Dat zal naar mijn bevrijding leiden.”</p>
<p><a class="sc" id="18"></a>
“Voorheen was ik een verwant van Brahma;<br>
maar nu ben ik een waar brahmaan.”</p>
<p><a class="sc" id="19"></a>
“Ik ben een man van de drie soorten van kennis,<br>
veilig en schoongewassen.”</p>
</blockquote>
</article>
<aside id="metaarea">
<p>Auteur: <span class="author">Peter van Loosbroek—Ananda</span></p>
<p><cite class="book">Overgenomen uit: Theravada Archief—De locatie voor het oorspronkelijke
boeddhisme</cite></p>
<p>© Peter van Loosbroek</p>
<p>Alle rechten voorbehouden</p>
<p>De originele vertaling met voetnoten en uitleg kunt u terugvinden op <a href="http://www.sleuteltotinzicht.nl/">www.sleuteltotinzicht.nl</a>
</p>
<p>Prepared for SuttaCentral by <span class="editor">Ayya Vimala</span>.</p></aside>
</section>

</div>
</body>
</html>
