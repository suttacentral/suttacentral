<!DOCTYPE html>
<html data-prev="lzh-sarv-ve10b" data-next="lzh-sarv-upali1">
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-ve11b">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<h1 class="mirror-row">
<span class="mirror-left latin">Vinaya Ekottara 11b</span>
<span class="mirror-right">增十一相初</span> </h1>
</div>
<p>
<a class="sc" id="1"></a>
<a class="t-linehead" id="t-linehead0373c08"></a>
有所犯事。應言白應言不白。答言。犯應言白。<a class="t" id="t0373c09"></a>又犯。應言色應言非色。答言。犯應言色。又<a class="t" id="t0373c10"></a>犯。應言可見不可見。答言。應言可見。又犯。<a class="t" id="t0373c11"></a>應言根數非根數。答言。應言根數。又犯。應言<a class="t" id="t0373c12"></a>有漏非漏。答言應言有漏又犯。應言。有為無<a class="t" id="t0373c13"></a>為。答言。應言有為。又犯。應言世間出世間。<a class="t" id="t0373c14"></a>答言。應言世間。又犯。應言陰攝非陰攝答<a class="t" id="t0373c15"></a>言。應言陰攝。又犯。應言界攝非界攝。答言。應<a class="t" id="t0373c16"></a>言界攝。又犯。應言受不受。答言。應言受。又<a class="t" id="t0373c17"></a>犯。應言四大造。非四大造。答言。四大造。又<a class="t" id="t0373c18"></a>犯。應言想非想。答言。應言想。又犯應言亂心<a class="t" id="t0373c19"></a>非亂心。答言。應言亂心。又犯。應言染不染。<a class="t" id="t0373c20"></a>答言。有染有不染。染者故犯。佛結戒。不染者<a class="t" id="t0373c21"></a>不故犯戒。又犯。應言雜不雜。答言。應言雜。<a class="t" id="t0373c22"></a>又犯應言有欲無欲。答言。有欲。又犯。應言<a class="t" id="t0373c23"></a>有著無著。答言。有著。又犯。應言有對無對。<a class="t" id="t0373c24"></a>答言。有對。又犯。應言心非心。答言。有心。又<a class="t" id="t0373c25"></a>犯。應言有報無報。答言。有報。又犯。應言業<a class="t" id="t0373c26"></a>非業。答言。業。又犯。應言外入內入。答言。內<a class="t" id="t0373c27"></a>入。又犯。應言過去未來現在。答言。有過去未<a class="t" id="t0373c28"></a>來現在。過去者。若所犯事已向他發露悔過。<a class="t" id="t0373c29"></a>是名過去。未來者。未犯必當犯者。是名未來。<a class="t" id="t0374a01"></a>現在者。現有所犯。是名現在。又犯。應言善<a class="t" id="t0374a02"></a>不善無記。答言。不善無記。不善者故犯。佛結<a class="t" id="t0374a03"></a>戒。是名不善。無記者。不故犯戒。是名無記。<a class="t" id="t0374a04"></a>又犯。應言欲界色界無色界。答言。犯應言欲<a class="t" id="t0374a05"></a>界。又犯。應言學無學。答言。非學非無學。又<a class="t" id="t0374a06"></a>犯。應言見諦斷思惟斷答言。思惟斷。頗有作<a class="t" id="t0374a07"></a>是事犯即作是事非犯耶。佛言。有。若比丘不<a class="t" id="t0374a08"></a>受迦絺那衣畜長衣。數數食。別眾食。不白入<a class="t" id="t0374a09"></a>聚落。不著僧伽梨入聚落。是名犯。若比丘受<a class="t" id="t0374a10"></a>迦絺那衣畜長衣。數數食別眾食。不白入聚<a class="t" id="t0374a11"></a>落。不著僧伽梨入聚落。是名非犯。是名作是<a class="t" id="t0374a12"></a>事犯即作是事非犯。有作羯磨者有犯。有作<a class="t" id="t0374a13"></a>羯磨者非犯。云何作羯磨者有犯。作羯磨者<a class="t" id="t0374a14"></a>非犯。若比丘。與比丘作不見擯不作擯惡邪<a class="t" id="t0374a15"></a>不除擯。是比丘自見罪向他說。若界外與捨<a class="t" id="t0374a16"></a>羯磨。即與共事共住教授。有餘比丘作是言<a class="t" id="t0374a17"></a>僧與是比丘不見擯不作擯惡邪不除擯。莫<a class="t" id="t0374a18"></a>與是比丘共事共住教授。答言。是人見罪已<a class="t" id="t0374a19"></a>與捨羯磨。問言。何處捨。答言。界外。又言。是<a class="t" id="t0374a20"></a>不善捨。若比丘。與比丘不見擯不作擯惡邪<a class="t" id="t0374a21"></a>不除擯。若自見罪向他說。界內與捨。共事共<a class="t" id="t0374a22"></a>住教授。有比丘言。僧與是比丘不見擯不作<a class="t" id="t0374a23"></a>擯惡邪不除擯。莫與是比丘共事共住教授。<a class="t" id="t0374a24"></a>答言。是罪已捨。問言。何處捨。答言。界內。又<a class="t" id="t0374a25"></a>言。善捨。如是作羯磨者有犯。如是作羯磨者<a class="t" id="t0374a26"></a>非犯。有知犯有不知犯。知犯者。知五種犯體。<a class="t" id="t0374a27"></a>是名知犯。不知犯者。不知五種犯體。是名不<a class="t" id="t0374a28"></a>知犯。是人雖不知。亦名為犯。有自知犯有罪。<a class="t" id="t0374a29"></a>有他知犯有罪。自知犯有罪者。若知五種犯<a class="t" id="t0374b01"></a>體。是名自知犯有罪。他知犯有罪者。若可信<a class="t" id="t0374b02"></a>優婆塞證知。是名他知犯有罪。有憶犯不憶<a class="t" id="t0374b03"></a>犯。憶犯者。憶五種犯體。是名憶犯。不憶犯<a class="t" id="t0374b04"></a>者。不憶五種犯體。是名不憶犯。有現前犯不<a class="t" id="t0374b05"></a>現前。犯現前犯者。現有所犯。是名現前。犯不<a class="t" id="t0374b06"></a>現前犯者。若未犯必當犯。是名不現前犯有<a class="t" id="t0374b07"></a>犯事不共住。有犯事種種不共住。有種種不<a class="t" id="t0374b08"></a>共住非不共住。若不見擯不作擯惡邪不除<a class="t" id="t0374b09"></a>擯狂心亂心苦痛心。是名有犯事不共住有<a class="t" id="t0374b10"></a>犯事種種不共住有種種不共住非不共住。<a class="t" id="t0374b11"></a>有作羯磨不共住。有作羯磨種種不共住。有<a class="t" id="t0374b12"></a>種種不共住非不共住。若不見擯不作擯惡<a class="t" id="t0374b13"></a>邪不除擯狂心亂心苦痛心。是名作羯磨不<a class="t" id="t0374b14"></a>共。住作羯磨種種不共住有種種不共住非<a class="t" id="t0374b15"></a>不共住。有知不共住。有知種種不共住。有<a class="t" id="t0374b16"></a>種種不共住非不共住。若不見擯不作擯惡<a class="t" id="t0374b17"></a>邪不除擯狂心亂心苦痛心。是名有知不<a class="t" id="t0374b18"></a>共住有知種種不共住有種種不共住非不共<a class="t" id="t0374b19"></a>住。不知不共住。不知種種不共住。有種種不<a class="t" id="t0374b20"></a>共住非不共住。若不見擯不作擯惡邪不除<a class="t" id="t0374b21"></a>擯狂心亂心苦痛心。是名不知不共住不知<a class="t" id="t0374b22"></a>種種不共住有種種不共住非不共住。有自<a class="t" id="t0374b23"></a>說不共住。有自說種種不共住。有種種不共<a class="t" id="t0374b24"></a>住非不共住。若不見擯不作擯惡邪不除擯<a class="t" id="t0374b25"></a>狂心亂心苦痛心。是名自說不共住自說種<a class="t" id="t0374b26"></a>種不共住有種種不共住非不共住。有他說<a class="t" id="t0374b27"></a>不共住。有他說種種不共住。有種種不共住<a class="t" id="t0374b28"></a>非不共住。若不見擯不作擯惡邪不除擯狂<a class="t" id="t0374b29"></a>心亂心苦痛心。是名他說不共住他說種種<a class="t" id="t0374c01"></a>不共住有種種不共住非不共住。有憶不共<a class="t" id="t0374c02"></a>住。有憶種種不共住。有種種不共住非不共<a class="t" id="t0374c03"></a>住。若不見擯不作擯惡邪不除擯狂心亂心<a class="t" id="t0374c04"></a>苦痛心。是名有憶不共住有憶種種不共住。<a class="t" id="t0374c05"></a>有種種不共住非不共住。有不憶不共住。有<a class="t" id="t0374c06"></a>不憶種種不共住。有種種不共住非不共住。<a class="t" id="t0374c07"></a>若不見擯不作擯惡邪不除擯狂心亂心苦痛<a class="t" id="t0374c08"></a>心。是名不憶不共住不憶種種不共住有種<a class="t" id="t0374c09"></a>種不共住非不共住。有現前不共住。有現前<a class="t" id="t0374c10"></a>種種不共住。有種種不共住非不共住。若不<a class="t" id="t0374c11"></a>見擯不作擯惡邪不除擯狂心亂心苦痛心。<a class="t" id="t0374c12"></a>是名現前不共住現前種種不共住有種種不<a class="t" id="t0374c13"></a>共住非不共住。有不現前不共住。有不現前<a class="t" id="t0374c14"></a>種種不共住。有種種不共住非不共住。若不<a class="t" id="t0374c15"></a>見擯不作擯惡邪不除擯狂心亂心苦痛心。<a class="t" id="t0374c16"></a>是名不現前不共住不現前種種不共住有種<a class="t" id="t0374c17"></a>種不共住非不共住。有犯。僧與作羯磨三人<a class="t" id="t0374c18"></a>二人一人。云何有犯僧與作羯磨三人二人<a class="t" id="t0374c19"></a>一人。若比丘。與比丘作不見擯不作擯惡<a class="t" id="t0374c20"></a>邪不除擯狂心亂心苦痛心。犯是事。僧與作<a class="t" id="t0374c21"></a>羯磨。即是事三人二人一人有知者。僧與作<a class="t" id="t0374c22"></a>羯磨三人二人一人云何知僧與作羯磨三人<a class="t" id="t0374c23"></a>二人一人。若比丘。與比丘作不見擯不作<a class="t" id="t0374c24"></a>擯惡邪不除擯狂心亂心苦痛心。是名知者<a class="t" id="t0374c25"></a>僧與作羯磨。即是事三人二人一人有不知<a class="t" id="t0374c26"></a>者。僧與作羯磨三人二人一人。云何不知者<a class="t" id="t0374c27"></a>僧與作羯磨三人二人一人。若比丘。與比<a class="t" id="t0374c28"></a>丘不見擯不作擯惡邪不除擯狂心亂心苦痛<a class="t" id="t0374c29"></a>心。是名不知者僧與作羯磨。即是事三人二<a class="t" id="t0375a01"></a>人一人有自說。僧與作羯磨三人二人一人。<a class="t" id="t0375a02"></a>云何自說僧與作羯磨三人二人一人。若比<a class="t" id="t0375a03"></a>丘。與比丘作不見擯不作擯惡邪不除擯狂<a class="t" id="t0375a04"></a>心亂心苦痛心。是名自說僧與作羯磨。即是<a class="t" id="t0375a05"></a>事三人二人一人有不自說。僧與作羯磨三<a class="t" id="t0375a06"></a>人二人一人。云何不自說僧與作羯磨三人<a class="t" id="t0375a07"></a>二人一人。若比丘。與比丘不見擯不作擯惡<a class="t" id="t0375a08"></a>邪不除擯狂心亂心苦痛心。是名不自說僧<a class="t" id="t0375a09"></a>與作羯磨。即是事三人二人一人有憶者。僧<a class="t" id="t0375a10"></a>與作羯磨三人二人一人。云何憶者僧與作<a class="t" id="t0375a11"></a>羯磨三人二人一人。若比丘。與比丘作不<a class="t" id="t0375a12"></a>見擯不作擯惡邪不除擯狂心亂心苦痛心。<a class="t" id="t0375a13"></a>是名憶者僧與作羯磨。即是事三人二人一<a class="t" id="t0375a14"></a>人有不憶。僧與作羯磨三人二人一人。云何<a class="t" id="t0375a15"></a>不憶僧與作羯磨三人二人一人。若比丘。與<a class="t" id="t0375a16"></a>比丘不見擯不作擯惡邪不除擯狂心亂心苦<a class="t" id="t0375a17"></a>痛心。是名不憶者僧與作羯磨。即是事三人<a class="t" id="t0375a18"></a>二人一人。有現前僧與作羯磨三人二人一<a class="t" id="t0375a19"></a>人。云何現前僧與作羯磨三人二人一人。若<a class="t" id="t0375a20"></a>比丘。與比丘不見擯不作擯惡邪不除擯狂<a class="t" id="t0375a21"></a>心亂心苦痛心。是名現前僧與作羯磨。即<a class="t" id="t0375a22"></a>是事三人二人一人。有不現前僧與作羯磨<a class="t" id="t0375a23"></a>三人二人一人。云何不現前僧與作羯磨三<a class="t" id="t0375a24"></a>人二人一人。若比丘。與比丘不見擯不作擯<a class="t" id="t0375a25"></a>惡邪不除擯狂心亂心苦痛心。是名不現前<a class="t" id="t0375a26"></a>僧與作羯磨即是事三人二人一人。有四調<a class="t" id="t0375a27"></a>伏羯磨。苦切。依止。驅出。下意。頗有從是事。<a class="t" id="t0375a28"></a>自說破僧。未受戒不應受。已受者應滅。即<a class="t" id="t0375a29"></a>是事自說破僧。未受戒者與受。已受者不應<a class="t" id="t0375b01"></a>滅邪。佛言。有。若非法非法想。作法見破僧。<a class="t" id="t0375b02"></a>未受戒者不應受。已受者應滅。若法想破僧。<a class="t" id="t0375b03"></a>未受戒者應受。已受者不應滅。頗有從是事。<a class="t" id="t0375b04"></a>自言賊住比丘。未受戒者不應受。已受者應<a class="t" id="t0375b05"></a>滅。即是事自言賊住比丘。未受戒者應受已<a class="t" id="t0375b06"></a>受者不應滅耶。佛言。有。若再三聽布薩。是人<a class="t" id="t0375b07"></a>未受戒者不應受。已受者應滅。若一布薩或<a class="t" id="t0375b08"></a>聽或不聽。未受者應受。已受者不應滅。頗有<a class="t" id="t0375b09"></a>是事。污比丘尼。未受者不應受。已受者應滅。<a class="t" id="t0375b10"></a>即是事污比丘尼。未受戒者應受。已受者不<a class="t" id="t0375b11"></a>應滅耶。佛言。有。若以婬污比丘尼。未受戒者<a class="t" id="t0375b12"></a>不應受。已受者應滅。若以身相觸污比丘尼。<a class="t" id="t0375b13"></a>未受應受。已受者不應滅。頗有是事。自言<a class="t" id="t0375b14"></a>我殺父母。未受戒者不應受。已受者應滅。即<a class="t" id="t0375b15"></a>是事自言我殺父母。未受者應受。已受者不<a class="t" id="t0375b16"></a>應滅耶。佛言。有。若知是父母。無有異想不<a class="t" id="t0375b17"></a>誤殺。未受者不應受。已受者應滅。若不知<a class="t" id="t0375b18"></a>有異想誤殺父母。未受戒者應受。已受者不<a class="t" id="t0375b19"></a>應滅。</p>
<a class="t" id="t0375b20"></a>
<p>
<a class="sc" id="2"></a>
<a class="t-linehead" id="t-linehead0375b20"></a>
爾時長老優波離問佛言。世尊。頗有善心殺<a class="t" id="t0375b21"></a>父母。得波羅夷并逆罪耶。不善心殺父母。無<a class="t" id="t0375b22"></a>記心殺父母耶。佛語優波離。有善心殺父母<a class="t" id="t0375b23"></a>得波羅夷并逆罪不善心殺無記心殺。云何<a class="t" id="t0375b24"></a>善心殺。若母病受苦惱。殺令離苦。是名善心<a class="t" id="t0375b25"></a>殺母得波羅夷并逆罪。云何不善心殺母。若<a class="t" id="t0375b26"></a>為利殺。是名不善心殺母。得波羅夷并逆罪。<a class="t" id="t0375b27"></a>云何無記心殺母。若作方便已。自眠時母死。<a class="t" id="t0375b28"></a>是名無記心殺母。得波羅夷并逆罪。又問。頗<a class="t" id="t0375b29"></a>有善心殺母。犯波羅夷是逆罪。有善心殺母。<a class="t" id="t0375c01"></a>不犯波羅夷非逆罪耶。佛言。有善心殺母。犯<a class="t" id="t0375c02"></a>波羅夷是逆罪。有善心殺母。非波羅夷非逆<a class="t" id="t0375c03"></a>罪。云何善心殺母。犯波羅夷是逆罪。云何<a class="t" id="t0375c04"></a>善心殺母。非波羅夷非逆罪耶。若母病受苦<a class="t" id="t0375c05"></a>惱斷其命。是名犯波羅夷是逆罪。若母病。與<a class="t" id="t0375c06"></a>飯與粥與羹。食已命終。是名善心殺非波羅<a class="t" id="t0375c07"></a>夷非逆罪。優波離。如是善心殺母。得波羅夷<a class="t" id="t0375c08"></a>并逆罪。如是無波羅夷無逆罪。又問。頗不善<a class="t" id="t0375c09"></a>心殺母。犯波羅夷是逆罪。不善心殺母。非波<a class="t" id="t0375c10"></a>羅夷非逆罪耶。佛言。有不善心殺母。犯波羅<a class="t" id="t0375c11"></a>夷是逆罪。有不善心殺母。非波羅夷非逆罪。<a class="t" id="t0375c12"></a>云何不善心殺母。犯波羅夷逆罪。不善心殺<a class="t" id="t0375c13"></a>母。非波羅夷非逆罪。若為利斷母命。是名不<a class="t" id="t0375c14"></a>善心殺母犯波羅夷并逆罪。若為殺畜生故<a class="t" id="t0375c15"></a>施弶。母墮死者。非波羅夷非逆罪。優波離。<a class="t" id="t0375c16"></a>是名不善心殺母犯波羅夷并逆罪。如是不<a class="t" id="t0375c17"></a>善心殺母。非波羅夷非逆罪。又問。頗無記心<a class="t" id="t0375c18"></a>殺母。犯波羅夷逆罪。無記心殺母。非波羅<a class="t" id="t0375c19"></a>夷非逆罪耶。佛言。有無記心殺母。犯波羅夷<a class="t" id="t0375c20"></a>并逆罪。有無記心殺母。不犯波羅夷不得逆<a class="t" id="t0375c21"></a>罪。云何無記心殺母。犯波羅夷并逆罪。云何<a class="t" id="t0375c22"></a>無記心殺母。不犯波羅夷非逆罪。若作方便<a class="t" id="t0375c23"></a>欲殺母。自眠時母死。是名犯波羅夷是逆罪。<a class="t" id="t0375c24"></a>若射壁樹誤射母殺。不犯波羅夷非逆罪。<a class="t" id="t0375c25"></a>優波離。如是無記心殺母。犯波羅夷是逆罪。<a class="t" id="t0375c26"></a>如是無記心殺母。不犯波羅夷非逆罪。優波<a class="t" id="t0375c27"></a>離。殺父殺阿羅漢亦如是。</p>
<a class="t" id="t0375c28"></a>
<p>
<a class="sc" id="3"></a>
<a class="t-linehead" id="t-linehead0375c28"></a>
頗有共事比丘。不入僧中亦不與欲。在界內<a class="t" id="t0375c29"></a>作一切羯磨不犯耶。佛言。有。如來至真等正<a class="t" id="t0376a01"></a>覺是。我先語目連。汝等從今日。自說波羅提<a class="t" id="t0376a02"></a>木叉。我更不來說波羅提木叉。頗有比丘不<a class="t" id="t0376a03"></a>聽五種說戒得作布薩耶。佛言。有。若比丘獨<a class="t" id="t0376a04"></a>處布薩者是。如佛言未受大戒人前不應說<a class="t" id="t0376a05"></a>戒。頗有未受大戒人前得說戒不犯耶。佛言<a class="t" id="t0376a06"></a>有。我先說。除<span class="gaiji">却<!--gaiji,卻,1[去*ㄗ],2&#x5374;,3-->
</span>波斯匿王眷屬。獨為王說。令<a class="t" id="t0376a07"></a>心清淨故。長老優波離問佛。為善心犯。為不<a class="t" id="t0376a08"></a>善心犯。為無記心犯耶。佛言。有善心犯。有不<a class="t" id="t0376a09"></a>善心犯有無記心犯。善心犯者。若新受戒比<a class="t" id="t0376a10"></a>丘不知戒相。自手拔塔前草。自治經行處<a class="t" id="t0376a11"></a>草。自採花。是名善心犯。不善心犯者。故犯佛<a class="t" id="t0376a12"></a>結戒。是名不善心犯。無記心犯者。不故犯戒。<a class="t" id="t0376a13"></a>長老優波離問佛。阿羅漢。為善心犯。為不善<a class="t" id="t0376a14"></a>心犯。為無記心犯耶。佛言。優波離。若阿羅<a class="t" id="t0376a15"></a>漢。有所犯者皆無記心。世尊。云何阿羅漢有<a class="t" id="t0376a16"></a>所犯是無記心。佛言。若阿羅漢。心不憶有長<a class="t" id="t0376a17"></a>衣。數數食。別眾食。不白入聚落。不著僧伽梨<a class="t" id="t0376a18"></a>入聚落。若睡時他持著高廣床上。若睡時他。<a class="t" id="t0376a19"></a>持著女人床上。若未睡時未受大戒人出房。<a class="t" id="t0376a20"></a>睡眠時未受大戒人入房。覺已即悔過。優波<a class="t" id="t0376a21"></a>離。是名阿羅漢所犯皆是無記心。若僧破是<a class="t" id="t0376a22"></a>僧惱。若僧惱是僧破耶有僧破非僧惱。有僧<a class="t" id="t0376a23"></a>惱非僧破。有僧破是僧惱。有非僧破非僧惱。<a class="t" id="t0376a24"></a>僧破非僧惱者。若僧破不取不觀十四破僧<a class="t" id="t0376a25"></a>事。是名僧破非僧惱。僧惱非僧破者。若取觀<a class="t" id="t0376a26"></a>十四破僧事。而僧不破。是名僧惱非僧破。僧<a class="t" id="t0376a27"></a>破僧惱者若。僧破取觀十四破僧事。是名僧<a class="t" id="t0376a28"></a>破僧惱。非僧破非僧惱者。除上事。有僧破非<a class="t" id="t0376a29"></a>僧諍。有僧諍非僧破。有僧破亦僧諍。有<a class="t" id="t0376b01"></a>非僧破非僧諍。僧破非僧諍者。若僧破。事<a class="t" id="t0376b02"></a>不異。得施不異。界不異。是名僧破非僧<a class="t" id="t0376b03"></a>諍。僧諍非僧破者。若僧事異。得施異。界異。<a class="t" id="t0376b04"></a>而不破。是名僧諍非僧破。僧破僧諍者。若僧<a class="t" id="t0376b05"></a>破。事異。得施異。界異是名僧破僧諍。非<a class="t" id="t0376b06"></a>僧破非僧諍者。除上事。有僧破非僧別。有<a class="t" id="t0376b07"></a>僧別非僧破。有僧破亦僧別。有非僧破非<a class="t" id="t0376b08"></a>僧別。僧破非僧別者。若僧破。事不異。界不<a class="t" id="t0376b09"></a>異。得施不異。是名僧破非僧別。僧別非僧破<a class="t" id="t0376b10"></a>者。若僧事異界異得施異而不破。是名僧別<a class="t" id="t0376b11"></a>非僧破。僧破僧別者。若僧破事異界異得施<a class="t" id="t0376b12"></a>異。是名僧破僧別。非僧破非僧別者。除上事。<a class="t" id="t0376b13"></a>若破僧是一劫壽。一劫壽是破僧耶。有破僧<a class="t" id="t0376b14"></a>非一劫壽。一劫壽非破僧。有破僧是一劫壽。<a class="t" id="t0376b15"></a>有非破僧非一劫壽。破僧非一劫壽者。若法<a class="t" id="t0376b16"></a>想破僧。是名破僧非一劫壽。一劫壽非破僧<a class="t" id="t0376b17"></a>者。伊羅龍王。摩那斯龍王。迦留伽羅龍王。難<a class="t" id="t0376b18"></a>陀龍王。跋難陀龍王。迦毘羅龍王。阿攝波羅<a class="t" id="t0376b19"></a>龍王。閻羅王。梵迦夷天。是名一劫壽非破僧。<a class="t" id="t0376b20"></a>破僧是一劫壽者。如調達。是名破僧是一劫<a class="t" id="t0376b21"></a>壽。非破僧非一劫壽者。除上事。若破僧是一<a class="t" id="t0376b22"></a>劫報。一劫報是破僧耶。有破僧非一劫報。有<a class="t" id="t0376b23"></a>一劫報非破僧。有破僧是一劫報。有非破僧<a class="t" id="t0376b24"></a>非一劫報。破僧非一劫報者。若法想破僧。<a class="t" id="t0376b25"></a>是名破僧非一劫報。一劫報非破僧者。如伊<a class="t" id="t0376b26"></a>羅龍王摩那斯龍王迦留伽羅難陀跋難陀迦<a class="t" id="t0376b27"></a>毘羅阿攝波羅閻羅王。是名一劫報非破僧。<a class="t" id="t0376b28"></a>破僧是一劫報者。如調達是名破僧一劫報。<a class="t" id="t0376b29"></a>非破僧非一劫報者。除上事。若破僧是邪見。<a class="t" id="t0376c01"></a>邪見是破僧耶。有破僧非邪見。有邪見非破<a class="t" id="t0376c02"></a>僧。破僧是邪見。有非破僧非邪見。破僧非邪<a class="t" id="t0376c03"></a>見者。以法想破僧。是名破僧非邪見。邪見非<a class="t" id="t0376c04"></a>破僧者。六師是。是名邪見非破。僧破僧是<a class="t" id="t0376c05"></a>邪見者。調達是。非破僧非邪見者。除上事。若<a class="t" id="t0376c06"></a>破僧是無明。無明是破僧耶。有破僧非無明。<a class="t" id="t0376c07"></a>有無明非破。僧有破僧是無明。有非破僧非<a class="t" id="t0376c08"></a>無明。破僧非無明者。以法想破僧。是破僧非<a class="t" id="t0376c09"></a>無明。無明非破僧者。殺父母殺阿羅漢惡心<a class="t" id="t0376c10"></a>出佛身血。是名無明非破僧。破僧是無明者。<a class="t" id="t0376c11"></a>調達是。是名破僧是無明。非破僧非無明<a class="t" id="t0376c12"></a>者。除上事。爾時長老優波離白佛言世尊。為<a class="t" id="t0376c13"></a>比丘能起破僧事耶。為比丘尼式叉摩尼沙<a class="t" id="t0376c14"></a>彌沙彌尼能起破僧事耶。佛言。比丘能起破<a class="t" id="t0376c15"></a>僧事。非比丘尼式叉摩尼沙彌沙彌尼能起<a class="t" id="t0376c16"></a>破僧事。又問。破僧犯何罪。佛言。犯偷蘭遮。<a class="t" id="t0376c17"></a>又問。破僧罪云何悔。佛言。偷蘭遮悔。若受事<a class="t" id="t0376c18"></a>者是不共住。不共住者。是受事耶。有受事非<a class="t" id="t0376c19"></a>不共住。有不共住非受事。有不共住是受事。<a class="t" id="t0376c20"></a>有非受事非不共住。受事非不共住者。受持<a class="t" id="t0376c21"></a>五法不犯波羅夷。是名受事非不共住。不共<a class="t" id="t0376c22"></a>住非受事者。於四波羅夷中。隨有所犯不受<a class="t" id="t0376c23"></a>五法。是名不共住非受事。受事是不共住<a class="t" id="t0376c24"></a>者。受五法四波羅夷中隨有所犯。是名受事<a class="t" id="t0376c25"></a>是不共住。非受事非不共住者。除上事。有<a class="t" id="t0376c26"></a>不共住。是種種不共住。有種種不共住。非<a class="t" id="t0376c27"></a>不共住。謂不見擯不作擯惡邪不除擯狂心<a class="t" id="t0376c28"></a>亂心苦痛心。若呵責是折伏。折伏亦是呵責。<a class="t" id="t0376c29"></a>云何是羯磨。云何羯磨事。若犯是羯磨因。<a class="t" id="t0377a01"></a>起事處亦是羯磨。悔過是羯磨事。云何是迦<a class="t" id="t0377a02"></a>絺那衣。云何受迦絺那。云何捨迦絺那。佛<a class="t" id="t0377a03"></a>語優波離。名字是迦絺那衣。能起九心。是受<a class="t" id="t0377a04"></a>迦絺那。有八事。名捨迦絺那。有非比丘犯比<a class="t" id="t0377a05"></a>丘得脫。有比丘犯非比丘得脫。非比丘犯比<a class="t" id="t0377a06"></a>丘得脫者。若比丘尼。犯不同僧伽婆尸沙。轉<a class="t" id="t0377a07"></a>根作比丘。得滅是罪。是名非比丘犯比丘得<a class="t" id="t0377a08"></a>脫。比丘犯非比丘得脫者。若比丘不同。犯僧<a class="t" id="t0377a09"></a>伽婆尸沙。轉根作比丘尼。得滅是罪。如是比<a class="t" id="t0377a10"></a>丘滅。如是非比丘滅。</p>
<a class="t" id="t0377a11"></a>
<p>
<a class="sc" id="4"></a>
<a class="t-linehead" id="t-linehead0377a11"></a>
有不知犯知悔過。有知犯不知悔過。不知犯<a class="t" id="t0377a12"></a>知悔者。如睡比丘。他持著高床上。持著女人<a class="t" id="t0377a13"></a>床上。未受大戒人出。時睡後還來入。覺已悔<a class="t" id="t0377a14"></a>過。是名不知犯知悔。知犯不知悔者。若比丘<a class="t" id="t0377a15"></a>犯僧伽婆尸沙。作出罪羯磨時。聞白已睡至<a class="t" id="t0377a16"></a>羯磨竟。是名知犯不知悔。有睡犯覺悔。有覺<a class="t" id="t0377a17"></a>犯睡悔睡犯覺悔者。若比丘睡時。他持著高<a class="t" id="t0377a18"></a>床上女人床上。未受大戒人出。時睡後還來<a class="t" id="t0377a19"></a>入是名睡犯覺悔。覺犯睡悔者。若比丘犯僧<a class="t" id="t0377a20"></a>伽婆尸沙。作出罪羯磨時。聞白已睡。是名覺<a class="t" id="t0377a21"></a>犯睡悔。頗有比丘說一方便犯三波羅夷耶。<a class="t" id="t0377a22"></a>佛言。有。若比丘。與比丘共要言。汝見我偷某<a class="t" id="t0377a23"></a>甲重物。斷某甲人命。知我得阿羅漢。是名說<a class="t" id="t0377a24"></a>一方便犯三波羅夷。頗有比丘尼說一方便<a class="t" id="t0377a25"></a>犯四波羅夷耶。佛言。有。若比丘尼。與比丘尼<a class="t" id="t0377a26"></a>共作要言。汝見我取某甲重物。見我斷某甲<a class="t" id="t0377a27"></a>人命。知我助不見擯比丘。知我得阿羅漢。是<a class="t" id="t0377a28"></a>名說一方便犯四波羅夷。頗有比丘在一處<a class="t" id="t0377a29"></a>坐犯五種戒體耶。佛言。有。若落飯食犯突<a class="t" id="t0377b01"></a>吉羅。學家中自手取食。犯波羅提提舍尼。無<a class="t" id="t0377b02"></a>淨人為女人說法。過五六語。犯波逸提。向女<a class="t" id="t0377b03"></a>人說惡語。犯僧伽婆尸沙。說得過人法。犯波<a class="t" id="t0377b04"></a>羅夷。頗有比丘以一方便犯百千罪若過是<a class="t" id="t0377b05"></a>耶。佛言。有。若比丘在大眾中坐。以一把小豆<a class="t" id="t0377b06"></a>一把大豆一把沙。散大眾上。隨粒墮他上。犯<a class="t" id="t0377b07"></a>爾所罪。頗有比丘盜心取他重物不犯波羅<a class="t" id="t0377b08"></a>夷耶。佛言。有。若衣<span class="gaiji">鉢<!--gaiji,缽,1[金*本],2&#x9262;,3-->
</span>在地拽去未離本處。犯<a class="t" id="t0377b09"></a>偷蘭遮。頗有盜三錢犯波羅夷耶。佛言。有。錢<a class="t" id="t0377b10"></a>貴時。頗有盜五錢不犯波羅夷耶。佛言。有。<a class="t" id="t0377b11"></a>錢賤時。頗有少取犯少取不犯耶。佛言。有。若<a class="t" id="t0377b12"></a>少取黑羊毛不犯。少取下。羊毛犯。頗有多取<a class="t" id="t0377b13"></a>犯多取不犯耶。佛言。有。若多取黑羊毛過量<a class="t" id="t0377b14"></a>者犯。多取下羊毛不犯。頗如量作衣有犯不<a class="t" id="t0377b15"></a>犯耶。佛言。有。如佛衣量作衣者犯。自如量作<a class="t" id="t0377b16"></a>者不犯。頗染衣有犯染衣不犯耶。佛言。有。若<a class="t" id="t0377b17"></a>比丘得新衣。不以三種染有犯。以三種染不<a class="t" id="t0377b18"></a>犯。頗從是事未入初禪。犯僧伽婆尸沙。即是<a class="t" id="t0377b19"></a>事入初禪。犯僧伽婆尸沙耶。佛言。有。若比<a class="t" id="t0377b20"></a>丘。使比丘作房舍。語已入初禪。入已他與成<a class="t" id="t0377b21"></a>房舍。犯僧伽婆尸沙。頗有從是事未入第二<a class="t" id="t0377b22"></a>第三第四禪犯僧伽婆尸沙。即是事乃至入<a class="t" id="t0377b23"></a>第四禪有犯耶。佛言。有。若比丘。使比丘作房<a class="t" id="t0377b24"></a>舍。語已乃至入第四禪。入已他與成房舍。犯<a class="t" id="t0377b25"></a>僧伽婆尸沙。頗有比丘尼無所犯乃至突吉<a class="t" id="t0377b26"></a>羅非比丘尼耶。佛言。有。轉根者是。頗有比丘<a class="t" id="t0377b27"></a>無所犯乃至眾學法非比丘耶。佛言。有。轉根<a class="t" id="t0377b28"></a>者是。頗有比丘獨入房犯四波羅夷耶。佛言。<a class="t" id="t0377b29"></a>有。如優波離中說。頗有比丘在房中衣邊破<a class="t" id="t0377c01"></a>安居失衣自違言耶。佛言。有。如先說。頗有<a class="t" id="t0377c02"></a>比丘斷比丘命非父非阿羅漢犯波羅夷是逆<a class="t" id="t0377c03"></a>罪耶。佛言。有。若母出家受戒轉根者是。頗有<a class="t" id="t0377c04"></a>比丘尼斷比丘尼命非母非阿羅漢犯波羅夷<a class="t" id="t0377c05"></a>是逆罪耶。佛言。有。若父出家受戒轉根者是。<a class="t" id="t0377c06"></a>頗有比丘尼因他說犯波羅夷耶。佛言。有。若<a class="t" id="t0377c07"></a>比丘尼。隨順被擯比丘。三諫不止者是。頗有<a class="t" id="t0377c08"></a>比丘因他說犯僧伽婆尸沙耶。佛言。有。若比<a class="t" id="t0377c09"></a>丘欲破僧。隨順破僧污他家戾語。三諫不止<a class="t" id="t0377c10"></a>者是。頗有比丘因他說犯波逸提耶。佛言。<a class="t" id="t0377c11"></a>有。若比丘惡見。三諫不止者是。頗有因他說<a class="t" id="t0377c12"></a>犯波羅提提舍尼耶。佛言。有。若比丘尼在<a class="t" id="t0377c13"></a>白衣家。指示與比丘食。不呵而食者是。頗<a class="t" id="t0377c14"></a>有因他說犯突吉羅耶。佛言。有。若比丘說戒<a class="t" id="t0377c15"></a>中三問清淨時。不向他發露者是。如佛說。比<a class="t" id="t0377c16"></a>丘尼若捨戒。更不得受戒。頗有比丘尼捨戒<a class="t" id="t0377c17"></a>更與受戒不犯耶。佛言。有。若比丘尼捨戒已。<a class="t" id="t0377c18"></a>轉根作男子。與受戒者不犯。頗有身口無犯<a class="t" id="t0377c19"></a>非比丘尼耶。佛言。有。若比丘尼。覆藏比丘尼<a class="t" id="t0377c20"></a>重罪。乃至地了。犯波羅夷。頗有比丘犯四種<a class="t" id="t0377c21"></a>罪不悔不發露不犯耶。佛言。有。轉根者是。頗<a class="t" id="t0377c22"></a>有比丘尼。犯五種罪。不悔過不發露不犯耶。<a class="t" id="t0377c23"></a>佛言。有。轉根者是。頗有比丘斷人命不犯波<a class="t" id="t0377c24"></a>羅夷耶。佛言。有。誤殺者是。頗有比丘尼行<a class="t" id="t0377c25"></a>婬彼犯罪耶。佛言。有。若比丘尼。見彼比丘<a class="t" id="t0377c26"></a>尼行婬。覆藏乃至地了者是。又問。頗從是事<a class="t" id="t0377c27"></a>犯波羅夷。即是事犯僧伽婆尸沙耶。佛言。有。<a class="t" id="t0377c28"></a>若比丘尼犯身相觸。是波羅夷。若比丘犯身<a class="t" id="t0377c29"></a>相觸。是僧伽婆尸沙。又問。頗有從是事犯波<a class="t" id="t0378a01"></a>羅夷即是事犯波逸提耶。佛言。有。比丘尼見<a class="t" id="t0378a02"></a>比丘尼惡罪。覆藏一夜犯波羅夷。比丘覆藏<a class="t" id="t0378a03"></a>犯波逸提。頗有從是事犯波羅夷。即是事犯<a class="t" id="t0378a04"></a>突吉羅耶。佛言。有。比丘尼隨順被擯比丘。三<a class="t" id="t0378a05"></a>諫不止。犯波羅夷。比丘隨順犯突吉羅。頗有<a class="t" id="t0378a06"></a>從是事犯僧伽婆尸沙。即是事犯波羅夷耶。<a class="t" id="t0378a07"></a>佛言。有。比丘犯身相觸。是僧伽婆尸沙。比丘<a class="t" id="t0378a08"></a>尼身相觸。是波羅夷。頗有從是事犯僧伽婆<a class="t" id="t0378a09"></a>尸沙。即是事犯波逸提耶。佛言。有。比丘故出<a class="t" id="t0378a10"></a>精。僧伽婆尸沙。比丘尼故出精。波逸提。頗有<a class="t" id="t0378a11"></a>從是事犯波逸提。即是事犯僧伽婆尸沙耶。<a class="t" id="t0378a12"></a>佛言。有。比丘尼故出精。波逸提。比丘故出<a class="t" id="t0378a13"></a>精。僧伽婆尸沙。頗有從是事犯波逸提。即是<a class="t" id="t0378a14"></a>事犯波羅提提舍尼耶。佛言。有。比丘索美食。<a class="t" id="t0378a15"></a>波逸提。比丘尼索美食。波羅提提舍尼。頗有<a class="t" id="t0378a16"></a>從是事犯波逸提。即是事犯突吉羅耶。佛言。<a class="t" id="t0378a17"></a>有。比丘尼生草菜上大小便。波逸提。比丘<a class="t" id="t0378a18"></a>突吉羅。頗有從是事犯波羅提提舍尼。即是<a class="t" id="t0378a19"></a>事犯波逸提耶。佛言。有。若比丘尼索美食。波<a class="t" id="t0378a20"></a>羅提提舍尼。比丘波逸提。頗有從是事犯波<a class="t" id="t0378a21"></a>羅提提舍尼。即是事犯突吉羅耶。佛言。有。<a class="t" id="t0378a22"></a>比丘學家中自手取食。波羅提提舍尼。比<a class="t" id="t0378a23"></a>丘尼突吉羅。頗有從是事犯突吉羅。即是事<a class="t" id="t0378a24"></a>犯波逸提耶。佛言。有。比丘生草菜上大小<a class="t" id="t0378a25"></a>便。突吉羅。比丘尼波逸提。頗有從是事犯突<a class="t" id="t0378a26"></a>吉羅。即是事犯波羅提提舍尼耶。佛言。有。若<a class="t" id="t0378a27"></a>比丘尼學家中自手取食。突吉羅。比丘波羅<a class="t" id="t0378a28"></a>提提舍尼。頗有從是事犯無殘。即是事犯有<a class="t" id="t0378a29"></a>殘耶。佛言。有。比丘尼犯不同四波羅夷者是<a class="t" id="t0378b01"></a>無殘。比丘是有殘。頗有從是事犯波羅夷。即<a class="t" id="t0378b02"></a>是事不犯波羅夷耶。佛言。有。若比丘尼身觸<a class="t" id="t0378b03"></a>男子者。犯波羅夷。比丘身相觸女人者。非<a class="t" id="t0378b04"></a>波羅夷。比丘尼覆藏他犯。是波羅夷。比丘覆<a class="t" id="t0378b05"></a>藏他犯。非波羅夷。比丘尼隨順被擯比丘犯<a class="t" id="t0378b06"></a>波羅夷。比丘隨順。非波羅夷。頗有從是事犯<a class="t" id="t0378b07"></a>僧伽婆尸沙。即是事不犯耶。佛言。有。若比丘<a class="t" id="t0378b08"></a>犯身相觸。是僧伽婆尸沙。比丘尼非僧伽婆<a class="t" id="t0378b09"></a>尸沙。比丘故出精。犯僧伽婆尸沙。比丘尼故<a class="t" id="t0378b10"></a>出精。非僧伽婆尸沙。比丘尼恃勢言人。犯僧<a class="t" id="t0378b11"></a>伽婆尸沙。比丘恃勢言人。非僧伽婆尸沙頗<a class="t" id="t0378b12"></a>有從是事犯波逸提。即是事不犯波逸提。若<a class="t" id="t0378b13"></a>比丘尼故出精。犯波逸提。比丘故出精。非波<a class="t" id="t0378b14"></a>逸提。比丘索美食。犯波逸提。比丘尼索美食。<a class="t" id="t0378b15"></a>非波逸提。比丘尼生草上大小便。犯波逸提。<a class="t" id="t0378b16"></a>比丘生草上大小便。非波逸提。頗有從是事<a class="t" id="t0378b17"></a>犯波羅提提舍尼。即是事不犯波羅提提舍<a class="t" id="t0378b18"></a>尼耶。佛言。有。若比丘學家中自手取食。犯波<a class="t" id="t0378b19"></a>羅提提舍尼。比丘尼非波羅提提舍尼。比丘<a class="t" id="t0378b20"></a>尼自索美食。犯波羅提提舍尼。比丘自索美<a class="t" id="t0378b21"></a>食。非波羅提提舍尼。頗有是事犯突吉羅。即<a class="t" id="t0378b22"></a>是事不犯突吉羅耶。佛言。有。若比丘生草<a class="t" id="t0378b23"></a>菜上大小便。犯突吉羅。比丘尼生草菜上<a class="t" id="t0378b24"></a>大小便。非突吉羅。頗有得脫時犯犯時得脫<a class="t" id="t0378b25"></a>耶。佛言。有。若比丘犯僧伽婆尸沙。作出罪羯<a class="t" id="t0378b26"></a>磨時。著革屣。覆兩肩。襆頭。殺草木。指畫地。<a class="t" id="t0378b27"></a>是名得脫時犯。犯時得脫者。若比丘污他家<a class="t" id="t0378b28"></a>時轉根。是名犯時得脫。頗有捨有結耶。佛言。<a class="t" id="t0378b29"></a>有。若捨界時結聚落界。若去者為何所去。佛<a class="t" id="t0378c01"></a>言界。爾時長老優波離問佛。若論毘尼時從<a class="t" id="t0378c02"></a>何處求。佛言。應從比丘比丘尼戒中求。七<a class="t" id="t0378c03"></a>法八法增一中求。同不同中求若無根可轉。<a class="t" id="t0378c04"></a>不入佛法不取滅。終不取滅。為是誰耶。佛言。<a class="t" id="t0378c05"></a>化人是若殺化人得何罪。佛言。得偷蘭遮。應<a class="t" id="t0378c06"></a>以何悔過。佛言。作偷蘭遮悔過。</p>
<a class="t" id="t0378c07"></a>
<p class="endsection">
<span class="t-juanname">十誦律卷第五十一</span></p>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>