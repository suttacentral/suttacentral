<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-mi-bu-vb-np18">
<article>
<div class="mirror hgroup">
<p class="division">
<span class="mirror-left latin">Mahīśāsaka Vinaya</span>
<span class="mirror-right">五分律（彌沙塞）</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Nissaggiya Pācittiya 18</span>
<span class="mirror-right">捨墮法十八</span> </h1>
</div>
<p>
<a class="sc" id="1"></a>
<a class="t-linehead" id="t-linehead0033b14"></a>
佛在舍衛城。爾時六群比丘到估客村。估客
<a class="t" id="t0033b15"></a>
言。長老住此安居。我等行還當施安居物。六
<a class="t" id="t0033b16"></a>
群比丘言。欲令我住便可施我。我安居中作
<a class="t" id="t0033b17"></a>
衣。安居竟著問訊佛。估客共議。我等先施安
<a class="t" id="t0033b18"></a>
居物。比丘當住。家中大小得聞法言。受八分
<a class="t" id="t0033b19"></a>
戒淨身口意。便斂物與之然後乃行。時六群
<a class="t" id="t0033b20"></a>
比丘得安居施物。估客去後便至餘處。時
<a class="t" id="t0033b21"></a>
諸估客得利還歸。語家人言。我先雖施諸比丘
<a class="t" id="t0033b22"></a>
安居物。今既得利安隱來還。當更供養。汝等
<a class="t" id="t0033b23"></a>
安意聽法。家人答言。諸比丘。行後便去。諸估
<a class="t" id="t0033b24"></a>
客更於近處請諸比丘。諸比丘答言。汝可供
<a class="t" id="t0033b25"></a>
養先所請者。我等不得受汝供養。時諸估客
<a class="t" id="t0033b26"></a>
便瞋恚言。我本自施住此安居。受物而去與
<a class="t" id="t0033b27"></a>
偷何異。諸長老比丘聞。種種呵責以是白佛。
<a class="t" id="t0033b28"></a>
佛以是事集比丘僧。問六群比丘。汝實爾不。
<a class="t" id="t0033b29"></a>
答言。實爾世尊。佛種種呵責已告諸比丘。從
<a class="t" id="t0033c01"></a>
今不聽於安居內受安居施。犯者突吉羅。爾
<a class="t" id="t0033c02"></a>
時波斯匿王邊境有賊。違乙師達多富蘭那
<a class="t" id="t0033c03"></a>
往討伐之。二人共議。我等今行或能沒命。當
<a class="t" id="t0033c04"></a>
共出物供養比丘。即持財物詣比丘所語言。
<a class="t" id="t0033c05"></a>
我今討賊。恐不得還。以此物施。願為受之。諸
<a class="t" id="t0033c06"></a>
比丘作是念。世尊不聽我等安居內受安居施。
<a class="t" id="t0033c07"></a>
不知云何。以是白佛。佛以是事集比丘僧問
<a class="t" id="t0033c08"></a>
阿難言。自恣餘幾日。答言。餘十日。佛種種讚
<a class="t" id="t0033c09"></a>
少欲知足。讚戒讚持戒已告諸比丘。從今聽
<a class="t" id="t0033c10"></a>
諸比丘前後安居未至自恣十日受急施衣。
<a class="t" id="t0033c11"></a>
佛既聽受急施衣。諸比丘便常畜。不受持不
<a class="t" id="t0033c12"></a>
施人不淨施。檐重檐衣處處遊行。諸長老
<a class="t" id="t0033c13"></a>
比丘見問言。汝不聞佛制畜長衣耶。答言。佛
<a class="t" id="t0033c14"></a>
雖有制而聽受急施衣。諸比丘又問。汝等常
<a class="t" id="t0033c15"></a>
畜急施衣。不受持不施人不淨施耶。答言如
<a class="t" id="t0033c16"></a>
是。諸長老比丘種種呵責。以是白佛。佛以是
<a class="t" id="t0033c17"></a>
事集比丘僧。問諸比丘。汝等實爾不。答言。實
<a class="t" id="t0033c18"></a>
爾世尊。佛種種呵責已告諸比丘。從今不聽
<a class="t" id="t0033c19"></a>
常畜急施衣。不受持不施人不淨施聽至衣
<a class="t" id="t0033c20"></a>
時。既聽至衣時。諸比丘猶過衣時畜。長老比
<a class="t" id="t0033c21"></a>
丘以是白佛。佛以是事集比丘僧。問諸比丘。
<a class="t" id="t0033c22"></a>
汝等實爾不。答言。實爾世尊。佛種種呵責已
<a class="t" id="t0033c23"></a>
告諸比丘。以十利故為諸比丘結戒。從今是
<a class="t" id="t0033c24"></a>
戒應如是說。若比丘前後安居十日未至自
<a class="t" id="t0033c25"></a>
恣得急施衣。若須應受乃至衣時。若過尼薩
<a class="t" id="t0033c26"></a>
耆波逸提。急施衣者。若軍行若垂產婦。如是
<a class="t" id="t0033c27"></a>
等急時施。過時不復施。衣時者。受迦絺那
<a class="t" id="t0033c28"></a>
衣時。捨迦絺那衣已。名非衣時。比丘尼亦
<a class="t" id="t0033c29"></a>
如是。式叉摩那沙彌沙彌尼突吉羅。<span class="rule-number">十八竟</span></p>
<a class="t" id="t0034a01"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>