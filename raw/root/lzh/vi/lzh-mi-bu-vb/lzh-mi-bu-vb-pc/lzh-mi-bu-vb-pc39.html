<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-mi-bu-vb-pc39">
<article>
<div class="mirror hgroup">
<p class="division">
<span class="mirror-left latin">Mahīśāsaka Vinaya</span>
<span class="mirror-right">五分律（彌沙塞）</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pācittiya 39</span>
<span class="mirror-right">波逸提三十九</span> </h1>
</div>
<p>
<a class="sc" id="1"></a>
<a class="t-linehead" id="t-linehead0054b01"></a>
佛在王舍城。爾時世尊。未為比丘制食殘宿
<a class="t" id="t0054b02"></a>
食。彼有神廟。是遊戲處。眾人競齎美食就中
<a class="t" id="t0054b03"></a>
觀看。或經信宿餚膳豐多。諸比丘於彼得
<a class="t" id="t0054b04"></a>
食。食不能盡。房中殷積無處不有。來致虫鼠
<a class="t" id="t0054b05"></a>
穿壞屋壁。諸居士見問言。誰積此食。有人言。
<a class="t" id="t0054b06"></a>
沙門釋子。即皆譏訶。此禿頭輩。唯知貪受
<a class="t" id="t0054b07"></a>
不計損費。無沙門行破沙門法。復有一阿練
<a class="t" id="t0054b08"></a>
若比丘。住阿練若處作是念。日日乞食妨廢
<a class="t" id="t0054b09"></a>
行道。便并乞種種食。或直爾舉。或曝令燥。
<a class="t" id="t0054b10"></a>
時諸比丘遊行見之語言世尊不說衣趣蔽形
<a class="t" id="t0054b11"></a>
食趣支身耶。何以多積飲食曝曬狼藉。彼比
<a class="t" id="t0054b12"></a>
丘言。此去村遠。日日乞食妨廢行道。是以
<a class="t" id="t0054b13"></a>
并乞用息煩勞。諸比丘以是白佛。佛以是
<a class="t" id="t0054b14"></a>
事集比丘僧。問彼比丘。汝實爾不。答言。實爾
<a class="t" id="t0054b15"></a>
世尊。佛種種呵責已告諸比丘。今為諸比丘
<a class="t" id="t0054b16"></a>
結戒。從今是戒應如是說。若比丘食殘宿食
<a class="t" id="t0054b17"></a>
波逸提。殘宿食者。已受之食留之經宿。名為
<a class="t" id="t0054b18"></a>
殘宿食。若食此食口口波夜提。比丘尼亦如
<a class="t" id="t0054b19"></a>
是。式叉摩那沙彌沙彌尼突吉羅。<span class="rule-number">三十九竟</span></p>
<a class="t" id="t0054b20"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>