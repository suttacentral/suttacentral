<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-mi-bu-vb-pc76">
<article>
<div class="mirror hgroup">
<p class="division">
<span class="mirror-left latin">Mahīśāsaka Vinaya</span>
<span class="mirror-right">五分律（彌沙塞）</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pācittiya 76</span>
<span class="mirror-right">波逸提七十六</span> </h1>
</div>
<p>
<a class="sc" id="1"></a>
<a class="t-linehead" id="t-linehead0067b18"></a>
佛在舍衛城。爾時跋難陀作是念。達摩比丘
<a class="t" id="t0067b19"></a>
許我共行。乃至復出我罪亦如上說。我以無
<a class="t" id="t0067b20"></a>
根僧伽婆尸沙謗之。不能有損。我今當復以
<a class="t" id="t0067b21"></a>
餘事治之。便至其所語言。汝是我弟子。我是
<a class="t" id="t0067b22"></a>
汝師。汝先犯我。我亦犯汝。今共和解勿復相
<a class="t" id="t0067b23"></a>
嫌。便可如先共至諸家食多美食。彼即和解
<a class="t" id="t0067b24"></a>
隨從而行。跋難陀輒將至無食處。有來請者。
<a class="t" id="t0067b25"></a>
便眴眼手語作相令去。籌量還寺不復及中。
<a class="t" id="t0067b26"></a>
便發遣之。語言。此今無食。汝可還寺。彼既去
<a class="t" id="t0067b27"></a>
已。至所請家食多美食。達摩還寺遂不及中。
<a class="t" id="t0067b28"></a>
跋難陀食後還歸。問達摩言。汝及食不。答言。
<a class="t" id="t0067b29"></a>
不及。復詐慰喻言。汝今雖失一食。明當令汝
<a class="t" id="t0067c01"></a>
得極美者。明日所往亦復如上。如是至三。語
<a class="t" id="t0067c02"></a>
達摩言。我比將汝所詣。皆是得美食處。而不
<a class="t" id="t0067c03"></a>
得之。恐是汝先人所責天神所忿。或復是汝
<a class="t" id="t0067c04"></a>
罪業所致。勿怨於我。汝可速歸及中至寺。達
<a class="t" id="t0067c05"></a>
摩馳還復不及中。積日飢羸不能復起。跋難
<a class="t" id="t0067c06"></a>
陀食後還至所住。復問汝及食不。答言。不及。
<a class="t" id="t0067c07"></a>
便語言。汝欺誑師。應如是治。汝後若復作。
<a class="t" id="t0067c08"></a>
當使劇是。達摩於是始覺師詐。大喚瞋言。云
<a class="t" id="t0067c09"></a>
何比丘作是欺誑。使我三日絕食殆死。諸長
<a class="t" id="t0067c10"></a>
老比丘問。汝何故大喚。答言。跋難陀三日惱
<a class="t" id="t0067c11"></a>
我使我絕食。諸長老比丘種種呵責。以是白
<a class="t" id="t0067c12"></a>
佛。佛以是事集比丘僧。問跋難陀。汝實爾不。
<a class="t" id="t0067c13"></a>
答言。實爾世尊。佛種種呵責已。告諸比丘。今
<a class="t" id="t0067c14"></a>
為諸比丘結戒。從今是戒應如是說。若比丘
<a class="t" id="t0067c15"></a>
語比丘。共到諸家與汝多美飲食。而不與發
<a class="t" id="t0067c16"></a>
遣令還波逸提。有諸比丘。將諸比丘共至諸
<a class="t" id="t0067c17"></a>
家。不能得食生慚愧心。作是念。我將無犯波
<a class="t" id="t0067c18"></a>
逸提耶。以是白佛。佛以是事集比丘僧。告諸
<a class="t" id="t0067c19"></a>
比丘。若比丘不為惱他不得食。犯波逸提無
<a class="t" id="t0067c20"></a>
有是處。從今是戒應如是說。若比丘語彼比
<a class="t" id="t0067c21"></a>
丘。共到諸家與汝多美飲食。為惱故不與發
<a class="t" id="t0067c22"></a>
遣令還波逸提。有諸比丘。將看病比丘到諸
<a class="t" id="t0067c23"></a>
家。為病比丘請食。恐病人失中。遣令速還。既
<a class="t" id="t0067c24"></a>
發遣已便生慚愧。我故當不犯波逸提耶。以
<a class="t" id="t0067c25"></a>
是白佛。佛以是事集比丘僧。告諸比丘。若比
<a class="t" id="t0067c26"></a>
丘不為獨食故發遣他比丘。犯波逸提無有
<a class="t" id="t0067c27"></a>
是處。從今是戒應如是說。若比丘語彼比丘。
<a class="t" id="t0067c28"></a>
共到諸家與汝多美飲食。既到不與作是言。
<a class="t" id="t0067c29"></a>
汝去。共汝若坐若語不樂。我獨坐獨語樂。欲
<a class="t" id="t0068a01"></a>
令彼惱波逸提。若比丘作此惱比丘尼式叉
<a class="t" id="t0068a02"></a>
摩那沙彌沙彌尼乃至畜生突吉羅。若比丘
<a class="t" id="t0068a03"></a>
尼作此惱比丘比丘尼波逸提。惱式叉摩那
<a class="t" id="t0068a04"></a>
沙彌沙彌尼乃至畜生突吉羅。式叉摩那沙
<a class="t" id="t0068a05"></a>
彌沙彌尼作此惱五眾突吉羅。<span class="rule-number">七十六竟</span></p>
<a class="t" id="t0068a06"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>