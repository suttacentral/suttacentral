<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-mi-bu-vb-pc48">
<article>
<div class="mirror hgroup">
<p class="division">
<span class="mirror-left latin">Mahīśāsaka Vinaya</span>
<span class="mirror-right">五分律（彌沙塞）</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pācittiya 48</span>
<span class="mirror-right">波逸提四十八</span> </h1>
</div><div class="embeddedparallel" data-uid="t1421.8b" id="t1421.8b">
<p>
<a class="sc" id="1"></a>
<a class="t-linehead" id="t-linehead0056c12"></a>
佛在舍衛城。爾時有比丘。名阿梨吒。生惡
<a class="t" id="t0056c13"></a>
邪見言。我解佛所說。佛說障道法實不障道。
<a class="t" id="t0056c14"></a>
諸比丘問言。汝實作是語。我解佛所說。佛說
<a class="t" id="t0056c15"></a>
障道法實不障道不。答言如是。諸比丘復
<a class="t" id="t0056c16"></a>
問。汝云何作是解。答言。此間有質多須達多
<a class="t" id="t0056c17"></a>
二長者及諸優婆塞。皆在五欲為欲所吞為
<a class="t" id="t0056c18"></a>
欲所燒。今得須陀洹斯陀含阿那含道。又諸
<a class="t" id="t0056c19"></a>
外道不捨本見。於正法出家。亦得四沙門果。
<a class="t" id="t0056c20"></a>
以是故我作是解。諸比丘欲令捨此惡邪見
<a class="t" id="t0056c21"></a>
故。諫言。汝莫作是語。莫謗佛莫誣佛。佛不作
<a class="t" id="t0056c22"></a>
是語。應捨是惡邪見。佛種種方便呵欲。說欲
<a class="t" id="t0056c23"></a>
如赤骨聚乃至如毒。若受五欲為欲所燒欲
<a class="t" id="t0056c24"></a>
覺所迷。及諸外道不捨本見得四沙門果。皆
<a class="t" id="t0056c25"></a>
無是處。諸比丘如是諫。更增邪見堅持不捨。
<a class="t" id="t0056c26"></a>
諸比丘便到舍利弗所。白言。大德阿梨吒作
<a class="t" id="t0056c27"></a>
是邪見。具說如上。願哀愍故諫喻令捨。舍利
<a class="t" id="t0056c28"></a>
弗默然許之。即到其所。共相問訊<span class="gaiji">却<!--gaiji,卻,1[去*ㄗ],2&#x5374;,3-->
</span>坐一面。
<a class="t" id="t0056c29"></a>
問言。汝實作是語不。答言。實爾。更廣說如前。
<a class="t" id="t0057a01"></a>
舍利弗諫言。汝莫作是語。汝之所說非法非
<a class="t" id="t0057a02"></a>
律。種種呵責言。彼比丘堅持不捨。從坐起
<a class="t" id="t0057a03"></a>
去往到佛所。廣以白佛。唯願世尊憐愍故教
<a class="t" id="t0057a04"></a>
此比丘捨惡邪見。佛便<span class="gaiji">勅<!--gaiji,敕,1[束*力],2&#x52C5;,3-->
</span>一比丘。汝呼阿梨
<a class="t" id="t0057a05"></a>
吒來。即受教往語。大師呼汝。阿梨吒即來。頭
<a class="t" id="t0057a06"></a>
面禮足在一面住。佛問阿梨吒。汝實作是語
<a class="t" id="t0057a07"></a>
不。答言實爾世尊。佛又問。汝作云何解我所
<a class="t" id="t0057a08"></a>
說。答亦如前。佛言。汝愚癡人。莫謗如來莫誣
<a class="t" id="t0057a09"></a>
如來。何以故。我說障道法實能障道。若受五
<a class="t" id="t0057a10"></a>
欲欲火所燒欲覺所迷。及外道不捨本見得
<a class="t" id="t0057a11"></a>
四沙門果。無有是處。世尊為說。彼猶不捨。佛
<a class="t" id="t0057a12"></a>
復語言。我已見汝作惡邪見。是為謗我是為
<a class="t" id="t0057a13"></a>
誣我。汝還所住。我自更問餘諸比丘。阿梨吒
<a class="t" id="t0057a14"></a>
去。佛欲明彼比丘惡邪見故。問諸比丘。汝等
<a class="t" id="t0057a15"></a>
解我所說如阿梨吒不。諸比丘言。我等不如
<a class="t" id="t0057a16"></a>
是解。又問云何。答言。佛說障道法實能障道。
<a class="t" id="t0057a17"></a>
廣說如上。佛言。善哉汝等善解我意。告諸比
<a class="t" id="t0057a18"></a>
丘。應使一比丘與阿梨吒親善者於屏處軟
<a class="t" id="t0057a19"></a>
語諫言。汝莫作是語。莫謗佛莫誣佛。佛說障
<a class="t" id="t0057a20"></a>
道法實能障道。汝捨是惡邪見。若捨者善。若
<a class="t" id="t0057a21"></a>
不捨應眾多比丘往諫如上。若捨者善。若不
<a class="t" id="t0057a22"></a>
捨復應僧往諫亦如上。若捨者善。諸比丘受
<a class="t" id="t0057a23"></a>
教。如是三反。堅持不捨。諸比丘以是白佛。佛
<a class="t" id="t0057a24"></a>
以是事集比丘僧。遙責阿梨吒已告諸比丘。
<a class="t" id="t0057a25"></a>
今為諸比丘結戒。從今是戒應如是說。若比
<a class="t" id="t0057a26"></a>
丘作是語。如我解佛所說。障道法不能障道。
<a class="t" id="t0057a27"></a>
諸比丘語是比丘。汝莫作是語。莫謗佛莫誣
<a class="t" id="t0057a28"></a>
佛。佛說障道法實能障道。汝捨是惡邪見。如
<a class="t" id="t0057a29"></a>
是諫堅持不捨。應第二第三諫。第二第三諫。
<a class="t" id="t0057b01"></a>
捨是事善。不捨者波逸提。彼比丘不捨惡邪
<a class="t" id="t0057b02"></a>
見。諸比丘若見若聞。遣一比丘屏處諫。若捨
<a class="t" id="t0057b03"></a>
者應作一突吉羅悔過。若不捨應眾多比丘
<a class="t" id="t0057b04"></a>
往諫。若捨者應作二突吉羅悔過。若不捨應
<a class="t" id="t0057b05"></a>
僧往諫。若捨者應作三突吉羅悔過。若不捨
<a class="t" id="t0057b06"></a>
應白四羯磨諫。一比丘唱言。大德僧聽。某甲
<a class="t" id="t0057b07"></a>
比丘生惡邪見作是語。如我解佛所說。障道
<a class="t" id="t0057b08"></a>
法不能障道。僧已諫。莫作是語莫謗佛莫誣
<a class="t" id="t0057b09"></a>
佛。佛說障道法實能障道。僧如是諫。堅持不
<a class="t" id="t0057b10"></a>
捨。今僧羯磨諫。若僧時到僧忍聽。白如是。白
<a class="t" id="t0057b11"></a>
已應語言。僧已白竟。汝可捨是惡邪見。若捨
<a class="t" id="t0057b12"></a>
者應作四突吉羅悔過。若不捨復應唱言。大
<a class="t" id="t0057b13"></a>
德僧聽。此某甲比丘作是語。如我解佛所說。
<a class="t" id="t0057b14"></a>
障道法不能障道。僧已諫。莫作是語。莫謗佛
<a class="t" id="t0057b15"></a>
莫誣佛。佛說障道法實能障道。僧如是諫。彼
<a class="t" id="t0057b16"></a>
堅持不捨。僧今羯磨諫。誰諸長老忍默然若
<a class="t" id="t0057b17"></a>
不忍者說。復應語言。僧已一羯磨竟。汝可捨
<a class="t" id="t0057b18"></a>
是惡邪見。若捨者應作五突吉羅悔過。若不
<a class="t" id="t0057b19"></a>
捨復第二唱如上。第二唱竟。復應語。僧已二
<a class="t" id="t0057b20"></a>
羯磨竟。汝可捨是惡邪見。若捨者應作六突
<a class="t" id="t0057b21"></a>
吉羅悔過。若不捨復應第三唱。第三唱未竟
<a class="t" id="t0057b22"></a>
捨。亦應作六突吉羅悔過。第三羯磨竟若捨
<a class="t" id="t0057b23"></a>
若不捨波逸提。比丘尼亦如是。式叉摩那沙
<a class="t" id="t0057b24"></a>
彌沙彌尼突吉羅。<span class="rule-number">四十八竟</span></p></div>
<a class="t" id="t0057b25"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>