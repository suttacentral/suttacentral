<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bu-vb-pj3">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pārājika 3</span>
<span class="mirror-right">波羅夷法之三</span> </h1>
</div>
<a class="t-juannumber" id="juan-2"></a>
<a class="t" id="t0007b15"></a><a class="t" id="t0007b16"></a><a class="t" id="t0007b17"></a>
<p class="suttainfo">
<span class="t-juanname">十誦律卷第二<span class="t-note">（初誦之二）</span><a class="t" id="t0007b18"></a><a class="t" id="t0007b19"></a></span><br>
<span class="t-byline">後秦北印度三藏弗若多羅譯</span><a class="t" id="t0007b20"></a><br>
<span class="t-headname">明四波羅夷法之二</span></p>
<a class="t" id="t0007b21"></a>
<p>
<a class="sc" id="1"></a>
<a class="t-linehead" id="t-linehead0007b21"></a>
佛在跋耆國跋求摩河上。是時佛語諸比丘。<a class="t" id="t0007b22"></a>修習不淨觀得大果大利。諸比丘作是念。世<a class="t" id="t0007b23"></a>尊教我等。修習不淨觀得大果大利。我等當<a class="t" id="t0007b24"></a>勤修習。諸比丘作是念已。勤修習不淨觀。深<a class="t" id="t0007b25"></a>懷厭惡慚愧是身。譬如年少自喜嚴飾洗浴<a class="t" id="t0007b26"></a>身體剪爪治鬚髮著好衣服以香塗身。若以<a class="t" id="t0007b27"></a>死蛇若以死狗。或以死人臭爛青瘀鳥獸所<a class="t" id="t0007b28"></a>食膿血蟲出以繫其頸厭惡。臭屍深懷慚愧。<a class="t" id="t0007b29"></a>是諸比丘深修不淨觀故慚愧厭惡亦復如<a class="t" id="t0007c01"></a>是。爾時或有比丘發心。欲死歎死求刀自殺。<a class="t" id="t0007c02"></a>或服毒藥。或有自繫。或投高崖。或有比丘<a class="t" id="t0007c03"></a>轉相害命。有一比丘勤修不淨觀。深得厭惡<a class="t" id="t0007c04"></a>慚愧臭身。便往鹿杖梵志所讚言。善人。汝能<a class="t" id="t0007c05"></a>殺我與汝衣<span class="gaiji">鉢<!--gaiji,缽,1[金*本],2&#x9262;,3-->
</span>。時彼梵志即以利刀而斷其<a class="t" id="t0007c06"></a>命。有血污刀。持至跋求摩河上洗之。有魔<a class="t" id="t0007c07"></a>天神。從水中出住水上讚梵志言。善人汝得<a class="t" id="t0007c08"></a>大福德。是沙門釋子未度者度未脫者脫兼<a class="t" id="t0007c09"></a>得衣<span class="gaiji">鉢<!--gaiji,缽,1[金*本],2&#x9262;,3-->
</span>。時彼梵志生惡邪見自謂審爾。便挾<a class="t" id="t0007c10"></a>刀去從房至房從經行處至經行處唱言。誰<a class="t" id="t0007c11"></a>未度者我當度之。誰未脫者我當脫之。時諸<a class="t" id="t0007c12"></a>比丘勤修不淨觀故厭惡臭身。從住處出至<a class="t" id="t0007c13"></a>梵志所讚言。善人可斷我命。時彼梵志尋斷<a class="t" id="t0007c14"></a>其命如是二三乃至六十。以是因緣僧遂減<a class="t" id="t0007c15"></a>少。月十五日說戒時至眾僧減少。佛知故問<a class="t" id="t0007c16"></a>阿難言。今說戒日眾僧都集。何故減少。阿難<a class="t" id="t0007c17"></a>白言。世尊一時教諸比丘。深修習不淨觀得<a class="t" id="t0007c18"></a>大果大利。是諸比丘即勤修不淨觀。厭惡臭<a class="t" id="t0007c19"></a>身。譬如年少自喜嚴飾。洗浴身體剪爪。治<a class="t" id="t0007c20"></a>鬚髮著好衣服以香塗身。若以死蛇若以死<a class="t" id="t0007c21"></a>狗。或以死人臭爛青瘀鳥獸所食膿血蟲<a class="t" id="t0007c22"></a>出以繫其頸。是人厭惡深懷慚愧。是諸比丘<a class="t" id="t0007c23"></a>修不淨觀厭惡慚愧亦復如是。爾時或有發<a class="t" id="t0007c24"></a>心欲死歎死求刀自殺。或服毒藥或有自繫。<a class="t" id="t0007c25"></a>或投高崖或有比丘轉相害命。有一比丘。勤<a class="t" id="t0007c26"></a>修不淨觀故。深得厭惡慚愧臭身。便往鹿杖<a class="t" id="t0007c27"></a>梵志所讚言。善人。汝能殺我。與汝衣<span class="gaiji">鉢<!--gaiji,缽,1[金*本],2&#x9262;,3-->
</span>。時彼<a class="t" id="t0007c28"></a>梵志尋以利刀斷是比丘命。有血污刀。持至<a class="t" id="t0007c29"></a>跋求摩河上洗之。有魔天神。從水中出住水<a class="t" id="t0008a01"></a>上讚梵志言。汝得大福德。是持戒沙門釋子<a class="t" id="t0008a02"></a>未度者度未脫者脫兼得衣<span class="gaiji">鉢<!--gaiji,缽,1[金*本],2&#x9262;,3-->
</span>。時彼梵志即<a class="t" id="t0008a03"></a>生惡邪見自謂審爾。便挾刀去從房至房從<a class="t" id="t0008a04"></a>經行處至經行處即大唱言。誰未度者我當<a class="t" id="t0008a05"></a>度之誰未脫者我當脫之。時諸比丘勤修不<a class="t" id="t0008a06"></a>淨觀故深得厭惡慚愧臭身。從住處出至梵<a class="t" id="t0008a07"></a>志所讚言。善人可斷我命。時彼梵志尋斷其<a class="t" id="t0008a08"></a>命。如是二三乃至六十。故僧減少。唯願世<a class="t" id="t0008a09"></a>尊。為諸比丘說餘善道。安樂住法無有厭<a class="t" id="t0008a10"></a>惡。諸惡法生即能除滅。佛語阿難。更有善道。<a class="t" id="t0008a11"></a>安樂行法無有厭惡。諸惡法生即能除滅。世<a class="t" id="t0008a12"></a>尊。云何善道。安樂住法無有厭惡。諸惡法<a class="t" id="t0008a13"></a>生即能滅除。佛告阿難。有阿那般那念。名<a class="t" id="t0008a14"></a>為善道安樂住法。所以者何。諸惡法生即能<a class="t" id="t0008a15"></a>除滅。無厭惡故。世尊。云何修習阿那般那念。<a class="t" id="t0008a16"></a>名為善道安樂住法。諸惡法生即能除滅。無<a class="t" id="t0008a17"></a>有厭惡。佛語阿難。若有比丘隨其所依城邑<a class="t" id="t0008a18"></a>聚落止住。晨朝時到著衣持<span class="gaiji">鉢<!--gaiji,缽,1[金*本],2&#x9262;,3-->
</span>攝身諸根繫<a class="t" id="t0008a19"></a>念一心入村乞食。食已若在空處若在樹下<a class="t" id="t0008a20"></a>若在空舍。敷尼師壇正坐端身繫念在前。除<a class="t" id="t0008a21"></a>世貪嫉。於他財物遠離貪著。如是行者則能<a class="t" id="t0008a22"></a>捨離瞋恚睡眠調戲疑悔。是諸陰蓋能煩惱<a class="t" id="t0008a23"></a>心使慧力羸不至涅槃。是故當除。若息入時<a class="t" id="t0008a24"></a>當一心知入。若息出時當一心知出。若長若<a class="t" id="t0008a25"></a>短。若息入遍身。當一心知從一切身入。若息<a class="t" id="t0008a26"></a>出遍身。當一心知從一切身出。除身行時。當<a class="t" id="t0008a27"></a>一其心念出入息。受喜時受樂時受心行時<a class="t" id="t0008a28"></a>除心行時。當一其心念出入息。覺心時令心<a class="t" id="t0008a29"></a>喜時令心攝時令心解脫時當一其心念出入<a class="t" id="t0008b01"></a>息。觀無常觀變壞觀離欲觀滅盡觀捨離。當<a class="t" id="t0008b02"></a>一其心念出入息。阿難。是名善道安樂行法。<a class="t" id="t0008b03"></a>諸惡法生即能除滅。無有厭惡。爾時佛語諸<a class="t" id="t0008b04"></a>比丘。當勤修習阿那般那念得大果大利。時<a class="t" id="t0008b05"></a>諸比丘各作是念。世尊為我等讚歎修習阿<a class="t" id="t0008b06"></a>那般那念。得大果大利。我等當勤修習。作是<a class="t" id="t0008b07"></a>念已。即勤修習阿那般那念。便得無量種種<a class="t" id="t0008b08"></a>知見作證。佛知多有比丘得漏盡道成阿羅<a class="t" id="t0008b09"></a>漢。以是因緣集比丘僧種種呵責。云何名比<a class="t" id="t0008b10"></a>丘。求刀自殺歎死教死。種種呵已語諸比丘。<a class="t" id="t0008b11"></a>以十利故與諸比丘結戒。從今是戒應如是<a class="t" id="t0008b12"></a>說。若比丘。若人若人類。故自奪命。若持刀與<a class="t" id="t0008b13"></a>教死歎死。作如是言。人用惡活為。寧死勝<a class="t" id="t0008b14"></a>生。隨彼心樂死。種種因緣教死歎死。死者<a class="t" id="t0008b15"></a>是比丘波羅夷不應共住。奪命者。自奪若教<a class="t" id="t0008b16"></a>他奪。是中云何犯罪。比丘有三種奪人命波<a class="t" id="t0008b17"></a>羅夷。一者自。二者教。三者遣使。自者。自身<a class="t" id="t0008b18"></a>作自身奪他命。教者。教語他言。捉是人繫<a class="t" id="t0008b19"></a>縛奪命。遣使者語他人言。汝識某甲不。汝<a class="t" id="t0008b20"></a>捉是人繫縛奪命。是使隨語奪彼命時。比丘<a class="t" id="t0008b21"></a>得波羅夷。復有三種奪人命。一者用內色。二<a class="t" id="t0008b22"></a>者用非內色。三者用內非內色。內色者。比<a class="t" id="t0008b23"></a>丘用手打他。若足若頭若餘身分。作如是念。<a class="t" id="t0008b24"></a>令彼因死。彼因死者是比丘波羅夷。若不即<a class="t" id="t0008b25"></a>死後因是死亦波羅夷。若不即死後不因死<a class="t" id="t0008b26"></a>得偷蘭遮。用不內色者。若比丘以木瓦石<a class="t" id="t0008b27"></a>刀槊弓箭。若木段白鑞段鉛錫段遙擲彼<a class="t" id="t0008b28"></a>人。作如是念。令彼因死。彼因死者波羅夷。<a class="t" id="t0008b29"></a>若不即死。後因是死亦波羅夷。若不即死。後<a class="t" id="t0008c01"></a>不因死偷蘭遮。用內非內色者。若比丘以手<a class="t" id="t0008c02"></a>捉木瓦石刀槊弓箭。若木段白鑞段鉛錫段<a class="t" id="t0008c03"></a>打他。作如是念。令彼因死。彼因死者波羅<a class="t" id="t0008c04"></a>夷。若不即死後因是死亦波羅夷。若不即死<a class="t" id="t0008c05"></a>後不因死偷蘭遮。復有比丘。不以內色。不以<a class="t" id="t0008c06"></a>非內色。亦不以內非內色。為殺人故合諸<a class="t" id="t0008c07"></a>毒藥。若著眼中耳中鼻中口中。若著男女<a class="t" id="t0008c08"></a>根中身上若著瘡中。若著餅肉中羹飯粥中<a class="t" id="t0008c09"></a>若被褥中大車小車臥具輦輿步挽車中。作<a class="t" id="t0008c10"></a>如是念。令彼因死。彼因死者波羅夷。若不<a class="t" id="t0008c11"></a>即死後因是死亦波羅夷。若不即死後不因<a class="t" id="t0008c12"></a>是死偷蘭遮。復有比丘。不以內色。不以非<a class="t" id="t0008c13"></a>內色。亦不以內非內色。亦不以毒藥。為殺<a class="t" id="t0008c14"></a>人故。作憂多殺。頭多殺。作弶。作<span class="gaiji">羂<!--gaiji,罥,1[罩-卓+絹],2&#x7F82;,3-->
</span>。作撥。<a class="t" id="t0008c15"></a>作毘陀羅殺。半毘陀羅殺。斷命殺。墮胎殺。<a class="t" id="t0008c16"></a>按腹殺。推著火中。推著水中。推著坑中。若<a class="t" id="t0008c17"></a>遣令去就道中死。乃至胎中初受二根身根<a class="t" id="t0008c18"></a>命根。於中起方便殺。憂多者。有比丘。知是<a class="t" id="t0008c19"></a>人從此道來。於中先作無煙火坑。以沙土<a class="t" id="t0008c20"></a>覆上。若心念若口說。以是人從此道來故。我<a class="t" id="t0008c21"></a>作是坑。是名成憂多。若是人因是死者。比丘<a class="t" id="t0008c22"></a>得波羅夷。若不即死後因是死亦波羅夷。若<a class="t" id="t0008c23"></a>不即死後不因死偷蘭遮。若比丘為人作坑。<a class="t" id="t0008c24"></a>人死者波羅夷。非人死者偷蘭遮。畜生死者<a class="t" id="t0008c25"></a>亦偷蘭遮。若為非人作坑。非人死者偷蘭遮。<a class="t" id="t0008c26"></a>人死者突吉羅。畜生墮死亦突吉羅。若比<a class="t" id="t0008c27"></a>丘為畜生作坑。畜生墮死波夜提。若人墮<a class="t" id="t0008c28"></a>死突吉羅。非人墮死亦突吉羅。若比丘不定<a class="t" id="t0008c29"></a>為一事作。諸有來者皆令墮死。人死者波羅<a class="t" id="t0009a01"></a>夷。非人死者偷蘭遮。畜生死者波夜提。都<a class="t" id="t0009a02"></a>無死者偷蘭遮突吉羅。是名憂多。頭多者有<a class="t" id="t0009a03"></a>二種。一者地。二者木。地頭多者。若比丘作<a class="t" id="t0009a04"></a>坑。埋人<span class="gaiji">脚<!--gaiji,腳,1[腳-谷+去],2&#x811A;,3-->
</span>踝。若埋膝若腰。若臍若腋至頸。<a class="t" id="t0009a05"></a>如是埋已。令象蹴蹋。令馬駱駝牛驢蹴蹋。<a class="t" id="t0009a06"></a>若令毒蛇蜈蚣往嚙。作如是念。令彼因死。彼<a class="t" id="t0009a07"></a>因死者比丘得波羅夷。若不即死後因是死<a class="t" id="t0009a08"></a>亦波羅夷。若不即死後不因是死偷蘭遮。是<a class="t" id="t0009a09"></a>名地頭多。木頭多者。有比丘穿木作孔。若<a class="t" id="t0009a10"></a>桁人<span class="gaiji">脚<!--gaiji,腳,1[腳-谷+去],2&#x811A;,3-->
</span>杻手枷頸。如是繫已。令象馬駱駝牛<a class="t" id="t0009a11"></a>驢蹴蹋。若令毒蛇蜈蚣往嚙。作如是念。令<a class="t" id="t0009a12"></a>彼因死。彼因死者波羅夷。若不即死後因是<a class="t" id="t0009a13"></a>死亦波羅夷。若不即死後不因死偷蘭遮。是<a class="t" id="t0009a14"></a>名木頭多。弶者。有比丘知是人從此道來。於<a class="t" id="t0009a15"></a>中依樹依柱依石依壁。若依木段白臘段鉛<a class="t" id="t0009a16"></a>錫段。是中施弶。若心念若口說。為是人從此<a class="t" id="t0009a17"></a>道來故作弶。令彼因死者比丘得波羅夷。若<a class="t" id="t0009a18"></a>不即死後因是死亦波羅夷。若不即死後不因<a class="t" id="t0009a19"></a>死偷蘭遮。若為人作弶。人死者波羅夷。非人<a class="t" id="t0009a20"></a>及畜生死者偷蘭遮。若為非人作弶。非人死<a class="t" id="t0009a21"></a>者偷蘭遮。人及畜生死者突吉羅。若為畜生<a class="t" id="t0009a22"></a>作弶。畜生死者波逸提。人及非人死者突吉<a class="t" id="t0009a23"></a>羅。若不定為一事作。諸有來者皆令墮死。若<a class="t" id="t0009a24"></a>人死者波羅夷。非人死者偷蘭遮。畜生死者<a class="t" id="t0009a25"></a>波夜提。都不死者偷蘭遮突吉羅。是名為<a class="t" id="t0009a26"></a>弶。<span class="gaiji">羂<!--gaiji,罥,1[罩-卓+絹],2&#x7F82;,3-->
</span>者。有比丘知是人從此道來。若依樹<a class="t" id="t0009a27"></a>依柱依石依撅依壁。依木段白鑞段鉛錫段。<a class="t" id="t0009a28"></a>是中施<span class="gaiji">羂<!--gaiji,罥,1[罩-卓+絹],2&#x7F82;,3-->
</span>。若心念若口說。為是人從此道來<a class="t" id="t0009a29"></a>故作<span class="gaiji">羂<!--gaiji,罥,1[罩-卓+絹],2&#x7F82;,3-->
</span>是<span class="gaiji">羂<!--gaiji,罥,1[罩-卓+絹],2&#x7F82;,3-->
</span>事成。彼因死者比丘得波羅夷<a class="t" id="t0009b01"></a>若不即死後因是死亦波羅夷。若不即死後<a class="t" id="t0009b02"></a>不因死偷蘭遮。若比丘為人故作<span class="gaiji">羂<!--gaiji,罥,1[罩-卓+絹],2&#x7F82;,3-->
</span>。人死者<a class="t" id="t0009b03"></a>波羅夷。非人死者偷蘭遮。畜生死者亦偷蘭<a class="t" id="t0009b04"></a>遮。為非人作<span class="gaiji">羂<!--gaiji,罥,1[罩-卓+絹],2&#x7F82;,3-->
</span>。非人死者偷蘭遮。人及畜<a class="t" id="t0009b05"></a>生死者突吉羅。為畜生作<span class="gaiji">羂<!--gaiji,罥,1[罩-卓+絹],2&#x7F82;,3-->
</span>。畜生墮死波夜<a class="t" id="t0009b06"></a>提。人及非人死者突吉羅。若比丘不定為一<a class="t" id="t0009b07"></a>事作<span class="gaiji">羂<!--gaiji,罥,1[罩-卓+絹],2&#x7F82;,3-->
</span>。諸有來者皆令墮死者。若人死者波<a class="t" id="t0009b08"></a>羅夷。非人死者偷蘭遮。畜生死者波夜提。都<a class="t" id="t0009b09"></a>無死者偷蘭遮突吉羅。是名為<span class="gaiji">羂<!--gaiji,罥,1[罩-卓+絹],2&#x7F82;,3-->
</span>殺撥者。<a class="t" id="t0009b10"></a>若比丘知是人從此道來。若依樹依柱依橛<a class="t" id="t0009b11"></a>依石依壁。依木段白鑞段鉛錫段。是中施機<a class="t" id="t0009b12"></a>撥。若心念若口說。為是人從此道來故作撥。<a class="t" id="t0009b13"></a>是撥事成。彼因死者比丘得波羅夷。若不即<a class="t" id="t0009b14"></a>死後因是死亦波羅夷。若不即死後不因死<a class="t" id="t0009b15"></a>偷蘭遮。若比丘為人故作撥。人死者波羅夷。<a class="t" id="t0009b16"></a>非人及畜生死者皆偷蘭遮。為非人作撥。非<a class="t" id="t0009b17"></a>人死者偷蘭遮。人及畜生死者突吉羅。為畜<a class="t" id="t0009b18"></a>生作撥。畜生死者波夜提。人及非人死者突<a class="t" id="t0009b19"></a>吉羅。若比丘不定為一事作撥。諸有來者皆<a class="t" id="t0009b20"></a>令墮死。若人死者波羅夷。非人死者偷蘭遮。<a class="t" id="t0009b21"></a>畜生死者波夜提。都無死者偷蘭遮突吉羅。<a class="t" id="t0009b22"></a>是名為撥。毘陀羅者。有比丘以二十九日。<a class="t" id="t0009b23"></a>求全身死人召鬼<span class="gaiji">呪<!--gaiji,咒,1[口*兄],2&#x546A;,3-->
</span>尸令起。水洗著衣著刀<a class="t" id="t0009b24"></a>手中。若心念若口說。我為某故作毘陀羅。即<a class="t" id="t0009b25"></a>讀<span class="gaiji">呪<!--gaiji,咒,1[口*兄],2&#x546A;,3-->
</span>術。是名毘陀羅成。若所欲殺人。或入<a class="t" id="t0009b26"></a>禪定。或入滅盡定。或入慈心三昧若有大力<a class="t" id="t0009b27"></a><span class="gaiji">呪<!--gaiji,咒,1[口*兄],2&#x546A;,3-->
</span>師護念救解。若有大力天神守護。則不能<a class="t" id="t0009b28"></a>害。是作<span class="gaiji">呪<!--gaiji,咒,1[口*兄],2&#x546A;,3-->
</span>比丘。先辦一羊。若得芭蕉樹。若<a class="t" id="t0009b29"></a>不得殺前人者。當殺是羊若殺是樹。如是作<a class="t" id="t0009c01"></a>者善。若不爾者還殺是比丘。是名毘陀羅。半<a class="t" id="t0009c02"></a>毘陀羅者。有比丘二十九日作鐵車。作鐵車<a class="t" id="t0009c03"></a>已作鐵人。作鐵人已召鬼。<span class="gaiji">呪<!--gaiji,咒,1[口*兄],2&#x546A;,3-->
</span>鐵人令起。水<a class="t" id="t0009c04"></a>洗著衣繫刀著鐵人手中。若心念若口說。我<a class="t" id="t0009c05"></a>為某故。作是半毘陀羅讀是<span class="gaiji">呪<!--gaiji,咒,1[口*兄],2&#x546A;,3-->
</span>術。是名半<a class="t" id="t0009c06"></a>毘陀羅成。若所欲殺人。入禪定入滅盡定入<a class="t" id="t0009c07"></a>慈心三昧。若有大力<span class="gaiji">呪<!--gaiji,咒,1[口*兄],2&#x546A;,3-->
</span>師護念救解。若有大<a class="t" id="t0009c08"></a>力天神守護。則不能害。是作<span class="gaiji">呪<!--gaiji,咒,1[口*兄],2&#x546A;,3-->
</span>比丘。先辦<a class="t" id="t0009c09"></a>一羊若得芭蕉樹。若不得殺前人者。當殺<a class="t" id="t0009c10"></a>是羊若殺是樹。如是作者善。若不爾者還殺<a class="t" id="t0009c11"></a>是比丘。是名半毘陀羅。斷命者。若比丘以<a class="t" id="t0009c12"></a>其二十九日。牛屎塗地酒食著中。然火已<a class="t" id="t0009c13"></a>尋著水中。心念口說讀<span class="gaiji">呪<!--gaiji,咒,1[口*兄],2&#x546A;,3-->
</span>術言。如火水中<a class="t" id="t0009c14"></a>滅。某甲人命亦如是滅。若火滅時彼命隨滅。<a class="t" id="t0009c15"></a>又如比丘二十九日。牛屎塗地酒食著中。畫<a class="t" id="t0009c16"></a>作所欲殺人形像。作是像已尋還撥滅。心念<a class="t" id="t0009c17"></a>口說讀<span class="gaiji">呪<!--gaiji,咒,1[口*兄],2&#x546A;,3-->
</span>術言。如是像滅彼命亦滅。若像滅<a class="t" id="t0009c18"></a>時彼命隨滅。有如比丘二十九日。牛屎塗<a class="t" id="t0009c19"></a>地酒食著中。以針刺衣角頭尋還拔出。心念<a class="t" id="t0009c20"></a>口說讀<span class="gaiji">呪<!--gaiji,咒,1[口*兄],2&#x546A;,3-->
</span>術言。如是針出彼命隨出。是針<a class="t" id="t0009c21"></a>出時彼命隨出。是名斷命。墮胎者。有比丘。<a class="t" id="t0009c22"></a>與有胎女人吐下藥灌鼻藥。灌大小便處藥。<a class="t" id="t0009c23"></a>若針血脈。若出眼淚。若消血藥。作是念。以<a class="t" id="t0009c24"></a>是因緣令女人死。死者波羅夷。若不即死後<a class="t" id="t0009c25"></a>因是死亦波羅夷。若不即死後不因是死偷<a class="t" id="t0009c26"></a>蘭遮。若是比丘為殺彼母故令墮胎。若母<a class="t" id="t0009c27"></a>死者波羅夷。若胎死者偷<span class="choice"><span class="sic">藺</span><span class="corr">蘭</span></span>遮。若俱死者波<a class="t" id="t0009c28"></a>羅夷。俱不死者偷<span class="corr" title="[藺&gt;蘭]">蘭</span>遮。若比丘為殺胎故作<a class="t" id="t0009c29"></a>墮胎法。若胎死者波羅夷。母死者偷<span class="choice"><span class="sic">藺</span><span class="corr">蘭</span></span>遮。俱<a class="t" id="t0010a01"></a>死者波羅夷。俱不死者偷<span class="choice"><span class="sic">藺</span><span class="corr">蘭</span></span>遮。是名墮胎。按<a class="t" id="t0010a02"></a>腹者。有比丘。使懷妊女人重作或擔重物。教<a class="t" id="t0010a03"></a>使在車前走。若令上峻岸。作是念。以此因緣<a class="t" id="t0010a04"></a>令女人死。死者波羅夷。若不即死後因是死<a class="t" id="t0010a05"></a>亦波羅夷。若不即死後不因是死偷<span class="choice"><span class="sic">藺</span><span class="corr">蘭</span></span>遮。若<a class="t" id="t0010a06"></a>比丘為母故按腹。母死者波羅夷。胎死者偷<a class="t" id="t0010a07"></a><span class="choice"><span class="sic">藺</span><span class="corr">蘭</span></span>遮。俱死者波羅夷。俱不死者偷<span class="choice"><span class="sic">藺</span><span class="corr">蘭</span></span>遮。若為<a class="t" id="t0010a08"></a>胎故按腹。胎死者波羅夷。母死者偷<span class="choice"><span class="sic">藺</span><span class="corr">蘭</span></span>遮。<a class="t" id="t0010a09"></a>俱死者波羅夷。俱不死者偷蘭遮。是名按腹。<a class="t" id="t0010a10"></a>推墮火中者。推木火中草火中牛屎火中<span class="gaiji">麩<!--gaiji,麩,1[麩-夫+孚],2&#x4D38;,3-->
</span>
<a class="t" id="t0010a11"></a>
糠火中。作如是心念。令彼因是死。彼因是<a class="t" id="t0010a12"></a>死者波羅夷。若不即死後因是死者波羅<a class="t" id="t0010a13"></a>夷。若不即死後不因死偷蘭遮。是名墮火。推<a class="t" id="t0010a14"></a>墮水中者。推大池中大海中深泉中陂水<a class="t" id="t0010a15"></a>中大深井中深河渠中乃至面沒水中。作如<a class="t" id="t0010a16"></a>是念。令彼因是死。死者波羅夷。若不即死<a class="t" id="t0010a17"></a>後因是死波羅夷若不即死後不因死偷蘭<a class="t" id="t0010a18"></a>遮。是名墮水。高上推墮下者。高山高岸<a class="t" id="t0010a19"></a>殿舍牆壁深坑。作如是念。令彼因是死。死<a class="t" id="t0010a20"></a>者波羅夷若不即死後因是死波羅夷。若不<a class="t" id="t0010a21"></a>即死後不因死偷蘭遮。遣令道中死者。有比<a class="t" id="t0010a22"></a>丘知是道中有惡賊惡獸飢餓。遣令往至此<a class="t" id="t0010a23"></a>惡道中。作如是念。令彼惡道中死。死者波羅<a class="t" id="t0010a24"></a>夷。若不即死後因是死波羅夷。若不即死<a class="t" id="t0010a25"></a>後不因死偷蘭遮。是名遣令道中死。乃至胎<a class="t" id="t0010a26"></a>中初得二根者。謂身根命根迦羅羅時。以殺<a class="t" id="t0010a27"></a>心起方便欲令死。死者波羅夷。若不即死後<a class="t" id="t0010a28"></a>因是死波羅夷。若不即死後不因死偷蘭遮。<a class="t" id="t0010a29"></a>佛語諸比丘。求刀有二種。一者自求。二者教<a class="t" id="t0010b01"></a>人求。讚歎有三種。一者惡戒人。二者善戒人。<a class="t" id="t0010b02"></a>三者病人。惡戒人者。殺牛殺羊養雞養<span class="gaiji">猪<!--gaiji,豬,1[狂-王+者],2&#x732A;,3-->
</span>放<a class="t" id="t0010b03"></a>鷹捕魚獵師圍兔偷賊魁膾<span class="gaiji">呪<!--gaiji,咒,1[口*兄],2&#x546A;,3-->
</span>龍守獄有比丘<a class="t" id="t0010b04"></a>到惡戒人所。作如是言。汝等惡戒人。何以久<a class="t" id="t0010b05"></a>作罪。不如早死。是人因是死者。比丘得波羅<a class="t" id="t0010b06"></a>夷。若不即死者偷蘭遮。若惡戒人作如是言。<a class="t" id="t0010b07"></a>我不用是比丘語。不因死者比丘得偷蘭遮<a class="t" id="t0010b08"></a>若比丘讚歎是人令死。便心悔作是念言。<a class="t" id="t0010b09"></a>我何以教是人死。還到語言。汝等惡人。或以<a class="t" id="t0010b10"></a>善知識因緣故。親近善人得聽善法。能正思<a class="t" id="t0010b11"></a>惟得離惡罪。汝勿自殺。若是人受比丘語。不<a class="t" id="t0010b12"></a>因死者比丘得偷蘭遮。善戒者。比丘比丘尼<a class="t" id="t0010b13"></a>優婆塞優婆夷。有比丘到諸善人所。作如是<a class="t" id="t0010b14"></a>言。汝持善戒。有福德人若死便受天福。汝等<a class="t" id="t0010b15"></a>何不自奪命。是人因是自奪命者。比丘得波<a class="t" id="t0010b16"></a>羅夷。若不自奪命偷蘭遮。若善戒人作是念。<a class="t" id="t0010b17"></a>我何以受是比丘語自奪命。不因死者偷蘭<a class="t" id="t0010b18"></a>遮。若比丘教他死已。心生悔言。我不是何以<a class="t" id="t0010b19"></a>教此善人死。還往語言。汝善戒人。隨壽命住<a class="t" id="t0010b20"></a>福德益多。福德多故受福亦多。莫自奪命。不<a class="t" id="t0010b21"></a>因死者偷蘭遮。病者。四大增減受諸苦惱。比<a class="t" id="t0010b22"></a>丘語是人言。汝云何能久忍是苦惱。何不自<a class="t" id="t0010b23"></a>奪命。因是死者比丘得波羅夷。若不死者偷<a class="t" id="t0010b24"></a>蘭遮。若是病人作是念。我何緣受是比丘語<a class="t" id="t0010b25"></a>自奪命。不因死者偷蘭遮。若比丘心悔。我不<a class="t" id="t0010b26"></a>是。何以教此病人自殺。還往語言。汝等病<a class="t" id="t0010b27"></a>人。或得良藥善看病人隨病飲食。病可得差<a class="t" id="t0010b28"></a>莫自奪命。病人不因死者偷蘭遮。是名三種<a class="t" id="t0010b29"></a>讚死。迦留陀夷恒出入一居士舍。晨朝時到<a class="t" id="t0010c01"></a>著衣持<span class="gaiji">鉢<!--gaiji,缽,1[金*本],2&#x9262;,3-->
</span>往至其舍。是家婦有未斷乳兒。持<a class="t" id="t0010c02"></a>著床上以疊覆之捨去。迦留陀夷門下彈指。<a class="t" id="t0010c03"></a>婦人出看言。大德入坐此床上。迦留陀夷不<a class="t" id="t0010c04"></a>看。便坐兒上腸出大喚。婦言。此有小兒。比<a class="t" id="t0010c05"></a>丘身重小兒即死。作是事已還到寺中。語<a class="t" id="t0010c06"></a>諸比丘。我今日作如是事。諸比丘以是事白<a class="t" id="t0010c07"></a>佛。佛知而故問。汝以何心作。答言。我不先<a class="t" id="t0010c08"></a>看床上便坐。佛言無犯。從今當先看床榻坐<a class="t" id="t0010c09"></a>處。然後可坐。若不先看者得突吉羅罪。又<a class="t" id="t0010c10"></a>父子比丘共行憍薩羅國向舍衛城。至嶮道<a class="t" id="t0010c11"></a>中。兒語父言。疾行過此。父隨兒語疾走乏死。<a class="t" id="t0010c12"></a>兒即生疑。我將無犯波羅夷得逆罪耶。是事<a class="t" id="t0010c13"></a>白佛。佛知故問。汝以何心語。兒比丘言。我見<a class="t" id="t0010c14"></a>日暮恐不過嶮道。以愛重心語令疾行。遂使<a class="t" id="t0010c15"></a>乏死。佛言無犯。復有父子比丘共行憍薩羅<a class="t" id="t0010c16"></a>國向舍衛城。至一聚落無有僧坊。兒問父言。<a class="t" id="t0010c17"></a>今何處宿。父言聚落中宿。兒言。聚落中宿白<a class="t" id="t0010c18"></a>衣何異。父即語兒。當何處宿。兒言。空地宿。<a class="t" id="t0010c19"></a>父言。此有虎狼可畏。我眠汝覺。兒言爾。即<a class="t" id="t0010c20"></a>便臥。父便鼾眠。虎聞鼾聲。便來嚙父頭破大<a class="t" id="t0010c21"></a>喚。兒即起看頭破尋死。兒即生疑。我將無犯<a class="t" id="t0010c22"></a>波羅夷得逆罪耶。是事白佛。佛言不犯。應大<a class="t" id="t0010c23"></a>喚燃火怖之。有一比丘。日暮入嶮道值賊。賊<a class="t" id="t0010c24"></a>欲取比丘。比丘捨走。墮岸下織衣師上。織師<a class="t" id="t0010c25"></a>即死。比丘心疑。我將無犯波羅夷。是事白佛。<a class="t" id="t0010c26"></a>佛言。不犯波羅夷。從今日莫作如是身行。<a class="t" id="t0010c27"></a>阿羅毘國僧坊中壞故。房舍比丘在屋上作。<a class="t" id="t0010c28"></a>手中失墼墮木師上。木師即死。比丘心疑我<a class="t" id="t0010c29"></a>將無犯波羅夷。是事白佛。佛言不犯。從今<a class="t" id="t0011a01"></a>日當一心執作。復次阿羅毘國。比丘僧房<a class="t" id="t0011a02"></a>中壞故。房舍比丘作時。見墼中有蠍。怖畏<a class="t" id="t0011a03"></a>跳下墮木師上。木師即死。比丘心疑。我將<a class="t" id="t0011a04"></a>無犯波羅夷。是事白佛。佛言不犯。從今莫<a class="t" id="t0011a05"></a>起如是身行。<span class="rule-number">殺事竟</span></p>
<a class="t" id="t0011a06"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>