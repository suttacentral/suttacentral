<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bu-vb-ay2">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Aniyata 2</span>
<span class="mirror-right">不定法之二</span> </h1>
</div>
<p>
<a class="sc" id="1"></a>
<a class="t-linehead" id="t-linehead0029a17"></a>
佛在舍衛國。爾時尸利比丘。與修闍多居士<a class="t" id="t0029a18"></a>婦舊相知識。共事共語。時尸利比丘。晨朝時<a class="t" id="t0029a19"></a>到著衣持<span class="gaiji">鉢<!--gaiji,缽,1[金*本],2&#x9262;,3-->
</span>至修闍多舍。獨二人露處坐說<a class="t" id="t0029a20"></a>法。時有布薩陀居士婦。小因緣故。到修闍多<a class="t" id="t0029a21"></a>比舍。聞尸利比丘說法語聲。作是念。必是尸<a class="t" id="t0029a22"></a>利比丘為修闍多說法。我當往聽。即往到舍。<a class="t" id="t0029a23"></a>見尸利比丘獨與修闍多婦露處共坐。見已<a class="t" id="t0029a24"></a>作是念。是坐處惡。比丘不應是中坐。若其<a class="t" id="t0029a25"></a>夫若其子若奴若子弟若典計人。見是處坐。<a class="t" id="t0029a26"></a>必當知。是比丘作惡事竟若欲作惡。我今當<a class="t" id="t0029a27"></a>往白佛。時布薩陀往到佛所。頭面禮足一面<a class="t" id="t0029a28"></a>坐已。以是因緣向佛廣說。佛與布作陀說<a class="t" id="t0029a29"></a>種種法。示教利喜已默然。布薩陀見佛默然<a class="t" id="t0029b01"></a>已。從座起作禮而去。去不久。佛以是事集比<a class="t" id="t0029b02"></a>丘僧。佛知而故問尸利比丘。汝實作是事<a class="t" id="t0029b03"></a>不。答言。實作世尊。佛以種種因緣呵責尸<a class="t" id="t0029b04"></a>利比丘。汝所作事。非沙門法不隨順道。無欲<a class="t" id="t0029b05"></a>樂心作不清淨行。出家之人所不應作。汝癡<a class="t" id="t0029b06"></a>人不知。我以種種因緣呵欲欲想欲欲欲覺<a class="t" id="t0029b07"></a>欲熱。種種因緣稱讚斷欲想滅欲熱。我常說<a class="t" id="t0029b08"></a>法教人離欲。汝尚不應生心。何況乃作起欲<a class="t" id="t0029b09"></a>恚癡結縛根本不淨惡業。佛如是種種因緣<a class="t" id="t0029b10"></a>呵已。語諸比丘。以十利故。與諸比丘結戒。<a class="t" id="t0029b11"></a>從今是戒應如是說。若比丘獨共一女人露<a class="t" id="t0029b12"></a>地坐不可行婬處。若可信優婆夷說。是比丘<a class="t" id="t0029b13"></a>二法中一一法。若僧伽婆尸沙。若波夜提。若<a class="t" id="t0029b14"></a>是比丘自言。我坐是處。應隨所說治。若僧伽<a class="t" id="t0029b15"></a>婆尸沙。若波夜提。若隨可信優婆夷所說<a class="t" id="t0029b16"></a>治。是二不定法。露地處者。無壁障無籬無<a class="t" id="t0029b17"></a>薄席障無衣幔障。是名露地。不可行婬處<a class="t" id="t0029b18"></a>者。是中有所羞恥。不得作婬。可信優婆夷<a class="t" id="t0029b19"></a>者。歸佛歸法歸僧得道得果。是人終不為<a class="t" id="t0029b20"></a>身若為他人若以小因緣若為財利故故作妄<a class="t" id="t0029b21"></a>語。說二法中一一法者。僧伽婆尸沙者。十<a class="t" id="t0029b22"></a>三僧伽婆尸沙中趣說一事。波夜提者。九<a class="t" id="t0029b23"></a>十波夜提中趣說一事。不定者。可信優婆<a class="t" id="t0029b24"></a>夷。不知犯何處起。不知犯名字。但說我見<a class="t" id="t0029b25"></a>女人是處來去坐立。亦見比丘是處來去坐<a class="t" id="t0029b26"></a>立。不見出精若觸女身。若殺草木若過中<a class="t" id="t0029b27"></a>食若飲酒。如是事中不決定故名為不定。隨<a class="t" id="t0029b28"></a>可信優婆夷所說應善急問。善急問已。若是<a class="t" id="t0029b29"></a>比丘自言。我有是罪而不往。如比丘語應治。<a class="t" id="t0029c01"></a>若言我往無有是罪。如比丘語應治。若言我<a class="t" id="t0029c02"></a>不往無有是罪。如可信優婆夷語。應與實覓。<a class="t" id="t0029c03"></a>實覓法者。僧一心和合。一比丘僧中唱。大<a class="t" id="t0029c04"></a>德僧聽。是某甲比丘。以可信優婆夷語。善<a class="t" id="t0029c05"></a>急問已。不自說到彼處。不自說有是罪。若<a class="t" id="t0029c06"></a>僧時到僧忍聽。與某甲比丘隨可信優婆夷<a class="t" id="t0029c07"></a>語作實覓。白如是。如是白四羯磨。與某甲<a class="t" id="t0029c08"></a>比丘隨可信優婆夷作實覓竟。僧忍默然故。<a class="t" id="t0029c09"></a>是事如是持。得實覓比丘行法者。是人不應<a class="t" id="t0029c10"></a>與他受大戒。不應受他依止。不應畜沙彌。<a class="t" id="t0029c11"></a>不應教誡比丘尼。若僧差作不應受。不應<a class="t" id="t0029c12"></a>重作實覓罪。不應作相似罪。不應作重於先<a class="t" id="t0029c13"></a>罪。不應呵羯磨。不應呵作羯磨人。不應出<a class="t" id="t0029c14"></a>清淨比丘罪。不得求聽欲出他罪。不應遮說<a class="t" id="t0029c15"></a>戒。不應遮自恣。不應遮僧羯磨教誡比丘<a class="t" id="t0029c16"></a>尼人。不應舉清淨比丘罪。不應教令憶念。不<a class="t" id="t0029c17"></a>應相言。恒自謙卑折伏心意。隨順清淨比丘<a class="t" id="t0029c18"></a>心。行常恭敬禮拜。若不如是法行者。盡形<a class="t" id="t0029c19"></a>壽不得出是羯磨。<span class="rule-number">二不定訖</span></p>
<p class="endsection">
<span class="t-juanname">十誦律卷第四</span></p>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>