<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bu-vb-pc83">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pācittiya 83</span>
<span class="mirror-right">波夜提之八十三</span> </h1>
</div>
<p>
<a class="sc" id="1"></a>
<a class="t-linehead" id="t-linehead0126c18"></a>
佛在俱舍彌國。爾時長老闡那比丘有可悔<a class="t" id="t0126c19"></a>過罪。諸比丘憐愍慈心求安隱故。教令悔過。<a class="t" id="t0126c20"></a>闡那言。我始知是事入戒經中半月次來所<a class="t" id="t0126c21"></a>說。是中有比丘。少欲知足行頭陀。聞是事<a class="t" id="t0126c22"></a>心不喜。種種因緣呵責。云何名比丘。犯可<a class="t" id="t0126c23"></a>悔罪。諸比丘憐愍教令悔過。便作是言。我今<a class="t" id="t0126c24"></a>始知是事入戒經中半月次來所說。種種因<a class="t" id="t0126c25"></a>緣呵已向佛廣說。佛以是事集比丘僧。知而<a class="t" id="t0127a01"></a>故問闡那言。汝實作是事不。答言。實作世<a class="t" id="t0127a02"></a>尊。佛以種種因緣呵責闡那。云何名比丘。犯<a class="t" id="t0127a03"></a>可悔過罪。諸比丘憐愍教令悔過。便作是言。<a class="t" id="t0127a04"></a>我今始知是事入戒經中半月次來所說。種<a class="t" id="t0127a05"></a>種因緣呵已語諸比丘。以十利故與比丘結<a class="t" id="t0127a06"></a>戒。從今是戒應如是說。若比丘說戒時。作是<a class="t" id="t0127a07"></a>言。我今始知是事入戒經中隨半月次來所<a class="t" id="t0127a08"></a>說。諸比丘知是比丘先曾再三聞說此戒。何<a class="t" id="t0127a09"></a>況復過。是比丘非以不知故得脫。隨所犯事。<a class="t" id="t0127a10"></a>應令如法悔過。應更呵令折伏。汝失無利<a class="t" id="t0127a11"></a>是惡不善。說戒時不尊重戒不一心聽。以是<a class="t" id="t0127a12"></a>事故得波逸提。波逸提者。煮燒覆障。若不悔<a class="t" id="t0127a13"></a>過能障礙道。是中犯者。若比丘說四波羅夷<a class="t" id="t0127a14"></a>時。作是言。我今始知是法入戒經中隨半月<a class="t" id="t0127a15"></a>次來所說。得波逸提。若說十三僧伽婆尸沙<a class="t" id="t0127a16"></a>時。若說二不定法時。若說三十尼薩耆波逸<a class="t" id="t0127a17"></a>提時。若說九十波逸提時。若說四波羅提提<a class="t" id="t0127a18"></a>舍尼法時。若說眾多學法時。若說七止諍<a class="t" id="t0127a19"></a>法時。及說隨律經時。作是言。我今始知是法<a class="t" id="t0127a20"></a>入戒經中隨半月次來所說。得波逸提。除隨<a class="t" id="t0127a21"></a>律經。說餘經時作是言。我今始知是法入戒<a class="t" id="t0127a22"></a>經中。突吉羅。<span class="rule-number">八十三事</span></p>
<a class="t" id="t0127a23"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>