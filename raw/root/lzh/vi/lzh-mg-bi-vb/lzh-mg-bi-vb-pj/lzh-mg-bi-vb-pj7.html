<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-mg-bi-vb-pj7">
<article>
<div class="mirror hgroup">
<p class="division">
<span class="mirror-left latin">Mahāsaṅghika Vinaya</span>
<span class="mirror-right">摩訶僧祇律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pārājika 7</span>
<span class="mirror-right">波羅夷七</span> </h1>
</div>
<p>
<a class="sc" id="1"></a>
佛
<a class="t" id="t0516b04"></a>
住毘舍離。廣說如上。爾時離車初生二男。次
<a class="t" id="t0516b05"></a>
生一女以為不吉。心自念言。今此不祥之女
<a class="t" id="t0516b06"></a>
誰當取者。有人語言。汝欲安處此女不。答
<a class="t" id="t0516b07"></a>
言欲得。若爾者可持。與迦梨比丘尼。當與
<a class="t" id="t0516b08"></a>
汝養育。即便喚迦梨來。白言阿梨耶。我今
<a class="t" id="t0516b09"></a>
生此不吉之女無人取者。與我長養度令出
<a class="t" id="t0516b10"></a>
家。我自給衣食。比丘尼即取養育便與出家。
<a class="t" id="t0516b11"></a>
家中日日送食年年與衣。長大與學戒。次受
<a class="t" id="t0516b12"></a>
具足女人之法婬欲偏多。年遂轉大欲情亦
<a class="t" id="t0516b13"></a>
熾。不能自制。即白師言。我結使起不樂出家。
<a class="t" id="t0516b14"></a>
今欲還俗。師言怪哉。俗中猶如火坑。何由可
<a class="t" id="t0516b15"></a>
樂。從是以後。漸與俗人及諸外道交通遂便
<a class="t" id="t0516b16"></a>
有娠。比丘尼即便驅出。語其師言。汝不知弟
<a class="t" id="t0516b17"></a>
子與俗人外道私通耶。答言。我亦早知。但其
<a class="t" id="t0516b18"></a>
家日日送食年年得衣。若當白僧便當驅出。
<a class="t" id="t0516b19"></a>
我利此二事是故不說。比丘尼即語大愛道。
<a class="t" id="t0516b20"></a>
大愛道即以是事往白世尊佛言。喚迦梨
<a class="t" id="t0516b21"></a>
來。來已問言。汝實爾不。答言。實爾世尊。佛
<a class="t" id="t0516b22"></a>
言。此是惡事。迦梨汝云何知比丘尼犯重
<a class="t" id="t0516b23"></a>
罪。覆藏此非法非律不可以是長養善法。佛
<a class="t" id="t0516b24"></a>
語大愛道。依止毘舍離比丘尼皆悉令集。乃
<a class="t" id="t0516b25"></a>
至已聞者當重聞。若比丘尼知比丘尼犯重
<a class="t" id="t0516b26"></a>
罪不向人說。是比丘尼若離處若死若罷道。
<a class="t" id="t0516b27"></a>
後作是言。我先知是比丘尼犯重罪。不向人
<a class="t" id="t0516b28"></a>
說。不欲令他知。是比丘尼波羅夷不應共住。
<a class="t" id="t0516b29"></a>
比丘尼者如上說。知者。若自知若從他聞。重
<a class="t" id="t0516c01"></a>
罪者。八波羅夷中若犯一一。不向人說者。不
<a class="t" id="t0516c02"></a>
向一人若眾多若僧中不說。離處者若驅出。
<a class="t" id="t0516c03"></a>
死者無常。罷道者離此法律作俗人外道。已
<a class="t" id="t0516c04"></a>
後便言。我先知其犯罪但不欲令人知。是比
<a class="t" id="t0516c05"></a>
丘尼波羅夷不應共住。波羅夷者如上說。若
<a class="t" id="t0516c06"></a>
比丘尼明相出時。見比丘尼犯重罪。不作覆
<a class="t" id="t0516c07"></a>
藏心。至日出時作覆藏心至明相出時。是比
<a class="t" id="t0516c08"></a>
丘尼犯波羅夷。是名二時。如是乃至八時。
<a class="t" id="t0516c09"></a>
如比丘覆藏中廣說。若比丘尼見比丘尼犯
<a class="t" id="t0516c10"></a>
重罪。應向人說。若見共住弟子依止弟子犯
<a class="t" id="t0516c11"></a>
重罪。便作是念。我若向人說者。比丘尼便當
<a class="t" id="t0516c12"></a>
驅出。以愛念故覆藏其罪。得波羅夷。是比丘
<a class="t" id="t0516c13"></a>
尼聞是語已。語知識比丘尼言。某甲犯重罪。
<a class="t" id="t0516c14"></a>
若我語人者比丘尼僧當驅出。是以我覆藏。
<a class="t" id="t0516c15"></a>
彼比丘尼聞已復作是念。我若說者是二人
<a class="t" id="t0516c16"></a>
俱驅出即便覆藏。俱得波羅夷。如是一切
<a class="t" id="t0516c17"></a>
展轉覆藏。皆波羅夷。若比丘尼見他犯重罪。
<a class="t" id="t0516c18"></a>
語餘比丘尼言。我見某甲犯重罪。此比丘尼
<a class="t" id="t0516c19"></a>
即呵言。汝今作惡何故語我莫復說。得偷蘭
<a class="t" id="t0516c20"></a>
遮。若比丘尼見比丘尼。犯重罪。應向人說。
<a class="t" id="t0516c21"></a>
若犯罪人兇惡可畏有勢力恐奪其命傷梵行
<a class="t" id="t0516c22"></a>
者。當作是念。行業罪報彼自應知。喻如失火
<a class="t" id="t0516c23"></a>
燒屋。但當自救焉知他事。得捨心相應者無
<a class="t" id="t0516c24"></a>
罪。是故說。</p>
<a class="t" id="t0516c25"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>