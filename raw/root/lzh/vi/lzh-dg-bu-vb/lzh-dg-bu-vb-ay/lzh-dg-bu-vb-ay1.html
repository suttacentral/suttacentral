<!DOCTYPE html>
<html data-prev="lzh-dg-bu-vb-ss13" data-next="lzh-dg-bu-vb-ay2">
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-ay1">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Aniyata1</span><span class="mirror-right">二不定法 一</span>
</h1>
</div>
<a class="t" id="t0600b09"></a>
<p>
<a class="sc" id="1"></a>
<a class="t-linehead" id="t-linehead0600b09"></a>
爾時世尊。在舍衛國祇樹給孤獨園。迦留陀<a class="t" id="t0600b10"></a>夷先白衣時有親友婦。名曰齋優婆私。顏<a class="t" id="t0600b11"></a>貌端正。迦留陀夷亦顏貌端正。迦留陀夷繫<a class="t" id="t0600b12"></a>意在彼。彼優婆私亦繫意在迦留陀夷。時<a class="t" id="t0600b13"></a>迦留陀夷。到時著衣持<span class="gaiji">鉢
<!--gaiji,缽,1[金*本],2&#x9262;,3-->
</span>詣齋優婆私家。<a class="t" id="t0600b14"></a>與共獨屏覆處坐。時迦留陀夷。與齋優婆私<a class="t" id="t0600b15"></a>語。時有毘舍佉母。有小緣事往彼比<a class="t" id="t0600b16"></a>舍。遙聞迦留陀夷語聲。此優婆私有信樂之<a class="t" id="t0600b17"></a>心。聞內比丘語聲。作是念。或能說法。即就<a class="t" id="t0600b18"></a>倚壁而聽。但聞說非法語聲。復念言。聞比<a class="t" id="t0600b19"></a>丘聲而說非法言。比丘不應作如是語。<a class="t" id="t0600b20"></a>即闚看之。見迦留陀夷與齋優婆私共床<a class="t" id="t0600b21"></a>坐作非法語。見已便作是念。此比丘在非<a class="t" id="t0600b22"></a>法處坐。又說非法言。若此夫主見當呵罵<a class="t" id="t0600b23"></a>其婦生不信心。時優婆私即還出其舍。疾<a class="t" id="t0600b24"></a>疾往世尊所。頭面禮足在一面立。以此因<a class="t" id="t0600b25"></a>緣具白世尊。白世尊已頭面禮足遶三<a class="t" id="t0600b26"></a>匝而去。時世尊集比丘僧。知而故問迦留陀<a class="t" id="t0600b27"></a>夷言。汝審與齋優婆私獨在屏覆處坐耶。<a class="t" id="t0600b28"></a>答言。實爾世尊。世尊以無數方便呵責。汝<a class="t" id="t0600b29"></a>所為非。非威儀非沙門法非淨行非隨<a class="t" id="t0600c01"></a>順行。所不應為。汝今云何與齋優婆私獨<a class="t" id="t0600c02"></a>在屏覆處坐耶。時世尊以無數方便呵責<a class="t" id="t0600c03"></a>迦留陀夷已。告諸比丘。迦留陀夷愚人。多<a class="t" id="t0600c04"></a>種有漏處最初犯戒。自今已去與比丘結戒。<a class="t" id="t0600c05"></a>集十句義乃至正法久住。欲說戒者當如<a class="t" id="t0600c06"></a>是說。若比丘共女人獨在屏覆處障處可<a class="t" id="t0600c07"></a>作婬處坐說非法語。有住信優婆私。於<a class="t" id="t0600c08"></a>三法中一一法說。若波羅夷若僧伽婆尸沙<a class="t" id="t0600c09"></a>若波逸提。是坐比丘自言。我犯是罪。於<a class="t" id="t0600c10"></a>三法中應一一治。若波羅夷若僧伽婆尸沙<a class="t" id="t0600c11"></a>若波逸提。如住信優婆私所說應如法治<a class="t" id="t0600c12"></a>是比丘。是名不定法。比丘義如上說。女人<a class="t" id="t0600c13"></a>者人女有智未命終。獨者一比丘一女人。<a class="t" id="t0600c14"></a>屏覆者二種。一者見屏覆。二者聞屏覆。見<a class="t" id="t0600c15"></a>屏覆者。若塵若霧若黑暗中不相見也。聞<a class="t" id="t0600c16"></a>屏覆者。乃至常語不聞聲處。障覆者。若<a class="t" id="t0600c17"></a>樹若牆壁若籬若衣及餘物障。可作婬處者。<a class="t" id="t0600c18"></a>得容行婬處。說非法語者。說婬欲法。信<a class="t" id="t0600c19"></a>樂優婆私者。信佛法僧歸依佛法僧。不殺<a class="t" id="t0600c20"></a>不盜不邪婬不妄語不飲酒。善憶持事不錯<a class="t" id="t0600c21"></a>所說真實而不虛妄。若比丘自言所趣向處<a class="t" id="t0600c22"></a>自言所到處。自言坐自言臥自言作。即應<a class="t" id="t0600c23"></a>如比丘所語治。若比丘自言所趣向處自言<a class="t" id="t0600c24"></a>所到處自言坐自言臥。不自言作。應如<a class="t" id="t0600c25"></a>優婆私所說治。若比丘自言所趣向處自言<a class="t" id="t0600c26"></a>所到處自言坐。不自言臥不自言作。應<a class="t" id="t0600c27"></a>如優婆私所說治。若比丘自言所趣向處自<a class="t" id="t0600c28"></a>言所到處。不自言坐不自言臥不自言作。<a class="t" id="t0600c29"></a>應如優婆私所說治。若比丘自言所趣向<a class="t" id="t0601a01"></a>處。不自言所到處不自言坐不自言臥<a class="t" id="t0601a02"></a>不自言作。應如優婆私所說治。若比丘不<a class="t" id="t0601a03"></a>自言所趣向處不自言所到處。不自言坐<a class="t" id="t0601a04"></a>不自言臥不自言作。應如優婆私所說治。<a class="t" id="t0601a05"></a>是中無定法故言不定。<span class="rule-number">一竟</span></p>
<a class="t" id="t0601a06"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>