<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-sk20">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Sekhiya 20</span><span class="mirror-right">應當學法二十</span>
</h1>
</div>
<p>
<a class="sc" id="1"></a>
<a class="t-linehead" id="t-linehead0701c07"></a>
爾時佛在舍衛國祇樹給孤獨園。爾時六群<a class="t" id="t0701c08"></a>比丘。左右顧視行入白衣舍。諸居士見皆譏<a class="t" id="t0701c09"></a>嫌言。此沙門釋子不知慚愧。受取無厭。外<a class="t" id="t0701c10"></a>自稱言。我知正法。如是有何正法。如似盜<a class="t" id="t0701c11"></a>竊人。左右顧視行入白衣舍。時諸比丘聞。<a class="t" id="t0701c12"></a>其中有少欲知足行頭陀樂學戒知慚愧<a class="t" id="t0701c13"></a>者。嫌責六群比丘言。汝等云何左右顧視行<a class="t" id="t0701c14"></a>入白衣舍耶。爾時諸比丘往世尊所。頭面禮<a class="t" id="t0701c15"></a>足已在一面坐。以此因緣具白世尊。世尊<a class="t" id="t0701c16"></a>爾時以此因緣集比丘僧。呵責六群比丘<a class="t" id="t0701c17"></a>言。汝所為非。非威儀非沙門法非淨行<a class="t" id="t0701c18"></a>非隨順行。所不應為。云何汝等左右顧視<a class="t" id="t0701c19"></a>行入白衣舍。以無數方便呵責六群比丘<a class="t" id="t0701c20"></a>已告諸比丘言。此癡人多種有漏處最初犯<a class="t" id="t0701c21"></a>戒。自今已去與比丘結戒。集十句義乃至<a class="t" id="t0701c22"></a>正法久住。欲說戒者當如是說。不得左右<a class="t" id="t0701c23"></a>顧視行入白衣舍。式叉迦羅尼。比丘義如<a class="t" id="t0701c24"></a>上。白衣舍者村落也。彼左右顧視者處處看。<a class="t" id="t0701c25"></a>若比丘。故作左右顧視行入白衣舍。犯應<a class="t" id="t0701c26"></a>懺突吉羅。以故作故。犯非威儀突吉羅。若<a class="t" id="t0701c27"></a>不故作犯突吉羅。比丘尼突吉羅。式叉摩<a class="t" id="t0701c28"></a>那沙彌沙彌尼突吉羅。是謂為犯。不犯者。或<a class="t" id="t0701c29"></a>時有如是病。或仰瞻日時節。或命難梵行<a class="t" id="t0702a01"></a>難左右處處伺求方便道欲逃走無犯。無<a class="t" id="t0702a02"></a>犯者。最初未制戒。癡狂心亂病惱所纏。<span class="rule-number">二十竟</span><a class="t" id="t0702a03"></a></p>
<a class="t" id="t0702a04"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>