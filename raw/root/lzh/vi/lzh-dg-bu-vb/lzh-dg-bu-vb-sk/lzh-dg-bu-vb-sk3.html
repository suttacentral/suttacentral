<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-sk3">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Sekhiya 3</span><span class="mirror-right">應當學法 三</span>
</h1>
</div>
<p>
<a class="sc" id="1"></a>
<a class="t-linehead" id="t-linehead0698c19"></a>
爾時佛在舍衛國祇樹給孤獨園時六群比<a class="t" id="t0698c20"></a>丘。反抄三衣行入白衣舍。諸居士見皆共<a class="t" id="t0698c21"></a>譏嫌言。此沙門釋子不知慚愧。外自稱言。<a class="t" id="t0698c22"></a>我持正法。如是有何正法。云何反抄衣入<a class="t" id="t0698c23"></a>白衣舍。如似國王大臣長者居士種。時諸<a class="t" id="t0698c24"></a>比丘聞。其中有少欲知足行頭陀樂學戒<a class="t" id="t0698c25"></a>知慚愧者。呵責六群比丘言。云何汝等反<a class="t" id="t0698c26"></a>抄衣入白衣舍。諸比丘往世尊所。頭面禮<a class="t" id="t0698c27"></a>足在一面坐。以此因緣具白世尊。世尊爾<a class="t" id="t0698c28"></a>時以此因緣集比丘僧。呵責六群比丘言。<a class="t" id="t0698c29"></a>汝所為非。非威儀非沙門法非淨行非<a class="t" id="t0699a01"></a>隨順行。所不應為。云何汝等。反抄衣入<a class="t" id="t0699a02"></a>白衣舍。以無數方便呵責已告諸比丘。此<a class="t" id="t0699a03"></a>癡人多種有漏處最初犯戒。自今已去與比<a class="t" id="t0699a04"></a>丘結戒。集十句義乃至正法久住欲說戒<a class="t" id="t0699a05"></a>者當如是說。不得反抄衣行入白衣舍<a class="t" id="t0699a06"></a>式叉迦羅尼。比丘義如上。白衣舍者村落<a class="t" id="t0699a07"></a>也。反抄衣者。或左右反抄衣著肩上。若比丘。<a class="t" id="t0699a08"></a>故左右反抄衣著肩上入白衣舍。故作。犯<a class="t" id="t0699a09"></a>應懺突吉羅。以故作故。犯非威儀突吉羅。<a class="t" id="t0699a10"></a>若不故作犯突吉羅。比丘尼突吉羅。式叉<a class="t" id="t0699a11"></a>摩那沙彌沙彌尼突吉羅。是謂為犯。不犯者。<a class="t" id="t0699a12"></a>或時有如是病。<span class="gaiji">脇
<!--gaiji,脅,1[月*劦],2&#x8107;,3-->
</span>肋邊有瘡。若僧伽藍內。<a class="t" id="t0699a13"></a>若村外。若在道行。若作時無犯。無犯者。最<a class="t" id="t0699a14"></a>初未制戒。癡狂心亂痛惱所纏。<span class="rule-number">三竟</span></p>
<a class="t" id="t0699a15"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>