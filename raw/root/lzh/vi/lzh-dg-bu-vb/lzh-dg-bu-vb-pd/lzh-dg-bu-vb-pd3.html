<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-pd3">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pāṭidesanīya 3</span>
<span class="mirror-right">波羅提提舍尼法 三</span> </h1>
</div>
<p>
<a class="sc" id="1"></a>
<a class="t-linehead" id="t-linehead0696c19"></a>
◎爾時佛在羅閱城耆闍崛山中。時有居士<a class="t" id="t0696c20"></a>家夫婦。俱得信樂為佛弟子。諸佛見諦弟子<a class="t" id="t0696c21"></a>常法。於諸比丘無所愛惜。乃至身肉。若諸<a class="t" id="t0696c22"></a>比丘至家者。常與飯食及諸供養故。令其<a class="t" id="t0696c23"></a>貧窮衣食乏盡。比居諸人皆作此言。彼家先<a class="t" id="t0696c24"></a>大富多財饒寶。從供養沙門釋子已來。財<a class="t" id="t0696c25"></a>物竭盡貧窮乃爾。如是恭敬供養乃反得貧<a class="t" id="t0696c26"></a>弊。爾時諸比丘聞。其中有少欲知足行頭陀<a class="t" id="t0696c27"></a>樂學戒知慚愧者。嫌責諸比丘言。汝等云<a class="t" id="t0696c28"></a>何。數至居士家。受飲食供養而不知足。<a class="t" id="t0696c29"></a>使彼居士財物竭盡乃爾耶。時諸比丘往<a class="t" id="t0697a01"></a>世尊所。頭面禮足在一面坐。以此因緣具<a class="t" id="t0697a02"></a>白世尊。世尊爾時以此因緣集比丘僧。呵<a class="t" id="t0697a03"></a>責諸比丘言。汝所為非。非威儀非沙門<a class="t" id="t0697a04"></a>法非淨行非隨順行。所不應為。汝等云<a class="t" id="t0697a05"></a>何。數至居士家受供養飲食。乃令彼家貧<a class="t" id="t0697a06"></a>窮如是。以無數方便呵責諸比丘已告諸<a class="t" id="t0697a07"></a>比丘。自今已去聽僧與彼居士作學家白<a class="t" id="t0697a08"></a>二羯磨。作如是與。眾中當差堪能羯磨者。<a class="t" id="t0697a09"></a>如上當作如是白。大德僧聽。此羅閱城中<a class="t" id="t0697a10"></a>一居士家夫婦。得信為佛弟子。財物竭盡。<a class="t" id="t0697a11"></a>若僧時到僧忍聽。僧今作學家羯磨。諸比丘<a class="t" id="t0697a12"></a>不得在其家受食食。白如是。大德僧聽<a class="t" id="t0697a13"></a>此羅閱城中一居士家夫婦。得信為佛弟子。<a class="t" id="t0697a14"></a>財物竭盡。僧今與作學家羯磨。諸比丘不得<a class="t" id="t0697a15"></a>在其家受食食。誰諸長老忍。僧與彼居士<a class="t" id="t0697a16"></a>作學家羯磨者默然。誰不忍者說。僧已忍。<a class="t" id="t0697a17"></a>與彼居士作學家羯磨竟。僧忍默然故。是<a class="t" id="t0697a18"></a>事如是持。自今已去與諸比丘結戒。集十<a class="t" id="t0697a19"></a>句義乃至正法久住。欲說戒者當如是說。<a class="t" id="t0697a20"></a>若比丘知是學家。僧與作學家羯磨竟。而<a class="t" id="t0697a21"></a>在其家受飲食食。當向餘比丘悔過言。<a class="t" id="t0697a22"></a>大德。我犯可呵法。我今向大德悔過。是法<a class="t" id="t0697a23"></a>名悔過法。如是世尊與比丘結戒。其中比<a class="t" id="t0697a24"></a>丘先受學家請皆有疑不敢往。佛言。聽先<a class="t" id="t0697a25"></a>請者往時病比丘疑不敢受學家食。佛言。<a class="t" id="t0697a26"></a>自今已去聽諸病比丘受學家食食。時諸比<a class="t" id="t0697a27"></a>丘。見施食者置地與疑不敢取。若使人與<a class="t" id="t0697a28"></a>亦不敢受。佛言聽受。自今已去當如是說<a class="t" id="t0697a29"></a>戒。若先作學家羯磨。若比丘。於如是學家<a class="t" id="t0697b01"></a>先不請無病自手受食食。是比丘應向餘<a class="t" id="t0697b02"></a>比丘悔過言。我犯可呵法。所不應為。我今<a class="t" id="t0697b03"></a>向大德悔過。是法名悔過法。比丘義如上。<a class="t" id="t0697b04"></a>學家者。僧與作白二羯磨。居士家者如上。<a class="t" id="t0697b05"></a>病者亦如上。若比丘。如是學家僧先與作<a class="t" id="t0697b06"></a>學家羯磨已。比丘先不受請又無病。於<a class="t" id="t0697b07"></a>如是學家中自手受食食者咽咽波羅提<a class="t" id="t0697b08"></a>提舍尼。比丘尼突吉羅。式叉摩那沙彌沙<a class="t" id="t0697b09"></a>彌尼突吉羅。是謂為犯。不犯者。若先受請。<a class="t" id="t0697b10"></a>若有病。若置地與。若從人受取。若學家施<a class="t" id="t0697b11"></a>與後財物還多無犯彼學家財物還多。從<a class="t" id="t0697b12"></a>僧乞解學家羯磨。諸比丘白佛。佛言。若<a class="t" id="t0697b13"></a>彼學家財物還多。從僧乞解學家羯磨者。<a class="t" id="t0697b14"></a>僧應與作白二羯磨解。眾中應差堪能羯<a class="t" id="t0697b15"></a>磨者。如上當作如是白。大德僧聽。此羅閱<a class="t" id="t0697b16"></a>城中有一居士夫婦。得信為佛弟子。好施<a class="t" id="t0697b17"></a>財物竭盡。僧先與作學家羯磨。今財物還多。<a class="t" id="t0697b18"></a>從僧乞解學家羯磨。若僧時到僧忍聽。僧<a class="t" id="t0697b19"></a>今解學家羯磨白如是。大德僧聽。此羅閱<a class="t" id="t0697b20"></a>城中一居士家夫婦。得信為佛弟子。好<a class="t" id="t0697b21"></a>施財物竭盡。僧先與作學家羯磨。今財物還<a class="t" id="t0697b22"></a>多。從僧乞解學家羯磨。僧今與彼居士<a class="t" id="t0697b23"></a>解學家羯磨。誰諸長老忍。僧與彼居士解<a class="t" id="t0697b24"></a>學家羯磨者默然。誰不忍者說。僧已忍。與<a class="t" id="t0697b25"></a>彼居士解學家羯磨竟僧忍默然故。是事<a class="t" id="t0697b26"></a>如是持。時諸比丘皆疑。不敢受已解學家<a class="t" id="t0697b27"></a>羯磨居士食。白佛。佛言。自今已去聽諸比<a class="t" id="t0697b28"></a>丘受食無犯。無犯者。最初未制戒。癡狂心<a class="t" id="t0697b29"></a>亂痛惱所纏。<span class="rule-number">三竟</span></p>
<a class="t" id="t0697c01"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>