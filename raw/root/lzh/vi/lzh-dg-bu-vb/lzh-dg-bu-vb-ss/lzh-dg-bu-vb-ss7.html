<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-ss7">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Saṅghādisesa 7</span>
<span class="mirror-right">僧伽婆尸沙七</span> </h1>
</div>
<p>
<a class="sc" id="1"></a>
<a class="t-linehead" id="t-linehead0586b04"></a>
爾時世尊。在拘睒彌國瞿師羅園中。時優<a class="t" id="t0586b05"></a>填王。與尊者闡陀親友知識。語言。欲為汝<a class="t" id="t0586b06"></a>作屋隨意所好。何處有好地堪起房舍<a class="t" id="t0586b07"></a>亦任意作。報言大佳。爾時近拘睒彌城<a class="t" id="t0586b08"></a>有尼拘律神樹。多人往反象馬車乘止息其<a class="t" id="t0586b09"></a>下。時尊者闡陀往伐此樹作大屋。時諸居<a class="t" id="t0586b10"></a>士見皆譏嫌言。沙門釋子無有慚愧斷眾<a class="t" id="t0586b11"></a>生命。外自稱言我知正法。如是何有正<a class="t" id="t0586b12"></a>法。有如是好樹。多人往反象馬車乘止息<a class="t" id="t0586b13"></a>其下。而斫伐作大屋。時諸比丘聞。中有少<a class="t" id="t0586b14"></a>欲知足行頭陀樂學戒知慚愧者。嫌責闡<a class="t" id="t0586b15"></a>陀言。有如是好樹。多人往反象馬車乘止<a class="t" id="t0586b16"></a>息其下。云何斫伐作大屋。爾時諸比丘呵<a class="t" id="t0586b17"></a>已。往世尊所頭面禮足在一面坐。以此因<a class="t" id="t0586b18"></a>緣具白世尊。世尊爾時以此因緣集諸比<a class="t" id="t0586b19"></a>丘。知而故問闡陀。汝實爾不。答曰實爾。<a class="t" id="t0586b20"></a>世尊以無數方便呵責。汝所為非。非威儀<a class="t" id="t0586b21"></a>非沙門法非淨行非隨順行。所不應為。<a class="t" id="t0586b22"></a>有如是好樹。多人往返象馬車乘止息其<a class="t" id="t0586b23"></a>下。云何斫伐作大屋。汝不應斫伐神樹。若<a class="t" id="t0586b24"></a>斫伐得突吉羅。世尊以無數方便訶責已。<a class="t" id="t0586b25"></a>告諸比丘。闡陀癡人。多種有漏處最初犯戒。<a class="t" id="t0586b26"></a>自今已去為諸比丘結戒。集十句義乃至<a class="t" id="t0586b27"></a>正法久住。欲說戒者當如是說。若比丘欲<a class="t" id="t0586b28"></a>作大房有主為己作。當將餘比丘往指授<a class="t" id="t0586b29"></a>處所。彼比丘應指授處所無難處無妨處。若<a class="t" id="t0586c01"></a>比丘有難處妨處作大房有主為己作。不<a class="t" id="t0586c02"></a>將餘比丘往看指授處所僧伽婆尸沙。比<a class="t" id="t0586c03"></a>丘義如上大者多用財物。房者屋也。有主<a class="t" id="t0586c04"></a>者若一若二若眾多人。為己者自為己身作。<a class="t" id="t0586c05"></a>難處者師子虎狼熊羆下至蟻子。若比丘不<a class="t" id="t0586c06"></a>為彼所嬈者應平治地。若有樹株若有<a class="t" id="t0586c07"></a>石若有刺棘應除去。若有坑坎泥水應填<a class="t" id="t0586c08"></a>滿平治。若畏水應設提防若有人識認<a class="t" id="t0586c09"></a>者應先斷了。是謂無難處。無妨處者中間<a class="t" id="t0586c10"></a>容草車迴轉是謂無妨處。彼比丘作無難<a class="t" id="t0586c11"></a>無妨處竟。應至僧中偏露右肩脫革屣<a class="t" id="t0586c12"></a>禮上座足胡跪合掌作如是白。大德僧聽。<a class="t" id="t0586c13"></a>我某甲比丘欲作大房有主自為己。今從<a class="t" id="t0586c14"></a>僧乞指授無難無妨處。如是第二第三<a class="t" id="t0586c15"></a>說。眾僧應觀察彼人。為可信不。有智慧<a class="t" id="t0586c16"></a>不。若有信有智慧。即信彼應與羯磨。若<a class="t" id="t0586c17"></a>無信無智慧應舉眾往。若遣有信有智慧<a class="t" id="t0586c18"></a>者往指授處所。若彼處所有難有妨處不應<a class="t" id="t0586c19"></a>指授若有難無妨處亦不應指授若無難<a class="t" id="t0586c20"></a>有妨處亦不應指授。若無難無妨處應與<a class="t" id="t0586c21"></a>指授應作如是指授。眾中應差堪能羯磨<a class="t" id="t0586c22"></a>者。如上應作如是白。大德僧聽。此某甲比<a class="t" id="t0586c23"></a>丘欲作大房有主自為己。今從僧乞指授<a class="t" id="t0586c24"></a>無難無妨處。若僧時到僧忍聽。與某甲比丘<a class="t" id="t0586c25"></a>指授無難無妨處。白如是。大德僧聽。此某<a class="t" id="t0586c26"></a>甲比丘作大房有主自為己。從僧乞指授<a class="t" id="t0586c27"></a>無難無妨處。今僧與某甲比丘指授無難無<a class="t" id="t0586c28"></a>妨處。誰諸大德忍。僧與某甲比丘指授無<a class="t" id="t0586c29"></a>難無妨處者默然。誰不忍者說僧已忍。與<a class="t" id="t0587a01"></a>某甲比丘指授無難無妨處竟。僧忍默然故<a class="t" id="t0587a02"></a>是事如是持。彼作房者應知初安石安土<a class="t" id="t0587a03"></a>墼泥摶。是房竟者乃至泥治訖者是也。若<a class="t" id="t0587a04"></a>僧不差指授有難有妨處一僧伽婆尸<a class="t" id="t0587a05"></a>沙二突吉羅。僧不處分有難無妨處一僧伽<a class="t" id="t0587a06"></a>婆尸沙一突吉羅。僧不處分無難有妨處一<a class="t" id="t0587a07"></a>僧伽婆尸沙一突吉羅。僧處分有難有妨處<a class="t" id="t0587a08"></a>二突吉羅。僧處分有難無妨處一突吉羅。僧<a class="t" id="t0587a09"></a>處分無難有妨處一突吉羅。僧不處分無難<a class="t" id="t0587a10"></a>無妨處一僧伽婆尸沙。若比丘僧不處分<a class="t" id="t0587a11"></a>有難有妨處。起大房有主自為己作竟<a class="t" id="t0587a12"></a>一僧伽婆尸沙二突吉羅。作而不成者一偷<a class="t" id="t0587a13"></a>蘭遮二突吉羅。若教人作成者一僧伽婆尸<a class="t" id="t0587a14"></a>沙二突吉羅。作而不成者一偷蘭遮二突吉<a class="t" id="t0587a15"></a>羅。為他起房竟者一偷蘭遮二突吉羅。作而<a class="t" id="t0587a16"></a>不竟者三突吉羅。僧不處分作不處分想僧<a class="t" id="t0587a17"></a>伽婆尸沙。僧不處分生疑偷蘭遮。僧不處分<a class="t" id="t0587a18"></a>作處分想偷蘭遮。僧處分作不處分想偷蘭<a class="t" id="t0587a19"></a>遮。僧處分生疑偷蘭遮。有難有難想有妨有<a class="t" id="t0587a20"></a>妨想各五句亦如是。比丘尼偷蘭遮。式叉摩<a class="t" id="t0587a21"></a>那沙彌沙彌尼突吉羅。是謂為犯不犯者。僧<a class="t" id="t0587a22"></a>處分無難處無妨處作。為僧為佛圖講堂草<a class="t" id="t0587a23"></a>庵葉庵小容身屋。為多人作屋不犯。不犯<a class="t" id="t0587a24"></a>者。最初未制戒。癡狂心亂痛惱所纏。<span class="rule-number">七竟</span></p>
<a class="t" id="t0587a25"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>