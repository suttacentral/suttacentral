<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-ss11">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Saṅghādisesa 11</span>
<span class="mirror-right">僧伽婆尸沙一十一</span> </h1>
</div>
<p>
<a class="sc" id="1"></a>
<a class="t-linehead" id="t-linehead0595c02"></a>
佛在羅閱祇耆闍崛山中。時提婆達故執此<a class="t" id="t0595c03"></a>五法。復往教諸比丘言。世尊以無數方便<a class="t" id="t0595c04"></a>常歎說頭陀少欲知足樂出離者。盡形壽乞<a class="t" id="t0595c05"></a>食。著糞掃衣。露坐。不食酥鹽。不食魚及<a class="t" id="t0595c06"></a>肉。時諸比丘語提婆達言。汝莫破和合僧。<a class="t" id="t0595c07"></a>莫住破僧法堅持不捨。何以故。與僧和<a class="t" id="t0595c08"></a>合歡喜不諍同一水乳。於佛法中有增益<a class="t" id="t0595c09"></a>安樂住。時提婆達伴黨方便助破和合僧比<a class="t" id="t0595c10"></a>丘語諸比丘言。汝莫呵提婆達所說。提婆<a class="t" id="t0595c11"></a>達是法語比丘律語比丘。提婆達所說我等<a class="t" id="t0595c12"></a>忍可。諸比丘聞。中有少欲知足行頭陀樂<a class="t" id="t0595c13"></a>學戒知慚愧者。嫌責提婆達伴黨比丘。汝<a class="t" id="t0595c14"></a>等云何言。提婆達是法語比丘律語比丘。提<a class="t" id="t0595c15"></a>婆達所說我等忍可。諸比丘嫌責已。往世<a class="t" id="t0595c16"></a>尊所。頭面禮足在一面坐。以此因緣具白<a class="t" id="t0595c17"></a>世尊。世尊以此因緣集比丘僧。無數方便<a class="t" id="t0595c18"></a>呵責提婆達伴黨比丘。汝所為非。非威儀<a class="t" id="t0595c19"></a>非沙門法。非淨行非隨順行。所不應為。<a class="t" id="t0595c20"></a>云何語諸比丘言。莫呵提婆達所說。提婆<a class="t" id="t0595c21"></a>達是法語比丘律語比丘。提婆達所說我等<a class="t" id="t0595c22"></a>忍可。爾時世尊以無數方便呵責提婆達伴<a class="t" id="t0595c23"></a>黨比丘已。告諸比丘。聽僧與提婆達伴黨<a class="t" id="t0595c24"></a>比丘作呵諫。捨此法故白四羯磨。眾中當<a class="t" id="t0595c25"></a>差堪能羯磨者如上作如是白。大德僧<a class="t" id="t0595c26"></a>聽。此提婆達伴黨比丘。順從提婆達作如<a class="t" id="t0595c27"></a>是言。汝等諸比丘莫呵提婆達。何以故。提<a class="t" id="t0595c28"></a>婆達是法語比丘律語比丘。提婆達所說我<a class="t" id="t0595c29"></a>等忍可。若僧時到僧忍聽。僧今與提婆達伴<a class="t" id="t0596a01"></a>黨比丘作呵諫。捨此事故。汝等莫言提婆<a class="t" id="t0596a02"></a>達是法語比丘律語比丘。提婆達所說我等<a class="t" id="t0596a03"></a>忍可。然提婆達非法語比丘非律語比丘。<a class="t" id="t0596a04"></a>汝莫欲壞和合僧。汝等當助和合僧。大德。<a class="t" id="t0596a05"></a>與僧和合歡喜不諍同一水乳。於佛法中。<a class="t" id="t0596a06"></a>有增益安樂住。白如是。大德僧聽。此提婆<a class="t" id="t0596a07"></a>達伴黨比丘。順從提婆達作如是語。汝等<a class="t" id="t0596a08"></a>諸比丘莫呵提婆達。提婆達是法語比丘<a class="t" id="t0596a09"></a>律語比丘。提婆達所說我等忍可。僧今為提<a class="t" id="t0596a10"></a>婆達伴黨比丘作呵諫。捨此事故。大德。莫<a class="t" id="t0596a11"></a>作如是語。提婆達是法語比丘律語比丘。<a class="t" id="t0596a12"></a>提婆達所說我等忍可。而提婆達非法語比<a class="t" id="t0596a13"></a>丘非律語比丘。汝等莫壞和合僧。汝等當<a class="t" id="t0596a14"></a>助和合僧。大德。與僧和合歡喜不諍同一<a class="t" id="t0596a15"></a>水乳。於佛法中有增益安樂住。誰諸長老<a class="t" id="t0596a16"></a>忍。僧呵諫提婆達伴黨比丘。令捨此事者<a class="t" id="t0596a17"></a>默然。誰不忍者說。是初羯磨。第二第三亦<a class="t" id="t0596a18"></a>如是說。僧已忍。呵諫提婆達伴黨比丘令<a class="t" id="t0596a19"></a>捨此事竟。僧忍默然故。是事如是持。當作<a class="t" id="t0596a20"></a>如是呵諫提婆達伴黨比丘白四羯磨。諸比<a class="t" id="t0596a21"></a>丘白佛。佛告諸比丘。從今已去若有如是<a class="t" id="t0596a22"></a>伴黨。相助壞和合僧者。亦當作如是呵諫<a class="t" id="t0596a23"></a>白四羯磨。自今已去與諸比丘結戒。集十<a class="t" id="t0596a24"></a>句義乃至正法久住。欲說戒者當如是說。<a class="t" id="t0596a25"></a>若比丘有餘伴黨若一若二若三乃至無<a class="t" id="t0596a26"></a>數。彼比丘語是比丘。大德。莫諫此比丘。此<a class="t" id="t0596a27"></a>比丘是法語比丘律語比丘。此比丘所說我<a class="t" id="t0596a28"></a>等喜樂。此比丘所說我等忍可。彼比丘言。大<a class="t" id="t0596a29"></a>德。莫作是說言。此比丘法語比丘律語<a class="t" id="t0596b01"></a>比丘。此比丘所說我等喜樂。此比丘所說<a class="t" id="t0596b02"></a>我等忍可。然此比丘非法語比丘非律語比<a class="t" id="t0596b03"></a>丘。大德。莫欲破壞和合僧。汝等當樂欲和<a class="t" id="t0596b04"></a>合僧。大德。與僧和合歡喜不諍。同一師學<a class="t" id="t0596b05"></a>如水乳合。於佛法中有增益安樂住。是比<a class="t" id="t0596b06"></a>丘如是諫時堅持不捨。彼比丘應三諫。捨<a class="t" id="t0596b07"></a>是事故。乃至三諫捨者善。不捨者僧伽婆尸<a class="t" id="t0596b08"></a>沙。比丘義如上說。順從者有二順從。法順<a class="t" id="t0596b09"></a>從衣食順從。法順從者。以法教授增戒增心<a class="t" id="t0596b10"></a>增慧諷誦承受。衣食順從者。給與衣被飯<a class="t" id="t0596b11"></a>食床臥敷具病瘦醫藥。伴黨者若四若過四<a class="t" id="t0596b12"></a>人。助伴黨語者。若一若二若三若眾多。<a class="t" id="t0596b13"></a>若比丘作非法群黨語諸比丘言。大德。<a class="t" id="t0596b14"></a>汝莫諫此比丘。此比丘是法語比丘律語比<a class="t" id="t0596b15"></a>丘。此比丘所說我等忍可。汝莫作是語。此<a class="t" id="t0596b16"></a>比丘是法語比丘律語比丘。此比丘所說我<a class="t" id="t0596b17"></a>等忍可。而此比丘非法語比丘非律語比丘。<a class="t" id="t0596b18"></a>汝等莫壞和合僧。當助和合僧。大德。與僧<a class="t" id="t0596b19"></a>和合歡喜不諍同一水乳。於佛法中有增<a class="t" id="t0596b20"></a>益安樂住。可捨此事。勿為僧所呵更犯重<a class="t" id="t0596b21"></a>罪。若隨語者善。若不隨語者當白。白已當<a class="t" id="t0596b22"></a>語彼人言。我已白。餘有羯磨在。汝可捨此<a class="t" id="t0596b23"></a>事。勿為僧所呵更犯重罪。若隨語者善。<a class="t" id="t0596b24"></a>若不隨語者當作初羯磨。作初羯磨已<a class="t" id="t0596b25"></a>當語彼人言。我已白及初羯磨。餘有二羯<a class="t" id="t0596b26"></a>磨在。可捨此事。勿為僧所呵更犯重罪。<a class="t" id="t0596b27"></a>若隨語者善。不隨語者當作第二羯磨。<a class="t" id="t0596b28"></a>作第二羯磨已當語彼人言。已白二羯磨<a class="t" id="t0596b29"></a>竟餘有一羯磨在。汝可捨此事。勿為僧<a class="t" id="t0596c01"></a>所呵更犯重罪。若隨語者善。不隨語者作<a class="t" id="t0596c02"></a>三羯磨。作三羯磨竟僧伽婆尸沙。白竟二<a class="t" id="t0596c03"></a>羯磨捨者三偷蘭遮。白竟一羯磨捨者二偷<a class="t" id="t0596c04"></a>蘭遮。白竟捨者一偷蘭遮作白未竟捨者<a class="t" id="t0596c05"></a>突吉羅。若未白一切隨破僧伴黨盡突吉<a class="t" id="t0596c06"></a>羅。若比丘諫群黨比丘時。更有餘比丘<a class="t" id="t0596c07"></a>語莫捨。此比丘偷蘭遮。若未作呵諫突吉<a class="t" id="t0596c08"></a>羅。若比丘諫群黨比丘時。比丘尼語堅持<a class="t" id="t0596c09"></a>莫捨者尼偷蘭遮。若未作諫尼言莫捨<a class="t" id="t0596c10"></a>者突吉羅。除比丘比丘尼。餘人教言。莫<a class="t" id="t0596c11"></a>捨盡突吉羅。比丘尼僧伽婆尸沙。式叉磨<a class="t" id="t0596c12"></a>那沙彌沙彌尼突吉羅。是謂為犯。不犯者<a class="t" id="t0596c13"></a>初語時捨。非法別眾。非法和合眾。法別<a class="t" id="t0596c14"></a>眾。法相似別眾。法相似和合眾。非法非律<a class="t" id="t0596c15"></a>非佛所教。若一切未作呵諫不犯。不犯<a class="t" id="t0596c16"></a>者。最初未制戒。癡狂心亂痛惱所纏。<span class="rule-number">十一竟</span></p>
<a class="t" id="t0596c17"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>