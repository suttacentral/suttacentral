<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-pc72">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pācittiya 72</span><span class="mirror-right">波逸提七十二</span>
</h1>
</div>
<p>
<a class="sc" id="1"></a>
<a class="t-linehead" id="t-linehead0685c07"></a>
爾時佛在舍衛國祇樹給孤獨園。爾時有<a class="t" id="t0685c08"></a>眾多比丘。共集在一處。誦正法誦毘尼。時<a class="t" id="t0685c09"></a>六群比丘自相謂言。此比丘等集在一處。誦<a class="t" id="t0685c10"></a>正法誦毘尼。彼諸比丘誦律通利必當數<a class="t" id="t0685c11"></a>數舉我罪。我今寧可往語彼比丘。長老何<a class="t" id="t0685c12"></a>用此雜碎戒為。若欲誦者。當誦四事。若<a class="t" id="t0685c13"></a>必欲誦者。當誦四事十三事。餘者不應誦。<a class="t" id="t0685c14"></a>何以故。汝等若誦者。使人懷疑憂惱。時六<a class="t" id="t0685c15"></a>群比丘。便往語彼比丘言。長老何用誦此<a class="t" id="t0685c16"></a>雜碎戒為。若欲誦者。當誦四事。若必欲<a class="t" id="t0685c17"></a>誦者。當誦四事十三事。餘者不應誦。何以<a class="t" id="t0685c18"></a>故。說是戒時。令人懷疑憂惱。餘比丘即觀<a class="t" id="t0685c19"></a>察。此六群比丘欲滅法故作是語耳。時諸<a class="t" id="t0685c20"></a>比丘聞。其中有少欲知足行頭陀樂學戒<a class="t" id="t0685c21"></a>知慚愧者。嫌責六群比丘言。云何汝等。<a class="t" id="t0685c22"></a>欲滅法故作如是語耶。爾時諸比丘往世<a class="t" id="t0685c23"></a>尊所。頭面禮足在一面坐。以此因緣具白<a class="t" id="t0685c24"></a>世尊。世尊爾時以此因緣集比丘僧。呵責<a class="t" id="t0685c25"></a>六群比丘言。汝所為非。非威儀非沙門法<a class="t" id="t0685c26"></a>非淨行非隨順行。所不應為。云何汝等。<a class="t" id="t0685c27"></a>欲滅法故作如是語耶。世尊以無數方便<a class="t" id="t0685c28"></a>呵責六群比丘已告諸比丘。此癡人多種有<a class="t" id="t0685c29"></a>漏處最初犯戒。自今已去與比丘結戒。集十<a class="t" id="t0686a01"></a>句義乃至正法久住。欲說戒者當如是說。<a class="t" id="t0686a02"></a>若比丘說戒時作是語。大德。何用說是雜碎<a class="t" id="t0686a03"></a>戒為說是戒時令人惱愧懷疑。輕呵戒。<a class="t" id="t0686a04"></a>故波逸提。比丘義如上。彼比丘。若自說戒<a class="t" id="t0686a05"></a>時。若他說時。若誦時。作如是語。長老。何用<a class="t" id="t0686a06"></a>誦此雜碎戒為。若欲誦者。當誦四事。若<a class="t" id="t0686a07"></a>必誦者。當誦四事十三事。何以故。若誦是<a class="t" id="t0686a08"></a>戒時。令人懷疑惱愧。說而了了者波逸提。<a class="t" id="t0686a09"></a>不了了者突吉羅。毀呰毘尼者波逸提。毀<a class="t" id="t0686a10"></a>呰阿毘曇者突吉羅。及餘契經毀呰者突吉<a class="t" id="t0686a11"></a>羅。比丘尼波逸提。式叉摩那沙彌沙彌尼突<a class="t" id="t0686a12"></a>吉羅。是謂為犯。不犯者。若語言。先誦阿毘<a class="t" id="t0686a13"></a>曇然後誦律。先誦餘契經然後誦律。若<a class="t" id="t0686a14"></a>有病者須差然後誦律。當勤求方便。於<a class="t" id="t0686a15"></a>佛法中成四沙門果。然後當誦律。不欲<a class="t" id="t0686a16"></a>滅法故作是語。或戲笑語或疾疾語或夢中<a class="t" id="t0686a17"></a>語或獨語。欲說此乃錯說彼無犯。無犯者。<a class="t" id="t0686a18"></a>最初未制戒。癡狂心亂痛惱所纏。<span class="rule-number">七十二竟</span></p>
<a class="t" id="t0686a19"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>