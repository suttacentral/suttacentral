<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-pc5">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pācittiya 5</span><span class="mirror-right">波逸提 五</span>
</h1>
</div>
<p>
<a class="sc" id="1"></a>
<a class="t-linehead" id="t-linehead0638a28"></a>
爾時世尊在曠野城。六群比丘與諸長者共<a class="t" id="t0638a29"></a>在講堂止住。時六群中有一人。散亂心睡<a class="t" id="t0638b01"></a>眠無所覺知。小轉側形體發露。時有比丘<a class="t" id="t0638b02"></a>以衣覆已。復更轉側露形。一比丘復以衣<a class="t" id="t0638b03"></a>覆之。尋復轉側而形起。時諸長者見已。便<a class="t" id="t0638b04"></a>生譏嫌大笑調弄。時眠比丘心懷慚愧無<a class="t" id="t0638b05"></a>顏。諸比丘亦慚愧。其中有少欲知足知慚<a class="t" id="t0638b06"></a>愧行頭陀樂學戒者。譏嫌此比丘言。云<a class="t" id="t0638b07"></a>何六群比丘。與諸長者共止宿耶。時諸比<a class="t" id="t0638b08"></a>丘即往世尊所。頭面禮足在一面坐。以此<a class="t" id="t0638b09"></a>因緣具白世尊。世尊爾時以此因緣集諸<a class="t" id="t0638b10"></a>比丘。呵責六群比丘。汝所為非。非威儀非<a class="t" id="t0638b11"></a>沙門法非淨行非隨順行。所不應為。云<a class="t" id="t0638b12"></a>何六群比丘。與諸長者共止宿耶。以無數<a class="t" id="t0638b13"></a>方便呵責六群比丘已告諸比丘言。此六<a class="t" id="t0638b14"></a>群比丘癡人。多種有漏處最初犯戒。自今已<a class="t" id="t0638b15"></a>去與比丘結戒。集十句義乃至正法久住。<a class="t" id="t0638b16"></a>欲說戒者當如是說。若比丘與未受大戒<a class="t" id="t0638b17"></a>人共宿波逸提。如是世尊與比丘結戒。爾<a class="t" id="t0638b18"></a>時佛在拘睒毘國。諸比丘如是言。佛不聽<a class="t" id="t0638b19"></a>我曹與未受大戒人共宿。當遣羅云出去。<a class="t" id="t0638b20"></a>時羅云無屋住往廁上宿。時佛知之。往<a class="t" id="t0638b21"></a>詣廁所作謦欬聲。時羅云亦復謦欬。世尊知<a class="t" id="t0638b22"></a>而故問。此中有誰。羅云答言。我是羅云。復<a class="t" id="t0638b23"></a>問汝在此中作何等耶。答言。諸比丘言。<a class="t" id="t0638b24"></a>不得與未受具戒人共宿驅我出。世尊即<a class="t" id="t0638b25"></a>便言。云何愚癡比丘。無有慈心乃驅小兒<a class="t" id="t0638b26"></a>出。是佛子不護我意耶。即便授指與之令<a class="t" id="t0638b27"></a>捉。將來自入住房共止一宿。明日清旦集<a class="t" id="t0638b28"></a>諸比丘告言。汝等無慈心乃驅出小兒。是<a class="t" id="t0638b29"></a>佛子不護我意耶。自今已去聽諸比丘與<a class="t" id="t0638c01"></a>未受大戒人共二宿。若至三宿。明相未出<a class="t" id="t0638c02"></a>時應起避去。若至第四宿。若自去若使未<a class="t" id="t0638c03"></a>受戒人去。自今已去當如是說戒。若比丘<a class="t" id="t0638c04"></a>與未受大戒人共宿。過二宿至三宿波逸<a class="t" id="t0638c05"></a>提。比丘義如上說。未受戒人者。除比丘比<a class="t" id="t0638c06"></a>丘尼。餘未受大戒人是。同室宿者如前說。若<a class="t" id="t0638c07"></a>比丘先至。未受大戒人後至。未受戒人前<a class="t" id="t0638c08"></a>至。比丘後至。或二人俱至。若<span class="gaiji">脇
<!--gaiji,脅,1[月*劦],2&#x8107;,3-->
</span>著地犯。若<a class="t" id="t0638c09"></a>小轉側亦犯。若天男阿須羅男。乾闥婆男。<a class="t" id="t0638c10"></a>夜叉男。餓鬼男。及與畜生中能變化者不能<a class="t" id="t0638c11"></a>變化者。共過二宿三宿突吉羅。比丘尼波<a class="t" id="t0638c12"></a>逸提。式叉摩那沙彌沙彌尼突吉羅。是謂為<a class="t" id="t0638c13"></a>犯。不犯者。若比丘先不知在彼住。而未受<a class="t" id="t0638c14"></a>戒人在後至。若未受戒人在前至。比丘在<a class="t" id="t0638c15"></a>後至。若屋上有覆無四障。或盡覆而半障。<a class="t" id="t0638c16"></a>或有盡障而少覆。或半障半覆。或少障少<a class="t" id="t0638c17"></a>覆。若空露地。若坐若經行不犯若頭眩倒<a class="t" id="t0638c18"></a>地。若病臥。或為強力所執。若為繫閉。若<a class="t" id="t0638c19"></a>命難淨行難是為不犯。不犯者。最初未制<a class="t" id="t0638c20"></a>戒。癡狂心亂痛惱所纏。<span class="rule-number">五竟</span></p>
<a class="t" id="t0638c21"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>