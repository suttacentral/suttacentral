<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-pc22">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pācittiya 22</span><span class="mirror-right">波逸提之二十二</span>
</h1>
</div>
<a class="t-juannumber" id="juan-13"></a>
<p class="suttainfo">
<span class="t-juanname">四分律卷第十三<span class="t-note">（初分之十三）</span><a class="t" id="t0649c08"></a><a class="t" id="t0649c09"></a></span><br>
<span class="t-byline">姚秦罽賓三藏佛陀耶舍<a class="t" id="t0649c10"></a>共竺佛念等譯</span><a class="t" id="t0649c11"></a><br>
<span class="t-headname">◎九十單提法三</span><a class="t" id="t0649c12"></a></p>
<p>
<a class="sc" id="1"></a>
<a class="t-linehead" id="t-linehead0649c12"></a>
爾時佛在舍衛國祇樹給孤獨園。時尊者難<a class="t" id="t0649c13"></a>陀。為眾僧所差教授比丘尼。教授比丘尼<a class="t" id="t0649c14"></a>已默然而住。爾時大愛道語言。尊者難陀。我<a class="t" id="t0649c15"></a>等欲得聞法。願更與我等說。爾時尊者難<a class="t" id="t0649c16"></a>陀。與說法已默然而住。大愛道復重請言。<a class="t" id="t0649c17"></a>我等欲得聞法願與我等說。時尊者難陀<a class="t" id="t0649c18"></a>好音聲為說法。聽者樂聞遂至日暮。時比<a class="t" id="t0649c19"></a>丘尼。出祇桓精舍往舍衛城。城門已閉不<a class="t" id="t0649c20"></a>得入門。即便依門外城塹中宿。晨旦門<a class="t" id="t0649c21"></a>開在前入城。時諸長者見已皆言。沙門釋子<a class="t" id="t0649c22"></a>無有慚恥無清淨行。自稱言我修正法。如<a class="t" id="t0649c23"></a>是有何正法。汝等皆觀此比丘尼。竟夜與<a class="t" id="t0649c24"></a>比丘共宿晝便放還。諸比丘聞已。眾中<a class="t" id="t0649c25"></a>有少欲知足行頭陀樂學戒知慚愧者<a class="t" id="t0649c26"></a>嫌責言。云何難陀。與比丘尼教誡乃至日<a class="t" id="t0649c27"></a>暮。使諸長者嫌責耶。諸比丘往世尊所。<a class="t" id="t0649c28"></a>頭面禮足在一面坐。以此因緣具白世<a class="t" id="t0649c29"></a>尊。世尊爾時以此因緣集比丘僧。知而故<a class="t" id="t0650a01"></a>問尊者難陀。汝實與比丘尼教誡至日暮<a class="t" id="t0650a02"></a>耶。答曰實爾。爾時世尊以無數方便呵責<a class="t" id="t0650a03"></a>難陀言。汝所為非。非威儀非沙門法非淨<a class="t" id="t0650a04"></a>行非隨順行。所不應為。云何難陀與比丘<a class="t" id="t0650a05"></a>尼說法教誡乃至日暮耶。呵責已告諸比丘。<a class="t" id="t0650a06"></a>此難陀癡人。多種有漏處最初犯戒。自今<a class="t" id="t0650a07"></a>已去與比丘結戒。集十句義乃至正法久<a class="t" id="t0650a08"></a>住。欲說戒者當如是說若比丘為僧差<a class="t" id="t0650a09"></a>教授比丘尼乃至日暮者波逸提。比丘義如<a class="t" id="t0650a10"></a>上。僧者一教授一羯磨。教授者眾僧中差<a class="t" id="t0650a11"></a>白二羯磨。彼比丘眾僧所差教授比丘尼。<a class="t" id="t0650a12"></a>應乃至日未暮當還。若比丘教授比丘尼<a class="t" id="t0650a13"></a>乃至日暮者波逸提。除教授若受經若誦經<a class="t" id="t0650a14"></a>若問若以餘事乃至日暮突吉羅。除比丘<a class="t" id="t0650a15"></a>尼已若為餘婦女誦經若受經若問若以餘<a class="t" id="t0650a16"></a>事至日暮突吉羅。若日暮日暮想波逸提。<a class="t" id="t0650a17"></a>日暮疑突吉羅。日暮不日暮想突吉羅。不日<a class="t" id="t0650a18"></a>暮日暮想突吉羅。不日暮疑突吉羅。比丘尼<a class="t" id="t0650a19"></a>突吉羅。式叉摩那沙彌沙彌尼突吉羅。是謂<a class="t" id="t0650a20"></a>為犯。不犯者。教授比丘尼日未暮便休。除<a class="t" id="t0650a21"></a>婦女已若為餘人若教誦經受經若問若<a class="t" id="t0650a22"></a>以餘事不犯。若船濟處說法比丘尼聽。若<a class="t" id="t0650a23"></a>與賈客共行夜說法。若至比丘尼寺中說<a class="t" id="t0650a24"></a>法。若說戒日來在眾中請教授人值說<a class="t" id="t0650a25"></a>法便聽無犯。無犯者。最初未制戒。癡狂心<a class="t" id="t0650a26"></a>亂痛惱所纏。<span class="rule-number">二十二竟</span></p>
<a class="t" id="t0650a27"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>