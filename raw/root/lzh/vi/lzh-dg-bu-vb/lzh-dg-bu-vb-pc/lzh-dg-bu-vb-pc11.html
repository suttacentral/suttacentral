<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-pc11">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pācittiya 11</span><span class="mirror-right">波逸提之一十一</span>
</h1>
</div>
<a class="t-juannumber" id="juan-12"></a>
<p class="suttainfo">
<span class="t-juanname">四分律卷第十二<span class="t-note">（初分之十二）</span><a class="t" id="t0641c03"></a><a class="t" id="t0641c04"></a></span><br>
<span class="t-byline">姚秦罽賓三藏佛陀耶舍<a class="t" id="t0641c05"></a>共竺佛念等譯</span><a class="t" id="t0641c06"></a><br>
<span class="t-headname">九十單提法二</span><a class="t" id="t0641c07"></a></p>
<p>
<a class="sc" id="1"></a>
<a class="t-linehead" id="t-linehead0641c07"></a>
◎爾時佛在曠野城。世尊以此因緣集諸<a class="t" id="t0641c08"></a>比丘僧告言。有一曠野比丘修治屋舍故<a class="t" id="t0641c09"></a>自斫樹耶。答曰。實斫。爾時世尊。以無數方<a class="t" id="t0641c10"></a>便呵責言。汝所為非。非威儀非沙門法非<a class="t" id="t0641c11"></a>淨行非隨順行。所不應為。云何修治屋<a class="t" id="t0641c12"></a>舍故自斫樹耶。世尊以無數方便呵責已<a class="t" id="t0641c13"></a>告諸比丘。此癡人多種有漏處最初犯戒。自<a class="t" id="t0641c14"></a>今已去與比丘結戒。集十句義乃至正法<a class="t" id="t0641c15"></a>久住。欲說戒者當如是說。若比丘壞鬼神<a class="t" id="t0641c16"></a>村波逸提。比丘義如上說。鬼者非人是。村<a class="t" id="t0641c17"></a>者一切草木是。若斫截墮故名壞。村有五<a class="t" id="t0641c18"></a>種。有根種枝種節生種覆羅種子子種。根種<a class="t" id="t0641c19"></a>者。呵梨陀薑憂尸羅貿他致吒盧揵陀樓及<a class="t" id="t0641c20"></a>餘根所生種者是。枝種者。柳舍摩羅婆羅<a class="t" id="t0641c21"></a>醯他及餘枝種等是。節生種者。蘇蔓那華蘇<a class="t" id="t0641c22"></a>羅婆蒱醯那羅勒蓼及餘節生種者是。覆羅<a class="t" id="t0641c23"></a>種者。甘蔗竹葦藕根及餘覆羅生種者是。<a class="t" id="t0641c24"></a>子子種者。子還生子者是。若生生想。自斷<a class="t" id="t0641c25"></a>若教他斷若自炒教他炒自煮教他煮波<a class="t" id="t0641c26"></a>逸提。若生疑。若自斷教他斷自炒教他炒<a class="t" id="t0641c27"></a>自煮教他煮突吉羅。生非生想。若自斷教<a class="t" id="t0641c28"></a>他斷乃至煮突吉羅。非生生想。若自斷教<a class="t" id="t0641c29"></a>他斷乃至煮亦突吉羅非生疑。若自斷<a class="t" id="t0642a01"></a>教他斷。乃至煮亦突吉羅。草木七種色。青黃<a class="t" id="t0642a02"></a>赤白黑縹紫色。生草木作生草木想。若自<a class="t" id="t0642a03"></a>斷教他斷乃至煮波逸提。生草木疑。若自斷<a class="t" id="t0642a04"></a>教他斷。乃至煮突吉羅。生草木非生草木想。<a class="t" id="t0642a05"></a>若自斷教他斷乃至煮突吉羅。非生草木生<a class="t" id="t0642a06"></a>草木想。若自斷教他斷乃至煮突吉羅。非<a class="t" id="t0642a07"></a>生草木疑。若自斷教他斷乃至煮突吉羅。若<a class="t" id="t0642a08"></a>打撅著生樹上波逸提。若以火著生草<a class="t" id="t0642a09"></a>木上波逸提。若斷多分生草木波逸提。斷<a class="t" id="t0642a10"></a>半乾半生草木突吉羅。若不言看是知是<a class="t" id="t0642a11"></a>突吉羅。比丘尼波逸提。式叉摩那沙彌沙彌<a class="t" id="t0642a12"></a>尼突吉羅。是謂為犯。不犯者。言看是知是。<a class="t" id="t0642a13"></a>若斷枯乾草木。若於生草木上曳材曳竹<a class="t" id="t0642a14"></a>正蘺障。若撥墼石。若取牛屎。若生草覆<a class="t" id="t0642a15"></a>道以杖披遮令開。若以瓦石柱之而斷傷<a class="t" id="t0642a16"></a>草木。若除經行地上。若掃經行來往處地。<a class="t" id="t0642a17"></a>誤撥斷生草木。若以杖築地撥生草木斷<a class="t" id="t0642a18"></a>無犯。無犯者。最初未制戒。癡狂心亂痛惱<a class="t" id="t0642a19"></a>所纏。<span class="rule-number">十一竟</span></p>
<a class="t" id="t0642a20"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>