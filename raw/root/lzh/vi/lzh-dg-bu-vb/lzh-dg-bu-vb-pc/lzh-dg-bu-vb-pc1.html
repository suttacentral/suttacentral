<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-pc1">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pācittiya 1</span><span class="mirror-right">波逸提 一</span>
</h1>
</div>
<a class="t-juannumber" id="juan-11"></a>
<p class="suttainfo">
<span class="t-juanname">四分律卷第十一<span class="t-note">（初分之十一）</span></span><a class="t" id="t0634a05"></a><a class="t" id="t0634a06"></a><br>
<span class="t-byline">姚秦罽賓三藏佛陀耶舍<a class="t" id="t0634a07"></a>共竺佛念等譯</span><a class="t" id="t0634a08"></a><br>
<span class="t-headname">九十單提法一</span><a class="t" id="t0634a09"></a></p>
<p>
<a class="sc" id="1"></a>
<a class="t-linehead" id="t-linehead0634a09"></a>
爾時佛在釋翅瘦迦維羅衛尼拘類園中。<a class="t" id="t0634a10"></a>爾時釋種中有釋迦子。字象力。善能談論。<a class="t" id="t0634a11"></a>常與外道梵志論議。若不如時便違反前<a class="t" id="t0634a12"></a>語若僧中問是語時即復違反前語。於眾<a class="t" id="t0634a13"></a>中知而妄語。諸梵志等譏嫌言。沙門釋子<a class="t" id="t0634a14"></a>無有慚愧常作妄語。而自稱言。我行正法。<a class="t" id="t0634a15"></a>如今有何正法。論議不如時便違反前語。<a class="t" id="t0634a16"></a>於眾僧中問時復違反前語。於眾中知而<a class="t" id="t0634a17"></a>妄語。諸比丘聞。其中有少欲知足行頭陀<a class="t" id="t0634a18"></a>樂學戒知慚愧者。呵責象力釋子。汝云何<a class="t" id="t0634a19"></a>與梵志共論議。設不如時便自違反前語。<a class="t" id="t0634a20"></a>於眾僧中問即復違反前語。於眾僧中知<a class="t" id="t0634a21"></a>而妄語耶。時諸比丘往世尊所。頭面禮足<a class="t" id="t0634a22"></a>在一面坐。以此因緣具白世尊。世尊爾<a class="t" id="t0634a23"></a>時以此因緣集比丘僧。呵責象力比丘。汝<a class="t" id="t0634a24"></a>所為非。非威儀非沙門法非淨行非隨順<a class="t" id="t0634a25"></a>行。所不應為。云何象力比丘。與梵志共論<a class="t" id="t0634a26"></a>議。設不如時便違反前語。於眾僧中問即<a class="t" id="t0634a27"></a>復違反前語。於眾中知而妄語耶。爾時世<a class="t" id="t0634a28"></a>尊。無數方便呵責象力比丘已告諸比丘。此<a class="t" id="t0634a29"></a>癡人多種有漏處最初犯戒。自今已去與比<a class="t" id="t0634b01"></a>丘結戒。集十句義乃至正法久住。欲說戒<a class="t" id="t0634b02"></a>者當如是說。若比丘知而妄語者波逸提。比<a class="t" id="t0634b03"></a>丘義如上。知而妄語者。不見言見不聞言聞。<a class="t" id="t0634b04"></a>不觸言觸不知言知。見言不見聞言不聞。<a class="t" id="t0634b05"></a>觸言不觸知言不知。見者眼識能見。聞者<a class="t" id="t0634b06"></a>耳識能聞。觸者三識能觸。鼻識舌識身識。知<a class="t" id="t0634b07"></a>者意識能知。不見者。除眼識餘五識是。不<a class="t" id="t0634b08"></a>聞者。除耳識餘五識是。不觸者。除三識餘<a class="t" id="t0634b09"></a>眼識耳識意識是。不知者。除意識餘五識是。<a class="t" id="t0634b10"></a>若不見不聞不觸不知。彼如是言。我見聞觸<a class="t" id="t0634b11"></a>知。知而妄語者波逸提。若不見不聞不觸不<a class="t" id="t0634b12"></a>知。是中見想聞想觸想知想。彼便言。我不見<a class="t" id="t0634b13"></a>不聞不觸不知。知而妄語者波逸提。若不見<a class="t" id="t0634b14"></a>不聞不觸不知。意中生疑。彼作是言。我無有<a class="t" id="t0634b15"></a>疑便言。我見我聞我觸我知。知而妄語者波<a class="t" id="t0634b16"></a>逸提。若不見不聞不觸不知。意中有疑。便<a class="t" id="t0634b17"></a>言。我是中無疑。便言。我不見不聞不觸不<a class="t" id="t0634b18"></a>知。知而妄語者波逸提。若不見不聞不觸不<a class="t" id="t0634b19"></a>知。意中無復疑。便言。我有疑我見我聞我<a class="t" id="t0634b20"></a>觸我知。知而妄語者波逸提。我不見我不聞<a class="t" id="t0634b21"></a>我不觸我不知。意中無疑。便言。我有疑我<a class="t" id="t0634b22"></a>不見不聞不觸不知。知而妄語者波逸提。此<a class="t" id="t0634b23"></a>應廣說。本作是念。我當妄語。妄語時自知<a class="t" id="t0634b24"></a>是妄語。妄語已知是妄語。故妄語波逸提。本<a class="t" id="t0634b25"></a>作是念。我當妄語。妄語時自知是妄語。妄<a class="t" id="t0634b26"></a>語竟不自憶作妄語。故妄語波逸提。本不<a class="t" id="t0634b27"></a>作是念。我當妄語。妄語時自知是妄語。妄<a class="t" id="t0634b28"></a>語竟知是妄語。故妄語波逸提。本不作妄<a class="t" id="t0634b29"></a>語意。妄語時知是妄語。妄語已不憶是妄<a class="t" id="t0634c01"></a>語。故妄語波逸提。所見異所忍異本所欲異<a class="t" id="t0634c02"></a>所觸異所想異所心異。如此諸事皆是妄語。<a class="t" id="t0634c03"></a>於大眾中知而妄語者波逸提。說而了了<a class="t" id="t0634c04"></a>者波逸提。說而不了了者突吉羅。說戒時乃<a class="t" id="t0634c05"></a>至三問憶念罪而不說者突吉羅。比丘尼波<a class="t" id="t0634c06"></a>逸提。式叉摩那沙彌沙彌尼突吉羅。是謂<a class="t" id="t0634c07"></a>為犯。不犯者。不見言不見。不聞言不聞。不<a class="t" id="t0634c08"></a>觸言不觸。不知言不知。見言見聞言聞。<a class="t" id="t0634c09"></a>觸言觸知言知。意有見想便說者不犯。<a class="t" id="t0634c10"></a>不犯者。最初未制戒。癡狂心亂痛惱所纏<a class="t" id="t0634c11"></a>。<span class="rule-number">一竟</span></p>
<a class="t" id="t0634c12"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>