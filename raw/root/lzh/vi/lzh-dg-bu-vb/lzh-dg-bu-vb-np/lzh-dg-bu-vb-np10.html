<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-np10">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Nissaggiya Pācittiya 10</span>
<span class="mirror-right">尼薩耆波逸提一十</span> </h1>
</div>
<p>
<a class="sc" id="1"></a>
<a class="t-linehead" id="t-linehead0612b28"></a>
爾時佛在舍衛國祇樹給孤獨園。時羅閱<a class="t" id="t0612b29"></a>城中有一大臣。與跋難陀釋子親友。數數<a class="t" id="t0612c01"></a>往來。遣使持衣價語言。跋難陀釋子是我<a class="t" id="t0612c02"></a>知舊常所敬重持是衣價買如是衣與。時<a class="t" id="t0612c03"></a>彼使持衣價至僧伽藍中。到跋難陀所如<a class="t" id="t0612c04"></a>是言。善哉汝是大福德人。問言。汝以何事<a class="t" id="t0612c05"></a>言我福德人。報言。羅閱城中有一大臣。遣<a class="t" id="t0612c06"></a>我持此衣價來買如是衣與汝。復問實<a class="t" id="t0612c07"></a>爾不。報言實爾。跋難陀即問言。大臣家在何<a class="t" id="t0612c08"></a>處門戶那向。答言。家在某處門戶向某方。<a class="t" id="t0612c09"></a>跋難陀言。實如汝所言。此是我知舊檀越<a class="t" id="t0612c10"></a>常供養承事我。時舍衛城中復有一長者。<a class="t" id="t0612c11"></a>與跋難陀親舊數數來往。時跋難陀釋子即<a class="t" id="t0612c12"></a>將此使入舍衛城。詣彼長者家語言。羅閱<a class="t" id="t0612c13"></a>城中有一大臣。遣此使持衣價來與我作<a class="t" id="t0612c14"></a>衣。願為掌之。居士即為掌之。大臣<a class="t" id="t0612c15"></a>於異時問使人言。我前遣使持衣價與<a class="t" id="t0612c16"></a>跋難陀。作衣竟為與我著不。使人報言不<a class="t" id="t0612c17"></a>著。大臣更遣使語跋難陀言。我先遣使送<a class="t" id="t0612c18"></a>衣價與汝。竟不著我衣何用為。今可送<a class="t" id="t0612c19"></a>來。時跋難陀聞此語已。即疾疾至彼長者<a class="t" id="t0612c20"></a>家語言。我前所寄衣價。我今須衣可與我<a class="t" id="t0612c21"></a>作衣。時舍衛城中諸長者集會。先有制。其<a class="t" id="t0612c22"></a>有不至者罰錢五百。長者報言。此大會法有<a class="t" id="t0612c23"></a>制。其有不至者罰錢五百。我今暫往赴之。<a class="t" id="t0612c24"></a>大德小待我赴會還。勿令我輸錢五百。跋<a class="t" id="t0612c25"></a>難陀報言。不得爾。先持衣價與我作衣。<a class="t" id="t0612c26"></a>時長者持衣價為作衣竟。會坐已罷。時眾<a class="t" id="t0612c27"></a>人以其不到即罰錢五百。時長者譏嫌言。<a class="t" id="t0612c28"></a>沙門釋子乃令眾人罰我錢五百。時舍衛城<a class="t" id="t0612c29"></a>中有諸居士。不信佛法眾者盡共譏嫌言。<a class="t" id="t0613a01"></a>沙門釋子不知止足無有慚愧。外自稱言<a class="t" id="t0613a02"></a>我知正法。如是何有正法。乃令居士不<a class="t" id="t0613a03"></a>赴集會輸錢五百。自今已去不應親近禮<a class="t" id="t0613a04"></a>拜問訊承事供養。諸比丘聞。中有少欲知足<a class="t" id="t0613a05"></a>行頭陀樂學戒知慚愧者。呵責跋難陀。<a class="t" id="t0613a06"></a>云何汝乃令眾人罰長者錢五百。往至世尊<a class="t" id="t0613a07"></a>所。頭面禮足具白世尊。世尊以此因緣集<a class="t" id="t0613a08"></a>比丘僧。以無數方便呵責跋難陀言。汝所<a class="t" id="t0613a09"></a>為非。非威儀非沙門法非淨行非隨順<a class="t" id="t0613a10"></a>行。所不應為。云何跋難陀乃使長者為眾<a class="t" id="t0613a11"></a>人罰錢五百。時世尊以無數方便呵責跋<a class="t" id="t0613a12"></a>難陀已。告諸比丘。此癡人。多種有漏處最<a class="t" id="t0613a13"></a>初犯戒。自今已去與比丘結戒。集十句義<a class="t" id="t0613a14"></a>乃至正法久住。欲說戒者當如是說。若比<a class="t" id="t0613a15"></a>丘若王若大臣若婆羅門若居士居士婦。遣<a class="t" id="t0613a16"></a>使為比丘送衣價。持如是衣價與某甲<a class="t" id="t0613a17"></a>比丘。彼使人至比丘所語比丘言。大德。今<a class="t" id="t0613a18"></a>為汝故送是衣價受取。是比丘應語彼使<a class="t" id="t0613a19"></a>如是言。我不應受此衣價。我若須衣合時<a class="t" id="t0613a20"></a>清淨當受。彼使語比丘言。大德有執事人<a class="t" id="t0613a21"></a>不須衣比丘應語言有。若僧伽藍民若優婆<a class="t" id="t0613a22"></a>塞。此是比丘執事人。常為諸比丘執事。時彼<a class="t" id="t0613a23"></a>使往至執事人所。與衣價已。還至比丘<a class="t" id="t0613a24"></a>所作如是言。大德。所示某甲執事人。我已<a class="t" id="t0613a25"></a>與衣價。大德知時往彼當得衣。須衣比丘<a class="t" id="t0613a26"></a>當往執事人所若二反三反為作憶念。應語<a class="t" id="t0613a27"></a>言。我須衣。若二反三反為作憶念。若得衣<a class="t" id="t0613a28"></a>者善。若不得衣。四反五反六反在前默然<a class="t" id="t0613a29"></a>立。若四反五反六反在前默然住得衣者<a class="t" id="t0613b01"></a>善。若不得衣。過是求得衣者。尼薩耆波逸<a class="t" id="t0613b02"></a>提。若不得衣。從所得衣價處。若自往若遣<a class="t" id="t0613b03"></a>使往語言。汝先遣使持衣價與某甲比丘。<a class="t" id="t0613b04"></a>是比丘竟不得。汝還取莫使失此是時。比<a class="t" id="t0613b05"></a>丘義如上。王者。得自在無所屬。大臣者。在<a class="t" id="t0613b06"></a>王左右。婆羅門者。有生婆羅門。居士者。除<a class="t" id="t0613b07"></a>王王大臣婆羅門。諸在家者是。居士婦者。<a class="t" id="t0613b08"></a>亦在家婦人。衣價者如上。衣者。有十種如<a class="t" id="t0613b09"></a>上。憶念者。若執事人。若在家若在市若在<a class="t" id="t0613b10"></a>作處。至彼處二反三反語言。我今須衣與<a class="t" id="t0613b11"></a>我作衣。為作憶念者是。若二反三反為作<a class="t" id="t0613b12"></a>憶念。得衣者善。若不得衣。四反五反六反<a class="t" id="t0613b13"></a>往在前默然立。在前立者。彼執事人若在家<a class="t" id="t0613b14"></a>若在市若作處。至彼前默然立。若執事人<a class="t" id="t0613b15"></a>問言。汝何緣在此立。比丘報言。汝自知之。<a class="t" id="t0613b16"></a>若彼人言我不知。若有餘人知者。比丘當<a class="t" id="t0613b17"></a>語言。彼人知之。若比丘作一語破二反默<a class="t" id="t0613b18"></a>然。作二語破四反默然。作三語破六反默<a class="t" id="t0613b19"></a>然。若比丘過二三往語索。過六往默然<a class="t" id="t0613b20"></a>立。若得衣者尼薩耆波逸提。此尼薩耆應<a class="t" id="t0613b21"></a>捨與僧。若眾多人若一人。不得別眾捨。若<a class="t" id="t0613b22"></a>捨不成捨突吉羅。捨與僧時。往僧中偏露<a class="t" id="t0613b23"></a>右肩脫革屣向上座禮。右膝著地合掌<a class="t" id="t0613b24"></a>作如是白。大德僧聽。我某甲比丘。過三反<a class="t" id="t0613b25"></a>語索衣過六反默然立。得衣犯捨墮。今捨<a class="t" id="t0613b26"></a>與僧。捨已當懺悔。受懺者應作如是白。大<a class="t" id="t0613b27"></a>德僧聽。此某甲比丘過三反語索衣過六<a class="t" id="t0613b28"></a>反默然立。得衣犯捨墮。今捨與僧。若僧時<a class="t" id="t0613b29"></a>到僧忍聽。我受此比丘懺。白如是。白已當<a class="t" id="t0613c01"></a>受懺。當語彼比丘言。自責汝心。報言爾。<a class="t" id="t0613c02"></a>僧即當還彼比丘衣。作白二羯磨應如<a class="t" id="t0613c03"></a>是與。僧中應差堪能羯磨人如上作如是<a class="t" id="t0613c04"></a>白。大德僧聽。此某甲比丘。過三反語索衣過<a class="t" id="t0613c05"></a>六反默然立。得衣犯捨墮。今捨與僧。若僧<a class="t" id="t0613c06"></a>時到僧忍聽。還此比丘衣。白如是。大德僧<a class="t" id="t0613c07"></a>聽。此某甲比丘。過三反語索衣過六反默<a class="t" id="t0613c08"></a>然立。得衣犯捨墮。今捨與僧。僧今持此衣<a class="t" id="t0613c09"></a>還此比丘。誰諸長老忍。僧持此衣還此比<a class="t" id="t0613c10"></a>丘者默然。誰不忍者說。僧已忍。與彼某甲<a class="t" id="t0613c11"></a>比丘衣竟。僧忍默然故是事如是持。是比<a class="t" id="t0613c12"></a>丘於僧中捨衣竟不還者突吉羅。若還時<a class="t" id="t0613c13"></a>有人教言莫還者突吉羅。若轉作淨施。<a class="t" id="t0613c14"></a>若自作三衣。若作波利迦羅衣。若遣與人。<a class="t" id="t0613c15"></a>若數數著壞。盡突吉羅。比丘尼尼薩耆波逸<a class="t" id="t0613c16"></a>提。式叉摩那沙彌沙彌尼突吉羅。是謂為<a class="t" id="t0613c17"></a>犯。不犯者。三反語索得衣。六反默然立得<a class="t" id="t0613c18"></a>衣。若不得衣。從所得衣價處。若自往若遣<a class="t" id="t0613c19"></a>使往語言。汝先遣使與某甲比丘衣。是比<a class="t" id="t0613c20"></a>丘竟不得。可還取莫使失。若彼言。我不<a class="t" id="t0613c21"></a>須即相布施。是比丘應以時軟語方便索<a class="t" id="t0613c22"></a>衣。若為作波利迦羅故與。以時索。軟語索。<a class="t" id="t0613c23"></a>方便索得者不犯。不犯者最初未制戒。癡狂<a class="t" id="t0613c24"></a>心亂痛惱所纏。<span class="rule-number">十竟</span></p>
<a class="t" id="t0613c25"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>