<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-mg-bu-vb-np10">
<article>
<div class="mirror hgroup">
<p class="division">
<span class="mirror-left latin">Mahāsaṅghika Vinaya</span>
<span class="mirror-right">摩訶僧祇律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Nissaggiya Pācittiya 10</span>
<span class="mirror-right">尼薩耆波夜提十</span> </h1>
</div>
<p>
<a class="sc" id="1"></a>
佛住舍衛城。瓶沙
<a class="t" id="t0305b08"></a>
王有二大臣。一名尼提。二名婆利沙。秋時
<a class="t" id="t0305b09"></a>
人民收穫訖運致入城。天時寒雪。時二大臣
<a class="t" id="t0305b10"></a>
作是念。我常年年請師。難陀優波難陀。施食
<a class="t" id="t0305b11"></a>
并施衣。今日當在何處。有人語言。在舍衛
<a class="t" id="t0305b12"></a>
城。爾時大臣遣使。齎書持舊錢八百。餉難
<a class="t" id="t0305b13"></a>
陀優波難陀。<span class="gaiji">勅<!--gaiji,敕,1[束*力],2&#x52C5;,3-->
</span>使言。汝當還得報書。使向祇
<a class="t" id="t0305b14"></a>
桓精舍到已問言。難陀優波難陀房在何處。
<a class="t" id="t0305b15"></a>
時諸比丘示言此房是。使即入房中禮已問
<a class="t" id="t0305b16"></a>
言。是優波難陀不。答言是。汝何以問。答言。
<a class="t" id="t0305b17"></a>
瓶沙王大臣尼提婆利沙。遣我齎書持舊錢
<a class="t" id="t0305b18"></a>
八百餉師。并索答書。時有優婆塞名法豫。優
<a class="t" id="t0305b19"></a>
波難陀即語優婆塞言。汝知料理數此衣直
<a class="t" id="t0305b20"></a>
與書相應不。即料計取與。書相應。即與答
<a class="t" id="t0305b21"></a>
書遣使令去。時法豫優婆塞欲去。白言尊者
<a class="t" id="t0305b22"></a>
此衣直當置何處。答言當置汝邊。即便持去
<a class="t" id="t0305b23"></a>
到家已。待一日二日三日不來取。優波難陀
<a class="t" id="t0305b24"></a>
多緣多事忘不往取。是優婆塞家中小儉。即
<a class="t" id="t0305b25"></a>
便貸用後當還償。用已即日。難陀語優波難
<a class="t" id="t0305b26"></a>
陀往取衣直即往索。優婆塞言。我持來已。停
<a class="t" id="t0305b27"></a>
待。尊者一日二日三日不來取我家中小儉。
<a class="t" id="t0305b28"></a>
即便貸用須得當還。優波難陀即瞋恚言。汝
<a class="t" id="t0305b29"></a>
不可寄付。此是我物云何取輒用。難陀謂優
<a class="t" id="t0305c01"></a>
波難陀此物不可直爾索得。即語官人牽挽
<a class="t" id="t0305c02"></a>
將去。時眾人見已種種呵責沙門。釋子自言
<a class="t" id="t0305c03"></a>
善好。是其檀越常相供給而能苦困如是。況
<a class="t" id="t0305c04"></a>
復餘人失沙門法行惡如此何道之有。優波
<a class="t" id="t0305c05"></a>
難陀。聞已羞愧即便放去。諸比丘聞已往白
<a class="t" id="t0305c06"></a>
世尊。佛言。呼優波難陀來。來已佛問優波難
<a class="t" id="t0305c07"></a>
陀汝實爾不。答言。實爾世尊佛語優波難陀
<a class="t" id="t0305c08"></a>
此是惡事。汝常不聞我無數方便。呵責多欲
<a class="t" id="t0305c09"></a>
讚歎少欲。此非法非律不如佛教。不可以是
<a class="t" id="t0305c10"></a>
長養善法。從今已後不聽往索。◎</p>
<a class="t" id="t0305c11"></a>
<p>
<a class="sc" id="2"></a>
<a class="t-linehead" id="t-linehead0305c11"></a>
◎復次佛住舍衛城。法豫優婆塞常僧中次第
<a class="t" id="t0305c12"></a>
請比丘食。時次食比丘到其家已。法豫問言。
<a class="t" id="t0305c13"></a>
優波難陀何以不來取錢。我未得時乃眾人
<a class="t" id="t0305c14"></a>
中苦從我索。我今得直而不來取。諸比丘言。
<a class="t" id="t0305c15"></a>
佛制戒不得來索。法豫言。若不聽索者。何不
<a class="t" id="t0305c16"></a>
來此默然。我自知意。是比丘食已還語諸比
<a class="t" id="t0305c17"></a>
丘。諸比丘聞已。即以是事往白世尊佛告諸
<a class="t" id="t0305c18"></a>
比丘。是法豫優婆塞。聰明黠慧乃有是方便。
<a class="t" id="t0305c19"></a>
從今日聽諸比丘三反往索六反默然住。佛
<a class="t" id="t0305c20"></a>
告諸比丘。依止舍衛城比丘皆悉令集。以十
<a class="t" id="t0305c21"></a>
利故與諸比丘制戒。乃至已聞者當重聞。為
<a class="t" id="t0305c22"></a>
比丘故若王若大臣。遣使送衣直與比丘使
<a class="t" id="t0305c23"></a>
到比丘所白言尊者是衣直。若王若大臣所
<a class="t" id="t0305c24"></a>
送尊者受是衣價。是比丘應語使如是言。諸
<a class="t" id="t0305c25"></a>
比丘法不應受衣價。我須衣時得清淨衣。須
<a class="t" id="t0305c26"></a>
者得自手受。作比丘衣畜。使語比丘言。尊
<a class="t" id="t0305c27"></a>
者有執事人。常為諸比丘執事不是比丘應
<a class="t" id="t0305c28"></a>
示使。執事人若園民若優婆塞。應語使者
<a class="t" id="t0305c29"></a>
言。是人等能為諸比丘執事。使到執事人所
<a class="t" id="t0306a01"></a>
語言。善哉執事如是如是衣價買如是如是
<a class="t" id="t0306a02"></a>
衣。與某甲比丘是比丘須衣時當來取當與
<a class="t" id="t0306a03"></a>
衣。是使若自勸喻。若使人勸喻已。還到比丘
<a class="t" id="t0306a04"></a>
所白言。尊者所示執事人。我已勸喻作衣
<a class="t" id="t0306a05"></a>
竟。尊者須衣時往取。當與尊者衣。須衣比
<a class="t" id="t0306a06"></a>
丘應到執事。人所索衣。應作是言。我須衣
<a class="t" id="t0306a07"></a>
第二第三亦如是索。若得衣者好若不得。第
<a class="t" id="t0306a08"></a>
四第五第六應在執事前默然立。得衣者好若
<a class="t" id="t0306a09"></a>
不得。為得衣故過是求。若得是衣尼薩耆波
<a class="t" id="t0306a10"></a>
夜提。若不得衣隨衣價來處。若自去若遣使
<a class="t" id="t0306a11"></a>
往應作是言。汝為某甲比丘送衣價。某甲
<a class="t" id="t0306a12"></a>
比丘竟不得。汝自知財莫使失是事法爾。比
<a class="t" id="t0306a13"></a>
丘者若僧若眾多若一人。王者如盜戒中說。
<a class="t" id="t0306a14"></a>
王臣者乃至小吏帥知。任官事者皆名為臣。
<a class="t" id="t0306a15"></a>
使者若男若女若大若小。若在家若出家。衣
<a class="t" id="t0306a16"></a>
者如上說。衣價者錢金銀<span class="gaiji">［金＊葛］<!--gaiji,,1[金*葛],2&#x28B5B;,3-->
</span>珠琉璃珂貝
<a class="t" id="t0306a17"></a>
珊瑚琥珀硨磲馬瑙赤寶銅鐵白鑞鉛錫
<a class="t" id="t0306a18"></a>
等。是名衣價。園民者供養眾僧淨人。是名園
<a class="t" id="t0306a19"></a>
民。優婆塞者三歸一分行少分行多分行滿
<a class="t" id="t0306a20"></a>
分行隨順行。此法是名優婆塞。三語者非一
<a class="t" id="t0306a21"></a>
往反中三語。乃至三往反索是名三語。若四
<a class="t" id="t0306a22"></a>
五六反默然者。非一往默然乃至六反往默
<a class="t" id="t0306a23"></a>
然。一自往索一遣使默然住。一自往索二遣
<a class="t" id="t0306a24"></a>
使默然住。一自往索三遣使默然住。一自往
<a class="t" id="t0306a25"></a>
索四遣使默然住。一自往索五遣使默然住。
<a class="t" id="t0306a26"></a>
一自往索六遣使默然住。二自往索門。三自
<a class="t" id="t0306a27"></a>
往索門亦如是。一遣使索一自往默然住。一
<a class="t" id="t0306a28"></a>
遣使索二自往默然住。一遣使索三自往默
<a class="t" id="t0306a29"></a>
然住。一遣使索四自往默然住。一遣使往索
<a class="t" id="t0306b01"></a>
五自往默然住。一遣使索六自往默然住。二
<a class="t" id="t0306b02"></a>
遣使索門三遣使索門亦如是。自往索自
<a class="t" id="t0306b03"></a>
往默然住。三門亦如是。遣使索遣使默然住
<a class="t" id="t0306b04"></a>
三門亦如是。三反往索六默然住。時或緩期。
<a class="t" id="t0306b05"></a>
或急期。云何緩急。若比丘至檀越所索衣時。
<a class="t" id="t0306b06"></a>
語言長壽與我衣直。答言。尊者更一月來。比
<a class="t" id="t0306b07"></a>
丘滿一月往索。若檀越復言。更一月來。比丘
<a class="t" id="t0306b08"></a>
滿一月復往索。若檀越復言。尊者更一月來。
<a class="t" id="t0306b09"></a>
比丘滿一月復往索。過三月已不得復索。若
<a class="t" id="t0306b10"></a>
言半月來過三。半月不得復索。若言十日。若
<a class="t" id="t0306b11"></a>
言五日四日三日二日一日須臾過三。須臾
<a class="t" id="t0306b12"></a>
不得復索。是比丘六反往。時檀越言。我知尊
<a class="t" id="t0306b13"></a>
者住立意。更一月來。是比丘滿一月復往
<a class="t" id="t0306b14"></a>
默然住。如是滿六月往默然已不得復往。若
<a class="t" id="t0306b15"></a>
言半月。若言十日五日四日三日二日一日
<a class="t" id="t0306b16"></a>
須臾過六。須臾已不得復往默然住。齊幾名
<a class="t" id="t0306b17"></a>
默然住。時如人入庫取物著髻上頃。又如裹
<a class="t" id="t0306b18"></a>
襆物頃即應去。若比丘作方便現行。相持衣
<a class="t" id="t0306b19"></a>
<span class="gaiji">鉢<!--gaiji,缽,1[金*本],2&#x9262;,3-->
</span>錫杖水瓶過寄物人前。若彼人問言。尊者
<a class="t" id="t0306b20"></a>
欲那去。答言欲去。先送物主邊語。令自知
<a class="t" id="t0306b21"></a>
此物莫使失。受寄者言久已辦物。不須復往。
<a class="t" id="t0306b22"></a>
即時與物比丘。取者尼薩耆波夜提。若不
<a class="t" id="t0306b23"></a>
作方便道由彼前。若彼人問尊者那去。答言。
<a class="t" id="t0306b24"></a>
欲至先送物主邊。語令自知此物莫使失。受
<a class="t" id="t0306b25"></a>
寄者言。久已辦物不須復往。即時與物取者
<a class="t" id="t0306b26"></a>
無罪。受寄者若言任意去。設能破我如破多
<a class="t" id="t0306b27"></a>
羅樹。亦不與汝一錢。比丘爾時應到物主邊。
<a class="t" id="t0306b28"></a>
語令自知此物莫使失。若是物主言。我先施
<a class="t" id="t0306b29"></a>
比丘隨方便更索。比丘爾時得如前三反語索
<a class="t" id="t0306c01"></a>
六反默然住。是故世尊說。若王若大臣。送衣
<a class="t" id="t0306c02"></a>
直乃至莫使失。是事應當爾。是初跋渠竟。</p>
<a class="t" id="t0306c03"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>