<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-pc150">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 150</span>
<span class="mirror-right">波逸提一百五十</span> </h1>
</div>
<p>
<a class="sc" id="1"></a>
<a class="t-linehead" id="t-linehead0768c09"></a>
爾時婆伽婆。在舍衛國祇樹給孤獨園。時六<a class="t" id="t0768c10"></a>群比丘尼。以香塗摩身。諸居士見皆共譏嫌<a class="t" id="t0768c11"></a>言。此比丘尼等。不知慚愧犯不淨行。外自<a class="t" id="t0768c12"></a>稱言。我知正法。如是有何正法。乃以香塗<a class="t" id="t0768c13"></a>身。如似婬女賊女無異。時諸比丘尼聞。其<a class="t" id="t0768c14"></a>中有少欲知足行頭陀樂學戒知慚愧者。<a class="t" id="t0768c15"></a>嫌責六群比丘尼。汝等云何。乃以眾香塗<a class="t" id="t0768c16"></a>身耶。即白諸比丘。諸比丘往白世尊。世尊<a class="t" id="t0768c17"></a>以此因緣集比丘僧。呵責六群比丘尼言。<a class="t" id="t0768c18"></a>汝所為非非威儀非沙門法非淨行非隨<a class="t" id="t0768c19"></a>順行。所不應為。云何比丘尼以香塗身。以<a class="t" id="t0768c20"></a>無數方便呵責已告諸比丘。此六群比丘尼。<a class="t" id="t0768c21"></a>多種有漏處最初犯戒。自今已去與比丘尼<a class="t" id="t0768c22"></a>結戒集十句義乃至正法久住。欲說戒者<a class="t" id="t0768c23"></a>當如是說。若比丘尼以香塗摩身者波逸<a class="t" id="t0768c24"></a>提。比丘尼義如上。彼比丘尼以香塗摩身<a class="t" id="t0768c25"></a>波逸提。比丘突吉羅。式叉摩那沙彌沙彌尼<a class="t" id="t0768c26"></a>突吉羅。是謂為犯。不犯者。或時有如是病。<a class="t" id="t0768c27"></a>或為強力所執無犯。無犯者。最初未制戒。<a class="t" id="t0768c28"></a>癡狂心亂痛惱所纏。<span class="rule-number">五十</span></p>
<a class="t" id="t0768c29"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>