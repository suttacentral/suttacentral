<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-pc137">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 137</span>
<span class="mirror-right">波逸提一百三十七</span> </h1>
</div>
<p>
<a class="sc" id="1"></a>
<a class="t-linehead" id="t-linehead0763b29"></a>
爾時婆伽婆。在舍衛國祇樹給孤獨園。時有<a class="t" id="t0763c01"></a>式叉摩那。持衣往僧伽藍中。至諸比丘尼<a class="t" id="t0763c02"></a>所語言。與我受具足戒。我當持此衣與。<a class="t" id="t0763c03"></a>時偷蘭難陀比丘尼語言。妹與我衣。我當<a class="t" id="t0763c04"></a>授汝具足戒。即持衣與之。偷蘭難陀受<a class="t" id="t0763c05"></a>他衣已。亦不方便與授具足戒。時式<a class="t" id="t0763c06"></a>叉摩那嫌責言。云何語我言。大妹。與我衣<a class="t" id="t0763c07"></a>來。我當授汝具足戒。而受我衣已。不與<a class="t" id="t0763c08"></a>我授具足戒耶。時諸比丘尼聞。其中有<a class="t" id="t0763c09"></a>少欲知足行頭陀樂學戒知慚愧者。嫌責<a class="t" id="t0763c10"></a>偷羅難陀言。云何要語式叉摩那言。妹與<a class="t" id="t0763c11"></a>我衣來。當與汝授具足戒。而受他衣已。<a class="t" id="t0763c12"></a>竟不與授具足戒耶。呵責已白諸比丘。諸<a class="t" id="t0763c13"></a>比丘往白世尊。世尊以此因緣集比丘僧。<a class="t" id="t0763c14"></a>呵責偷蘭難陀言。汝所為非。非威儀非沙<a class="t" id="t0763c15"></a>門法。非淨行非隨順行。所不應為。云何<a class="t" id="t0763c16"></a>語式叉摩那言。妹與我衣來。當與汝授<a class="t" id="t0763c17"></a>具足戒。而受衣已。竟不與他授具足戒<a class="t" id="t0763c18"></a>耶。以無數方便呵責已告諸比丘。此比丘<a class="t" id="t0763c19"></a>尼多種有漏處最初犯戒。自今已去與比丘<a class="t" id="t0763c20"></a>尼結戒。集十句義乃至正法久住。欲說戒<a class="t" id="t0763c21"></a>者當如是說。若比丘尼語式叉摩那言。持<a class="t" id="t0763c22"></a>衣來。我當與汝授具足戒。而不方便與<a class="t" id="t0763c23"></a>授具足戒波逸提。比丘尼義如上。衣者有<a class="t" id="t0763c24"></a>十種如上。彼比丘尼語式叉摩那言。妹持<a class="t" id="t0763c25"></a>衣來。我當與汝授具足戒。受衣已。不作<a class="t" id="t0763c26"></a>方便與授具足戒者波逸提。比丘突吉羅。<a class="t" id="t0763c27"></a>是謂為犯。不犯者。許與授具足戒。便與授<a class="t" id="t0763c28"></a>具足戒。若病若無共活者。若無五衣若無<a class="t" id="t0763c29"></a>十眾。若彼缺戒若破戒破見破威儀。若被舉<a class="t" id="t0764a01"></a>若滅擯若應滅擯。若命難梵行難。而不方便<a class="t" id="t0764a02"></a>與授具足戒無犯。無犯者。最初未制戒。癡<a class="t" id="t0764a03"></a>狂心亂痛惱所纏。<span class="rule-number">三十七</span></p>
<a class="t" id="t0764a04"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>