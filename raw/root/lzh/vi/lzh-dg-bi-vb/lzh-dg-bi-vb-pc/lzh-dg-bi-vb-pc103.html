<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-pc103">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 103</span>
<span class="mirror-right">波逸提一百三</span> </h1>
</div>
<p>
<a class="sc" id="1"></a>
<a class="t-linehead" id="t-linehead0749b17"></a>
爾時婆伽婆。在舍衛國祇樹給孤獨園。爾<a class="t" id="t0749b18"></a>時有一比丘尼。欲裁縫僧伽梨。時偷羅難<a class="t" id="t0749b19"></a>陀比丘尼言。妹持來。我與汝裁縫。彼即與<a class="t" id="t0749b20"></a>衣財。彼比丘尼聰明多知識善能教化。偷羅<a class="t" id="t0749b21"></a>難陀比丘尼作是意。欲使彼比丘尼久作<a class="t" id="t0749b22"></a>供養故便為裁衣不即為縫成。時偷羅難<a class="t" id="t0749b23"></a>陀比丘尼所住精舍失火。衣財為火所燒。<a class="t" id="t0749b24"></a>又為風吹零落。時居士見已皆譏嫌言。此比<a class="t" id="t0749b25"></a>丘尼不知慚愧。外自稱言。我修正法。如是<a class="t" id="t0749b26"></a>有何正法。云何比丘尼裁他衣。而不即縫<a class="t" id="t0749b27"></a>成。為火所燒風吹零落。時諸比丘尼聞。其<a class="t" id="t0749b28"></a>中有少欲知足行頭陀樂學戒知慚愧者。<a class="t" id="t0749b29"></a>呵責偷羅難陀比丘尼言。汝云何為他作<a class="t" id="t0749c01"></a>衣不即縫成為火所燒風吹零落。時諸比<a class="t" id="t0749c02"></a>丘尼白諸比丘。諸比丘往白世尊。世尊以此<a class="t" id="t0749c03"></a>因緣集比丘僧。呵責偷羅難陀比丘尼。汝<a class="t" id="t0749c04"></a>所為非。非威儀非沙門法非淨行非隨順<a class="t" id="t0749c05"></a>行。所不應為。云何比丘尼裁衣不即縫成。<a class="t" id="t0749c06"></a>為火所燒風吹零落耶。時世尊以無數方<a class="t" id="t0749c07"></a>便呵責已告諸比丘。此比丘尼多種有漏處<a class="t" id="t0749c08"></a>最初犯戒。自今已去與比丘尼結戒。集十<a class="t" id="t0749c09"></a>句義乃至正法久住。欲說戒者當如是說。<a class="t" id="t0749c10"></a>若比丘尼縫僧伽梨過五日波逸提。比丘<a class="t" id="t0749c11"></a>尼義如上。如是世尊與比丘尼結戒。彼求<a class="t" id="t0749c12"></a>僧伽梨出迦絺那衣六難事起疑。佛言。若<a class="t" id="t0749c13"></a>有如是事無犯。自今已去應如是結戒。若<a class="t" id="t0749c14"></a>比丘尼縫僧伽梨過五日。除求索僧伽梨<a class="t" id="t0749c15"></a>出迦絺那衣六難事起者波逸提。比丘突吉<a class="t" id="t0749c16"></a>羅。式叉摩那沙彌沙彌尼突吉羅。是謂為犯。<a class="t" id="t0749c17"></a>不犯者。求索僧伽梨出功德衣五日六難<a class="t" id="t0749c18"></a>事起。若縫若料理時。若無刀無鍼。若無線<a class="t" id="t0749c19"></a>若少不足。若衣主破戒破見破威儀。若被<a class="t" id="t0749c20"></a>舉若滅擯若應滅擯。若由此事故。有命難<a class="t" id="t0749c21"></a>梵行難。不縫成過五日者不犯。不犯者。最<a class="t" id="t0749c22"></a>初未制戒。癡狂心亂痛惱所纏。<span class="rule-number">三</span></p>
<a class="t" id="t0749c23"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>