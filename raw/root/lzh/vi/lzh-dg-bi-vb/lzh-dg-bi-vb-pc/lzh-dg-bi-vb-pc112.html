<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-pc112">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 112</span>
<span class="mirror-right">波逸提一百十二</span> </h1>
</div>
<p>
<a class="sc" id="1"></a>
<a class="t-linehead" id="t-linehead0752b21"></a>
爾時婆伽婆。在舍衛國祇樹給孤獨園。時跋<a class="t" id="t0752b22"></a>難陀釋子有二沙彌。一名耳二名蜜。一人<a class="t" id="t0752b23"></a>罷道一人著袈裟入外道眾。時六群比丘尼。<a class="t" id="t0752b24"></a>持食與白衣入外道者。時諸比丘尼聞。其<a class="t" id="t0752b25"></a>中有少欲知足行頭陀樂學戒知慚愧者。<a class="t" id="t0752b26"></a>呵責六群比丘尼言。汝云何持食與白衣<a class="t" id="t0752b27"></a>入外道者。時諸比丘尼白諸比丘。諸比丘<a class="t" id="t0752b28"></a>往白世尊。世尊以此因緣集比丘僧。呵責<a class="t" id="t0752b29"></a>六群比丘尼言。汝所為非。非威儀非沙門<a class="t" id="t0752c01"></a>法非淨行非隨順行。所不應為。云何汝<a class="t" id="t0752c02"></a>等持食與白衣入外道者。以無數方便呵<a class="t" id="t0752c03"></a>責已告諸比丘。此比丘尼多種有漏處最初<a class="t" id="t0752c04"></a>犯戒。自今已去與比丘尼結戒集十句義<a class="t" id="t0752c05"></a>乃至正法久住。欲說戒者當如是說。若比<a class="t" id="t0752c06"></a>丘尼與白衣入外道者可噉食者波逸提。<a class="t" id="t0752c07"></a>如是世尊與比丘尼結戒。彼疑不敢置地<a class="t" id="t0752c08"></a>與。不敢使人與。佛言。聽使人與若置地<a class="t" id="t0752c09"></a>與。自今已去當如是說戒。若比丘尼自手持<a class="t" id="t0752c10"></a>食與白衣入外道食者波逸提。比丘尼義<a class="t" id="t0752c11"></a>如上。白衣者未出家人。外道者在佛法外<a class="t" id="t0752c12"></a>出家者。是可食噉者如上。彼比丘尼自手<a class="t" id="t0752c13"></a>持食與白衣入外道此與彼受者波逸提。<a class="t" id="t0752c14"></a>不受者突吉羅。方便欲與而不與。若期當<a class="t" id="t0752c15"></a>與悔不與。一切突吉羅。比丘波逸提。式叉<a class="t" id="t0752c16"></a>摩那沙彌沙彌尼突吉羅。是謂為犯。不犯者。<a class="t" id="t0752c17"></a>或置地與。或使人與。若與父母若與塔作<a class="t" id="t0752c18"></a>人。若為強力者所奪無犯。無犯者。最初未<a class="t" id="t0752c19"></a>制戒。癡狂心亂痛惱所纏。<span class="rule-number">十二</span></p>
<a class="t" id="t0752c20"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>