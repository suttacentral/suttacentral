<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-pc80">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 80</span><span class="mirror-right">波逸提八十</span>
</h1>
</div>
<p>
<a class="sc" id="1"></a>
<a class="t-linehead" id="t-linehead0740b24"></a>
爾時婆伽婆。在舍衛國祇樹給孤獨園。時<a class="t" id="t0740b25"></a>六群比丘尼。入村在屏處與男子共立語。<a class="t" id="t0740b26"></a>諸居士見皆共譏嫌言。此比丘尼。不知慚<a class="t" id="t0740b27"></a>愧犯不淨行。外自稱言。我知正法。如是有<a class="t" id="t0740b28"></a>何正法。入村與男子屏處共語。如婬女賊<a class="t" id="t0740b29"></a>女無異。時諸比丘尼聞。其中有少欲知足<a class="t" id="t0740c01"></a>行頭陀樂學戒知慚愧者。嫌責六群比丘<a class="t" id="t0740c02"></a>尼。汝等云何入村在屏處與男子共立語。<a class="t" id="t0740c03"></a>時諸比丘尼往白諸比丘。諸比丘往白世尊。<a class="t" id="t0740c04"></a>世尊。爾時以此因緣集比丘僧。呵責六群<a class="t" id="t0740c05"></a>比丘尼。汝所為非。非威儀非沙門法非淨<a class="t" id="t0740c06"></a>行非隨順行。所不應為。云何汝等入村屏<a class="t" id="t0740c07"></a>處與男子共立語。時世尊以無數方便呵<a class="t" id="t0740c08"></a>責六群比丘尼已告諸比丘。此六群比丘尼<a class="t" id="t0740c09"></a>多種有漏處最初犯戒。自今已去與比丘尼<a class="t" id="t0740c10"></a>結戒。集十句義乃至正法久住。欲說戒者<a class="t" id="t0740c11"></a>當如是說。若比丘尼。入村內與男子在<a class="t" id="t0740c12"></a>屏處共立共語波逸提。比丘尼義如上村<a class="t" id="t0740c13"></a>者白衣舍。屏處者。不見不聞處。不見處者<a class="t" id="t0740c14"></a>若塵霧闇。不聞處者乃至不聞常語聲若<a class="t" id="t0740c15"></a>比丘尼。入村內與男子在屏處立共語波<a class="t" id="t0740c16"></a>逸提。若同伴盲而不聾突吉羅。聾而不盲突<a class="t" id="t0740c17"></a>吉羅。立而不語突吉羅。比丘突吉羅。式叉摩<a class="t" id="t0740c18"></a>那沙彌沙彌尼突吉羅。是謂為犯。不犯者。若<a class="t" id="t0740c19"></a>二比丘尼為伴。若有可知人為伴。若有多<a class="t" id="t0740c20"></a>女人共立。或不盲不聾。或行不住。或病倒<a class="t" id="t0740c21"></a>地。或為強力者所執。或被縛將去。或命難<a class="t" id="t0740c22"></a>或梵行難不犯。不犯者最初未制戒。癡狂心<a class="t" id="t0740c23"></a>亂痛惱所纏。<span class="rule-number">八十竟</span></p>
<a class="t" id="t0740c24"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>