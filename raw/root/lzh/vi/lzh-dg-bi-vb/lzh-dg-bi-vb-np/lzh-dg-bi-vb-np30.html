<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-np30">
<article>
<div class="mirror hgroup">
<p class="division">
<span class="mirror-left latin">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Nissaggiya Pācittiya 30</span>
<span class="mirror-right">尼薩耆波逸提三十</span> </h1>
</div>
<p>
<a class="sc" id="1"></a>
<a class="t-linehead" id="t-linehead0734a16"></a>
爾時婆伽婆。在毘舍離時。毘舍離梨奢。有<a class="t" id="t0734a17"></a>因緣應從一居士得財物。有一迦羅比丘<a class="t" id="t0734a18"></a>尼。常出入其家以為檀越。時梨奢語此迦<a class="t" id="t0734a19"></a>羅比丘尼言。阿姨。我欲及一財物事。能<a class="t" id="t0734a20"></a>為我辦不。答言能。即為辦之。彼得財物歡<a class="t" id="t0734a21"></a>喜。語言。阿姨。欲得何物。報言止。此便為<a class="t" id="t0734a22"></a>供養我已。彼復語言。若有所須便說。報言<a class="t" id="t0734a23"></a>且止。正使我有所須俱不見與。彼報言當<a class="t" id="t0734a24"></a>與。非為不與。但說。即指示一輕衣價直五<a class="t" id="t0734a25"></a>百張疊。語言。我須如是衣。時居士皆共譏<a class="t" id="t0734a26"></a>嫌言。比丘尼受取無厭。外自稱言。我知正<a class="t" id="t0734a27"></a>法。如是何有正法。乃索價直五百張疊衣。<a class="t" id="t0734a28"></a>正使檀越施與。猶應知足。即持衣與已。如<a class="t" id="t0734a29"></a>是言。若我往者自足辦事。乃不失此衣。時<a class="t" id="t0734b01"></a>有跋陀迦毘羅比丘尼。還至親里家就座<a class="t" id="t0734b02"></a>而坐。時居士問言。阿姨。欲須何物。報言且<a class="t" id="t0734b03"></a>止。便為供養我已。復言。但說無苦。欲須<a class="t" id="t0734b04"></a>何物。報言。止不須說。正使欲有所須俱不<a class="t" id="t0734b05"></a>見與。報言當與。非為不與。欲須何物。即<a class="t" id="t0734b06"></a>指示直五百張疊輕衣言。我須此衣。時彼居<a class="t" id="t0734b07"></a>士譏嫌言。此比丘尼受取無厭。外自稱言。我<a class="t" id="t0734b08"></a>知正法。如是有何正法。乃索直五百張疊<a class="t" id="t0734b09"></a>輕衣。正使檀越施與。猶應知足。即與衣已<a class="t" id="t0734b10"></a>便言。比丘尼何用此貴價衣為。時諸比丘尼<a class="t" id="t0734b11"></a>聞。其中有少欲知足行頭陀樂學戒知慚<a class="t" id="t0734b12"></a>愧者。嫌責迦羅跋陀迦毘羅比丘尼。云何乃<a class="t" id="t0734b13"></a>從彼索直五百張疊輕衣。時諸比丘尼往白<a class="t" id="t0734b14"></a>諸比丘。諸比丘往白世尊。世尊爾時以此因<a class="t" id="t0734b15"></a>緣集比丘僧。呵責迦羅跋陀迦毘羅比丘尼。<a class="t" id="t0734b16"></a>汝所為非。非威儀非沙門法非淨行非隨<a class="t" id="t0734b17"></a>順行。所不應為。云何汝等。比丘尼。乃從彼<a class="t" id="t0734b18"></a>索價直五百張疊輕衣。時世尊以無數方便<a class="t" id="t0734b19"></a>呵責已告諸比丘。此迦羅跋陀迦毘羅比丘<a class="t" id="t0734b20"></a>尼。多種有漏處最初犯戒。自今已去與比丘<a class="t" id="t0734b21"></a>尼結戒。集十句義乃至正法久住。欲說戒<a class="t" id="t0734b22"></a>者當如是說。若比丘尼。欲乞輕衣。極至價<a class="t" id="t0734b23"></a>直兩張半疊。過者尼薩耆波逸提。比丘尼義<a class="t" id="t0734b24"></a>如上。輕衣者障熱衣。衣者有十種如上。<a class="t" id="t0734b25"></a>若比丘尼乞輕衣時極至齊十條。若比丘尼<a class="t" id="t0734b26"></a>乞輕衣過二張半疊。尼薩耆波逸提。此尼<a class="t" id="t0734b27"></a>薩耆應捨與僧如上。捨竟懺悔如上法。僧<a class="t" id="t0734b28"></a>即應還彼捨衣。白二羯磨還如上。若不<a class="t" id="t0734b29"></a>還。若受作五衣。乃至作非衣數數著。一切<a class="t" id="t0734c01"></a>突吉羅如上。比丘突吉羅。式叉摩那沙彌沙<a class="t" id="t0734c02"></a>彌尼突吉羅。是謂為犯。不犯者。乞價直兩<a class="t" id="t0734c03"></a>張半疊。若減二張半。若從出家者乞。若為<a class="t" id="t0734c04"></a>他乞他為己乞不乞而得不犯。不犯者最<a class="t" id="t0734c05"></a>初未制戒。癡狂心亂痛惱所纏。<span class="rule-number">三十竟</span></p>
<a class="t" id="t0734c06"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>