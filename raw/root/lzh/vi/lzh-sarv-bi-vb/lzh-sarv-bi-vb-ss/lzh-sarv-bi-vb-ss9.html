<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-ss9">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Saṅghādisesa 9</span>
<span class="mirror-right">僧伽婆尸沙法之九</span> </h1>
</div>
<p>
<a class="sc" id="1"></a>
<a class="t-linehead" id="t-linehead0310b19"></a>
佛在俱舍彌國。爾時長老車匿母。作比丘尼。<a class="t" id="t0310b20"></a>名憂婆和。妹作比丘尼。名闡提。闡提為人惡<a class="t" id="t0310b21"></a>性。作不善行。常惱諸比丘尼。諸比丘尼欲為<a class="t" id="t0310b22"></a>闡提作擯羯磨。是憂婆和。是眾僧斷事人。於<a class="t" id="t0310b23"></a>僧中遮不得作羯磨。有時憂婆和餘行不在。<a class="t" id="t0310b24"></a>諸比丘尼言。我等今與闡提比丘尼作擯羯<a class="t" id="t0310b25"></a>磨。有比丘尼言。憂婆和或能中間遮。更有比<a class="t" id="t0310b26"></a>丘尼言。憂婆和已餘處去。多知識卒未得還。<a class="t" id="t0310b27"></a>諸比丘尼即打揵搥集尼僧。與闡提作擯<a class="t" id="t0310b28"></a>羯磨。明日眾人聞闡提比丘尼被擯。憂婆和<a class="t" id="t0310b29"></a>比丘尼。還到其妹所。共相問訊。闡提言。莫共<a class="t" id="t0310c01"></a>我語。問言何故。答言。諸比丘尼羯磨擯我憂<a class="t" id="t0310c02"></a>婆和念言。是事不是。我作僧斷。事人不在便<a class="t" id="t0310c03"></a>強作擯。今我不能問諸比丘尼不取欲。出界<a class="t" id="t0310c04"></a>外當與解擯。時憂婆和。不問諸比丘尼不取<a class="t" id="t0310c05"></a>欲。即出界外為闡提解擯。是中有比丘尼。少<a class="t" id="t0310c06"></a>欲知足行頭陀。聞是事心不喜。種種因緣呵<a class="t" id="t0310c07"></a>責。云何名比丘尼。知尼僧如法和合作羯磨<a class="t" id="t0310c08"></a>擯比丘尼。不問比丘尼僧。不取諸比丘尼欲。<a class="t" id="t0310c09"></a>出界外與他解擯。種種因緣呵已。向佛廣說。<a class="t" id="t0310c10"></a>佛以是事集二部僧。知而故問憂婆和比丘<a class="t" id="t0310c11"></a>尼。汝實作是事不。答言。實作世尊。佛以種種<a class="t" id="t0310c12"></a>因緣呵責。云何名比丘尼。知比丘尼僧如法<a class="t" id="t0310c13"></a>作擯。不問比丘尼僧。亦不取欲。出界外與比<a class="t" id="t0310c14"></a>丘尼解擯。種種因緣呵已語諸比丘。以十利<a class="t" id="t0310c15"></a>故。與比丘尼結戒。從今是戒應如是說。若比<a class="t" id="t0310c16"></a>丘尼。知比丘尼一心和合僧作不見擯。不問<a class="t" id="t0310c17"></a>比丘尼僧。亦不取欲。出界外與他解擯。是法<a class="t" id="t0310c18"></a>初犯僧伽婆尸沙可悔過。知者。若自知若從<a class="t" id="t0310c19"></a>他聞。若彼自說。如法者。如法如毘尼如佛教<a class="t" id="t0310c20"></a>擯。不問比丘尼僧者。不以是事白比丘尼僧。<a class="t" id="t0310c21"></a>不取欲者。乃至不取四人欲。出界外者。眾僧<a class="t" id="t0310c22"></a>籬外壁外障外。解擯者。若自解若使他令<a class="t" id="t0310c23"></a>解。僧伽婆尸沙者。是罪屬僧。僧中有殘。因僧<a class="t" id="t0310c24"></a>前悔過除滅。是名僧伽婆尸沙。是中犯者。若<a class="t" id="t0310c25"></a>和上尼知。作羯磨人知。僧知。和上尼犯僧<a class="t" id="t0310c26"></a>伽婆尸沙。羯磨人犯偷蘭遮。僧犯突吉羅。若<a class="t" id="t0310c27"></a>和上尼知。羯磨人知。僧不知。和上尼犯僧伽<a class="t" id="t0310c28"></a>婆尸沙。羯磨人犯偷蘭遮。僧不犯。若和上尼<a class="t" id="t0310c29"></a>知羯磨人不知。僧不知。和上尼犯僧伽婆尸<a class="t" id="t0311a01"></a>沙。羯磨人及僧不犯。若一切不知不犯。<span class="rule-number">第九事竟</span><a class="t" id="t0311a02"></a></p>
<a class="t" id="t0311a03"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>