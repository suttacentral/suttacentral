<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-pc124">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 124</span>
<span class="mirror-right">波夜提之百二十四</span> </h1>
</div>
<p>
<a class="sc" id="1"></a>
<a class="t-linehead" id="t-linehead0330b03"></a>
佛在舍衛國。爾時舍衛國。居士有婦不隨夫<a class="t" id="t0330b04"></a>教。以手<span class="gaiji">脚<!--gaiji,腳,1[腳-谷+去],2&#x811A;,3-->
</span>打驅出自舍。有比丘尼常入出是<a class="t" id="t0330b05"></a>家。婦往至比丘尼所。是居士到餘聚落。作<a class="t" id="t0330b06"></a>是念。我婦將無走去耶。還舍覓不得。居士念<a class="t" id="t0330b07"></a>言。我婦必往至比丘尼精舍。居士復作是念。<a class="t" id="t0330b08"></a>置使在彼令好調伏。後當將還。是婦五六日<a class="t" id="t0330b09"></a>住已。語所知識比丘尼。善女何不度我。答言。<a class="t" id="t0330b10"></a>汝婿尚在。云何度汝。婦言。夫不用我。若須我<a class="t" id="t0330b11"></a>者。應當自來。亦當遣使。比丘尼即度令出家。<a class="t" id="t0330b12"></a>是居士聞婦出家。瞋恚語婦師言。汝惡比丘<a class="t" id="t0330b13"></a>尼賊比丘尼。汝破我家。何故破汝家。答言。奪<a class="t" id="t0330b14"></a>我婦作比丘尼。比丘尼言。此是汝婦汝便將<a class="t" id="t0330b15"></a>去。諸居士呵責言。諸比丘尼自言善好有功<a class="t" id="t0330b16"></a>德。主不聽便度他婦。如王夫人大臣婦。是中<a class="t" id="t0330b17"></a>有比丘尼。少欲知足行頭陀。聞是事心不喜。<a class="t" id="t0330b18"></a>種種因緣呵責言。云何名比丘尼。主不聽便<a class="t" id="t0330b19"></a>度他婦。種種因緣呵已向佛廣說。佛以是事<a class="t" id="t0330b20"></a>集二部僧。知而故問是比丘尼。汝實作是事<a class="t" id="t0330b21"></a>不。答言實作世尊。佛以種種因緣呵責。云何<a class="t" id="t0330b22"></a>名比丘尼。主不聽便畜為眾。種種因緣呵責<a class="t" id="t0330b23"></a>已。語諸比丘。以十利故。與比丘尼結戒。從今<a class="t" id="t0330b24"></a>是戒應如是說。若比丘尼。女人主不聽畜為<a class="t" id="t0330b25"></a>眾者。波夜提。主不聽者。有三種若未嫁女<a class="t" id="t0330b26"></a>父母不聽。若已嫁未至夫家者。爾時兩邊不<a class="t" id="t0330b27"></a>聽。若已至夫家。夫主不聽。波夜提。波夜提<a class="t" id="t0330b28"></a>者。燒煮覆障。若不悔過能障礙道。是中犯者。<a class="t" id="t0330b29"></a>若比丘尼夫主不聽便度波夜提。隨不聽度。<a class="t" id="t0330c01"></a>隨得波夜提。<span class="rule-number">一百二百四事竟</span></p>
<a class="t" id="t0330c02"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>