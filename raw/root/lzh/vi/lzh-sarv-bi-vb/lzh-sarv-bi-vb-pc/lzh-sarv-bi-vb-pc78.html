<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-pc78">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 78</span>
<span class="mirror-right">波夜提之七十八</span> </h1>
</div>
<p>
<a class="sc" id="1"></a>
<a class="t-linehead" id="t-linehead0318c08"></a>
佛在舍衛國。爾時偷蘭難陀比丘尼。擲大小<a class="t" id="t0318c09"></a>便牆外。是僧坊近大巷。時波斯匿王大臣名<a class="t" id="t0318c10"></a>摩尼。著淨衣服從是巷過。屎墮頭上。是大臣<a class="t" id="t0318c11"></a>爾時為王所責。有知相婆羅門。隨大臣後行。<a class="t" id="t0318c12"></a>婆羅門言。汝疾洗頭還到王所。此是吉相。必<a class="t" id="t0318c13"></a>得大利。大臣即洗頭詣王所。王歡喜還復本<a class="t" id="t0318c14"></a>職。諸比丘尼。聞偷蘭難陀比丘尼以屎尿擲<a class="t" id="t0318c15"></a>牆外。墮波斯匿王大臣頭上。污大臣頭故。<a class="t" id="t0318c16"></a>王與本職。是摩尼大臣兇惡無慈。知當與我<a class="t" id="t0318c17"></a>等作何苦惱事。以是思惟。怖畏故。除老病比<a class="t" id="t0318c18"></a>丘尼。餘皆走去。爾時摩尼大臣作是念。我得<a class="t" id="t0318c19"></a>本職者。皆由比丘尼僧房因緣故。我當往安<a class="t" id="t0318c20"></a>慰諸比丘尼。是摩尼大臣。即往比丘尼僧房。<a class="t" id="t0318c21"></a>見諸比丘尼少。問諸老病比丘尼言。是中比<a class="t" id="t0318c22"></a>丘尼僧何以故少。比丘尼言。汝不知耶。答言<a class="t" id="t0318c23"></a>不知。比丘尼言。偷蘭難陀比丘尼。以屎尿<a class="t" id="t0318c24"></a>擲牆外。波斯匿王大臣摩尼。從此巷過。墮其<a class="t" id="t0318c25"></a>頭上。王與本職。是人兇惡無慈。諸比丘尼作<a class="t" id="t0318c26"></a>是思惟。知當與我等作何等苦惱事。如是思<a class="t" id="t0318c27"></a>惟。怖畏故。諸比丘尼皆悉走去。我等老病無<a class="t" id="t0318c28"></a>力。故不能去。是大臣言。波斯匿王大臣摩尼<a class="t" id="t0318c29"></a>者。即我身是。汝等莫怖畏。我與汝等飲食薪<a class="t" id="t0319a01"></a>草燈燭衣服及無畏施。是中有比丘尼。少<a class="t" id="t0319a02"></a>欲知足行頭陀。聞是事心不喜。種種因緣呵<a class="t" id="t0319a03"></a>責言。云何名比丘尼。以屎尿擲牆外。種種<a class="t" id="t0319a04"></a>因緣呵已向佛廣說。佛以是事集二部僧。知<a class="t" id="t0319a05"></a>而故問偷蘭難陀比丘尼。汝實作是事不。答<a class="t" id="t0319a06"></a>言。實作世尊。佛以種種因緣呵責言。云何名<a class="t" id="t0319a07"></a>比丘尼。以屎尿擲牆外。種種因緣呵已語諸<a class="t" id="t0319a08"></a>比丘。以十利故。與比丘尼結戒。從今是戒應<a class="t" id="t0319a09"></a>如是說。若比丘尼以屎尿擲牆外波夜提。波<a class="t" id="t0319a10"></a>夜提者。燒煮覆障。若不悔過能障礙道。是中<a class="t" id="t0319a11"></a>犯者。若比丘尼以屎尿擲牆外波夜提。隨擲<a class="t" id="t0319a12"></a>隨得爾所波夜提。若二比丘尼。共大小便一<a class="t" id="t0319a13"></a>器中。一人舉授一人擲牆外。舉者突吉羅。擲<a class="t" id="t0319a14"></a>者波夜提。若比丘尼。若以手擲波夜提。若以<a class="t" id="t0319a15"></a>草土裏擲牆外者。突吉羅。<span class="rule-number">七十八事竟</span></p>
<a class="t" id="t0319a16"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>