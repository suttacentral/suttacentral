<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-pc90">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 90</span>
<span class="mirror-right">波夜提之九十</span> </h1>
</div>
<p>
<a class="sc" id="1"></a>
<a class="t-linehead" id="t-linehead0321b08"></a>
佛在王舍城。爾時助調達比丘尼入檀越舍。<a class="t" id="t0321b09"></a>獨與六群比丘共立共語竊語。遣共行比丘<a class="t" id="t0321b10"></a>尼去。是中有比丘尼。少欲知足行頭陀。聞是<a class="t" id="t0321b11"></a>事心不喜。種種因緣呵責。云何名比丘尼。入<a class="t" id="t0321b12"></a>白衣舍。獨與一比丘。共立共語竊語。種種因<a class="t" id="t0321b13"></a>緣呵已。向佛廣說。佛以是事集二部僧。知而<a class="t" id="t0321b14"></a>故問助調達比丘尼。汝實作是事不。答言。實<a class="t" id="t0321b15"></a>作世尊。佛以種種因緣呵責言。云何名比丘<a class="t" id="t0321b16"></a>尼。入白衣舍。獨與一比丘。共立共語竊語。種<a class="t" id="t0321b17"></a>種因緣呵已語諸比丘。以十利故。與比丘尼<a class="t" id="t0321b18"></a>結戒。從今是戒應如是說。若比丘尼入白衣<a class="t" id="t0321b19"></a>舍。獨與一比丘共立共語竊語。遣共行比丘<a class="t" id="t0321b20"></a>尼去。求閑便故波夜提。波夜提者。燒煮覆障。<a class="t" id="t0321b21"></a>若不悔過能障礙道。是中犯者。若比丘尼入<a class="t" id="t0321b22"></a>白衣舍。獨與一比丘共立突吉羅。共語突吉<a class="t" id="t0321b23"></a>羅。共竊語突吉羅。求閑便故。遣共行比丘尼<a class="t" id="t0321b24"></a>離聞處去波逸提。不離聞處突吉羅。<span class="rule-number">九十事竟</span></p>
<a class="t" id="t0321b25"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>