<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-pc76">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 76</span>
<span class="mirror-right">波夜提之七十六</span> </h1>
</div>
<p>
<a class="sc" id="1"></a>
<a class="t-linehead" id="t-linehead0318a21"></a>
佛在舍衛國。爾時有二比丘尼。一名羅吒二<a class="t" id="t0318a22"></a>名波羅吒。本出貴家。是二比丘尼早起。行至<a class="t" id="t0318a23"></a>諸親里知識檀越家。得好飲食噉。皆言不美。<a class="t" id="t0318a24"></a>問言。誰作此食。主人答言。<span class="gaiji">厨<!--gaiji,廚,1[厂@(豆*寸)],2&#x53A8;,3-->
</span>士所作。比丘尼<a class="t" id="t0318a25"></a>言。何以作無氣味食。主人問言。汝能作不。比<a class="t" id="t0318a26"></a>丘尼言能。若有好日欲作節會。若欲詣水<a class="t" id="t0318a27"></a>上便來語我。我當為汝作飲食。後時主人好<a class="t" id="t0318a28"></a>日至。欲入園中。便喚比丘尼。是比丘尼來<a class="t" id="t0318a29"></a>為作飲食。是家中有客作食人。護<span class="gaiji">厨<!--gaiji,廚,1[厂@(豆*寸)],2&#x53A8;,3-->
</span>到門下<a class="t" id="t0318b01"></a>立。見有熟食。來出問言。誰煮是食。主人答<a class="t" id="t0318b02"></a>言。有二比丘尼。一名羅吒。二名波羅吒。煮<a class="t" id="t0318b03"></a>是食。客作食人瞋言。是失比丘尼法。燒比丘<a class="t" id="t0318b04"></a>尼法。奪我生活業。是中有比丘尼。少欲知足<a class="t" id="t0318b05"></a>行頭陀。聞是事心不喜。向佛廣說。佛以是事<a class="t" id="t0318b06"></a>集二部僧。知而故問二比丘尼。汝實作是事<a class="t" id="t0318b07"></a>不。答言。實作世尊。佛以種種因緣呵責言。云<a class="t" id="t0318b08"></a>何名比丘尼。煮生物作食。種種因緣呵已語<a class="t" id="t0318b09"></a>諸比丘。以十利故。與比丘尼結戒。從今是戒<a class="t" id="t0318b10"></a>應如是說。若比丘尼煮生物作食波夜提。波<a class="t" id="t0318b11"></a>夜提者。燒煮覆障。若不悔過能障礙道。是中<a class="t" id="t0318b12"></a>犯者。若比丘尼煮生物作食波夜提。隨煮隨<a class="t" id="t0318b13"></a>得爾所波夜提。不犯者。若重煮若有急因<a class="t" id="t0318b14"></a>緣。以火淨煮者不犯。<span class="rule-number">七十六事竟</span></p>
<a class="t" id="t0318b15"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>