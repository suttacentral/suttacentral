<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-pc132">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 132</span>
<span class="mirror-right">波夜提之百三十二</span> </h1>
</div>
<p>
<a class="sc" id="1"></a>
<a class="t-linehead" id="t-linehead0335c20"></a>
佛在王舍城。爾時助調達比丘尼。常入出諸<a class="t" id="t0335c21"></a>家諸居士婦言。與我少許衣段。守護小兒故。<a class="t" id="t0335c22"></a>是比丘尼即脫衣與。後諸善比丘尼復到是<a class="t" id="t0335c23"></a>家。諸居士婦言。與我少許衣段。守護小兒故。<a class="t" id="t0335c24"></a>善比丘尼言。汝等倒語。白衣應與出家人衣。<a class="t" id="t0335c25"></a>而反從我索。我等受他信施。云何壞他供養。<a class="t" id="t0335c26"></a>居士婦言。汝等慳惜。前有比丘尼來。我索小<a class="t" id="t0335c27"></a>段。便脫衣與我。是中有比丘尼。少欲知足行<a class="t" id="t0335c28"></a>頭陀。聞是事心不喜。種種因緣呵責。云何名<a class="t" id="t0335c29"></a>比丘尼。以衣與白衣。種種因緣呵已向佛廣<a class="t" id="t0336a01"></a>說。佛以是事集二部僧。知而故問助調達比<a class="t" id="t0336a02"></a>丘尼。汝實作是事不。答言。實作世尊。佛以<a class="t" id="t0336a03"></a>種種因緣呵責。云何名比丘尼。以衣與白衣。<a class="t" id="t0336a04"></a>種種因緣呵已語諸比丘。以十利故。與比丘<a class="t" id="t0336a05"></a>尼結戒。從今是戒應如是說。若比丘尼以衣<a class="t" id="t0336a06"></a>與白衣。波逸提。波逸提者。燒煮覆障。若不悔<a class="t" id="t0336a07"></a>過能障礙道。是中犯者。若比丘尼以衣與白<a class="t" id="t0336a08"></a>衣波逸提。隨與隨得波逸提。<span class="rule-number">一百三十二事竟</span></p>
<a class="t" id="t0336a09"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>