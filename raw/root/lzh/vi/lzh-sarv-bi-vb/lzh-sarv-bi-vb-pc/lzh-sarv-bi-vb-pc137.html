<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-pc137">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 137</span>
<span class="mirror-right">波夜提之</span> </h1>
</div>
<p>
<a class="sc" id="1"></a>
<a class="t-linehead" id="t-linehead0336c20"></a>
佛在舍衛國。爾時比丘尼僧。打揵搥和合<a class="t" id="t0336c21"></a>欲分衣。優婆和比丘尼作僧斷事人。不往僧<a class="t" id="t0336c22"></a>中。遣使喚言。僧已和合欲分衣。汝來。答言。<a class="t" id="t0336c23"></a>不往。汝遠去。是事非法不正邪事。隨欲隨<a class="t" id="t0336c24"></a>瞋隨怖隨癡。我是僧斷事人。云何離我分衣。<a class="t" id="t0336c25"></a>是故不去。以是因緣故。僧不得分衣。是中有<a class="t" id="t0336c26"></a>比丘尼。少欲知足行頭陀。聞是事心不喜。種<a class="t" id="t0336c27"></a>種因緣呵責。云何名比丘尼僧分衣不隨順。<a class="t" id="t0336c28"></a>種種因緣呵已向佛廣說。佛以是事集二部<a class="t" id="t0336c29"></a>僧。知而故問優婆和比丘尼。汝實作是事不。<a class="t" id="t0337a01"></a>答言。實作世尊。佛以種種因緣呵言言。云<a class="t" id="t0337a02"></a>何名比丘尼僧分衣不隨順。種種因緣呵已。<a class="t" id="t0337a03"></a>語諸比丘。以十利故。與比丘尼結戒。從今是<a class="t" id="t0337a04"></a>戒應如是說。若比丘尼僧分衣時不隨者波<a class="t" id="t0337a05"></a>夜提。波夜提者。燒煮覆障。若不悔過能障礙<a class="t" id="t0337a06"></a>道。是中犯者。若比丘尼僧分衣時不隨者波<a class="t" id="t0337a07"></a>夜提。隨不隨得波夜提。<span class="rule-number">一百三十七事竟</span></p>
<a class="t" id="t0337a08"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>