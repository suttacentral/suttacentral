<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-pc80">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Pācittiya 80</span>
<span class="mirror-right">波夜提之八十</span> </h1>
</div>
<p>
<a class="sc" id="1"></a>
<a class="t-linehead" id="t-linehead0319b06"></a>
佛在王舍城。爾時助調達比丘尼。獨與六群<a class="t" id="t0319b07"></a>比丘。屏處共立共語。是中有比丘尼。少欲知<a class="t" id="t0319b08"></a>足行頭陀。聞是事心不喜。種因緣呵責。云何<a class="t" id="t0319b09"></a>名比丘尼。獨與一比丘屏處共立共語。種種<a class="t" id="t0319b10"></a>因緣呵已。向佛廣說。佛以是事集二部僧。知<a class="t" id="t0319b11"></a>而故問助調達比丘尼。汝實作是事不。答言。<a class="t" id="t0319b12"></a>實作世尊。佛以種種因緣呵責言。云何名比<a class="t" id="t0319b13"></a>丘尼。獨與一比丘屏處共立共語。種種因緣<a class="t" id="t0319b14"></a>呵已語諸比丘。以十利故。與比丘尼結戒。從<a class="t" id="t0319b15"></a>今是戒應如是說。若比丘尼獨與一比丘。屏<a class="t" id="t0319b16"></a>處共立共語。波夜提。獨者。一比丘尼一比丘。<a class="t" id="t0319b17"></a>更無第三人。屏處者。若壁障若衣障籬障。共<a class="t" id="t0319b18"></a>立者。可疑處。共語者。可疑處。波夜提者。燒<a class="t" id="t0319b19"></a>煮覆障。若不悔過能障礙道。是中犯者。若比<a class="t" id="t0319b20"></a>丘尼獨與一比丘。屏處共立共語波夜提。隨<a class="t" id="t0319b21"></a>共立共語。隨得爾所波夜提。<span class="rule-number">八十竟</span></p>
<a class="t" id="t0319b22"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>