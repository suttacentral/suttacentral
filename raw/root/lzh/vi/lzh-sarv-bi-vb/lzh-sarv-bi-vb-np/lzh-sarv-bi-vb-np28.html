<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-np28">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left latin">Nissaggiya Pācittiya 28</span>
<span class="mirror-right">尼薩耆波夜提之二十八</span> </h1>
</div>
<a class="t-juannumber" id="juan-44"></a>
<a class="t" id="t0316b01"></a><a class="t" id="t0316b02"></a><a class="t" id="t0316b03"></a>
<p class="suttainfo">
<span class="t-juanname">十誦律卷第四十四<span class="t-note">（第七誦之三）</span><a class="t" id="t0316b04"></a><a class="t" id="t0316b05"></a></span><br>
<span class="t-byline">後秦北印度三藏弗若多羅共羅什譯</span><a class="t" id="t0316b06"></a><br>
<span class="t-headname">尼律第三<span class="t-note">（三十捨墮法之一）</span></span></p>
<a class="t" id="t0316b07"></a>
<p>
<a class="sc" id="1"></a>
<a class="t-linehead" id="t-linehead0316b07"></a>
◎佛在舍衛國。爾時諸比丘尼。行乞欲為多<a class="t" id="t0316b08"></a>人作房舍。諸居士問言。欲作何等。答言。為多<a class="t" id="t0316b09"></a>人起房舍。諸婆羅門居士有信者。多與財物。<a class="t" id="t0316b10"></a>比丘尼得財物已值世飢儉。作是思惟。今世<a class="t" id="t0316b11"></a>飢儉宜自活命。若我活者。後當為多人作房。<a class="t" id="t0316b12"></a>即於儉世食是物盡。飢儉世過豐樂時到。諸<a class="t" id="t0316b13"></a>比丘尼復行乞財物。諸居士問言。欲作何等。<a class="t" id="t0316b14"></a>答言。欲作多人房舍。諸居士言。我等先所施<a class="t" id="t0316b15"></a>物今何所在。答言。我等先所乞財物已值世<a class="t" id="t0316b16"></a>飢儉。作是思惟。如今飢儉時宜自活命。若我<a class="t" id="t0316b17"></a>活者。後當作多人房舍。我等於飢儉時食是<a class="t" id="t0316b18"></a>物盡。諸居士呵責言。諸比丘尼自言。善好有<a class="t" id="t0316b19"></a>功德。異乞異用。如王夫人大臣婦。是中有比<a class="t" id="t0316b20"></a>丘尼。少欲知足行頭陀。聞是事心不喜。種種<a class="t" id="t0316b21"></a>因緣呵責言。云何名比丘尼。異乞異用。種種<a class="t" id="t0316b22"></a>因緣呵已。向佛廣說。佛以是事集二部僧。知<a class="t" id="t0316b23"></a>而故問是比丘尼。汝實作是事不。答言。實作<a class="t" id="t0316b24"></a>世尊。佛以種種因緣呵責是比丘尼。云何名<a class="t" id="t0316b25"></a>比丘尼。異乞異用。種種因緣呵已語諸比丘。<a class="t" id="t0316b26"></a>以十利故。與比丘尼結戒。從今是戒應如是<a class="t" id="t0316b27"></a>說。若比丘尼為多人是事乞作餘事用。尼薩<a class="t" id="t0316b28"></a>耆波夜提。尼薩耆波夜提者。是物應捨。波<a class="t" id="t0316b29"></a>夜提罪應悔過。是中犯者。若比丘尼為多人<a class="t" id="t0316c01"></a>是事乞作餘事用。尼薩耆波夜提。隨用時隨<a class="t" id="t0316c02"></a>得爾所尼薩耆波夜提。<span class="rule-number">二十八事竟</span></p>
<a class="t" id="t0316c03"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>