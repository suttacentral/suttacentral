<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t1362">
<article>
<div class="mirror hgroup">
<h1 class="mirror-row">
<span class="mirror-left latin">T No. 1362</span><span class="mirror-right">佛說善夜經</span>
</h1>
</div>
　<a class="t" id="t0881c01"></a><a class="t" id="t0881c02"></a>
<p class="suttainfo latin"><span class="juannum">No. 1362</span><br>
<a class="t" id="t0881c03"></a> <span class="t-juanname">佛說善夜經一卷</span><br>
<a class="t" id="t0881c04"></a><a class="t" id="t0881c05"></a> <span class="t-byline">唐三藏法師義淨奉　制譯</span></p>
<a class="t" id="t0881c06"></a>
<p><a class="t-linehead" id="t-linehead0881c06"></a>如是我聞。一時薄伽梵。在王舍城竹林園所。<a class="t" id="t0881c07"></a>去斯不遠有一苾芻住溫泉側。時有一天顏<a class="t" id="t0881c08"></a>貌端嚴光明殊妙。過初夜分詣苾芻所。彼天<a class="t" id="t0881c09"></a>威光周圓赫奕。悉皆照耀普遍溫泉。合掌<a class="t" id="t0881c10"></a>禮敬在一面坐。白苾芻言大德。仁頗先聞善<a class="t" id="t0881c11"></a>夜經不。苾芻答曰我未曾聞如是經典。復問<a class="t" id="t0881c12"></a>天言仁先知不。天曰我亦不知。苾芻曰誰有<a class="t" id="t0881c13"></a>知者。天曰無上慈父在竹林園。仁今可往詣<a class="t" id="t0881c14"></a>彼請問。如佛所說當奉行之。說是語已忽然<a class="t" id="t0881c15"></a>不現。時彼苾芻至天曉已。詣世尊所頂禮雙<a class="t" id="t0881c16"></a>足。在一面立白言世尊。昨夜有天過初更後。<a class="t" id="t0881c17"></a>來詣我所。光明照曜周遍溫泉。而問我言。<a class="t" id="t0881c18"></a>仁頗先聞善夜經不。我言未聞。我問彼天仁<a class="t" id="t0881c19"></a>先知不。答言不知。我復問言誰有知者。彼言<a class="t" id="t0881c20"></a>無上慈父在竹林園。仁可往問。如佛所說當<a class="t" id="t0881c21"></a>奉行之。說是語已忽然不現。我緣斯事故來<a class="t" id="t0881c22"></a>至此請問世尊。佛告苾芻汝識彼天不。答言<a class="t" id="t0881c23"></a>不識。汝今當知彼是三十三天勝妙天子威<a class="t" id="t0881c24"></a>德大將名曰栴檀。為欲利益諸眾生故。來覺<a class="t" id="t0881c25"></a>悟汝問是經名。時彼苾芻復白佛言。世尊我<a class="t" id="t0881c26"></a>今願聞善夜經典。唯願世尊哀愍為說。爾時<a class="t" id="t0881c27"></a>世尊告苾芻言。此善夜經具大功德。若有聞<a class="t" id="t0881c28"></a>者能斷煩惱速證菩提。汝應諦聽善極作意。<a class="t" id="t0881c29"></a>吾當為說。過去諸法不應追念。未來諸法亦<a class="t" id="t0882a01"></a>不希求。現在諸法勿生染著。如是行者名真<a class="t" id="t0882a02"></a>解脫。爾時世尊即說頌曰。</p>
<a class="t" id="t0882a03"></a>
<blockquote class="gatha">
<p>過去不應念　　未來不希求<a class="t" id="t0882a04"></a><br>
　於現在時中　　皆如法觀察<a class="t" id="t0882a05"></a><br>
　妄想心難遣　　智人應善觀<a class="t" id="t0882a06"></a><br>
　宜可速勤修　　焉知至明日<a class="t" id="t0882a07"></a><br>
　由彼死王眾　　與汝鎮相隨<a class="t" id="t0882a08"></a><br>
　是故我牟尼　　善夜經今說<a class="t" id="t0882a09"></a><br>
　常願諸有情　　離苦獲安樂<a class="t" id="t0882a10"></a><br>
　不造諸惡業　　恒修於眾善</p>
</blockquote>
<a class="t" id="t0882a11"></a>
<p><a class="t-linehead" id="t-linehead0882a11"></a>爾時世尊為欲利益一切眾生。令於長夜得<a class="t" id="t0882a12"></a>安隱樂離諸障惱。於生生處增長善根。常遇<a class="t" id="t0882a13"></a>三寶不墮惡趣。復更說此陀羅尼曰。</p>
<a class="t" id="t0882a14"></a>
<p><span class="dharani"><a class="t-linehead" id="t-linehead0882a14"></a>怛姪他　毘尼婆<span class="t-note">（引）</span>喇儞　跋柁摩單滯　摩<a class="t" id="t0882a15"></a>膩儞<span class="gaiji">［打－丁＋致］<!--gaiji,,1[打-丁＋致],2&#x3A16;,3--></span><span class="gaiji">［打－丁＋致］<!--gaiji,,1[打-丁＋致],2&#x3A16;,3--></span><span class="gaiji">［打－丁＋致］<!--gaiji,,1[打-丁＋致],2&#x3A16;,3--></span><span class="gaiji">［打－丁＋致］<!--gaiji,,1[打-丁＋致],2&#x3A16;,3--></span>　瞿里健陀里　旃茶里摩登<a class="t" id="t0882a16"></a>祇<span class="t-note">（上）</span>薩囉爛帝　莫呼剌膩攝鉢利　斫羯囉<a class="t" id="t0882a17"></a>婆<span class="t-note">（引）</span>枳　攝伐里莫訶攝伐里　步精揭<span class="t-note">（巨列）</span><a class="t" id="t0882a18"></a>儞　儞弭儞名揭儞　訖栗多<span class="t-note">（引）</span>儞　莎<span class="t-note">（引）</span>訶<a class="t" id="t0882a19"></a><span class="t-note">（引）</span>僧拽體<span class="t-note">（天移）</span>曇<span class="t-note">（去）</span>　頞<span class="gaiji">［口＊束＊頁］<!--gaiji,,1[口＊束＊頁],2,3--></span>伽帝　捺囉伽帝<a class="t" id="t0882a20"></a>　謗蘇迦波<span class="t-note">（引）</span><span class="gaiji">裔<!--gaiji,裔,1[商／衣],2&#x2771F;,3--></span>　劫布得<span class="t-note">（都洛）</span>　迦波<span class="t-note">（引）</span><span class="gaiji">裔<!--gaiji,裔,1[商／衣],2&#x2771F;,3--></span><a class="t" id="t0882a21"></a>　答布檀泥<span class="t-note">（去）</span>莎訶</span></p>
<a class="t" id="t0882a22"></a>
<p><a class="t-linehead" id="t-linehead0882a22"></a>若有苾芻苾芻尼鄔波索迦鄔波斯迦及餘<a class="t" id="t0882a23"></a>善男子善女人等。於此善夜經中。若一伽他<a class="t" id="t0882a24"></a>若一句呪。讀誦受持供養尊重。明解其義為<a class="t" id="t0882a25"></a>他演說。當知是人於一切時無諸災厄。亦無<a class="t" id="t0882a26"></a>抂橫及諸衰惱。能知過去七生之事。亦不忘<a class="t" id="t0882a27"></a>失大菩提心。決定能趣涅槃正道。若有善男<a class="t" id="t0882a28"></a>子善女人。受持讀誦此善夜經者。於未來世<a class="t" id="t0882a29"></a>所生之處。必定當得宿住之智。常受尊貴安<a class="t" id="t0882b01"></a>隱快樂。復說頌曰。</p>
<a class="t" id="t0882b02"></a>
<blockquote class="gatha">
<p>此人一切時　　無有枉橫事<a class="t" id="t0882b03"></a><br>
　由造順時業　　永離非時死<a class="t" id="t0882b04"></a><br>
　擁護諸眾生　　令離病憂怖<a class="t" id="t0882b05"></a><br>
　不祥及惡夢　　險路常安隱<a class="t" id="t0882b06"></a><br>
　若男子女人　　戴持此經者<a class="t" id="t0882b07"></a><br>
　具相人敬重　　所願皆圓滿<a class="t" id="t0882b08"></a><br>
　若於身語意　　所有諸不善<a class="t" id="t0882b09"></a><br>
　由此經威力　　終無有惡報<a class="t" id="t0882b10"></a><br>
　若水火王賊　　雷電毒害等<a class="t" id="t0882b11"></a><br>
　怨家戰諍時　　念經皆得脫<a class="t" id="t0882b12"></a><br>
　又復有明呪　　若能讀誦者<a class="t" id="t0882b13"></a><br>
　於一切時中　　長善滅諸惡</p>
</blockquote>
<a class="t" id="t0882b14"></a>
<p><a class="t-linehead" id="t-linehead0882b14"></a>即說呪曰。</p>
<a class="t" id="t0882b15"></a>
<p><span class="dharani"><a class="t-linehead" id="t-linehead0882b15"></a>怛姪他　儞弭尼民達哩　窒哩盧迦<span class="t-note">（引）</span>盧<a class="t" id="t0882b16"></a>枳儞　窒哩輸攞陀唎儞　惡矩比　姪哩底<a class="t" id="t0882b17"></a>奴麗　矩都軍底　矩都屈此　雞<span class="gaiji">［口＊栗］<!--gaiji,,1[口＊栗],2&#x35DA;,3--></span>底矩比<a class="t" id="t0882b18"></a>儞　擁護擁護我某甲於一切恐怖處　於一<a class="t" id="t0882b19"></a>切疾病苦痛處　於一切憂愁相惱處於一切<a class="t" id="t0882b20"></a>毒蟲毒藥處　於一切鬼魅厭禱處　於一切<a class="t" id="t0882b21"></a>王賊水火處　於一切猛獸驚怖處　於一切<a class="t" id="t0882b22"></a>謗讟言訟處　於一切怨家鬪諍處　於一切<a class="t" id="t0882b23"></a>身意惡業處　所有語業四過處　於一切厄<a class="t" id="t0882b24"></a>難危亡處　并執金剛神　常衛護我某甲<a class="t" id="t0882b25"></a>并諸眷屬莎<span class="t-note">（引）</span>訶<span class="t-note">（引）</span></span></p>
<a class="t" id="t0882b26"></a>
<p><a class="t-linehead" id="t-linehead0882b26"></a>復說呪曰。</p>
<a class="t" id="t0882b27"></a>
<p><span class="dharani"><a class="t-linehead" id="t-linehead0882b27"></a>恒姪他　呬里呬里弭里弭里　畢舍脂<a class="t" id="t0882b28"></a>鉢拏　攝伐里止里莎訶</span></p>
<a class="t" id="t0882b29"></a>
<p><a class="t-linehead" id="t-linehead0882b29"></a>爾時世尊說是經已。時彼苾芻及諸大眾。人<a class="t" id="t0882c01"></a>天八部諸鬼神等皆大歡喜信受奉行。</p>
<a class="t" id="t0882c02"></a>
<p><span class="t-juanname">佛說善夜經</span></p>
</article>
<aside id="metaarea">
<p>This is Tashō vol. 21 sūtra no. 1362. The text is from <a href="http://tripitaka.cbeta.org/T21n1362" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>

