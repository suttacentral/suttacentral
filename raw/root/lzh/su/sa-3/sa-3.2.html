<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-3.2"><article><div class="mirror hgroup"><p class="division"><span class="mirror-left latin">Saṃyuktāgama (3rd)</span><span class="mirror-right">雜阿含經</span></p><h1 class="mirror-row"><span class="mirror-left latin">SA-3 2</span><span class="mirror-right">（二）</span></h1></div><p><a class="t-linehead" id="t-linehead0493b12"></a>聞如是：</p><p><a class="t-linehead" id="t-linehead0493b12"></a>一時佛在舍衛國祇樹給孤獨<a class="t" id="t0493b13"></a>園。是時生聞婆羅門到佛。已到為問佛起居，<a class="t" id="t0493b14"></a>一處坐。已一處坐，生聞為佛說如是：「聞佛<a class="t" id="t0493b15"></a>說：『是但應與我布施，不可與奇布施，與我布<a class="t" id="t0493b16"></a>施大福，與奇布施不大福。但與我弟子布施，<a class="t" id="t0493b17"></a>莫與奇弟子布施，與我弟子布施大福，與<a class="t" id="t0493b18"></a>奇弟子布施不大福。』若如是說者，為如是為<a class="t" id="t0493b19"></a>與我布施，與我弟子布施為大福？設如是說<a class="t" id="t0493b20"></a>者，為不罵佛不論議，為是佛言？不如說不？為<a class="t" id="t0493b21"></a>法說不？不犯法不？為無有得長短不？」佛告<a class="t" id="t0493b22"></a>婆羅門：「若人說佛說如是，但與我布施莫與<a class="t" id="t0493b23"></a>奇，與我弟子布施莫與奇，與我弟子布施大<a class="t" id="t0493b24"></a>福，與奇弟子布施福少。如是言不如言，為<a class="t" id="t0493b25"></a>說我論議，亦不如言亦非法，諸有法論議。何<a class="t" id="t0493b26"></a>以故？我不說如是，為與我布施莫與奇，至如<a class="t" id="t0493b27"></a>上說。若有說如是，便壞三倒道，布施家壞福，<a class="t" id="t0493b28"></a>受者壞德，亦自壞意。若有蕩釜亦蕩杅<a class="t" id="t0493b29"></a>器，人持至園中棄園中，意生：『若園中虫從食，<a class="t" id="t0493c01"></a>令虫身安隱從是活。』從是因緣我說能致福。<a class="t" id="t0493c02"></a>何復問與人？我但說：『與持戒者福大，不持戒<a class="t" id="t0493c03"></a>者福少。』」婆羅門報佛：「我亦說如是，持戒者<a class="t" id="t0493c04"></a>福大，不持戒者福少。」「一切應與布施隨可意，<a class="t" id="t0493c05"></a>不持戒者少福，持戒者福大，若黑、白，亦赤、黃，<a class="t" id="t0493c06"></a>亦所行，孔雀、牛、鴿亦爾。所是身案本從生，態<a class="t" id="t0493c07"></a>力從聚，善惡從出，但案行，莫視色。人亦如是<a class="t" id="t0493c08"></a>所有身生，亦道人，亦城中人、佃家，亦擔死人<a class="t" id="t0493c09"></a>種，是為各有身從是生，持戒者能得度世，<a class="t" id="t0493c10"></a>與是為大福，癡不及者不聞難受，與是少福。<a class="t" id="t0493c11"></a>莫事不知者，但事知者多慧道弟子，道弟子<a class="t" id="t0493c12"></a>多信有枝根本，有因緣從因緣上天，有因緣<a class="t" id="t0493c13"></a>從因緣墮惡道，有因緣從因緣度世，如是皆<a class="t" id="t0493c14"></a>從因緣便。」生聞婆羅門從坐起，持頭面著佛<a class="t" id="t0493c15"></a>足下，從今為歸佛持戒。</p><p><a class="t-linehead" id="t-linehead0493c15"></a>佛說如是。</p><a class="t" id="t0493c16"></a>
</article><aside id="metaarea"><p>This translation of a Saṃyuktāgama (雜阿含經)  is included in the Taishō edition of the Chinese Buddhist canon in vol. 2, sūtra 101. The text is from <a href="http://tripitaka.cbeta.org/T02n0101" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
