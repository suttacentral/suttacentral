<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma204">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left latin">204. </span>
<span class="mirror-right">（二〇四）羅摩經</span></h1>
</div><p class="suttainfo"><span class="t-juanname">中阿含經卷第五十六</span></p><a class="t" id="t0775c05"></a><a class="t" id="t0775c06"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0775c07"></a><a class="t" id="t0775c08"></a>
<p><a class="t-linehead" id="t-linehead0775c08"></a>我聞如是：</p>
<p>一時，佛遊舍衛國，在於東園鹿<a class="t" id="t0775c09"></a>子母堂。</p>
<p><a class="t-linehead" id="t-linehead0775c09"></a>爾時，世尊則於晡時從燕坐起，<a class="t" id="t0775c10"></a>堂上來下，告尊者阿難：「我今共汝至阿夷<a class="t" id="t0775c11"></a>羅婆提河浴。」</p>
<p><a class="t-linehead" id="t-linehead0775c11"></a>尊者阿難白曰：「唯然。」</p>
<p>尊者阿<a class="t" id="t0775c12"></a>難執持戶鑰，遍詣諸屋而彷徉，見諸比<a class="t" id="t0775c13"></a>丘，便作是說：「諸賢！可共詣梵志羅摩家。」<a class="t" id="t0775c14"></a>諸比丘聞已，便共往詣梵志羅摩家。世尊將<a class="t" id="t0775c15"></a>尊者阿難往至阿夷羅婆提河，脫衣岸上，<a class="t" id="t0775c16"></a>便入水浴，浴已還出，拭體著衣。</p>
<p><a class="t-linehead" id="t-linehead0775c16"></a>爾時，尊者<a class="t" id="t0775c17"></a>阿難立世尊後，執扇扇佛。於是，尊者阿難<a class="t" id="t0775c18"></a>叉手向佛，白曰：「世尊！梵志羅摩家極好整頓，<a class="t" id="t0775c19"></a>甚可愛樂，唯願世尊以慈愍故，往至梵志<a class="t" id="t0775c20"></a>羅摩家。」世尊為尊者阿難默然而受。於是<a class="t" id="t0775c21"></a>世尊將尊者阿難往至梵志羅摩家。</p>
<p><a class="t-linehead" id="t-linehead0775c21"></a>爾時，梵<a class="t" id="t0775c22"></a>志羅摩家，眾多比丘集坐說法，佛住門外，<a class="t" id="t0775c23"></a>待諸比丘說法訖竟。眾多比丘尋說法訖，<a class="t" id="t0775c24"></a>默然而住。世尊知已，謦欬敲門，諸比丘聞，<a class="t" id="t0775c25"></a>即往開門，世尊便入梵志羅摩家，於比丘<a class="t" id="t0775c26"></a>眾前敷座而坐，問曰：「諸比丘向說何等？以<a class="t" id="t0775c27"></a>何事故集坐在此？」</p>
<p><a class="t-linehead" id="t-linehead0775c27"></a>時，諸比丘答曰：「世尊！向<a class="t" id="t0775c28"></a>者說法，以此法事集坐在此。」</p>
<p><a class="t-linehead" id="t-linehead0775c28"></a>世尊歎曰：「善<a class="t" id="t0775c29"></a>哉！善哉！比丘集坐當行二事：一曰說法，二<a class="t" id="t0776a01"></a>曰默然。所以者何？我亦為汝說法，諦聽，<a class="t" id="t0776a02"></a>諦聽，善思念之。」</p>
<p><a class="t-linehead" id="t-linehead0776a02"></a>時，諸比丘白曰：「唯然。當受<a class="t" id="t0776a03"></a>教聽。」</p>
<p><a class="t-linehead" id="t-linehead0776a03"></a>佛言：「有二種求，一曰聖求，二曰非聖<a class="t" id="t0776a04"></a>求。云何非聖求？有一實病法、求病法，實老法、<a class="t" id="t0776a05"></a>死法、愁憂慼法，實穢污法、求穢污法。云何實<a class="t" id="t0776a06"></a>病法求病法？云何病法耶？兒子、兄弟是病法<a class="t" id="t0776a07"></a>也。象馬、牛羊、奴婢、錢財、珍寶、米穀是病害法，<a class="t" id="t0776a08"></a>眾生於中觸染貪著，憍慠受入，不見災<a class="t" id="t0776a09"></a>患，不見出要，而取用之。云何老法、死法、愁<a class="t" id="t0776a10"></a>憂慼法，穢污法耶？兒子、兄弟是穢污法，<a class="t" id="t0776a11"></a>象馬、牛羊、奴婢、錢財、珍寶、米穀是穢法害<a class="t" id="t0776a12"></a>法，眾生於中染觸貪著，憍慠受入，不見災<a class="t" id="t0776a13"></a>患，不見出要，而取用之。彼人欲求無病無<a class="t" id="t0776a14"></a>上安隱涅槃，得無病無上安隱涅槃者，終<a class="t" id="t0776a15"></a>無是處。求無老、無死、無愁憂慼，無穢污無上<a class="t" id="t0776a16"></a>安隱涅槃，得無老、無死、無愁憂慼、無穢污無<a class="t" id="t0776a17"></a>上安隱涅槃者，終無是處。是謂非聖求。</p>
<p><a class="t-linehead" id="t-linehead0776a17"></a>「云<a class="t" id="t0776a18"></a>何聖求耶？有一作是念：『我自實病法，無辜<a class="t" id="t0776a19"></a>求病法，我自實老法、死法，愁憂慼法，穢污法，<a class="t" id="t0776a20"></a>無辜求穢污法。我今寧可求無病無上安隱<a class="t" id="t0776a21"></a>涅槃，求無老、無死，無愁憂慼，無穢污法無上<a class="t" id="t0776a22"></a>安隱涅槃。』彼人便求無病無上安隱涅槃，得<a class="t" id="t0776a23"></a>無病無上安隱涅槃者，必有是處。求無老、<a class="t" id="t0776a24"></a>無死，無愁憂慼，無穢污無上安隱涅槃，得無<a class="t" id="t0776a25"></a>老、無死，無愁憂慼，無穢污無上安隱涅槃者，<a class="t" id="t0776a26"></a>必有是處。</p>
<p><a class="t-linehead" id="t-linehead0776a26"></a>「我本未覺無上正盡覺時，亦如<a class="t" id="t0776a27"></a>是念：『我自實病法，無辜求病法，我自實老法、<a class="t" id="t0776a28"></a>死法，愁憂慼法，穢污法，無辜求穢污法，我今<a class="t" id="t0776a29"></a>寧可求無病無上安隱涅槃，求無老、無死、無<a class="t" id="t0776b01"></a>愁憂慼，無穢污無上安隱涅槃耶？』我時年少<a class="t" id="t0776b02"></a>童子，清淨青髮，盛年年二十九，爾時極多<a class="t" id="t0776b03"></a>樂戲，莊飾遊行。我於爾時，父母啼哭，諸親<a class="t" id="t0776b04"></a>不樂，我剃除鬚髮，著袈裟衣，至信、捨家、<a class="t" id="t0776b05"></a>無家、學道，護身命清淨，護口、意命清淨。我<a class="t" id="t0776b06"></a>成就此戒身已，欲求無病無上安隱涅槃，<a class="t" id="t0776b07"></a>無老、無死、無愁憂慼，無穢污無上安隱涅槃<a class="t" id="t0776b08"></a>故，<span class="corr" title="[更&gt;便] cf.［麗】">便</span>往阿羅羅伽羅摩所，問曰：『阿羅羅！<a class="t" id="t0776b09"></a>我欲於汝法行梵行，為可爾不？』阿羅羅答<a class="t" id="t0776b10"></a>我曰：『賢者！我無不可，汝欲行便行。』我復問<a class="t" id="t0776b11"></a>曰：『阿羅羅！云何汝此法自知自覺自作證耶？』<a class="t" id="t0776b12"></a>阿羅羅答我曰：『賢者！我度一切識處，得無<a class="t" id="t0776b13"></a>所有處成就遊。是故我法自知自覺自作證。』</p><a class="t" id="t0776b14"></a>
<p><a class="t-linehead" id="t-linehead0776b14"></a>「我復作是念：『不但阿羅羅獨有此信，我亦<a class="t" id="t0776b15"></a>有此信，不但阿羅羅獨有此精進，我亦有<a class="t" id="t0776b16"></a>此精進，不但阿羅羅獨有此慧，我亦有此<a class="t" id="t0776b17"></a>慧。阿羅羅於此法自知自覺自作證。』我欲<a class="t" id="t0776b18"></a>證此法故，便獨住遠離、空安靖處，心無放<a class="t" id="t0776b19"></a>逸，修行精勤。我獨住遠離、空安靖處，心無<a class="t" id="t0776b20"></a>放逸，修行精勤已，不久得證彼法。證彼法<a class="t" id="t0776b21"></a>已，復往詣阿羅羅加羅摩所，問曰：『阿羅羅！<a class="t" id="t0776b22"></a>此法自知自覺自作證，謂度一切無量識處，<a class="t" id="t0776b23"></a>得無所有處成就遊耶？』阿羅羅伽羅摩答<a class="t" id="t0776b24"></a>我曰：『賢者！我是法自知自覺自作證，謂度無<a class="t" id="t0776b25"></a>量識處，得無所有處成就遊。』阿羅羅伽羅<a class="t" id="t0776b26"></a>摩復語我曰：『賢者！是為如我此法作證，汝<a class="t" id="t0776b27"></a>亦然，如汝此法作證，我亦然。賢者！汝來共領<a class="t" id="t0776b28"></a>此眾。』是為阿羅羅伽羅摩師處，我與同等，<a class="t" id="t0776b29"></a>最上恭敬、最上供養、最上歡喜。</p>
<p><a class="t-linehead" id="t-linehead0776b29"></a>「我復作是念：<a class="t" id="t0776c01"></a>『此法不趣智，不趣覺，不趣涅槃，我今寧<a class="t" id="t0776c02"></a>可捨此法，更求無病無上安隱涅槃，求無<a class="t" id="t0776c03"></a>老、無死、無愁憂慼、無穢污無上安隱涅槃。』我<a class="t" id="t0776c04"></a>即捨此法，便求無病無上安隱涅槃，求無<a class="t" id="t0776c05"></a>老、無死、無愁憂慼、無穢污無上安隱涅槃已，<a class="t" id="t0776c06"></a>往詣欝陀羅羅摩子所，問曰：『欝陀羅！我欲<a class="t" id="t0776c07"></a>於汝法中學，為可爾不？』欝陀羅羅摩子答<a class="t" id="t0776c08"></a>我曰：『賢者！我無不可，汝欲學便學。』我復問<a class="t" id="t0776c09"></a>曰：『欝陀羅！汝羅摩子，自知自覺自作證何<a class="t" id="t0776c10"></a>等法耶？』欝陀羅羅摩子答我曰：『賢者！度一切<a class="t" id="t0776c11"></a>無所有處，得非有想非無想處成就遊。賢者！<a class="t" id="t0776c12"></a>我父羅摩自知自覺自作證，謂此法也。』」</p>
<p><a class="t-linehead" id="t-linehead0776c12"></a>「我復<a class="t" id="t0776c13"></a>作是念：『不但羅摩獨有此信，我亦有此信。<a class="t" id="t0776c14"></a>不但羅摩獨有此精進，我亦有此精進。不<a class="t" id="t0776c15"></a>但羅摩獨有此慧，我亦有此慧。羅摩自知自<a class="t" id="t0776c16"></a>覺自作證此法，我何故不得自知自覺自作<a class="t" id="t0776c17"></a>證此法耶？』我欲證此法故，便獨住遠離、空<a class="t" id="t0776c18"></a>安靖處，心無放逸，修行精勤。我獨住遠離、<a class="t" id="t0776c19"></a>空安靖處，心無放逸，修行精勤已，不久得<a class="t" id="t0776c20"></a>證彼法。證彼法已，復往欝陀羅羅摩子所，<a class="t" id="t0776c21"></a>問曰：『欝陀羅！汝父羅摩，是法自知自覺自作<a class="t" id="t0776c22"></a>證，謂度一切無所有處，得非有想非無想<a class="t" id="t0776c23"></a>處成就遊耶？』欝陀羅羅摩子答我曰：『賢者！我<a class="t" id="t0776c24"></a>父羅摩，是法自知自覺自作證，謂度一切無<a class="t" id="t0776c25"></a>所有處，得非有想非無想處成就遊。』欝陀羅<a class="t" id="t0776c26"></a>復語我曰：『如我父羅摩此法作證，汝亦然，<a class="t" id="t0776c27"></a>如汝此法作證，我父亦然。賢者！汝來共領<a class="t" id="t0776c28"></a>此眾。』欝陀羅羅摩子同師處，我亦如師，最<a class="t" id="t0776c29"></a>上恭敬、最上供養、最上歡喜。</p>
<p><a class="t-linehead" id="t-linehead0776c29"></a>「我復作是念：『此<a class="t" id="t0777a01"></a>法不趣智，不趣覺，不趣涅槃，我今寧可<a class="t" id="t0777a02"></a>捨此法，更求無病無上安隱涅槃，求無老、<a class="t" id="t0777a03"></a>無死、無愁憂慼、無穢污無上安隱涅槃。』我即<a class="t" id="t0777a04"></a>捨此法，便求無病無上安隱涅槃，求無<a class="t" id="t0777a05"></a>老、無死、無愁憂慼、無穢污無上安隱涅槃已，<a class="t" id="t0777a06"></a>往象頂山南，欝鞞羅梵志村，名曰斯那。<a class="t" id="t0777a07"></a>於彼中地至可愛樂，山林欝茂，尼連禪河<a class="t" id="t0777a08"></a>清流盈岸。我見彼已，便作是念：『此地至可<a class="t" id="t0777a09"></a>愛樂，山林欝茂，尼連禪河清流盈岸，若族姓<a class="t" id="t0777a10"></a>子欲有學者，可於中學，我亦當學，我今寧<a class="t" id="t0777a11"></a>可於此中學。』即便持草往詣覺樹，到已布<a class="t" id="t0777a12"></a>下敷尼師檀，結跏趺坐，要不解坐，至得<a class="t" id="t0777a13"></a>漏盡，我便不解坐，至得漏盡。我求無病無<a class="t" id="t0777a14"></a>上安隱涅槃，便得無病無上安隱涅槃。求<a class="t" id="t0777a15"></a>無老、無死、無愁憂慼、無穢污無上安隱涅槃，<a class="t" id="t0777a16"></a>便得無老、無死、無愁憂慼、無穢污無上安隱<a class="t" id="t0777a17"></a>涅槃。生知生見，定道品法，生已盡，梵行已<a class="t" id="t0777a18"></a>立，所作已辦，不更受有，知如真。</p>
<p><a class="t-linehead" id="t-linehead0777a18"></a>「我初覺無<a class="t" id="t0777a19"></a>上正盡覺已，便作是念：『我當為誰先說法<a class="t" id="t0777a20"></a>耶？』我復作是念：『我今寧可為阿羅羅加摩<a class="t" id="t0777a21"></a>先說法耶？』爾時有天，住虛空中，而語我曰：<a class="t" id="t0777a22"></a>『大仙人！當知阿羅羅加摩彼命終來至<a class="t" id="t0777a23"></a>今七日。』我亦自知阿羅羅加摩其命終來<a class="t" id="t0777a24"></a>得今七日。我復作是念：『阿羅羅加摩！彼人<a class="t" id="t0777a25"></a>長衰不聞此法，若聞此者，速知法次法。』</p>
<p><a class="t-linehead" id="t-linehead0777a25"></a>「我<a class="t" id="t0777a26"></a>初覺無上正盡覺已，作如是念：『我當為誰<a class="t" id="t0777a27"></a>先說法耶？』我復作是念：『我今寧可為欝陀<a class="t" id="t0777a28"></a>羅羅摩子先說法耶？』天復住空，而語我曰：<a class="t" id="t0777a29"></a>『大仙人！當知欝陀羅羅摩子命終已來二七<a class="t" id="t0777b01"></a>日也。』我亦自知欝陀羅羅摩子命終已來二<a class="t" id="t0777b02"></a>七日也。我復作是念：『欝陀羅羅摩子！彼人長<a class="t" id="t0777b03"></a>衰不聞此法，若聞法者，速知法次法。』</p>
<p><a class="t-linehead" id="t-linehead0777b03"></a>「我初<a class="t" id="t0777b04"></a>覺無上正盡覺已，作如是念：『我當為誰先<a class="t" id="t0777b05"></a>說法耶？』我復作是念：『昔五比丘為我執勞，<a class="t" id="t0777b06"></a>多所饒益，我苦行時，彼五比丘承事於我，<a class="t" id="t0777b07"></a>我今寧可為五比丘先說法耶？』我復作是<a class="t" id="t0777b08"></a>念：『昔五比丘今在何處？』我以清淨天眼出<a class="t" id="t0777b09"></a>過於人，見五比丘在波羅<span class="corr" title="[[＊]&gt;]"></span><span class="gaiji">［木＊奈］<!--gaiji,,1[木*奈],2&#x3B88;,3--></span>仙人住處<a class="t" id="t0777b10"></a>鹿野園中，我隨住覺樹下，攝衣持鉢，往波<a class="t" id="t0777b11"></a>羅<span class="gaiji">［木＊奈］<!--gaiji,,1[木*奈],2&#x3B88;,3--></span>加尸都邑。爾時，異學優陀遙見我來，<a class="t" id="t0777b12"></a>而語我曰：『賢者瞿曇！諸根清淨，形色極妙，<a class="t" id="t0777b13"></a>面光照耀。賢者瞿曇！師為是誰？從誰學道？<a class="t" id="t0777b14"></a>為信誰法？』我於爾時即為優陀說偈答<a class="t" id="t0777b15"></a>曰：</p><a class="t" id="t0777b16"></a>
<blockquote class="gatha">
<p>「『我最上最勝，　　不著一切法，<a class="t" id="t0777b17"></a><br>
　諸愛盡解脫，　　自覺誰稱師。<a class="t" id="t0777b18"></a><br>
　無等無有勝，　　自覺無上覺，<a class="t" id="t0777b19"></a><br>
　如來天人師，　　普知成就力。』</p></blockquote><a class="t" id="t0777b20"></a>
<p><a class="t-linehead" id="t-linehead0777b20"></a>「優陀問我曰：『賢者瞿曇！自稱勝耶？』我復以<a class="t" id="t0777b21"></a>偈而答彼曰：</p><a class="t" id="t0777b22"></a>
<blockquote class="gatha">
<p>「『勝者如是有，　　謂得諸漏盡，<a class="t" id="t0777b23"></a><br>
　我害諸惡法，　　優陀故我勝。』</p></blockquote><a class="t" id="t0777b24"></a>
<p><a class="t-linehead" id="t-linehead0777b24"></a>「優陀復問我曰：『賢者瞿曇！欲至何處？』我時<a class="t" id="t0777b25"></a>以偈而答彼曰：</p><a class="t" id="t0777b26"></a>
<blockquote class="gatha">
<p>「『我至波羅<span class="gaiji">［木＊奈］<!--gaiji,,1[木*奈],2&#x3B88;,3--></span>，　　擊妙甘露鼓，<a class="t" id="t0777b27"></a><br>
　轉無上法輪，　　世所未曾轉。』</p></blockquote><a class="t" id="t0777b28"></a>
<p><a class="t-linehead" id="t-linehead0777b28"></a>「優陀語我曰：『賢者瞿曇！或可有是。』如是語<a class="t" id="t0777b29"></a>已，即彼邪道經便還去，我自往至仙人住<a class="t" id="t0777c01"></a>處鹿野園中。時，五比丘遙見我來，各相約勅<a class="t" id="t0777c02"></a>而立制曰：『諸賢！當知此沙門瞿曇來，多欲<a class="t" id="t0777c03"></a>多求，食妙飲食，好粳糧飯，及<span class="gaiji">麨<!--gaiji,,1[麩-夫+少],2&#x9EA8;,3--></span>酥蜜，麻油<a class="t" id="t0777c04"></a>塗體，今復來至，汝等但坐，慎莫起迎，亦莫<a class="t" id="t0777c05"></a>作禮，豫留一座，莫請令坐。到已語曰：「卿！<a class="t" id="t0777c06"></a>欲坐者，自隨所欲。」』我時往至五比丘所。時，<a class="t" id="t0777c07"></a>五比丘於我不堪極妙威德，即從坐起，有<a class="t" id="t0777c08"></a>持衣鉢者，有敷床者，有取水者，欲洗足<a class="t" id="t0777c09"></a>者，我作是念：『此愚癡人！何無牢固？自立制<a class="t" id="t0777c10"></a>度還違本要。』我知彼已，坐五比丘所敷之<a class="t" id="t0777c11"></a>座。</p>
<p><a class="t-linehead" id="t-linehead0777c11"></a>「時，五比丘呼我姓字，及卿於我。我語彼<a class="t" id="t0777c12"></a>曰：『五比丘！我如來、無所著、正盡覺，汝等莫<a class="t" id="t0777c13"></a>稱我本姓字，亦莫卿我。所以者何？我求無<a class="t" id="t0777c14"></a>病無上安隱涅槃，得無病無上安隱涅槃。我<a class="t" id="t0777c15"></a>求無老、無死、無愁憂慼、無穢污無上安隱涅<a class="t" id="t0777c16"></a>槃，得無老、無死、無愁憂慼、無穢污無上安隱<a class="t" id="t0777c17"></a>涅槃。生知生見，定道品法，生已盡，梵行已<a class="t" id="t0777c18"></a>立，所作已<span class="corr" title="[辨&gt;辦]">辦</span>，不更受有，知如真。』彼語我曰：<a class="t" id="t0777c19"></a>『卿瞿曇！本如是行，如是道跡，如是苦行，尚<a class="t" id="t0777c20"></a>不能得人上法差降聖知聖見，況復今日<a class="t" id="t0777c21"></a>多欲多求，食妙飲食，好粳糧飯，及<span class="gaiji">麨<!--gaiji,,1[麩-夫+少],2&#x9EA8;,3--></span>酥蜜，<a class="t" id="t0777c22"></a>麻油塗體耶？』我復語曰：『五比丘！汝等本時見<a class="t" id="t0777c23"></a>我如是諸根清淨，光明照耀耶？』時，五比丘<a class="t" id="t0777c24"></a>復答我曰：『本不見卿諸根清淨，光明照耀。<a class="t" id="t0777c25"></a>卿瞿曇！今諸根清淨，形色極妙，面光照耀。』</p>
<p><a class="t-linehead" id="t-linehead0777c25"></a>「我<a class="t" id="t0777c26"></a>於爾時即告彼曰：『五比丘！當知有二邊行，<a class="t" id="t0777c27"></a>諸為道者所不當學：一曰著欲樂下賤業，<a class="t" id="t0777c28"></a>凡人所行；二曰自煩自苦，非賢聖求法，無義<a class="t" id="t0777c29"></a>相應。五比丘！捨此二邊，有取中道，成明<a class="t" id="t0778a01"></a>成智，成就於定，而得自在，趣智趣覺，趣於<a class="t" id="t0778a02"></a>涅槃，謂八正道，正見乃至正定，是謂為八。』<a class="t" id="t0778a03"></a>意欲隨順教五比丘，教化二人，三人乞食，<a class="t" id="t0778a04"></a>三人持食來，足六人食；教化三人，二人乞<a class="t" id="t0778a05"></a>食，二人持食來，足六人食。我如是教，如是<a class="t" id="t0778a06"></a>化彼，求無病無上安隱涅槃，得無病無上<a class="t" id="t0778a07"></a>安隱涅槃。求無老、無死、無愁憂慼、無穢污無<a class="t" id="t0778a08"></a>上安隱涅槃，得無老、無死、無愁憂慼、無穢污<a class="t" id="t0778a09"></a>無上安隱涅槃。生知生見，定道品法，生已<a class="t" id="t0778a10"></a>盡，梵行已立，所作已<span class="corr" title="[辨&gt;辦]">辦</span>，不更受有，知如真。</p><a class="t" id="t0778a11"></a>
<p><a class="t-linehead" id="t-linehead0778a11"></a>「於是，世尊復告彼曰：『五比丘！有五欲功德<a class="t" id="t0778a12"></a>可愛、可樂、可意所念，善欲相應。云何為五？眼<a class="t" id="t0778a13"></a>知色，耳知聲，鼻知香，舌知味，身知觸。五比<a class="t" id="t0778a14"></a>丘！愚癡凡夫而不多聞，不見善友，不知聖<a class="t" id="t0778a15"></a>法，不御聖法，彼觸染貪著，憍慠受入，不見<a class="t" id="t0778a16"></a>災患，不見出要，而取用之。當知彼隨弊<a class="t" id="t0778a17"></a>魔，自作弊魔，墮弊魔手，為魔網纏，魔羂<a class="t" id="t0778a18"></a>所纏，不脫<span class="corr" title="[摩&gt;魔]">魔</span>纏。五比丘！猶如野鹿，為<a class="t" id="t0778a19"></a>纏所纏，當知彼隨獵師，自作獵師，墮獵<a class="t" id="t0778a20"></a>師手，為獵師網纏，獵師來已，不能得脫。如<a class="t" id="t0778a21"></a>是，五比丘！愚癡凡夫而不多聞，不見善友，<a class="t" id="t0778a22"></a>不知聖法，不御聖法。彼於此五欲功德觸<a class="t" id="t0778a23"></a>染貪著，憍慠受入，不見災患，不見出要，而<a class="t" id="t0778a24"></a>取用之。當知彼隨弊魔，自作弊魔，墮弊魔<a class="t" id="t0778a25"></a>手，為魔網纏，魔纏所纏，不脫魔纏。</p>
<p><a class="t-linehead" id="t-linehead0778a25"></a>「『五比<a class="t" id="t0778a26"></a>丘！多聞聖弟子見善知識，而知聖法，又御<a class="t" id="t0778a27"></a>聖法，彼於此五欲功德，不觸、不染、不貪、不著，<a class="t" id="t0778a28"></a>亦不憍慠、不受入，見災患，見出要，而取<a class="t" id="t0778a29"></a>用之。當知彼不隨弊魔，不自作魔，不墮<a class="t" id="t0778b01"></a>魔手，不為魔網所纏，不為魔纏所纏，便解<a class="t" id="t0778b02"></a>脫魔纏。五比丘！猶如野鹿得脫於纏，當知<a class="t" id="t0778b03"></a>彼不隨獵師，不自在獵師，不墮獵師<a class="t" id="t0778b04"></a>手，不為獵師網所纏，獵師來已，則能得脫。<a class="t" id="t0778b05"></a>如是，五比丘！多聞聖弟子見善知識而<a class="t" id="t0778b06"></a>知聖法，又御聖法，彼於此五欲功德，不觸、<a class="t" id="t0778b07"></a>不染、不貪、不著，亦不見憍慠、不受入，<a class="t" id="t0778b08"></a>見災患，見出要，而取用之。當知彼不隨<a class="t" id="t0778b09"></a>弊魔，不自在魔，不墮魔手，不為魔網所<a class="t" id="t0778b10"></a>纏，不為魔纏所纏，便解脫魔纏。</p>
<p><a class="t-linehead" id="t-linehead0778b10"></a>「『五比丘！若<a class="t" id="t0778b11"></a>時如來出興于世，無所著、等正覺、明行成為、<a class="t" id="t0778b12"></a>善逝、世間解、無上士、道法御、天人師，號佛、眾<a class="t" id="t0778b13"></a>祐，彼斷，乃至五蓋、心穢、慧羸，離欲、離惡不<a class="t" id="t0778b14"></a>善之法，至得第四禪成就遊。彼如是定心<a class="t" id="t0778b15"></a>清淨，無穢無煩，柔軟善住，得不動心，修學<a class="t" id="t0778b16"></a>漏盡智通作證。彼知此苦如真，知此苦習、<a class="t" id="t0778b17"></a>知此苦滅、知此苦滅道如真。知此漏如真，<a class="t" id="t0778b18"></a>知此漏習、知此漏滅、知此漏滅道如真。<a class="t" id="t0778b19"></a>彼如是知、如是見，欲漏心解脫，有漏、無明漏<a class="t" id="t0778b20"></a>心解脫。解脫已便知解脫，生已盡，梵行已立，<a class="t" id="t0778b21"></a>所作已辦，不更受有，知如真。彼於爾時自<a class="t" id="t0778b22"></a>在行，自在住、自在坐、自在臥。所以者何？彼自<a class="t" id="t0778b23"></a>見無量惡不善法盡。是故彼自在行、自在住、<a class="t" id="t0778b24"></a>自在坐、自在臥。</p>
<p><a class="t-linehead" id="t-linehead0778b24"></a>「『五比丘！猶如無事無人民<a class="t" id="t0778b25"></a>處，彼有野鹿，自在行、自在住、自在伏、自在<a class="t" id="t0778b26"></a>臥。所以者何？彼野鹿不在獵師境界。是故<a class="t" id="t0778b27"></a>自在行、自在住、自在伏、自在臥。如是，五比丘！<a class="t" id="t0778b28"></a>比丘漏盡得無漏，心解脫、慧解脫，自知自覺<a class="t" id="t0778b29"></a>自作證成就遊，生已盡，梵行已立，所作已辦，<a class="t" id="t0778c01"></a>不更受有，知如真。彼於爾時自在行、自在<a class="t" id="t0778c02"></a>住、自在坐、自在臥。所以者何？彼自見無量惡<a class="t" id="t0778c03"></a>不善法盡。是故彼自在行、自在住、自在坐、自<a class="t" id="t0778c04"></a>在臥。五比丘！是說無餘解脫，是說無病無<a class="t" id="t0778c05"></a>上安隱涅槃，是說無老、無死、無愁憂慼、無穢<a class="t" id="t0778c06"></a>污無上安隱涅槃。』」</p>
<p><a class="t-linehead" id="t-linehead0778c06"></a>佛說如是。尊者阿難及諸<a class="t" id="t0778c07"></a>比丘，聞佛所說，歡喜奉行。</p><a class="t" id="t0778c08"></a>
<p class="endsutta"><a class="t-linehead" id="t-linehead0778c08"></a>羅摩經第三竟<span class="t-note">（四千一百二十一字）</span></p><a class="t" id="t0778c09"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>