<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma102">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 9</span>
<span class="mirror-right">因品</span></p>
<h1 class="mirror-row">
<span class="mirror-left latin">102. </span>
<span class="mirror-right">（一〇二）念經</span></h1>
</div><a class="t" id="t0589a12"></a>
<p><a class="t-linehead" id="t-linehead0589a12"></a>我聞如是：</p>
<p>一時，佛遊舍衛國，在勝林給孤<a class="t" id="t0589a13"></a>獨園。</p>
<p><a class="t-linehead" id="t-linehead0589a13"></a>爾時，世尊告諸比丘：「我本未覺無上<a class="t" id="t0589a14"></a>正盡覺時，作如是念：『我寧可別諸念作<a class="t" id="t0589a15"></a>二分，欲念、恚念、害念作一分，無欲念、無恚念、<a class="t" id="t0589a16"></a>無害念復作一分。』我於後時，便別諸念作<a class="t" id="t0589a17"></a>二分，欲念、恚念、害念作一分，無欲念、無恚念、<a class="t" id="t0589a18"></a>無害念復作一分。我如是行，在遠離獨住，<a class="t" id="t0589a19"></a>心無放逸，修行精勤。生欲念，我即覺生欲<a class="t" id="t0589a20"></a>念，自害、害他、二俱害，滅慧、多煩勞、不得涅<a class="t" id="t0589a21"></a>槃。覺自害、害他、二俱害，滅慧、多煩勞、不得<a class="t" id="t0589a22"></a>涅槃，便速滅。復生恚念、害念，我即覺生恚<a class="t" id="t0589a23"></a>念、害念，自害、害他、二俱害，滅慧、多煩勞、不得<a class="t" id="t0589a24"></a>涅槃。覺自害、害他、二俱害，滅慧、多煩勞、不<a class="t" id="t0589a25"></a>得涅槃，便速滅。</p>
<p><a class="t-linehead" id="t-linehead0589a25"></a>「我生欲念，不受、斷、除、吐，生<a class="t" id="t0589a26"></a>恚念、害念，不受、斷、除、吐。所以者何？我見因<a class="t" id="t0589a27"></a>此故，必生無量惡不善之法。猶如春後月，<a class="t" id="t0589a28"></a>以種田故，放牧地，則不廣，牧牛兒放牛<a class="t" id="t0589a29"></a>野澤，牛入他田，牧牛兒即執杖往遮。所以<a class="t" id="t0589b01"></a>者何？牧牛兒知因此故，必當有罵、有打、有<a class="t" id="t0589b02"></a>縛、有過失也。是故牧牛兒執杖往遮。我亦<a class="t" id="t0589b03"></a>如是，生欲念，不受、斷、除、吐，生恚念、害念，不<a class="t" id="t0589b04"></a>受、斷、除、吐。所以者何？我見因此故，必生無<a class="t" id="t0589b05"></a>量惡不善之法。</p>
<p><a class="t-linehead" id="t-linehead0589b05"></a>「比丘者，隨所思、隨所念，心<a class="t" id="t0589b06"></a>便樂中。若比丘多念欲念者，則捨無欲念，<a class="t" id="t0589b07"></a>以多念欲念故，心便樂中。若比丘多念恚<a class="t" id="t0589b08"></a>念、害念者，則捨無恚念、無害念，以多念恚念、<a class="t" id="t0589b09"></a>害念故，心便樂中。如是，比丘不離欲念，不<a class="t" id="t0589b10"></a>離恚念，不離害念者，則不能脫生、老、病、<a class="t" id="t0589b11"></a>死、愁憂、啼哭，亦復不能離一切苦。我如是行，<a class="t" id="t0589b12"></a>在遠離獨住，心無放逸，修行精勤。生無欲<a class="t" id="t0589b13"></a>念，我即覺生無欲念，不自害、不害他，亦不<a class="t" id="t0589b14"></a>俱害，修慧、不煩勞而得涅槃。覺不自害、不<a class="t" id="t0589b15"></a>害他、亦不俱害，修慧、不煩勞而得涅槃，便<a class="t" id="t0589b16"></a>速修習廣布。復生無恚念、無害念，我即覺生<a class="t" id="t0589b17"></a>無恚念、無害念，不自害、不害他、亦不俱害，<a class="t" id="t0589b18"></a>修慧、不煩勞而得涅槃。覺不自害、不害他、<a class="t" id="t0589b19"></a>亦不俱害，修慧、不煩勞而得涅槃，便速修<a class="t" id="t0589b20"></a>習廣布。」</p>
<p><a class="t-linehead" id="t-linehead0589b20"></a>「我生無欲念、多思念，生無恚念、無害<a class="t" id="t0589b21"></a>念、多思念。我復作是念：『多思念者，身定憙<a class="t" id="t0589b22"></a>忘，則便損心，我寧可治內心，常住在內止<a class="t" id="t0589b23"></a>息，一意得定，令不損心。』我於後時便治內<a class="t" id="t0589b24"></a>心，常住在內止息，一意得定，而不損心。我生<a class="t" id="t0589b25"></a>無欲念已，復生念向法次法；生無恚念、無<a class="t" id="t0589b26"></a>害念已，復生念向法次法。所以者何？我不<a class="t" id="t0589b27"></a>見因此生無量惡不善之法。猶如秋後月<a class="t" id="t0589b28"></a>收一切穀訖，牧牛兒放牛野田時作是念：<a class="t" id="t0589b29"></a>『我牛在群中。』所以者何？牧牛兒不見因此<a class="t" id="t0589c01"></a>故當得罵詈，得打、得縛，有過失也，是故彼<a class="t" id="t0589c02"></a>作是念：『我牛在群中。』我亦如是，生無欲念<a class="t" id="t0589c03"></a>已，復生念向法次法；生無恚念、無害念已，<a class="t" id="t0589c04"></a>復生念向法次法。所以者何？我不見因此<a class="t" id="t0589c05"></a>生無量惡不善之法。</p>
<p><a class="t-linehead" id="t-linehead0589c05"></a>「比丘者，隨所思、隨所<a class="t" id="t0589c06"></a>念，心便樂中。若比丘多念無欲念者，則捨欲<a class="t" id="t0589c07"></a>念，以多念無欲念故，心便樂中。若比丘多<a class="t" id="t0589c08"></a>念無恚念、無害念者，則捨恚念、害念，以多<a class="t" id="t0589c09"></a>念無恚念、無害念故，心便樂中。彼覺、觀已息，<a class="t" id="t0589c10"></a>內靜、一心、無覺、無觀，定生喜、樂，得第二禪<a class="t" id="t0589c11"></a>成就遊。彼離喜欲，捨無求遊，正念正智而身<a class="t" id="t0589c12"></a>覺樂，謂聖所說，聖所捨、念、樂住、空，得第三<a class="t" id="t0589c13"></a>禪成就遊。彼樂滅、苦滅，喜、憂本已滅，不苦不<a class="t" id="t0589c14"></a>樂、捨、念、清淨，得第四禪成就遊。</p>
<p><a class="t-linehead" id="t-linehead0589c14"></a>「彼如是定<a class="t" id="t0589c15"></a>心清淨，無穢、無煩，柔軟善住，得不動心，趣<a class="t" id="t0589c16"></a>向漏盡通智作證，便知此苦如真，知此苦<a class="t" id="t0589c17"></a>習、知此苦滅、知此苦滅道如真；亦知此漏<a class="t" id="t0589c18"></a>如真，知此漏習、知此漏滅、知此漏滅道如<a class="t" id="t0589c19"></a>真。彼如是知，如是見已，則欲漏心解脫，有<a class="t" id="t0589c20"></a>漏、無明漏心解脫，解脫已便知解脫，生已盡，<a class="t" id="t0589c21"></a>梵行已立，所作已辦，不更受有，知如真。此<a class="t" id="t0589c22"></a>比丘離欲念、離恚念、離害念，則得解脫生、<a class="t" id="t0589c23"></a>老、病、死、愁憂、啼哭，離一切苦。猶如一無事處<a class="t" id="t0589c24"></a>有大泉水，彼有群鹿遊住其中。有一人來，<a class="t" id="t0589c25"></a>不為彼群鹿求義及饒益、求安隱快樂，塞<a class="t" id="t0589c26"></a>平正路，開一惡道，作大坑壍，使人守視。如<a class="t" id="t0589c27"></a>是群鹿一切死盡。復有一人來，為彼群鹿<a class="t" id="t0589c28"></a>求義及饒益，求安隱快樂，開平正路，閉塞<a class="t" id="t0589c29"></a>惡道，却守視人，如是群鹿普得安濟。</p>
<p><a class="t-linehead" id="t-linehead0589c29"></a>「比丘！<a class="t" id="t0590a01"></a>當知我說此喻，欲令知義，慧者聞喻，則<a class="t" id="t0590a02"></a>解其趣。此說有義，大泉水者，謂是五欲愛<a class="t" id="t0590a03"></a>念歡樂。云何為五？眼知色、耳知聲、鼻知香、<a class="t" id="t0590a04"></a>舌知味、身知觸，大泉水者，當知是五欲也。<a class="t" id="t0590a05"></a>大群鹿者，當知是沙門、梵志也。有一人來，<a class="t" id="t0590a06"></a>不為彼求義及饒益、求安隱快樂者，當知<a class="t" id="t0590a07"></a>是魔波旬也。塞平正路，開一惡道者，是三<a class="t" id="t0590a08"></a>惡不善念：欲念、恚念、害念也。惡道者，當知是<a class="t" id="t0590a09"></a>三惡不善念。復更有惡道，謂八邪道，邪見<a class="t" id="t0590a10"></a>乃至邪定是為八。作大坑壍者，當知是無<a class="t" id="t0590a11"></a>明也。使人守者，當知是魔波旬眷屬也。復<a class="t" id="t0590a12"></a>有一人來，為彼求義及饒益、求安隱快樂<a class="t" id="t0590a13"></a>者，當知是如來、無所著、等正覺也。閉塞惡<a class="t" id="t0590a14"></a>道，開平正路者，是三善念：無欲念、無恚念、無<a class="t" id="t0590a15"></a>害念也。道者，當知是三善念。復更有道，謂<a class="t" id="t0590a16"></a>八正道，正見乃至正定是為八。</p>
<p><a class="t-linehead" id="t-linehead0590a16"></a>「比丘！我為<a class="t" id="t0590a17"></a>汝等開平正路，閉塞惡道，填平坑壍，除却<a class="t" id="t0590a18"></a>守人。如尊師所為弟子起大慈，哀憐念愍<a class="t" id="t0590a19"></a>傷，求義及饒益，求安隱快樂者，我今已作。<a class="t" id="t0590a20"></a>汝等亦當復自作，至無事處山林樹下空安<a class="t" id="t0590a21"></a>靜處，宴坐思惟，勿得放逸，勤加精進，無令<a class="t" id="t0590a22"></a>後悔。此是我之教勅，是我訓誨。」</p>
<p><a class="t-linehead" id="t-linehead0590a22"></a>佛說如是，<a class="t" id="t0590a23"></a>彼諸比丘聞佛所說，歡喜奉行。</p><a class="t" id="t0590a24"></a>
<p class="endsutta"><a class="t-linehead" id="t-linehead0590a24"></a>念經第六竟<span class="t-note">（千五百九十三字）</span></p><a class="t" id="t0590a25"></a><p class="endsection"><span class="t-juanname">中阿含經卷第二十五<span class="t-note">（七千四百六十八字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>