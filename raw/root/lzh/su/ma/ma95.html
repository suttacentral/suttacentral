<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma95">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 8</span>
<span class="mirror-right">穢品</span></p>
<h1 class="mirror-row">
<span class="mirror-left latin">95. </span>
<span class="mirror-right">（九五）住法經</span></h1>
</div><a class="t" id="t0577b04"></a>
<p><a class="t-linehead" id="t-linehead0577b04"></a>我聞如是：</p>
<p>一時，佛遊舍衛國，在勝林給孤<a class="t" id="t0577b05"></a>獨園。</p>
<p><a class="t-linehead" id="t-linehead0577b05"></a>爾時，世尊告諸比丘：「我說退善法不住、<a class="t" id="t0577b06"></a>不增，我說住善法不退、不增，我說增善法不<a class="t" id="t0577b07"></a>退、不住。云何退善法不住、不增？比丘者，若有<a class="t" id="t0577b08"></a>篤信、禁戒、博聞、布施、智慧、辯才，阿含及其所<a class="t" id="t0577b09"></a>得，彼人於此法退、不住、不增，是謂退善法<a class="t" id="t0577b10"></a>不住、不增。云何住善法不退、不增？比丘者，若<a class="t" id="t0577b11"></a>有篤信、禁戒、博聞、布施、智慧、辯才、阿含及其<a class="t" id="t0577b12"></a>所得，彼人於此法住不退、不增，是謂住善<a class="t" id="t0577b13"></a>法不退、不增。云何增善法不退、不住？比丘者，<a class="t" id="t0577b14"></a>若有篤信、禁戒、博聞、布施、智慧、辯才、阿含及<a class="t" id="t0577b15"></a>其所得，彼人於此法增不退、不住，是謂增<a class="t" id="t0577b16"></a>善法不退、不住。</p>
<p><a class="t-linehead" id="t-linehead0577b16"></a>「比丘者作如是觀，必多所<a class="t" id="t0577b17"></a>饒益：『我為多行增伺，為多行無增伺？我<a class="t" id="t0577b18"></a>為多行瞋恚心，為多行無瞋恚心？我為多<a class="t" id="t0577b19"></a>行睡眠纏，為多行無睡眠纏？我為多行調<a class="t" id="t0577b20"></a>貢高，為多行無調貢高？我為多行疑惑，為<a class="t" id="t0577b21"></a>多行無疑惑？我為多行身諍，為多行無身<a class="t" id="t0577b22"></a>諍？我為多行穢污心，為多行無穢污心？我<a class="t" id="t0577b23"></a>為多行信，為多行不信？我為多行精進，為<a class="t" id="t0577b24"></a>多行懈怠？我為多行念，為多行無念？我為<a class="t" id="t0577b25"></a>多行定，為多行無定？我為多行惡慧，為多<a class="t" id="t0577b26"></a>行無惡慧？』</p>
<p><a class="t-linehead" id="t-linehead0577b26"></a>「若比丘觀時，則知我多行增伺、瞋<a class="t" id="t0577b27"></a>恚心、睡眠纏、調貢高、疑惑、身諍、穢污心、不信、<a class="t" id="t0577b28"></a>懈怠、無念、無定、多行惡慧者，彼比丘欲滅此<a class="t" id="t0577b29"></a>惡不善法故，便以速求方便，學極精勤，正<a class="t" id="t0577c01"></a>念正智，忍不令退。猶人為火燒頭、燒衣，急<a class="t" id="t0577c02"></a>求方便救頭、救衣。如是比丘欲滅此惡不<a class="t" id="t0577c03"></a>善法故，便以速求方便，學極精勤，正念正<a class="t" id="t0577c04"></a>智，忍不令退。</p>
<p><a class="t-linehead" id="t-linehead0577c04"></a>「若比丘觀時，則知我多行無<a class="t" id="t0577c05"></a>貪伺、<span class="corr" title="[若&gt;] cf.［麗】"></span>無瞋恚心、無睡眠纏、無調貢高、無<a class="t" id="t0577c06"></a>疑惑、無身諍、無穢污心、有信、有進、有念、<a class="t" id="t0577c07"></a>有定、多行無惡慧者，彼比丘欲住此善法，<a class="t" id="t0577c08"></a>不忘、不退修行廣布故，便以速求方便，學<a class="t" id="t0577c09"></a>極精勤，正念正智，忍不令退。猶人為火燒<a class="t" id="t0577c10"></a>頭、燒衣，急求方便救頭、救衣。如是比丘<a class="t" id="t0577c11"></a>欲住此善法，不忘、不退修行廣布故，便以<a class="t" id="t0577c12"></a>速求方便，學極精勤，正念正智，忍不令退。」</p><a class="t" id="t0577c13"></a>
<p><a class="t-linehead" id="t-linehead0577c13"></a>佛說如是。彼諸比丘聞佛所說，歡喜奉行。</p><a class="t" id="t0577c14"></a>
<p class="endsutta"><a class="t-linehead" id="t-linehead0577c14"></a>住法經第九竟<span class="t-note">（六百三十一字）</span></p><a class="t" id="t0577c15"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>