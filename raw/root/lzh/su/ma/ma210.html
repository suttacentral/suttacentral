<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma210">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left latin">210. </span>
<span class="mirror-right">（二一〇）法樂比丘尼經</span></h1>
</div><p class="suttainfo"><span class="t-juanname">中阿含經卷第五十八</span></p><a class="t" id="t0788a12"></a><a class="t" id="t0788a13"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0788a14"></a><a class="t" id="t0788a16"></a>
<p><a class="t-linehead" id="t-linehead0788a16"></a>我聞如是：</p>
<p>一時，佛遊舍衛國，在勝林給孤<a class="t" id="t0788a17"></a>獨園。</p>
<p><a class="t-linehead" id="t-linehead0788a17"></a>爾時，毘舍佉優婆夷往詣法樂比丘<a class="t" id="t0788a18"></a>尼所，稽首禮足，却坐一面，白法樂比丘尼<a class="t" id="t0788a19"></a>曰：「賢聖！欲有所問，聽我問耶？」</p>
<p><a class="t-linehead" id="t-linehead0788a19"></a>法樂比丘<a class="t" id="t0788a20"></a>尼答曰：「毘舍佉！欲問便問，我聞已當思。」</p><a class="t" id="t0788a21"></a>
<p><a class="t-linehead" id="t-linehead0788a21"></a>毗舍佉優婆夷便問曰：「賢聖！自身，說自身。<a class="t" id="t0788a22"></a>云何為自身耶？」</p>
<p><a class="t-linehead" id="t-linehead0788a22"></a>法樂比丘尼答曰：「世尊說<a class="t" id="t0788a23"></a>五盛陰，自身色盛陰，覺、想、行、識盛陰，是謂<a class="t" id="t0788a24"></a>世尊說五盛陰。」</p>
<p><a class="t-linehead" id="t-linehead0788a24"></a>毗舍佉優婆夷聞已，歎曰：「善<a class="t" id="t0788a25"></a>哉！善哉！賢聖。」毗舍佉優婆夷歎已，歡喜奉行。</p><a class="t" id="t0788a26"></a>
<p><a class="t-linehead" id="t-linehead0788a26"></a>復問曰：「賢聖！云何為自身見耶？」</p>
<p>法樂比丘<a class="t" id="t0788a27"></a>尼答曰：「不多聞愚癡凡夫不見善知識，<a class="t" id="t0788a28"></a>不知聖法，不御聖法，彼見色是神，見神<a class="t" id="t0788a29"></a>有色，見神中有色，見色中有神也。見覺、想、<a class="t" id="t0788b01"></a>行、識是神，見神有識，見神中有識，見識中<a class="t" id="t0788b02"></a>有神也。是謂自身見也。」</p>
<p><a class="t-linehead" id="t-linehead0788b02"></a>毗舍佉優婆夷聞<a class="t" id="t0788b03"></a>已，歎曰：「善哉！善哉！賢聖！」毗舍佉優婆夷歎已，<a class="t" id="t0788b04"></a>歡喜奉行。</p>
<p><a class="t-linehead" id="t-linehead0788b04"></a>復問曰：「賢聖！云何無身見耶？」</p><a class="t" id="t0788b05"></a>
<p><a class="t-linehead" id="t-linehead0788b05"></a>法樂比丘尼答曰：「多聞聖弟子見善知識，<a class="t" id="t0788b06"></a>知聖法，善御聖法，彼不見色是神，不見<a class="t" id="t0788b07"></a>神有色，不見神中有色，不見色中有神<a class="t" id="t0788b08"></a>也。不見覺、想、行、識是神，不見神有識，不<a class="t" id="t0788b09"></a>見神中有識，不見識中有神也。是謂無身<a class="t" id="t0788b10"></a>見也。」</p>
<p><a class="t-linehead" id="t-linehead0788b10"></a>毗舍佉優婆夷聞已，歎曰：「善哉！善哉！賢<a class="t" id="t0788b11"></a>聖！」毘舍佉優婆夷歎已，歡喜奉行。</p>
<p><a class="t-linehead" id="t-linehead0788b11"></a>復問曰：「賢<a class="t" id="t0788b12"></a>聖！云何滅自身耶？」</p>
<p><a class="t-linehead" id="t-linehead0788b12"></a>法樂比丘尼答曰：「色盛<a class="t" id="t0788b13"></a>陰斷無餘，捨、吐、盡、不染、滅、息、沒也。覺、想、行、<a class="t" id="t0788b14"></a>識盛陰斷無餘，捨、吐、盡、不染、滅、息、沒也。是<a class="t" id="t0788b15"></a>謂自身滅。」</p>
<p><a class="t-linehead" id="t-linehead0788b15"></a>毗舍佉優婆夷聞已，歎曰：「善哉！<a class="t" id="t0788b16"></a>善哉！賢聖！」毗舍佉優婆夷歎已，歡喜奉行。</p><a class="t" id="t0788b17"></a>
<p><a class="t-linehead" id="t-linehead0788b17"></a>復問曰：「賢聖！陰說陰盛，陰說盛陰，陰即<a class="t" id="t0788b18"></a>是盛陰，盛陰即是陰耶？為陰異、盛陰異耶？」</p><a class="t" id="t0788b19"></a>
<p><a class="t-linehead" id="t-linehead0788b19"></a>法樂比丘尼答曰：「或陰即是盛陰，或陰非<a class="t" id="t0788b20"></a>盛陰。云何陰即是盛陰？若色有漏有受，覺、<a class="t" id="t0788b21"></a>想、行、識有漏有受，是謂陰即是盛陰。云何<a class="t" id="t0788b22"></a>陰非盛陰？色無漏無受，覺、想、行、識無漏無<a class="t" id="t0788b23"></a>受，是謂陰非盛陰。」</p>
<p><a class="t-linehead" id="t-linehead0788b23"></a>毗舍佉優婆夷聞已，歎<a class="t" id="t0788b24"></a>曰：「善哉！善哉！賢聖！」毗舍佉優婆夷歎已，歡喜<a class="t" id="t0788b25"></a>奉行。</p>
<p><a class="t-linehead" id="t-linehead0788b25"></a>復問曰：「賢聖！云何八支聖道耶？」</p>
<p>法<a class="t" id="t0788b26"></a>樂比丘尼答曰：「八支聖道者，正見乃至正<a class="t" id="t0788b27"></a>定，是謂為八，是謂八支聖道。」</p>
<p><a class="t-linehead" id="t-linehead0788b27"></a>毗舍佉優婆<a class="t" id="t0788b28"></a>夷聞已，歎曰：「善哉！善哉！賢聖！」毗舍佉優婆<a class="t" id="t0788b29"></a>夷歎已，歡喜奉行。</p>
<p><a class="t-linehead" id="t-linehead0788b29"></a>復問曰：「賢聖！八支聖<a class="t" id="t0788c01"></a>道有為耶？」</p>
<p><a class="t-linehead" id="t-linehead0788c01"></a>法樂比丘尼答曰：「如是八支<a class="t" id="t0788c02"></a>聖道有為也。」</p>
<p><a class="t-linehead" id="t-linehead0788c02"></a>毗舍佉優婆夷聞已，歎曰：「善哉！<a class="t" id="t0788c03"></a>善哉！賢聖！」毗舍佉優婆夷歎已，歡喜奉行。</p><a class="t" id="t0788c04"></a>
<p><a class="t-linehead" id="t-linehead0788c04"></a>復問曰：「賢聖！有幾聚耶？」</p>
<p>法樂比丘尼答<a class="t" id="t0788c05"></a>曰：「有三聚。戒聚、定聚、慧聚。」</p>
<p><a class="t-linehead" id="t-linehead0788c05"></a>毗舍佉優婆夷<a class="t" id="t0788c06"></a>聞已，歎曰：「善哉！善哉！賢聖！」毗舍佉優婆夷<a class="t" id="t0788c07"></a>歎已，歡喜奉行。</p>
<p><a class="t-linehead" id="t-linehead0788c07"></a>復問曰：「賢聖！八支聖道<a class="t" id="t0788c08"></a>攝三聚，為三聚攝八支聖道耶？」</p>
<p><a class="t-linehead" id="t-linehead0788c08"></a>法樂比<a class="t" id="t0788c09"></a>丘尼答曰：「非八支聖道攝三聚。三聚攝<a class="t" id="t0788c10"></a>八支聖道。正語、正業、正命，此三道支聖戒<a class="t" id="t0788c11"></a>聚所攝。正念、正定，此二道支聖定聚所攝。正<a class="t" id="t0788c12"></a>見、正志、正方便，此三道支聖慧聚所攝。是<a class="t" id="t0788c13"></a>謂非八支聖道攝三聚，三聚攝八支聖<a class="t" id="t0788c14"></a>道。」</p>
<p><a class="t-linehead" id="t-linehead0788c14"></a>毗舍佉優婆夷聞已，歎曰：「善哉！善哉！賢<a class="t" id="t0788c15"></a>聖！」毗舍佉優婆夷歎已，歡喜奉行。</p>
<p><a class="t-linehead" id="t-linehead0788c15"></a>復問曰：<a class="t" id="t0788c16"></a>「賢聖！滅有對耶？」</p>
<p><a class="t-linehead" id="t-linehead0788c16"></a>法樂比丘尼答曰：「滅無對<a class="t" id="t0788c17"></a>也。」</p>
<p><a class="t-linehead" id="t-linehead0788c17"></a>毗舍佉優婆夷聞已，歎曰：「善哉！善哉！賢<a class="t" id="t0788c18"></a>聖！」毗舍佉優婆夷歎已，歡喜奉行。</p>
<p><a class="t-linehead" id="t-linehead0788c18"></a>復問曰：<a class="t" id="t0788c19"></a>「賢聖！初禪有幾支耶？」</p>
<p><a class="t-linehead" id="t-linehead0788c19"></a>法樂比丘尼答曰：<a class="t" id="t0788c20"></a>「初禪有五支，覺、觀、喜、樂、一心，是謂初禪有<a class="t" id="t0788c21"></a>五支。」</p>
<p><a class="t-linehead" id="t-linehead0788c21"></a>毗舍佉優婆夷聞已，歎曰：「善哉！善哉！<a class="t" id="t0788c22"></a>賢聖！」毗舍佉優婆夷歎已，歡喜奉行。</p>
<p><a class="t-linehead" id="t-linehead0788c22"></a>復問曰：<a class="t" id="t0788c23"></a>「賢聖！云何<span class="corr" title="[斷&gt;定] cf.［麗】">定</span>？云何定相？云何定力？云何<a class="t" id="t0788c24"></a>定功？云何修定耶？」</p>
<p><a class="t-linehead" id="t-linehead0788c24"></a>法樂比丘尼答曰：「若善<a class="t" id="t0788c25"></a>心得一者，是謂定也。四念處，是謂定相也。<a class="t" id="t0788c26"></a>四正斷，是謂定力也。四如意足，是謂定功<a class="t" id="t0788c27"></a>也。若習此諸善法服，數數專修精勤者，<a class="t" id="t0788c28"></a>是謂定修也。」</p>
<p><a class="t-linehead" id="t-linehead0788c28"></a>毗舍佉優婆夷聞已，歎曰：「善<a class="t" id="t0788c29"></a>哉！善哉！賢聖！」毘舍佉優婆夷歎已，歡喜奉<a class="t" id="t0789a01"></a>行。</p>
<p><a class="t-linehead" id="t-linehead0789a01"></a>復問曰：「賢聖！有幾法生身死已，身棄<a class="t" id="t0789a02"></a>塚間，如木無情？」</p>
<p><a class="t-linehead" id="t-linehead0789a02"></a>法樂比丘尼答曰：「有三<a class="t" id="t0789a03"></a>法生身死已，身棄塚間，如木無情。云何為<a class="t" id="t0789a04"></a>三？一者壽，二者暖，三者識，是謂三法生<a class="t" id="t0789a05"></a>身死已，身棄塚間，如木無情。」</p>
<p><a class="t-linehead" id="t-linehead0789a05"></a>毘舍佉優婆<a class="t" id="t0789a06"></a>夷聞已，歎曰：「善哉！善哉！賢聖！」毘舍佉優婆<a class="t" id="t0789a07"></a>夷歎已，歡喜奉行。</p>
<p><a class="t-linehead" id="t-linehead0789a07"></a>復問曰：「賢聖！若死及入<a class="t" id="t0789a08"></a>滅盡定者，有何差別？」</p>
<p><a class="t-linehead" id="t-linehead0789a08"></a>法樂比丘尼答曰：「死<a class="t" id="t0789a09"></a>者壽命滅訖，溫暖已去，諸根敗壞。比丘入<a class="t" id="t0789a10"></a>滅盡定者，壽不滅訖，暖亦不去，諸根不<a class="t" id="t0789a11"></a>敗壞，若死及入滅盡定者，是謂差別。」</p>
<p><a class="t-linehead" id="t-linehead0789a11"></a>毘<a class="t" id="t0789a12"></a>舍佉優婆夷聞已，歎曰：「善哉！善哉！賢聖！」毘<a class="t" id="t0789a13"></a>舍佉優婆夷歎已，歡喜奉行。</p>
<p><a class="t-linehead" id="t-linehead0789a13"></a>復問曰：「賢聖！<a class="t" id="t0789a14"></a>若入滅盡定及入無想定者，有何差別？」</p><a class="t" id="t0789a15"></a>
<p><a class="t-linehead" id="t-linehead0789a15"></a>法樂比丘尼答曰：「比丘入滅盡定者，想及<a class="t" id="t0789a16"></a>知滅。入無想定者，想知不滅。若入滅盡定<a class="t" id="t0789a17"></a>及入無想定者，是謂差別。」</p>
<p><a class="t-linehead" id="t-linehead0789a17"></a>毘舍佉優婆夷聞<a class="t" id="t0789a18"></a>已，歎曰：「善哉！善哉！賢聖！」毘舍佉優婆夷歎<a class="t" id="t0789a19"></a>已，歡喜奉行。</p>
<p><a class="t-linehead" id="t-linehead0789a19"></a>復問曰：「賢聖！若從滅盡定<a class="t" id="t0789a20"></a>起及從無想定起者，有何差別？」</p>
<p><a class="t-linehead" id="t-linehead0789a20"></a>法樂比丘<a class="t" id="t0789a21"></a>尼答曰：「比丘從滅盡定起時，不作是念：<a class="t" id="t0789a22"></a>『我從滅盡定起。』比丘從無想定起時，作<a class="t" id="t0789a23"></a>如是念：『我為有想，我為無想？』若從滅盡定<a class="t" id="t0789a24"></a>起及從無想定起者，是謂差別。」</p>
<p><a class="t-linehead" id="t-linehead0789a24"></a>毘舍佉優<a class="t" id="t0789a25"></a>婆夷聞已，歎曰：「善哉！善哉！賢聖！」毘舍佉優<a class="t" id="t0789a26"></a>婆夷歎已，歡喜奉行。</p>
<p><a class="t-linehead" id="t-linehead0789a26"></a>復問曰：「賢聖！比丘入<a class="t" id="t0789a27"></a>滅盡定時，作如是念：『我入滅盡定耶？』」</p>
<p><a class="t-linehead" id="t-linehead0789a27"></a>法<a class="t" id="t0789a28"></a>樂比丘尼答曰：「比丘入滅盡定時，不作是<a class="t" id="t0789a29"></a>念：『我入滅盡定。』然本如是修習心，以是故<a class="t" id="t0789b01"></a>如是趣向。」</p>
<p><a class="t-linehead" id="t-linehead0789b01"></a>毘舍佉優婆夷聞已，歎曰：「善哉！善<a class="t" id="t0789b02"></a>哉！賢聖！」毘舍佉優婆夷歎已，歡喜奉行。</p>
<p><a class="t-linehead" id="t-linehead0789b02"></a>復<a class="t" id="t0789b03"></a>問曰：「賢聖！比丘從滅盡定起，作如是念：<a class="t" id="t0789b04"></a>『我從滅盡定起耶？』」</p>
<p><a class="t-linehead" id="t-linehead0789b04"></a>法樂比丘尼答曰：「比丘<a class="t" id="t0789b05"></a>從滅盡定起時，不作是念：『我從滅盡定<a class="t" id="t0789b06"></a>起。』然因此身及六處緣命根，是故從定起。」</p><a class="t" id="t0789b07"></a>
<p><a class="t-linehead" id="t-linehead0789b07"></a>毘舍佉優婆夷聞已，歎曰：「善哉！善哉！賢聖！」毘<a class="t" id="t0789b08"></a>舍佉優婆夷歎已，歡喜奉行。</p>
<p><a class="t-linehead" id="t-linehead0789b08"></a>復問曰：「賢聖！<a class="t" id="t0789b09"></a>比丘從滅盡定起已，心何所樂，何所趣，何<a class="t" id="t0789b10"></a>所順耶？」</p>
<p><a class="t-linehead" id="t-linehead0789b10"></a>法樂比丘尼答曰：「比丘從滅盡定<a class="t" id="t0789b11"></a>起已，心樂離、趣離、順離。」</p>
<p><a class="t-linehead" id="t-linehead0789b11"></a>毘舍佉優婆夷<a class="t" id="t0789b12"></a>聞已，歎曰：「善哉！善哉！賢聖！」毘舍佉優婆夷<a class="t" id="t0789b13"></a>歎已，歡喜奉行。</p>
<p><a class="t-linehead" id="t-linehead0789b13"></a>復問曰：「賢聖！有幾覺耶？」</p><a class="t" id="t0789b14"></a>
<p><a class="t-linehead" id="t-linehead0789b14"></a>法樂比丘尼答曰：「有三覺：樂覺、苦覺、不苦<a class="t" id="t0789b15"></a>不樂覺。此何緣有耶？緣更樂有。」</p>
<p><a class="t-linehead" id="t-linehead0789b15"></a>毘舍佉<a class="t" id="t0789b16"></a>優婆夷聞已，歎曰：「善哉！善哉！賢聖！」毘舍佉<a class="t" id="t0789b17"></a>優婆夷歎已，歡喜奉行。</p>
<p><a class="t-linehead" id="t-linehead0789b17"></a>復問曰：「賢聖！云何<a class="t" id="t0789b18"></a>樂覺？云何苦覺？云何不苦不樂覺耶？」</p>
<p><a class="t-linehead" id="t-linehead0789b18"></a>法樂<a class="t" id="t0789b19"></a>比丘尼答曰：「若樂更樂所觸生，身心樂善<a class="t" id="t0789b20"></a>覺，是覺謂樂覺也。若苦更樂所觸生，身<a class="t" id="t0789b21"></a>心苦不善覺，是覺謂苦覺也。若不苦不樂<a class="t" id="t0789b22"></a>更樂所觸生，身心不苦不樂，非善非不善<a class="t" id="t0789b23"></a>覺，是覺謂不苦不樂覺。」</p>
<p><a class="t-linehead" id="t-linehead0789b23"></a>毘舍佉優婆夷聞<a class="t" id="t0789b24"></a>已，歎曰：「善哉！善哉！賢聖！」毘舍佉優婆夷歎<a class="t" id="t0789b25"></a>已，歡喜奉行。</p>
<p><a class="t-linehead" id="t-linehead0789b25"></a>復問曰：「賢聖！樂覺者，云<a class="t" id="t0789b26"></a>何樂？云何苦？云何無常？云何災患？云何使耶？<a class="t" id="t0789b27"></a>苦覺者，云何樂？云何苦？云何無常？云何災患？<a class="t" id="t0789b28"></a>云何使耶？不苦不樂覺者，云何樂？云何苦？<a class="t" id="t0789b29"></a>云何無常？云何災患？云何使耶？」</p>
<p><a class="t-linehead" id="t-linehead0789b29"></a>法樂比丘<a class="t" id="t0789c01"></a>尼答曰：「樂覺者，生樂住樂，變易苦，無<a class="t" id="t0789c02"></a>常者即是災患，欲使也。苦覺者，生苦住<a class="t" id="t0789c03"></a>苦，變易樂，無常者即是災患，恚使也。不<a class="t" id="t0789c04"></a>苦不樂覺者，不知苦、不知樂，無常者即是<a class="t" id="t0789c05"></a>變易，無明使也。」</p>
<p><a class="t-linehead" id="t-linehead0789c05"></a>毘舍佉優婆夷聞已，歎曰：<a class="t" id="t0789c06"></a>「善哉！善哉！賢聖！」毘舍佉優婆夷歎已，歡喜<a class="t" id="t0789c07"></a>奉行。</p>
<p><a class="t-linehead" id="t-linehead0789c07"></a>復問曰：「賢聖，一切樂覺欲使耶？一<a class="t" id="t0789c08"></a>切苦覺恚使耶？一切不苦不樂覺無明使耶？」</p><a class="t" id="t0789c09"></a>
<p><a class="t-linehead" id="t-linehead0789c09"></a>法樂比丘尼答曰：「非一切樂覺欲使也，非<a class="t" id="t0789c10"></a>一切苦覺恚使也，非一切不苦不樂覺無明<a class="t" id="t0789c11"></a>使也。云何樂覺非欲使耶？若比丘離欲、<a class="t" id="t0789c12"></a>離惡不善之法，有覺、有觀，離生喜、樂，得初<a class="t" id="t0789c13"></a>禪成就遊，是謂樂覺非欲使也。所以者何？<a class="t" id="t0789c14"></a>此斷欲故。云何苦覺非恚使耶？若求上<a class="t" id="t0789c15"></a>解脫樂，求願悒悒生憂苦，是謂苦覺非<a class="t" id="t0789c16"></a>恚使也。所以者何？此斷恚故。云何不苦不<a class="t" id="t0789c17"></a>樂覺非無明使耶？樂滅、苦滅，喜、憂本已滅，<a class="t" id="t0789c18"></a>不苦不樂、捨、念、清淨，得第四禪成就遊，是<a class="t" id="t0789c19"></a>謂不苦不樂覺非無明使也。所以者何？此<a class="t" id="t0789c20"></a>斷無明故。」</p>
<p><a class="t-linehead" id="t-linehead0789c20"></a>毗舍佉優婆夷聞已，歎曰：「善哉！<a class="t" id="t0789c21"></a>善哉！賢聖！」毗舍佉優婆夷歎已，歡喜奉行。</p><a class="t" id="t0789c22"></a>
<p><a class="t-linehead" id="t-linehead0789c22"></a>復問曰：「賢聖！樂覺者有何對耶？」</p>
<p>法樂比<a class="t" id="t0789c23"></a>丘尼答曰：「樂覺者以苦覺為對。」</p>
<p><a class="t-linehead" id="t-linehead0789c23"></a>毗舍佉優<a class="t" id="t0789c24"></a>婆夷聞已，歎曰：「善哉！善哉！賢聖！」毗舍佉優<a class="t" id="t0789c25"></a>婆夷歎已，歡喜奉行。</p>
<p><a class="t-linehead" id="t-linehead0789c25"></a>復問曰：「賢聖！苦覺者<a class="t" id="t0789c26"></a>有何對耶？」</p>
<p><a class="t-linehead" id="t-linehead0789c26"></a>法樂比丘尼答曰：「苦覺者以<a class="t" id="t0789c27"></a>樂覺為對。」</p>
<p><a class="t-linehead" id="t-linehead0789c27"></a>毘舍佉優婆夷聞已，歎曰：「善哉！<a class="t" id="t0789c28"></a>善哉！賢聖！」毘舍佉優婆夷歎已，歡喜奉行。</p><a class="t" id="t0789c29"></a>
<p><a class="t-linehead" id="t-linehead0789c29"></a>復問曰：「賢聖！樂覺苦覺者有何對耶？」</p>
<p>法<a class="t" id="t0790a01"></a>樂比丘尼答曰：「樂覺苦覺者以不苦不樂<a class="t" id="t0790a02"></a>為對。」</p>
<p><a class="t-linehead" id="t-linehead0790a02"></a>毘舍佉優婆夷聞已，歎曰：「善哉！善哉！<a class="t" id="t0790a03"></a>賢聖！」毘舍佉優婆夷歎已，歡喜奉行。</p>
<p><a class="t-linehead" id="t-linehead0790a03"></a>復問<a class="t" id="t0790a04"></a>曰：「賢聖！不苦不樂覺者有何對耶？」</p>
<p><a class="t-linehead" id="t-linehead0790a04"></a>法樂比<a class="t" id="t0790a05"></a>丘尼答曰：「不苦不樂覺者以無明為對。」</p>
<p><a class="t-linehead" id="t-linehead0790a05"></a>毘<a class="t" id="t0790a06"></a>舍佉優婆夷聞已，歎曰：「善哉！善哉！賢聖！」毘<a class="t" id="t0790a07"></a>舍佉優婆夷歎已，歡喜奉行。</p>
<p><a class="t-linehead" id="t-linehead0790a07"></a>復問曰：「賢聖！<a class="t" id="t0790a08"></a>無明者有何對耶？」</p>
<p><a class="t-linehead" id="t-linehead0790a08"></a>法樂比丘尼答曰：「無明<a class="t" id="t0790a09"></a>者以明為對。」</p>
<p><a class="t-linehead" id="t-linehead0790a09"></a>毘舍佉優婆夷聞已，歎曰：「善<a class="t" id="t0790a10"></a>哉！善哉！賢聖！」毘舍佉優婆夷歎已，歡喜奉<a class="t" id="t0790a11"></a>行。</p>
<p><a class="t-linehead" id="t-linehead0790a11"></a>復問曰：「賢聖！明者有何對耶？」</p>
<p>法樂<a class="t" id="t0790a12"></a>比丘尼答曰：「明者以涅槃為對。」</p>
<p><a class="t-linehead" id="t-linehead0790a12"></a>毘舍佉優<a class="t" id="t0790a13"></a>婆夷聞已，歎曰：「善哉！善哉！賢聖！」毘舍佉優<a class="t" id="t0790a14"></a>婆夷歎已，歡喜奉行。</p>
<p><a class="t-linehead" id="t-linehead0790a14"></a>復問曰：「聖賢！涅槃者<a class="t" id="t0790a15"></a>有何對耶？」</p>
<p><a class="t-linehead" id="t-linehead0790a15"></a>法樂比丘尼告曰：「君欲問無<a class="t" id="t0790a16"></a>窮事，然君問事不能得窮我邊也。涅槃<a class="t" id="t0790a17"></a>者，無對也。涅槃者，以無羂過、羂羂滅<a class="t" id="t0790a18"></a>訖。以此義故，從世尊行梵行。」</p>
<p><a class="t-linehead" id="t-linehead0790a18"></a>於是，毘舍佉<a class="t" id="t0790a19"></a>優婆夷聞法樂比丘尼所說，善受善持，善誦<a class="t" id="t0790a20"></a>習已，即從坐起，稽首禮法樂比丘尼足，繞<a class="t" id="t0790a21"></a>三匝而去。</p>
<p><a class="t-linehead" id="t-linehead0790a21"></a>於是，法樂比丘尼見毘舍佉優婆<a class="t" id="t0790a22"></a>夷去後不久，往詣佛所，稽首佛足，却坐<a class="t" id="t0790a23"></a>一面，與毘舍佉優婆夷所共論者，盡向佛<a class="t" id="t0790a24"></a>說，叉手向佛，白曰：「世尊！我如是說、如是<a class="t" id="t0790a25"></a>答，非為誣謗世尊耶？說真實、說如法、說法<a class="t" id="t0790a26"></a>次法耶？於如法中，非有相違、有諍、有咎<a class="t" id="t0790a27"></a>耶？」</p>
<p><a class="t-linehead" id="t-linehead0790a27"></a>世尊答曰：「比丘尼！汝如是說、如是答，不<a class="t" id="t0790a28"></a>誣謗我，汝說真實，說如法、說法次法，於如<a class="t" id="t0790a29"></a>法中而不相違，無諍咎也。比丘尼！若毘<a class="t" id="t0790b01"></a>舍佉優婆夷以此句、以此文來問我者，我<a class="t" id="t0790b02"></a>為毘舍佉優婆夷亦以此義、以此句、以此<a class="t" id="t0790b03"></a>文而答彼也。比丘尼！此義如汝所說，汝當<a class="t" id="t0790b04"></a>如是持。所以者何？此說即是義故。」</p>
<p><a class="t-linehead" id="t-linehead0790b04"></a>佛說如<a class="t" id="t0790b05"></a>是。法樂比丘尼及諸比丘，聞佛所說，歡喜<a class="t" id="t0790b06"></a>奉行。</p><a class="t" id="t0790b07"></a>
<p class="endsutta"><a class="t-linehead" id="t-linehead0790b07"></a>法樂比丘尼經第九竟<span class="t-note">（三千四十九字）</span></p><a class="t" id="t0790b08"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>