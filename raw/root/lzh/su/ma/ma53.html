<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma53">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 5</span>
<span class="mirror-right">習相應品</span></p>
<h1 class="mirror-row">
<span class="mirror-left latin">53. Nutriments (2)</span>
<span class="mirror-right">（五三）食經</span></h1>
</div><a class="t" id="t0489a27"></a>
<p><a class="t-linehead" id="t-linehead0489a27"></a>我聞如是：</p>
<p>一時，佛遊舍衛國，在勝林給孤<a class="t" id="t0489a28"></a>獨園。</p>
<p><a class="t-linehead" id="t-linehead0489a28"></a>爾時，世尊告諸比丘：「有愛者，其本際<a class="t" id="t0489a29"></a>不可知，本無有愛，然今生有愛，便可得<a class="t" id="t0489b01"></a>知，所因有愛。有愛者，則有食，非無食。何謂<a class="t" id="t0489b02"></a>有愛食？答曰無明為食。無明亦有食，非無<a class="t" id="t0489b03"></a>食。何謂無明食？答曰五蓋為食。五蓋亦有<a class="t" id="t0489b04"></a>食，非無食。何謂五蓋食？答曰三惡行為食。<a class="t" id="t0489b05"></a>三惡行亦有食，非無食。何謂三惡行食？答<a class="t" id="t0489b06"></a>曰不護諸根為食。不護諸根亦有食，非無<a class="t" id="t0489b07"></a>食。何謂不護諸根食？答曰不正念、不正智<a class="t" id="t0489b08"></a>為食。不正念、不正智亦有食，非無食。何謂<a class="t" id="t0489b09"></a>不正念、不正智食？答曰不正思惟為食。不正<a class="t" id="t0489b10"></a>思惟亦有食，非無食。何謂不正思惟食？答曰<a class="t" id="t0489b11"></a>不信為食。不信亦有食，非無食。何謂不信<a class="t" id="t0489b12"></a>食？答曰聞惡法為食。聞惡法亦有食，非無<a class="t" id="t0489b13"></a>食。何謂聞惡法食？答曰親近惡知識為<a class="t" id="t0489b14"></a>食。親近惡知識亦有食，非無食。何謂親近<a class="t" id="t0489b15"></a>惡知識食？答曰惡人為食。</p>
<p><a class="t-linehead" id="t-linehead0489b15"></a>「大海亦有食，非<a class="t" id="t0489b16"></a>無食。何謂大海食？答曰雨為食。有時大<a class="t" id="t0489b17"></a>雨，大雨已則山巖溪<span class="gaiji">澗<!--gaiji,澗,1[澗-日+月],2&#x3D4E;,3--></span>、平澤水滿。山巖溪<span class="gaiji">澗<!--gaiji,澗,1[澗-日+月],2&#x3D4E;,3--></span>、<a class="t" id="t0489b18"></a>平澤水滿已，則小川滿。小川滿已，則大川滿。<a class="t" id="t0489b19"></a>大川滿已，則小河滿。小河滿已，則大河滿。大<a class="t" id="t0489b20"></a>河滿已，則大海滿。如是彼大海展轉成滿。</p>
<p><a class="t-linehead" id="t-linehead0489b20"></a>「如<a class="t" id="t0489b21"></a>是具惡人已，便具親近惡知識。具親近惡<a class="t" id="t0489b22"></a>知識已，便具聞惡法。具聞惡法已，便具生<a class="t" id="t0489b23"></a>不信。具生不信已，便具不正思惟。具不正<a class="t" id="t0489b24"></a>思惟已，便具不正念、不正智。具不正念、不正<a class="t" id="t0489b25"></a>智已，便具不護諸根。具不護諸根已，便具<a class="t" id="t0489b26"></a>三惡行。具三惡行已，便具五蓋。具五葢已，<a class="t" id="t0489b27"></a>便具無明。具無明已，便具有愛。如是此有<a class="t" id="t0489b28"></a>愛展轉具成。</p>
<p><a class="t-linehead" id="t-linehead0489b28"></a>「明、解脫亦有食，非無食。何謂明、<a class="t" id="t0489b29"></a>解脫食？答曰七覺支為食。七覺支亦有食，<a class="t" id="t0489c01"></a>非無食。何謂七覺支食？答曰四念處為食。<a class="t" id="t0489c02"></a>四念處亦有食，非無食。何謂四念處食？答<a class="t" id="t0489c03"></a>曰三妙行為食。三妙行亦有食，非無食。何<a class="t" id="t0489c04"></a>謂三妙行食？答曰護諸根為食。護諸根亦<a class="t" id="t0489c05"></a>有食，非無食。何謂護諸根食？答曰正念、正<a class="t" id="t0489c06"></a>智為食。正念、正智亦有食，非無食。何謂正<a class="t" id="t0489c07"></a>念、正智食？答曰正思惟為食。正思惟亦有食，<a class="t" id="t0489c08"></a>非無食。何謂正思惟食？答曰信為食。信亦<a class="t" id="t0489c09"></a>有食，非無食。何謂信食？答曰聞善法為食。<a class="t" id="t0489c10"></a>聞善法亦有食，非無食。何謂聞善法食？答<a class="t" id="t0489c11"></a>曰親近善知識為食。親近善知識亦有食，<a class="t" id="t0489c12"></a>非無食。何謂親近善知識食？答曰善人為<a class="t" id="t0489c13"></a>食。</p>
<p><a class="t-linehead" id="t-linehead0489c13"></a>「大海亦有食，非無食。何謂大海食？答曰<a class="t" id="t0489c14"></a>雨為食。有時大雨，大雨已，則山巖溪<span class="gaiji">澗<!--gaiji,澗,1[澗-日+月],2&#x3D4E;,3--></span>、平澤<a class="t" id="t0489c15"></a>水滿。山巖溪<span class="gaiji">澗<!--gaiji,澗,1[澗-日+月],2&#x3D4E;,3--></span>、平澤水滿已，則小川滿。小川<a class="t" id="t0489c16"></a>滿已，則大川滿。大川滿已，則小河滿。小河滿<a class="t" id="t0489c17"></a>已，則大河滿。大河滿已，則大海滿。如是彼大<a class="t" id="t0489c18"></a>海展轉成滿。</p>
<p><a class="t-linehead" id="t-linehead0489c18"></a>「如是善人具已，便具親近善知<a class="t" id="t0489c19"></a>識。具親近善知識已，便具聞善法。具聞<a class="t" id="t0489c20"></a>善法已，便具生信。具生信已，便具正思惟。<a class="t" id="t0489c21"></a>具正思惟已，便具正念、正智。具正念、正智<a class="t" id="t0489c22"></a>已，便具護諸根。具護諸根已，便具三妙行。<a class="t" id="t0489c23"></a>具三妙行已，便具四念處。具四念處已，便<a class="t" id="t0489c24"></a>具七覺支。具七覺支已，便具明、解脫。如是<a class="t" id="t0489c25"></a>此明、解脫展轉具成。」</p>
<p><a class="t-linehead" id="t-linehead0489c25"></a>佛說如是。彼諸比丘聞<a class="t" id="t0489c26"></a>佛所說，歡喜奉行。</p><a class="t" id="t0489c27"></a>
<p class="endsutta"><a class="t-linehead" id="t-linehead0489c27"></a>食經第十二竟<span class="t-note">（九百三十字）</span></p><a class="t" id="t0489c28"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>