<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma57">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 5</span>
<span class="mirror-right">習相應品</span></p>
<h1 class="mirror-row">
<span class="mirror-left latin">57. Spoken for the Monks</span>
<span class="mirror-right">（五七）即為比丘說經</span></h1>
</div><a class="t" id="t0492a15"></a>
<p><a class="t-linehead" id="t-linehead0492a15"></a>我聞如是：</p>
<p>一時，佛遊舍衛國，在勝林給孤<a class="t" id="t0492a16"></a>獨園。</p>
<p><a class="t-linehead" id="t-linehead0492a16"></a>爾時，世尊告諸比丘：「心解脫未熟，欲<a class="t" id="t0492a17"></a>令熟者，有五習法。云何為五？比丘！自善知<a class="t" id="t0492a18"></a>識與善知識俱，善知識共和合，心解脫未<a class="t" id="t0492a19"></a>熟，欲令熟者，是謂第一習法。復次，比丘！修<a class="t" id="t0492a20"></a>習禁戒，守護從解脫，又復善攝威儀禮節，<a class="t" id="t0492a21"></a>見纖芥罪，常懷畏怖，受持學戒，心解脫未<a class="t" id="t0492a22"></a>熟，欲令熟者，是謂第二習法。復次，比丘！謂<a class="t" id="t0492a23"></a>所可說聖有義，令心柔軟，使心無蓋，謂說<a class="t" id="t0492a24"></a>戒、說定、說慧、說解脫、說解脫知見、說漸損、<a class="t" id="t0492a25"></a>說不樂聚會、說少欲、說知足、說斷、說無<a class="t" id="t0492a26"></a>欲、說滅、說燕坐、說緣起，得如是比沙門<a class="t" id="t0492a27"></a>所說，具得易，不難得，心解脫未熟，欲令熟<a class="t" id="t0492a28"></a>者，是謂第三習法。復次，比丘！常行精進，斷<a class="t" id="t0492a29"></a>惡不善，修諸善法，恒自起意，專一堅固，為諸<a class="t" id="t0492b01"></a>善本，不捨方便，心解脫未熟，欲令熟者，是<a class="t" id="t0492b02"></a>謂第四習法。復次，比丘！修行智慧，觀興衰<a class="t" id="t0492b03"></a>法，得如此智，聖慧明達，分別曉了，以正盡<a class="t" id="t0492b04"></a>苦，心解脫未熟，欲令熟者，是謂第五習法。</p><a class="t" id="t0492b05"></a>
<p><a class="t-linehead" id="t-linehead0492b05"></a>「彼有此五習法已，復修四法。云何為四？修<a class="t" id="t0492b06"></a>惡露，令斷欲；修慈，令斷恚；修息出息入，<a class="t" id="t0492b07"></a>令斷亂念；修無常想，令斷我慢。若比丘<a class="t" id="t0492b08"></a>自善知識與善知識俱，善知識共和合，當<a class="t" id="t0492b09"></a>知必修習禁戒，守護從解脫，又復善攝威<a class="t" id="t0492b10"></a>儀禮節，見纖芥罪，常懷畏怖，受持學戒。若<a class="t" id="t0492b11"></a>比丘自善知識與善知識俱，善知識共和合，<a class="t" id="t0492b12"></a>當知必得所可說聖有義，令心柔軟，使<a class="t" id="t0492b13"></a>心無蓋，謂說戒、說定、說慧、說解脫、說解<a class="t" id="t0492b14"></a>脫知見、說漸損、說不樂聚會、說少欲、說知<a class="t" id="t0492b15"></a>足、說斷、說無欲、說滅、說燕坐、說緣起，得<a class="t" id="t0492b16"></a>如是比沙門所說，具得易，不難得。若比丘自<a class="t" id="t0492b17"></a>善知識與善知識俱，善知識共和合，當知<a class="t" id="t0492b18"></a>必行精進，斷惡不善，修諸善法，恒自起意，<a class="t" id="t0492b19"></a>專一堅固，為諸善本，不捨方便。若比丘自<a class="t" id="t0492b20"></a>善知識與善知識俱，善知識共和合，當知<a class="t" id="t0492b21"></a>必行智慧，觀興衰法，得如此智，聖慧明達，<a class="t" id="t0492b22"></a>分別曉了，以正盡苦。若比丘自善知識與善<a class="t" id="t0492b23"></a>知識俱，善知識共和合，當知必修惡露，令<a class="t" id="t0492b24"></a>斷欲；修慈，令斷恚；修息出息入，令斷亂<a class="t" id="t0492b25"></a>念；修無常想，令斷我慢。若比丘得無常想<a class="t" id="t0492b26"></a>者，必得無我想，若比丘得無我想者，便於<a class="t" id="t0492b27"></a>現法斷一切我慢，得息、滅、盡、無為、涅槃。」</p>
<p><a class="t-linehead" id="t-linehead0492b27"></a>佛<a class="t" id="t0492b28"></a>說如是。彼諸比丘聞佛所說，歡喜奉行。</p><a class="t" id="t0492b29"></a>
<p class="endsutta"><a class="t-linehead" id="t-linehead0492b29"></a>即為比丘說經第十六竟<span class="t-note">（六百八十三字）</span></p><a class="t" id="t0492c01"></a><p class="endsection"><span class="t-juanname">中阿含經卷第十<span class="t-note">（九千七百五十六字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>