<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma120">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left latin">120. </span>
<span class="mirror-right">（一二〇）說無常經</span></h1>
</div><a class="t" id="t0609c04"></a>
<p><a class="t-linehead" id="t-linehead0609c04"></a>我聞如是：</p>
<p>一時，佛遊舍衛國，在勝林給孤<a class="t" id="t0609c05"></a>獨園。</p>
<p><a class="t-linehead" id="t-linehead0609c05"></a>爾時，世尊告諸比丘：「色者無常，無常則<a class="t" id="t0609c06"></a>苦，苦則非神。覺亦無常，無常則苦，苦則非神。<a class="t" id="t0609c07"></a>想亦無常，無常則苦，苦則非神。行亦無常，無<a class="t" id="t0609c08"></a>常則苦，苦則非神。識亦無常，無常則苦，苦則<a class="t" id="t0609c09"></a>非神。是為色無常，覺、想、行、識無常，無常則苦，<a class="t" id="t0609c10"></a>苦則非神。多聞聖弟子作如是觀，修習七<a class="t" id="t0609c11"></a>道品，無礙正思正念，彼如是知、如是見，欲<a class="t" id="t0609c12"></a>漏心解脫，有漏、無明漏心解脫，解脫已，便<a class="t" id="t0609c13"></a>知解脫，我生已盡，梵行已立，所作已辦，不<a class="t" id="t0609c14"></a>更受有，知如真。若有眾生及九眾生居，乃<a class="t" id="t0609c15"></a>至有想無想處行餘第一有，於其中間是第<a class="t" id="t0609c16"></a>一、是大、是勝、是最、是尊、是妙，謂世中阿羅訶。<a class="t" id="t0609c17"></a>所以者何？世中阿羅訶得安隱快樂。」</p>
<p><a class="t-linehead" id="t-linehead0609c17"></a>於是，世<a class="t" id="t0609c18"></a>尊說此頌曰：</p><a class="t" id="t0609c19"></a>
<blockquote class="gatha">
<p>「無著第一樂，　　斷欲無有愛，<a class="t" id="t0609c20"></a><br>
永捨離我慢，　　裂壞無明網。<a class="t" id="t0609c21"></a><br>
彼得不移動，　　心中無穢濁，<a class="t" id="t0609c22"></a><br>
不染著世間，　　梵行得無漏。<a class="t" id="t0609c23"></a><br>
了知於五陰，　　境界七善法，<a class="t" id="t0609c24"></a><br>
大雄遊行處，　　離一切恐怖。<a class="t" id="t0609c25"></a><br>
成就七覺寶，　　具學三種學，<a class="t" id="t0609c26"></a><br>
妙稱上朋友，　　佛最上真子。<a class="t" id="t0609c27"></a><br>
成就十支道，　　大龍極定心，<a class="t" id="t0609c28"></a><br>
是世中第一，　　彼則無有愛。<a class="t" id="t0609c29"></a><br>
眾事不移動，　　解脫當來有，<a class="t" id="t0610a01"></a><br>
斷生老病死，　　所作辦滅漏。<a class="t" id="t0610a02"></a><br>
興起無學智，　　得身最後邊，<a class="t" id="t0610a03"></a><br>
梵行第一具，　　彼心不由他。<a class="t" id="t0610a04"></a><br>
上下及諸方，　　彼無有喜樂，<a class="t" id="t0610a05"></a><br>
能為師子吼，　　世間無上覺。」</p></blockquote><a class="t" id="t0610a06"></a>
<p><a class="t-linehead" id="t-linehead0610a06"></a>佛說如是。彼諸比丘聞佛所說，歡喜奉行。</p><a class="t" id="t0610a07"></a>
<p class="endsutta"><a class="t-linehead" id="t-linehead0610a07"></a>說無常經第四竟<span class="t-note">（四百一十三字）</span></p><a class="t" id="t0610a08"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>