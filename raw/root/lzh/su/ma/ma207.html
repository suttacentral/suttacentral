<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma207">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left latin">207. </span>
<span class="mirror-right">（二〇七）箭毛經</span></h1>
</div><p class="suttainfo"><span class="t-juanname">中阿含經卷第五十七</span></p><a class="t" id="t0781b25"></a><a class="t" id="t0781b26"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0781b27"></a><a class="t" id="t0781b28"></a>
<p><a class="t-linehead" id="t-linehead0781b28"></a>我聞如是：</p>
<p>一時，佛遊王舍城，在竹林伽蘭<a class="t" id="t0781b29"></a>哆園，與大比丘眾俱，千二百五十人而受<a class="t" id="t0781c01"></a>夏坐。</p>
<p><a class="t-linehead" id="t-linehead0781c01"></a>爾時，世尊過夜平旦，著衣持鉢，入王舍<a class="t" id="t0781c02"></a>城而行乞食。行乞食已，收舉衣鉢，澡洗<a class="t" id="t0781c03"></a>手足，以尼師檀著於肩上，往至孔雀<a class="t" id="t0781c04"></a>林異學園中。</p>
<p><a class="t-linehead" id="t-linehead0781c04"></a>爾時，孔雀林異學園中有一異<a class="t" id="t0781c05"></a>學，名曰箭毛，名德宗主，眾人所師，有<a class="t" id="t0781c06"></a>大名譽，眾所敬重，領大徒眾，五百異學之<a class="t" id="t0781c07"></a>所尊也。彼在大眾喧閙嬈亂，放高大音聲，<a class="t" id="t0781c08"></a>說種種畜生之論，謂論王、論賊、論鬪、論食、<a class="t" id="t0781c09"></a>論衣服、論婦人、論童女、論婬女、論世間、<a class="t" id="t0781c10"></a>論空野、論海中、論國人民。彼共集坐論<a class="t" id="t0781c11"></a>如是比畜生之論。異學箭毛遙見佛來，勅<a class="t" id="t0781c12"></a>己眾曰：「汝等默然住，彼沙門瞿曇來。彼眾<a class="t" id="t0781c13"></a>默然，常樂默然，稱說默然。彼若見此眾默<a class="t" id="t0781c14"></a>然者，或來相見。」異學箭毛令眾默然已，自<a class="t" id="t0781c15"></a>默然住。</p>
<p><a class="t-linehead" id="t-linehead0781c15"></a>世尊往詣異學箭毛所，異學箭毛即<a class="t" id="t0781c16"></a>從坐起，偏袒著衣，叉手向佛，白曰：「善來，<a class="t" id="t0781c17"></a>沙門瞿曇！沙門瞿曇久不來此，願坐此<a class="t" id="t0781c18"></a>坐。」世尊便坐異學箭毛所敷之座，異學箭<a class="t" id="t0781c19"></a>毛則與世尊共相問訊，却坐一面。</p>
<p><a class="t-linehead" id="t-linehead0781c19"></a>世<a class="t" id="t0781c20"></a>尊問曰：「優陀夷！向論何等？以何事故<a class="t" id="t0781c21"></a>共集坐此？」</p>
<p><a class="t-linehead" id="t-linehead0781c21"></a>異學箭毛答曰：「瞿曇！且置此論，<a class="t" id="t0781c22"></a>此論非妙，沙門瞿曇欲聞此論，後聞不難。」</p><a class="t" id="t0781c23"></a>
<p><a class="t-linehead" id="t-linehead0781c23"></a>世尊如是再三問曰：「優陀夷！向論何等？以<a class="t" id="t0781c24"></a>何事故共集坐此？」</p>
<p><a class="t-linehead" id="t-linehead0781c24"></a>異學箭毛亦再三答曰：<a class="t" id="t0781c25"></a>「瞿曇！且置此論，此論非妙，沙門瞿曇欲<a class="t" id="t0781c26"></a>聞此論，後聞不難，沙門瞿曇若至再三，其<a class="t" id="t0781c27"></a>欲聞者，今當說之。瞿曇！我等與拘薩羅國<a class="t" id="t0781c28"></a>眾多梵志，悉共集坐拘薩羅學堂，說如是<a class="t" id="t0781c29"></a>論。鴦伽摩竭陀國人有大善利，鴦伽摩竭<a class="t" id="t0782a01"></a>陀國人得大善利，如此大福田眾在王舍<a class="t" id="t0782a02"></a>城共受夏坐，謂不蘭迦葉。所以者何？<a class="t" id="t0782a03"></a>瞿曇！不蘭迦葉名德宗主，眾人所師，有大<a class="t" id="t0782a04"></a>名譽，眾所敬重，領大徒眾，五百異學之所<a class="t" id="t0782a05"></a>尊也。於此王舍城共受夏坐，如是摩<a class="t" id="t0782a06"></a>息迦利瞿舍利子、娑若鞞羅遲子、尼揵<a class="t" id="t0782a07"></a>親子、彼復迦栴、阿夷哆雞舍劍婆利。</p>
<p><a class="t-linehead" id="t-linehead0782a07"></a>「瞿<a class="t" id="t0782a08"></a>曇！阿夷哆雞舍劍婆利名德宗主，眾人<a class="t" id="t0782a09"></a>所師，有大名譽，眾所敬重，領大徒眾，五百<a class="t" id="t0782a10"></a>異學之所尊也，於此王舍城共受夏坐。<a class="t" id="t0782a11"></a>向者亦論沙門瞿曇！此沙門瞿曇名德宗主，<a class="t" id="t0782a12"></a>眾人所師，有大名譽，眾所敬重，領大比丘<a class="t" id="t0782a13"></a>眾，千二百五十人之所尊也，亦在此王舍<a class="t" id="t0782a14"></a>城共受夏坐。瞿曇！我等復作是念：『今此諸<a class="t" id="t0782a15"></a>尊沙門、梵志，誰為弟子所恭敬、尊重、供養<a class="t" id="t0782a16"></a><span class="corr" title="[&gt;奉] cf.［麗】">奉</span>事耶？非為弟子法罵所罵，亦無弟子難師，<a class="t" id="t0782a17"></a>此一向不可、不相應，不等說已，便捨而去。』瞿<a class="t" id="t0782a18"></a>曇！我等復作是念：『此不蘭迦葉不為弟子<a class="t" id="t0782a19"></a>所恭敬、尊重、供養、奉事，為弟子法罵所罵，<a class="t" id="t0782a20"></a>眾多弟子難師，此不可，此不相應，此不等說<a class="t" id="t0782a21"></a>已，便捨而去。』</p>
<p><a class="t-linehead" id="t-linehead0782a21"></a>「瞿曇！昔時不蘭迦葉數在弟<a class="t" id="t0782a22"></a>子眾舉手大喚：『汝等可住，無有人來問<a class="t" id="t0782a23"></a>汝等事，人問我事，汝等不能斷此事，我能<a class="t" id="t0782a24"></a>斷此事。』而弟子於其中間更論餘事，不待<a class="t" id="t0782a25"></a>師說事訖。瞿曇！我等復作是念：『如是此<a class="t" id="t0782a26"></a>不蘭迦葉不為弟子所恭敬、尊重、供養、奉<a class="t" id="t0782a27"></a>事，為弟子法罵所罵，眾多弟子難師：此不<a class="t" id="t0782a28"></a>可，此不相應。此不等說已，便捨而去。』如是摩<a class="t" id="t0782a29"></a>息加利瞿舍利子、娑若鞞羅遲子、尼揵親<a class="t" id="t0782b01"></a>子、彼復迦旃、阿夷哆雞舍劍婆利。瞿曇！<a class="t" id="t0782b02"></a>我等作如是念：『此阿夷哆雞舍劍婆利不<a class="t" id="t0782b03"></a>為弟子所恭敬、尊重、供養、奉事，為弟子法<a class="t" id="t0782b04"></a>罵所罵，眾多弟子難師：此不可，此不相應，<a class="t" id="t0782b05"></a>此不等說已，便捨而去。』瞿曇！昔時阿夷哆雞<a class="t" id="t0782b06"></a>舍劍婆利數在弟子眾舉手大喚：『汝等<a class="t" id="t0782b07"></a>可住，無有人來問汝等事，人問我事，汝<a class="t" id="t0782b08"></a>等不能斷此事，我能斷此事。』而弟子於其<a class="t" id="t0782b09"></a>中間更論餘事，不待師說事訖。</p>
<p><a class="t-linehead" id="t-linehead0782b09"></a>「瞿曇！我等<a class="t" id="t0782b10"></a>復作是念：『如是此阿夷哆雞舍劍婆利不<a class="t" id="t0782b11"></a>為弟子所恭敬、尊重、供養、奉事，為弟子法<a class="t" id="t0782b12"></a>罵所罵，眾多弟子難師：此不可，此不相應，此<a class="t" id="t0782b13"></a>不等說已，便捨而去。』</p>
<p><a class="t-linehead" id="t-linehead0782b13"></a>「瞿曇！我等復作是念：<a class="t" id="t0782b14"></a>『此沙門瞿曇為弟子所恭敬、尊重、供養、奉事，<a class="t" id="t0782b15"></a>不為弟子法罵所罵，亦無弟子難師：此不<a class="t" id="t0782b16"></a>可，此不相應，此不等說已，便捨而去。』瞿曇！昔<a class="t" id="t0782b17"></a>時沙門瞿曇數在大眾，無量百千眾圍遶說<a class="t" id="t0782b18"></a>法，於其中有一人鼾眠作聲，又有一<a class="t" id="t0782b19"></a>人語彼人曰：『莫鼾眠作聲！汝不欲聞世<a class="t" id="t0782b20"></a>尊說微妙法，如甘露耶？』彼人即便默然無<a class="t" id="t0782b21"></a>聲。瞿曇！我等復作是念：『如是此沙門瞿<a class="t" id="t0782b22"></a>曇為弟子所恭敬、尊重、供養、奉事，不為弟<a class="t" id="t0782b23"></a>子法罵所罵，亦無弟子難師：此不可，此不相<a class="t" id="t0782b24"></a>應，此不等說已，便捨而去。』」</p>
<p><a class="t-linehead" id="t-linehead0782b24"></a>世尊聞已，問異學<a class="t" id="t0782b25"></a>箭毛曰：「優陀夷！汝見我有幾法，令諸弟<a class="t" id="t0782b26"></a>子恭敬、尊重、供養、奉事我，常隨不離耶？」</p>
<p><a class="t-linehead" id="t-linehead0782b26"></a>異學<a class="t" id="t0782b27"></a>箭毛答曰：「瞿曇！我見瞿曇有五法，令諸弟<a class="t" id="t0782b28"></a>子恭敬、尊重、供養、奉事，常隨不離。云何為<a class="t" id="t0782b29"></a>五？沙門瞿曇麤衣知足，稱說麤衣知足，若沙<a class="t" id="t0782c01"></a>門瞿曇麤衣知足，稱說麤衣知足者，是謂我<a class="t" id="t0782c02"></a>見沙門瞿曇有第一法，令諸弟子恭敬、尊<a class="t" id="t0782c03"></a>重、供養、奉事，常隨不離。復次，沙門瞿曇麤食<a class="t" id="t0782c04"></a>知足，稱說麤食知足，若沙門瞿曇麤食知足，<a class="t" id="t0782c05"></a>稱說麤食知足者，是謂我見沙門瞿曇有<a class="t" id="t0782c06"></a>第二法，令諸弟子恭敬、尊重、供養、奉事，常隨<a class="t" id="t0782c07"></a>不離。</p>
<p><a class="t-linehead" id="t-linehead0782c07"></a>「復次，沙門瞿曇少食，稱說少食，若沙<a class="t" id="t0782c08"></a>門瞿曇少食，稱說少食者，是謂我見沙門<a class="t" id="t0782c09"></a>瞿曇有第三法，令諸弟子恭敬、尊重、供養、奉<a class="t" id="t0782c10"></a>事，常隨不離。復次，沙門瞿曇麤住止床座知<a class="t" id="t0782c11"></a>足，稱說麤住止床座知足，若沙門瞿曇麤住<a class="t" id="t0782c12"></a>止床座知足，稱說麤住止床座知足者，是謂<a class="t" id="t0782c13"></a>我見沙門瞿曇有第四法，令諸弟子恭敬、<a class="t" id="t0782c14"></a>尊重、供養、奉事，常隨不離。復次，沙門瞿曇<a class="t" id="t0782c15"></a>燕坐，稱說燕坐，若沙門瞿曇燕坐，稱<a class="t" id="t0782c16"></a>說燕坐者，是謂我見沙門瞿曇有第五法，<a class="t" id="t0782c17"></a>令諸弟子恭敬、尊重、供養、奉事，常隨不離。<a class="t" id="t0782c18"></a>是謂我見沙門瞿曇有五法，令諸弟子<a class="t" id="t0782c19"></a>恭敬、尊重、供養、奉事，常隨不離。」</p>
<p><a class="t-linehead" id="t-linehead0782c19"></a>世尊告曰：<a class="t" id="t0782c20"></a>「優陀夷！我不以此五法，令諸弟子恭敬、尊<a class="t" id="t0782c21"></a>重、供養、奉事我，常隨不離。優陀夷！我所持<a class="t" id="t0782c22"></a>衣，隨聖力割截，染汙惡色，如是聖衣染汙<a class="t" id="t0782c23"></a>惡色。優陀夷！或我弟子謂盡形壽衣所棄<a class="t" id="t0782c24"></a>捨糞掃之衣，亦作是說：『我世尊麤衣知足，稱<a class="t" id="t0782c25"></a>說麤衣知足。』優陀夷！若我弟子因麤衣知足<a class="t" id="t0782c26"></a>故，稱說我者，彼因此處故，不恭敬、尊重、<a class="t" id="t0782c27"></a>供養、奉事我，亦不相隨。復次，優陀夷！我食<a class="t" id="t0782c28"></a>粳糧成熟，無<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span>無量雜味。優陀夷！或我弟子<a class="t" id="t0782c29"></a>盡其形壽而行乞食所棄捨食，亦作是<a class="t" id="t0783a01"></a>說：『我世尊麤食知足，稱說麤食知足。』優陀夷！<a class="t" id="t0783a02"></a>若我弟子因麤食知足故，稱說我者，彼因<a class="t" id="t0783a03"></a>此處故，不恭敬、尊重、供養、奉事我，亦不相<a class="t" id="t0783a04"></a>隨。</p>
<p><a class="t-linehead" id="t-linehead0783a04"></a>「復次，優陀夷！我食如一鞞羅食，或如半<a class="t" id="t0783a05"></a>鞞羅，優陀夷！或我弟子食如一拘拖，或如<a class="t" id="t0783a06"></a>半拘拖，亦作是說：『我世尊少食，稱說少食。』<a class="t" id="t0783a07"></a>優陀夷！若我弟子因少食故，稱說我者，<a class="t" id="t0783a08"></a>彼因此處故，不恭敬、尊重、供養、奉事我，亦<a class="t" id="t0783a09"></a>不相隨。復次，優陀夷！我或住高樓，或住棚<a class="t" id="t0783a10"></a>閣。優陀夷！或我弟子彼過九月、十月，一夜<a class="t" id="t0783a11"></a>於覆處宿，亦作是說：『我世尊麤住止床座<a class="t" id="t0783a12"></a>知足，稱說麁住止床座知足。』優陀夷！若我<a class="t" id="t0783a13"></a>弟子因麤住止床座知足故，稱說我者，彼<a class="t" id="t0783a14"></a>因此處故，不恭敬、尊重、供養、奉事我，亦不<a class="t" id="t0783a15"></a>相隨。</p>
<p><a class="t-linehead" id="t-linehead0783a15"></a>「復次，優陀夷！我常作閙比丘、比丘尼、<a class="t" id="t0783a16"></a>優婆塞、優婆夷，或我弟子過半月一入眾，<a class="t" id="t0783a17"></a>為法清淨故，亦作是說：『我世尊燕坐，稱說<a class="t" id="t0783a18"></a>燕坐。』優陀夷！若我弟子因燕坐故，稱<a class="t" id="t0783a19"></a>說我者，彼因此處故，不恭敬、尊重、供養、奉<a class="t" id="t0783a20"></a>事我，亦不相隨。優陀夷！我無此五法，令諸<a class="t" id="t0783a21"></a>弟子恭敬、尊重、供養、奉事我，常隨不離。</p>
<p><a class="t-linehead" id="t-linehead0783a21"></a>「優<a class="t" id="t0783a22"></a>陀夷！我更有五法，令諸弟子恭敬、尊重、供<a class="t" id="t0783a23"></a>養、奉事我，常隨不離。云何為五？優陀夷！我<a class="t" id="t0783a24"></a>有弟子，謂無上戒稱說我：『世尊行戒大戒，<a class="t" id="t0783a25"></a>如所說所作亦然，如所作所說亦然。』優<a class="t" id="t0783a26"></a>陀夷！若我弟子因無上戒稱說我者，彼因<a class="t" id="t0783a27"></a>此處，恭敬、尊重、供養、奉事我，常隨不離。復<a class="t" id="t0783a28"></a>次，優陀夷！我有弟子，謂無上智慧稱說我：<a class="t" id="t0783a29"></a>『世尊行智慧，極大智慧。若有談論來相對者，<a class="t" id="t0783b01"></a>必能伏之，謂於正法、律不可說，於自所<a class="t" id="t0783b02"></a>說不可得說。』優陀夷！若我弟子因無上智<a class="t" id="t0783b03"></a>慧故，稱說我者，彼因此處，恭敬、尊重、供養、<a class="t" id="t0783b04"></a>奉事我，常隨不離。</p>
<p><a class="t-linehead" id="t-linehead0783b04"></a>「復次，優陀夷！我有弟子，<a class="t" id="t0783b05"></a>謂無上知見稱說我：『世尊遊知非不知，遊<a class="t" id="t0783b06"></a>見非不見，彼為弟子說法，有因非無因，有<a class="t" id="t0783b07"></a>緣非無緣，可答非不可答，有離非無離。』優<a class="t" id="t0783b08"></a>陀夷！若我弟子因無上知見故，稱說我者，<a class="t" id="t0783b09"></a>彼因此處，恭敬、尊重、供養、奉事我，常隨不<a class="t" id="t0783b10"></a>離。復次，優陀夷！我有弟子，謂厭愛箭<a class="t" id="t0783b11"></a>而來問我：『苦是苦，習是習，滅是滅，道是道。』<a class="t" id="t0783b12"></a>我即答彼：『苦是苦，習是習，滅是滅，道是道。』<a class="t" id="t0783b13"></a>優陀夷！若我弟子而來問我，我答可意令<a class="t" id="t0783b14"></a>歡喜者，彼因此處，恭敬、尊重、供養、奉事<a class="t" id="t0783b15"></a>我，常隨不離。</p>
<p><a class="t-linehead" id="t-linehead0783b15"></a>「復次，優陀夷！我為弟子，或說<a class="t" id="t0783b16"></a>宿命智通作證明達，或說漏盡智通作證明<a class="t" id="t0783b17"></a>達。優陀夷！若我弟子於此正法、律中得受<a class="t" id="t0783b18"></a>得度，得至彼岸，無疑無惑，於善法中無<a class="t" id="t0783b19"></a>有猶豫者，彼因此處，恭敬、尊重、供養、奉<a class="t" id="t0783b20"></a>事我，常隨不離。優陀夷！是謂我更有五法，<a class="t" id="t0783b21"></a>令諸弟子恭敬、尊重、供養、奉事我，常隨不<a class="t" id="t0783b22"></a>離。」</p>
<p><a class="t-linehead" id="t-linehead0783b22"></a>於是，異學箭毛即從坐起，偏袒著衣，叉<a class="t" id="t0783b23"></a>手向佛，白曰：「瞿曇！甚奇！甚特！善說妙事，潤<a class="t" id="t0783b24"></a>澤我體，猶如甘露。瞿曇！猶如大雨，此地高<a class="t" id="t0783b25"></a>下，普得潤澤。如是，沙門瞿曇為我等善說<a class="t" id="t0783b26"></a>妙事，潤澤我體，猶如甘露。世尊！我已解。善<a class="t" id="t0783b27"></a>逝！我已知。世尊！我今自歸於佛、法及比丘<a class="t" id="t0783b28"></a>眾，唯願世尊受我為優婆塞，從今日始，終<a class="t" id="t0783b29"></a>身自歸，乃至命盡。」</p>
<p><a class="t-linehead" id="t-linehead0783b29"></a>佛說如是。異學箭毛聞<a class="t" id="t0783c01"></a>佛所說，歡喜奉行。</p><a class="t" id="t0783c02"></a>
<p class="endsutta"><a class="t-linehead" id="t-linehead0783c02"></a>箭毛經第六竟<span class="t-note">（二千八百七字）</span></p><a class="t" id="t0783c03"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>