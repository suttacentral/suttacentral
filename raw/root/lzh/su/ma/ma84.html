<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma84">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left latin">84. </span>
<span class="mirror-right">（八四）無刺經</span></h1>
</div><p class="suttainfo"><span class="t-juanname">中阿含經卷第二十一</span></p><a class="t" id="t0560b20"></a><a class="t" id="t0560b21"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0560b22"></a><a class="t" id="t0560b24"></a>
<p><a class="t-linehead" id="t-linehead0560b24"></a>我聞如是：</p>
<p>一時，佛遊鞞舍離，在獼猴江邊<a class="t" id="t0560b25"></a>高樓臺觀。此諸名德、長老上尊、大弟子等，謂<a class="t" id="t0560b26"></a>遮羅、優簸遮羅、賢善、賢患、無患、耶舍上稱，<a class="t" id="t0560b27"></a>如是<span class="corr" title="[比&gt;此]">此</span>諸名德、長老上尊、大弟子等，亦遊鞞<a class="t" id="t0560b28"></a>舍離獼猴江邊高樓臺觀，並皆近佛葉屋邊<a class="t" id="t0560b29"></a>住。</p>
<p><a class="t-linehead" id="t-linehead0560b29"></a>諸鞞舍離麗掣聞世尊遊鞞舍離獼猴<a class="t" id="t0560c01"></a>江邊高樓臺觀，便作是念：「我等寧可作大<a class="t" id="t0560c02"></a>如意足，作王威德，高聲唱傳，出鞞舍離，往<a class="t" id="t0560c03"></a>詣佛所供養禮事。」</p>
<p><a class="t-linehead" id="t-linehead0560c03"></a>時，諸名德、長老上尊、大弟<a class="t" id="t0560c04"></a>子等，聞諸鞞舍離麗掣作大如意足，作王<a class="t" id="t0560c05"></a>威德，高聲唱傳，出鞞舍離，來詣佛所供養<a class="t" id="t0560c06"></a>禮事，便作是念：「禪以聲為刺，世尊亦<a class="t" id="t0560c07"></a>說禪以聲為刺，我等寧可往詣牛角娑羅<a class="t" id="t0560c08"></a>林，在彼無亂，遠離獨住，閑居靜處，宴坐思<a class="t" id="t0560c09"></a>惟。」於是，諸名德、長老上尊、大弟子等，往詣<a class="t" id="t0560c10"></a>牛角娑羅林，在彼無亂，遠離獨住，閑居靜處，<a class="t" id="t0560c11"></a>宴坐思惟。</p>
<p><a class="t-linehead" id="t-linehead0560c11"></a>爾時，眾多鞞舍離麗掣作大如意<a class="t" id="t0560c12"></a>足，作王威德，高聲唱傳，出鞞舍離，往詣佛<a class="t" id="t0560c13"></a>所供養禮事。或有鞞舍離麗掣，稽首佛足，<a class="t" id="t0560c14"></a>却坐一面，或有與佛共相問訊，却坐一面，<a class="t" id="t0560c15"></a>或有叉手向佛，却坐一面，或有遙見佛已，<a class="t" id="t0560c16"></a>默然而坐。</p>
<p><a class="t-linehead" id="t-linehead0560c16"></a>彼時，眾多鞞舍離麗掣各坐已定，<a class="t" id="t0560c17"></a>世尊為彼說法，勸發渴仰，成就歡喜，無量<a class="t" id="t0560c18"></a>方便為彼說法，勸發渴仰，成就歡喜已，默然<a class="t" id="t0560c19"></a>而住。於是，眾多鞞舍離麗掣，世尊為彼說<a class="t" id="t0560c20"></a>法，勸發渴仰，成就歡喜已，即從坐起，稽首<a class="t" id="t0560c21"></a>佛足，繞三匝而去。</p>
<p><a class="t-linehead" id="t-linehead0560c21"></a>鞞舍離麗掣去後不久。<a class="t" id="t0560c22"></a>於是，世尊問諸比丘：「諸長老上尊、大弟子等<a class="t" id="t0560c23"></a>為至何許？」</p>
<p><a class="t-linehead" id="t-linehead0560c23"></a>諸比丘白曰：「世尊！諸長老上尊、<a class="t" id="t0560c24"></a>大弟子等，聞諸鞞舍離麗掣作大如意足，<a class="t" id="t0560c25"></a>作王威德，高聲唱傳，出鞞舍離，來詣佛所<a class="t" id="t0560c26"></a>供養禮事，便作是念：『禪以聲為刺，世尊亦<a class="t" id="t0560c27"></a>說禪以聲為刺。我等寧可往詣牛角娑羅<a class="t" id="t0560c28"></a>林，在彼無亂，遠離獨住，閑居靜處，宴坐思<a class="t" id="t0560c29"></a>惟。』世尊！諸長老上尊、大弟子等共往詣彼。」</p><a class="t" id="t0561a01"></a>
<p><a class="t-linehead" id="t-linehead0561a01"></a>於是，世尊聞已嘆曰：「善哉！善哉！若長老上<a class="t" id="t0561a02"></a>尊、大弟子等應如是說：『禪以聲為刺，世尊<a class="t" id="t0561a03"></a>亦說禪以聲為刺。』所以者何？我實如是說，<a class="t" id="t0561a04"></a>禪有刺，持戒者以犯戒為刺，護諸根者<a class="t" id="t0561a05"></a>以嚴飾身為刺，修習惡露者以淨相為<a class="t" id="t0561a06"></a>刺，修習慈心者以恚為刺，離酒者以飲酒<a class="t" id="t0561a07"></a>為刺，梵行者以見女色為刺。入初禪者<a class="t" id="t0561a08"></a>以聲為刺，入第二禪者以覺觀為刺，入<a class="t" id="t0561a09"></a>第三禪者以喜為刺，入第四禪者以入息<a class="t" id="t0561a10"></a>出息為刺，入空處者以色想為刺，入識<a class="t" id="t0561a11"></a>處者以空處想為刺，入無所有處者以<a class="t" id="t0561a12"></a>識處想為刺，入無想處者以無所有處想<a class="t" id="t0561a13"></a>為刺，入想知滅定者以想知為刺。</p>
<p><a class="t-linehead" id="t-linehead0561a13"></a>「復次，<a class="t" id="t0561a14"></a>有三刺：欲刺、恚刺、愚癡之刺。此三刺者，<a class="t" id="t0561a15"></a>漏盡阿羅訶已斷、已知，拔絕根本，滅不復<a class="t" id="t0561a16"></a>生，是為阿羅訶無刺、阿羅訶離刺、阿羅訶<a class="t" id="t0561a17"></a>無刺離刺。」</p>
<p><a class="t-linehead" id="t-linehead0561a17"></a>佛說如是。彼諸比丘聞佛所說，<a class="t" id="t0561a18"></a>歡喜奉行。</p><a class="t" id="t0561a19"></a>
<p class="endsutta"><a class="t-linehead" id="t-linehead0561a19"></a>無刺經第十三竟<span class="t-note">（八百三十五字）</span></p><a class="t" id="t0561a20"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>