<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma28">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left latin">28. On Teaching the Ill (Anāthapiṇḍika)</span>
<span class="mirror-right">（二八）教化病經</span></h1>
</div><a class="t" id="t0458c01"></a>
<p><a class="t-linehead" id="t-linehead0458c01"></a>我聞如是：</p>
<p>一時，佛遊舍衛國，在勝林給孤<a class="t" id="t0458c02"></a>獨園。</p>
<p><a class="t-linehead" id="t-linehead0458c02"></a>爾時，長者給孤獨疾病危篤，於是，長<a class="t" id="t0458c03"></a>者給孤獨告一使人：「汝往詣佛，為我稽首<a class="t" id="t0458c04"></a>禮世尊足，問訊世尊，聖體康強，安快無病，<a class="t" id="t0458c05"></a>起居輕便，氣力如常耶？作如是語：『長者給<a class="t" id="t0458c06"></a>孤獨稽首佛足，問訊世尊：「聖體康強，安快<a class="t" id="t0458c07"></a>無病，起居輕便，氣力如常耶？」』汝既為我問<a class="t" id="t0458c08"></a>訊佛已，往詣尊者舍梨子所，為我稽首<a class="t" id="t0458c09"></a>禮彼足已，問訊尊者，聖體康強，安快無病，<a class="t" id="t0458c10"></a>起居輕便，氣力如常不？作如是語：『長者給<a class="t" id="t0458c11"></a>孤獨稽首尊者舍梨子足，問訊尊者：「聖體康<a class="t" id="t0458c12"></a>強，安快無病，起居輕便，氣力如常不？」尊者<a class="t" id="t0458c13"></a>舍梨子！長者給孤獨疾病極困，今至危篤，長<a class="t" id="t0458c14"></a>者給孤獨至心欲見尊者舍梨子，然體至羸<a class="t" id="t0458c15"></a>乏，無力可來詣尊者舍梨子所。善哉！尊者<a class="t" id="t0458c16"></a>舍梨子！為慈愍故，願往至長者給孤獨家。』」</p><a class="t" id="t0458c17"></a>
<p><a class="t-linehead" id="t-linehead0458c17"></a>於是，使人受長者給孤獨教已，往詣佛所，<a class="t" id="t0458c18"></a>稽首禮足，却住一面，白曰：「世尊！長者給孤獨<a class="t" id="t0458c19"></a>稽首佛足，問訊世尊：『聖體康強，安快無病，<a class="t" id="t0458c20"></a>起居輕便，氣力如常耶？』」</p>
<p><a class="t-linehead" id="t-linehead0458c20"></a>爾時，世尊告使人<a class="t" id="t0458c21"></a>曰：「令長者給孤獨安隱快樂，令天及人、阿<a class="t" id="t0458c22"></a>修羅、揵塔惒、羅剎及餘種種身安隱快樂。」</p>
<p><a class="t-linehead" id="t-linehead0458c22"></a>於<a class="t" id="t0458c23"></a>是，使人聞佛所說，善受善持，稽首佛足，繞<a class="t" id="t0458c24"></a>三匝而去，往詣尊者舍梨子所，稽首禮足，却<a class="t" id="t0458c25"></a>坐一面，白曰：「尊者舍梨子！長者給孤獨稽<a class="t" id="t0458c26"></a>首尊者舍梨子足，問訊尊者：『聖體康強，安快<a class="t" id="t0458c27"></a>無病，起居輕便，氣力如常不？』尊者舍梨子！<a class="t" id="t0458c28"></a>長者給孤獨疾病極困，今至危篤，長者給孤<a class="t" id="t0458c29"></a>獨至心欲見尊者舍梨子，然體至羸乏，無<a class="t" id="t0458c30"></a>力可來詣尊者舍梨子所。善哉！尊者舍梨子！<a class="t" id="t0459a01"></a>為慈愍故，往詣長者給孤獨家。」</p>
<p><a class="t-linehead" id="t-linehead0459a01"></a>尊者舍梨子<a class="t" id="t0459a02"></a>即為彼故，默然而受。於是，使人知尊者舍梨<a class="t" id="t0459a03"></a>子默然受已，即從坐起，稽首作禮，繞三匝<a class="t" id="t0459a04"></a>而去。</p>
<p><a class="t-linehead" id="t-linehead0459a04"></a>尊者舍梨子過夜平旦，著衣持鉢，往<a class="t" id="t0459a05"></a>詣長者給孤獨家。長者給孤獨遙見尊者舍<a class="t" id="t0459a06"></a>梨子來，見已，便欲從床而起。</p>
<p><a class="t-linehead" id="t-linehead0459a06"></a>尊者舍梨子<a class="t" id="t0459a07"></a>見彼長者欲從床起，便止彼曰：「長者莫<a class="t" id="t0459a08"></a>起！長者莫起！更有餘床，我自別坐。」</p>
<p><a class="t-linehead" id="t-linehead0459a08"></a>尊者舍<a class="t" id="t0459a09"></a>梨子即坐其床，坐已，問曰：「長者所患今復何<a class="t" id="t0459a10"></a>似，飲食多少，疾苦轉損，不至增耶？」</p>
<p><a class="t-linehead" id="t-linehead0459a10"></a>長者答<a class="t" id="t0459a11"></a>曰：「所患至困，飲食不進，疾苦但增而不覺<a class="t" id="t0459a12"></a>損。」</p>
<p><a class="t-linehead" id="t-linehead0459a12"></a>尊者舍梨子告曰：「長者莫怖！長者莫怖！<a class="t" id="t0459a13"></a>所以者何？若愚癡凡夫成就不信，身壞命終，<a class="t" id="t0459a14"></a>趣至惡處，生地獄中。長者今日無有不<a class="t" id="t0459a15"></a>信，唯有上信，長者因上信故，或滅苦痛，<a class="t" id="t0459a16"></a>生極快樂，因上信故，或得斯陀含果，或阿<a class="t" id="t0459a17"></a>那含果，長者本已得須陀洹。</p>
<p><a class="t-linehead" id="t-linehead0459a17"></a>「長者莫怖！長<a class="t" id="t0459a18"></a>者莫怖！所以者何？若愚癡凡夫因惡戒故，<a class="t" id="t0459a19"></a>身壞命終，趣至惡處，生地獄中。長者無<a class="t" id="t0459a20"></a>有惡戒，唯有善戒，長者因善戒故，或滅苦<a class="t" id="t0459a21"></a>痛，生極快樂，因善戒故，或得斯陀含果，或<a class="t" id="t0459a22"></a>阿那含果，長者本已得須陀洹。</p>
<p><a class="t-linehead" id="t-linehead0459a22"></a>「長者莫怖！<a class="t" id="t0459a23"></a>長者莫怖！所以者何？若愚癡凡夫因不多<a class="t" id="t0459a24"></a>聞，身壞命終，趣至惡處，生地獄中。長者無<a class="t" id="t0459a25"></a>不多聞，唯有多聞，長者因多聞故，或滅苦<a class="t" id="t0459a26"></a>痛，生極快樂，因多聞故，或得斯陀含果，或<a class="t" id="t0459a27"></a>阿那含果，長者本已得須陀洹。</p>
<p><a class="t-linehead" id="t-linehead0459a27"></a>「長者莫怖！<a class="t" id="t0459a28"></a>長者莫怖！所以者何？若愚癡凡夫因慳貪<a class="t" id="t0459a29"></a>故，身壞命終，趣至惡處，生地獄中。長者<a class="t" id="t0459b01"></a>無有慳貪，唯有惠施，長者因惠施故，或<a class="t" id="t0459b02"></a>滅苦痛，生極快樂，因惠施故，或得斯陀含<a class="t" id="t0459b03"></a>果，或阿那含果，長者本已得須陀洹。</p>
<p><a class="t-linehead" id="t-linehead0459b03"></a>「長者<a class="t" id="t0459b04"></a>莫怖！長者莫怖！所以者何？若愚癡凡夫因<a class="t" id="t0459b05"></a>惡慧故，身壞命終，趣至惡處，生地獄中。<a class="t" id="t0459b06"></a>長者無有惡慧，唯有善慧，長者因善慧故，<a class="t" id="t0459b07"></a>或滅苦痛，生極快樂，因善慧故，或得斯陀<a class="t" id="t0459b08"></a>含果，或阿那含果，長者本已得須陀洹。</p>
<p><a class="t-linehead" id="t-linehead0459b08"></a>「長<a class="t" id="t0459b09"></a>者莫怖！長者莫怖！所以者何？若愚癡凡<a class="t" id="t0459b10"></a>夫因邪見故，身壞命終，趣至惡處，生地獄<a class="t" id="t0459b11"></a>中。長者無有邪見，唯有正見，長者因正<a class="t" id="t0459b12"></a>見故，或滅苦痛，生極快樂，因正見故，或得<a class="t" id="t0459b13"></a>斯陀含果，或阿那含果，長者本已得須陀洹。</p><a class="t" id="t0459b14"></a>
<p><a class="t-linehead" id="t-linehead0459b14"></a>「長者莫怖！長者莫怖！所以者何？若愚癡<a class="t" id="t0459b15"></a>凡夫因邪志故，身壞命終，趣至惡處，生地<a class="t" id="t0459b16"></a>獄中。長者無有邪志，唯有正志，長者因<a class="t" id="t0459b17"></a>正志故，或滅苦痛，生極快樂，因正志故，<a class="t" id="t0459b18"></a>或得斯陀含果，或阿那含果，長者本已得須<a class="t" id="t0459b19"></a>陀洹。</p>
<p><a class="t-linehead" id="t-linehead0459b19"></a>「長者莫怖！長者莫怖！所以者何？若愚<a class="t" id="t0459b20"></a>癡凡夫因邪解故，身壞命終，趣至惡處，生<a class="t" id="t0459b21"></a>地獄中。長者無有邪解，唯有正解，長者<a class="t" id="t0459b22"></a>因正解故，或滅苦痛，生極快樂，因正解故，<a class="t" id="t0459b23"></a>或得斯陀含果，或阿那含果，長者本已得須<a class="t" id="t0459b24"></a>陀洹。</p>
<p><a class="t-linehead" id="t-linehead0459b24"></a>「長者莫怖！長者莫怖！所以者何？若<a class="t" id="t0459b25"></a>愚癡凡夫因邪脫故，身壞命終，趣至惡處，<a class="t" id="t0459b26"></a>生地獄中。長者無有邪脫，唯有正脫，長<a class="t" id="t0459b27"></a>者因正脫故，或滅苦痛，生極快樂，因正脫<a class="t" id="t0459b28"></a>故，或得斯陀含果，或阿那含果，長者本已得<a class="t" id="t0459b29"></a>須陀洹。</p>
<p><a class="t-linehead" id="t-linehead0459b29"></a>「長者莫怖！長者莫怖！所以者何？<a class="t" id="t0459c01"></a>若愚癡凡夫因邪智故，身壞命終，趣至惡處，<a class="t" id="t0459c02"></a>生地獄中。長者無有邪智，唯有正智，長者<a class="t" id="t0459c03"></a>因正智故，或滅苦痛，生極快樂，因正智故，<a class="t" id="t0459c04"></a>或得斯陀含果，或阿那含果，長者本已得須<a class="t" id="t0459c05"></a>陀洹。」</p>
<p><a class="t-linehead" id="t-linehead0459c05"></a>於是，長者病即得差，平復如故，從臥<a class="t" id="t0459c06"></a>起坐，歎尊者舍梨子曰：「善哉！善哉！為病說<a class="t" id="t0459c07"></a>法。甚奇！甚特！尊者舍梨子！我聞教化病法，苦<a class="t" id="t0459c08"></a>痛即滅，生極快樂。尊者舍梨子！我今病差，平<a class="t" id="t0459c09"></a>復如故。尊者舍梨子！我往昔時，少有所為，<a class="t" id="t0459c10"></a>至王舍城寄宿一長者家。時，彼長者明當<a class="t" id="t0459c11"></a>飯佛及比丘眾。時，彼長者過夜向曉，教勅<a class="t" id="t0459c12"></a>兒孫、奴使、眷屬：『汝等早起，當共嚴辦。』彼各受<a class="t" id="t0459c13"></a>教，共設廚宰，供辦餚饌、種種腆美，長者躬自<a class="t" id="t0459c14"></a>敷置高座，無量嚴飾。</p>
<p><a class="t-linehead" id="t-linehead0459c14"></a>「尊者舍梨子！我既見已，<a class="t" id="t0459c15"></a>便作是念：『今此長者為婚姻事，為迎婦節<a class="t" id="t0459c16"></a>會，為請國王，為呼大臣，為作齋會施設<a class="t" id="t0459c17"></a>大施耶？』尊者舍梨子！我既念已，便問長者：『汝<a class="t" id="t0459c18"></a>為婚姻事，為迎婦節會，為請國王，為呼<a class="t" id="t0459c19"></a>大臣，為作齋會施設大施耶？』時，彼長者而<a class="t" id="t0459c20"></a>答我曰：『吾無婚姻事，亦不迎婦，不為節會，<a class="t" id="t0459c21"></a>不請國王及呼大臣，但為齋會施設大<a class="t" id="t0459c22"></a>施，明當飯佛及比丘眾。』</p>
<p><a class="t-linehead" id="t-linehead0459c22"></a>「尊者舍梨子！我未<a class="t" id="t0459c23"></a>曾聞佛名，聞已舉身毛竪，即復問曰：『長者說<a class="t" id="t0459c24"></a>佛，何名為佛？』時，彼長者而答我曰：『君不聞<a class="t" id="t0459c25"></a>乎？有釋種子捨釋宗族，剃除鬚髮，著袈<span class="corr" title="[娑&gt;裟]">裟</span><a class="t" id="t0459c26"></a>衣，至信、捨家、無家、學道，得無上等正覺，是名<a class="t" id="t0459c27"></a>為佛。』我復問曰：『長者說眾，何名為眾？』時，彼<a class="t" id="t0459c28"></a>長者復答我曰：『有若干姓異名<span class="corr" title="[&gt;異] cf.［麗】">異</span>族，剃除鬚<a class="t" id="t0459c29"></a>髮，著袈<span class="corr" title="[娑&gt;裟]">裟</span>衣，至信、捨家、無家，從佛學道，是<a class="t" id="t0460a01"></a>名為眾，此佛及眾，吾之所請。』尊者舍梨子！<a class="t" id="t0460a02"></a>我即復問彼長者曰：『世尊於今為在何處？<a class="t" id="t0460a03"></a>我欲往見。』時，彼長者復答我曰：『世尊今在<a class="t" id="t0460a04"></a>此王舍城竹林加蘭哆園，欲往隨意。』</p>
<p><a class="t-linehead" id="t-linehead0460a04"></a>「尊者<a class="t" id="t0460a05"></a>舍梨子！我作是念：『若速曉者，疾往見佛。』尊者<a class="t" id="t0460a06"></a>舍梨子！我時至心欲往見佛，即於其夜生<a class="t" id="t0460a07"></a>晝明想，便從長者家出，往至城息門。是<a class="t" id="t0460a08"></a>時，城息門中有二直士，一直初夜，外客使入，<a class="t" id="t0460a09"></a>不令有礙，一直後夜，若客使出，亦不作礙。<a class="t" id="t0460a10"></a>尊者舍梨子！我復作是念：『夜尚未曉。』所以<a class="t" id="t0460a11"></a>者何？城息門中有二直士，一直初夜，外客使<a class="t" id="t0460a12"></a>入，不令有礙，一直後夜，若客使出，亦不作<a class="t" id="t0460a13"></a>礙。尊者舍梨子！出城息門，出外不久，明滅<a class="t" id="t0460a14"></a>還暗。尊者舍梨子！我便恐怖，舉身毛竪，莫<a class="t" id="t0460a15"></a>令人、非人來觸嬈我。</p>
<p><a class="t-linehead" id="t-linehead0460a15"></a>「時，城息門而有一天，<a class="t" id="t0460a16"></a>從王舍城至竹林加蘭哆園，光明普照，來<a class="t" id="t0460a17"></a>語我言：『長者莫怖！長者莫怖！所以者何？<a class="t" id="t0460a18"></a>我本前世是汝朋友，名密器，年少極相愛<a class="t" id="t0460a19"></a>念。長者！我本昔時往詣尊者大目乾連所，<a class="t" id="t0460a20"></a>稽首禮足，却坐一面，尊者大目乾連為我<a class="t" id="t0460a21"></a>說法，勸發渴仰，成就歡喜，無量方便為我<a class="t" id="t0460a22"></a>說法，勸發渴仰，成就歡喜已，賜三自歸，見<a class="t" id="t0460a23"></a>授五戒。長者！我因三歸，受持五戒，身壞命<a class="t" id="t0460a24"></a>終，生四天王天，住此城息門中。長者速去，<a class="t" id="t0460a25"></a>長者速去，去實勝住。』彼天勸我而說頌曰：</p><a class="t" id="t0460a26"></a>
<blockquote class="gatha">
<p>「『得馬百臣女，　　車百滿珍寶，<a class="t" id="t0460a27"></a><br>
　往詣佛一步，　　不當十六分。<a class="t" id="t0460a28"></a><br>
　白象百最上，　　金銀鞍勒被，<a class="t" id="t0460a29"></a><br>
　往詣佛一步，　　不當十六分。<a class="t" id="t0460b01"></a><br>
　女百色端正，　　瓔珞花嚴身，<a class="t" id="t0460b02"></a><br>
　往詣佛一步，　　不當十六分。<a class="t" id="t0460b03"></a><br>
　轉輪王所敬，　　玉女寶第一，<a class="t" id="t0460b04"></a><br>
　往詣佛一步，　　不當十六分。』</p></blockquote><a class="t" id="t0460b05"></a>
<p><a class="t-linehead" id="t-linehead0460b05"></a>「天說頌已，而復勸曰：『長者速去！長者速去！去<a class="t" id="t0460b06"></a>實勝住。』尊者舍梨子！我復作是念：『佛尊祐<a class="t" id="t0460b07"></a>德，法及比丘眾亦尊祐德。所以者何？乃至於<a class="t" id="t0460b08"></a>天，亦欲使見。』</p>
<p><a class="t-linehead" id="t-linehead0460b08"></a>「尊者舍梨子！我因此光明往<a class="t" id="t0460b09"></a>至竹林加蘭哆園。爾時，世尊夜其向旦，從禪<a class="t" id="t0460b10"></a>室出，露地經行而待於我。尊者舍梨子！我遙<a class="t" id="t0460b11"></a>見佛端正姝好，猶星中月，光耀暐曄，晃若<a class="t" id="t0460b12"></a>金山，相好具足，威神巍巍，諸根寂定，無有蔽<a class="t" id="t0460b13"></a>礙，成就調御，息心靜默。見已歡喜，前詣佛所，<a class="t" id="t0460b14"></a>接足作禮，隨佛經行，以長者法說頌問訊：</p><a class="t" id="t0460b15"></a>
<blockquote class="gatha">
<p>「『世尊寐安隱，　　至竟眠快耶？<a class="t" id="t0460b16"></a><br>
　如梵志滅度，　　以不染於欲。<a class="t" id="t0460b17"></a><br>
　捨離一切願，　　逮得至安隱，<a class="t" id="t0460b18"></a><br>
　心除無煩熱，　　自樂歡喜眠。』</p></blockquote><a class="t" id="t0460b19"></a>
<p><a class="t-linehead" id="t-linehead0460b19"></a>「於是，世尊即便往至經行道頭，敷尼師檀，<a class="t" id="t0460b20"></a>結加趺坐。尊者舍梨子！我禮佛足，却坐一<a class="t" id="t0460b21"></a>面，世尊為我說法，勸發渴仰，成就歡喜，無<a class="t" id="t0460b22"></a>量方便為我說法，勸發渴仰，成就歡喜已。<a class="t" id="t0460b23"></a>如諸佛法，先說端正法，聞者歡悅，謂，說施、<a class="t" id="t0460b24"></a>說戒、說生天法，毀呰欲為災患，生死為<a class="t" id="t0460b25"></a>穢，稱歎無欲為妙道品白淨。世尊為我說<a class="t" id="t0460b26"></a>如是法已，佛知我有歡喜心、具足心、柔軟<a class="t" id="t0460b27"></a>心、堪耐心、昇上心、一向心、無疑心、無蓋心，有<a class="t" id="t0460b28"></a>能有力，堪受正法，謂如諸佛所說正要，世<a class="t" id="t0460b29"></a>尊即為我說苦、習、滅、道。尊者舍梨子！我即<a class="t" id="t0460c01"></a>於坐中見四聖諦苦、習、滅、道，猶如白素易<a class="t" id="t0460c02"></a>染為色，我亦如是，即於坐中見四聖諦苦、<a class="t" id="t0460c03"></a>習、滅、道。</p>
<p><a class="t-linehead" id="t-linehead0460c03"></a>「尊者舍梨子！我已見法得法，覺白<a class="t" id="t0460c04"></a>淨法，斷疑度惑，更無餘尊，不復從他，無<a class="t" id="t0460c05"></a>有猶豫，已住果證，於世尊法得無所畏，即<a class="t" id="t0460c06"></a>從坐起，為佛作禮：『世尊！我今自歸於佛、法<a class="t" id="t0460c07"></a>及比丘眾，唯願世尊受我為優婆塞，從今<a class="t" id="t0460c08"></a>日始，終身自歸，乃至命盡。』尊者舍梨子！我即<a class="t" id="t0460c09"></a>叉手白曰：『世尊！願受我請，於舍衛國而受<a class="t" id="t0460c10"></a>夏坐及比丘眾。』時，佛問我：『汝名何等？舍衛<a class="t" id="t0460c11"></a>國人呼汝云何？』我即答曰：『我名須達哆，以<a class="t" id="t0460c12"></a>我供給諸孤獨者，是故舍衛國人呼我為給<a class="t" id="t0460c13"></a>孤獨。』爾時，世尊復問我曰：『舍衛國中有房<a class="t" id="t0460c14"></a>舍未？』我復答曰：『舍衛國中無有房舍。』爾時，<a class="t" id="t0460c15"></a>世尊而告我曰：『長者當知！若有房舍，比丘<a class="t" id="t0460c16"></a>可得往來，可得住止。』我復白曰：『唯然。世尊！<a class="t" id="t0460c17"></a>我當如是為起房舍，比丘可得往來，於舍<a class="t" id="t0460c18"></a>衛國可得住止，唯願世尊差一佐助。』爾<a class="t" id="t0460c19"></a>時，世尊即差尊者舍梨子，遣尊者舍梨子<a class="t" id="t0460c20"></a>令見佐助。</p>
<p><a class="t-linehead" id="t-linehead0460c20"></a>「我於爾時聞佛所說，善受善持，<a class="t" id="t0460c21"></a>即從坐起，為佛作禮，繞三匝而去。於王舍<a class="t" id="t0460c22"></a>城所作已訖，與尊者舍梨子俱往至舍衛<a class="t" id="t0460c23"></a>國，不入舍衛城亦不歸家，便於城外周<a class="t" id="t0460c24"></a>遍行地，為於何處往來極好，晝不喧閙，夜<a class="t" id="t0460c25"></a>則寂靜，無有蚊虻，亦無蠅蚤，不寒不熱，<a class="t" id="t0460c26"></a>可立房舍施佛及眾。尊者舍梨子！我時唯<a class="t" id="t0460c27"></a>見童子勝園往來極好，晝不喧閙，夜則寂<a class="t" id="t0460c28"></a>靜，無有蚊虻，亦無蠅蚤，不寒不熱。我見<a class="t" id="t0460c29"></a>此已，便作是念：『唯此處好，可立房舍施佛<a class="t" id="t0461a01"></a>及眾。』</p>
<p><a class="t-linehead" id="t-linehead0461a01"></a>「尊者舍梨子！我於爾時入舍衛國，竟<a class="t" id="t0461a02"></a>不還家，便先往詣童子勝所，白曰：『童子！可<a class="t" id="t0461a03"></a>賣此園持與我耶？』爾時，童子便語我曰：『長<a class="t" id="t0461a04"></a>者當知，吾不賣園。』如是，再三白曰：『童子！可<a class="t" id="t0461a05"></a>賣此園持與我耶？』爾時，童子亦復再三而<a class="t" id="t0461a06"></a>語我曰：『吾不賣園，至億億布滿。』我即白曰：<a class="t" id="t0461a07"></a>『童子今已決斷價數，但當取錢。』尊者舍梨<a class="t" id="t0461a08"></a>子！我與童子或言斷價，或言不斷，大共<a class="t" id="t0461a09"></a>訜訟，即便俱往至舍衛國大決斷處判論此<a class="t" id="t0461a10"></a>事。時，舍衛國大決斷人語童子勝曰：『童子<a class="t" id="t0461a11"></a>已自決斷價數，但當取錢。』</p>
<p><a class="t-linehead" id="t-linehead0461a11"></a>「尊者舍梨子！我<a class="t" id="t0461a12"></a>即入舍衛國，還家取錢，以象馬車舉負輦<a class="t" id="t0461a13"></a>載，出億億布地，少處未遍。尊者舍梨子！我<a class="t" id="t0461a14"></a>作是念：『當取何藏，不大不小，可此餘處持<a class="t" id="t0461a15"></a>來布滿？』時，童子勝便語我曰：『長者若悔，錢<a class="t" id="t0461a16"></a>自相歸，園地還吾。』我語童子：『實不悔也。』但<a class="t" id="t0461a17"></a>自思念：『當取何藏，不大不小，可此餘處持<a class="t" id="t0461a18"></a>來滿耳？』時，童子勝便作是念：『佛必大尊，有<a class="t" id="t0461a19"></a>大德祐，法及比丘眾亦必大尊，有大德祐。所<a class="t" id="t0461a20"></a>以者何？乃令長者施設大施，輕財乃爾。吾<a class="t" id="t0461a21"></a>今寧可即於此處造立門屋施佛及眾。』時，<a class="t" id="t0461a22"></a>童子勝便語我曰：『長者且止！莫復出錢布<a class="t" id="t0461a23"></a>此處也，吾於此處造立門屋施佛及眾。』尊<a class="t" id="t0461a24"></a>者舍梨子！我為慈愍故，即以此處與童子<a class="t" id="t0461a25"></a>勝。</p>
<p><a class="t-linehead" id="t-linehead0461a25"></a>「尊者舍梨子！我即於此夏起十六大屋、<a class="t" id="t0461a26"></a>六十拘絺。尊者舍梨子時見佐助，然尊者舍<a class="t" id="t0461a27"></a>梨子說教化病法，甚奇！甚特！我聞此教化病<a class="t" id="t0461a28"></a>法已，極重疾苦即得除愈，生極快樂。尊者<a class="t" id="t0461a29"></a>舍梨子！我今無病，極得安隱，願尊者舍梨<a class="t" id="t0461b01"></a>子於此飯食。」時，尊者舍梨子默然受請。</p>
<p><a class="t-linehead" id="t-linehead0461b01"></a>於<a class="t" id="t0461b02"></a>是長者知尊者舍梨子默然受已，即從坐<a class="t" id="t0461b03"></a>起，自行澡水，以極美淨妙種種豐饒食噉含<a class="t" id="t0461b04"></a>消，手自斟酌，令得充滿，食訖，舉器行澡水<a class="t" id="t0461b05"></a>竟，敷一小床，別坐聽法。長者坐已，尊者舍<a class="t" id="t0461b06"></a>梨子為彼說法，勸發渴仰，成就歡喜，無量<a class="t" id="t0461b07"></a>方便為彼說法，勸發渴仰，成就歡喜已，從<a class="t" id="t0461b08"></a>坐起去。</p>
<p><a class="t-linehead" id="t-linehead0461b08"></a>是時，世尊無量大眾前後圍繞而為<a class="t" id="t0461b09"></a>說法，世尊遙見尊者舍梨子來，告諸比丘：<a class="t" id="t0461b10"></a>「舍梨子比丘聰慧、速慧、捷慧、利慧、廣慧、深慧、出<a class="t" id="t0461b11"></a>要慧、明達慧、辯才慧，舍梨子比丘成就實慧。<a class="t" id="t0461b12"></a>所以者何？我所略說四種須陀洹，舍梨子比<a class="t" id="t0461b13"></a>丘為長者給孤獨十種廣說來。」</p>
<p><a class="t-linehead" id="t-linehead0461b13"></a>佛說如是。<a class="t" id="t0461b14"></a>彼諸比丘聞佛所說，歡喜奉行。</p><a class="t" id="t0461b15"></a>
<p class="endsutta"><a class="t-linehead" id="t-linehead0461b15"></a>教化病經第八竟<span class="t-note">（三千八百九十八字）</span></p><a class="t" id="t0461b16"></a><p class="endsection"><span class="t-juanname">中阿含經卷第六<span class="t-note">（八千九百六十九字）</span><span class="t-note">（初一日誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>