<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma196">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 16</span>
<span class="mirror-right">大品</span></p>
<h1 class="mirror-row">
<span class="mirror-left latin">196. </span>
<span class="mirror-right">（一九六）周那經</span></h1>
</div><p class="suttainfo"><span class="t-juanname">中阿含經卷第五十二</span></p><a class="t" id="t0752c09"></a><a class="t" id="t0752c10"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0752c11"></a><a class="t" id="t0752c12"></a>
<p><a class="t-linehead" id="t-linehead0752c12"></a>我聞如是：</p>
<p>一時，佛遊<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆，在舍彌村。</p>
<p>爾<a class="t" id="t0752c13"></a>時，沙彌周那於彼波和中而受夏坐，彼波<a class="t" id="t0752c14"></a>和中有一尼揵，名曰親子，在彼命終。終<a class="t" id="t0752c15"></a>後不久，尼揵親子諸弟子等各各破壞，不<a class="t" id="t0752c16"></a>共和合，各說破壞，不和合事，鬪訟相縛，相憎<a class="t" id="t0752c17"></a>共諍：「我知此法，汝不知也。汝知何法，如我<a class="t" id="t0752c18"></a>所知？我齊整，汝不齊整。我相應，汝不相應。<a class="t" id="t0752c19"></a>應說前而說後，應說後而說前。我勝，汝<a class="t" id="t0752c20"></a>不如。我問汝事，汝不能答。我已伏汝，當<a class="t" id="t0752c21"></a>復更問。若汝動者，我重縛汝。」更互憍慠，但求<a class="t" id="t0752c22"></a>勝說，而無訶者。尼揵親子若有在家白衣弟<a class="t" id="t0752c23"></a>子，彼皆厭患此尼揵親子諸弟子等。所以者<a class="t" id="t0752c24"></a>何？以其所說惡法、律故，非是出要，不趣正<a class="t" id="t0752c25"></a>覺，亦非善逝之所說也。崩壞無柱，無所依<a class="t" id="t0752c26"></a>怙，彼所尊師，亦非如來、無所著、等正覺也。</p><a class="t" id="t0752c27"></a>
<p><a class="t-linehead" id="t-linehead0752c27"></a>於是，沙彌周那受夏坐訖，過三月已，補<a class="t" id="t0752c28"></a>治衣竟，攝衣持鉢，往舍彌村，<span class="corr" title="[往&gt;住]">住</span>舍彌村北<a class="t" id="t0752c29"></a>尸攝和林。沙彌周那往詣尊者阿難所，到已<a class="t" id="t0753a01"></a>禮足，却坐一面，尊者阿難問曰：「賢者周那！<a class="t" id="t0753a02"></a>從何所來，何處夏坐？」</p>
<p><a class="t-linehead" id="t-linehead0753a02"></a>沙彌周那答曰：「尊者阿<a class="t" id="t0753a03"></a>難！我從波和來，於波和中而受夏坐。尊者<a class="t" id="t0753a04"></a>阿難！彼波和中有一尼揵，名曰親子，在彼<a class="t" id="t0753a05"></a>命終。終後不久，尼揵親子諸弟子等各各破<a class="t" id="t0753a06"></a>壞，不共和合，各說破壞，不和合事，鬪訟相縛，<a class="t" id="t0753a07"></a>相憎共諍：『我知此法，汝不知也。汝知何法，<a class="t" id="t0753a08"></a>如我所知？我齊整，汝不齊整。我相應，汝不<a class="t" id="t0753a09"></a>相應。應說前而說後，應說後而說前。我<a class="t" id="t0753a10"></a>勝，汝不如。我問汝事，汝不能答。我已伏<a class="t" id="t0753a11"></a>汝，當復更問。若汝動者，我重縛汝。』更互憍慠，<a class="t" id="t0753a12"></a>但求勝說，而無訶者。尼揵親子若有在家<a class="t" id="t0753a13"></a>白衣弟子，彼皆厭患此尼揵親子諸弟子等。<a class="t" id="t0753a14"></a>所以者何？以其所說惡法、律故，非是出要，<a class="t" id="t0753a15"></a>不趣正覺，亦非善逝之所說也。崩壞無柱，<a class="t" id="t0753a16"></a>無所依怙，彼所尊師，亦非如來、無所著、等正<a class="t" id="t0753a17"></a>覺也。」</p>
<p><a class="t-linehead" id="t-linehead0753a17"></a>尊者阿難聞已，語曰：「賢者周那！得因<a class="t" id="t0753a18"></a>此說，可往見佛，奉獻世尊。賢者周那！今共<a class="t" id="t0753a19"></a>詣佛，具向世尊而說此事，儻能因此得<a class="t" id="t0753a20"></a>從世尊聞異法也。」</p>
<p><a class="t-linehead" id="t-linehead0753a20"></a>於是，尊者阿難與沙彌<a class="t" id="t0753a21"></a>周那俱往詣佛，稽首佛足，尊者阿難却住<a class="t" id="t0753a22"></a>一面，沙彌周那却坐一面。</p>
<p><a class="t-linehead" id="t-linehead0753a22"></a>尊者阿難白曰：「世<a class="t" id="t0753a23"></a>尊！今日沙彌周那來詣我所，稽首我足，却<a class="t" id="t0753a24"></a>坐一面，我問曰：『賢者周那！從何所來？何處<a class="t" id="t0753a25"></a>夏坐？』沙彌周那即答我曰：『尊者阿難！我<a class="t" id="t0753a26"></a>從波和來，於波和中而受夏坐。尊者阿難！<a class="t" id="t0753a27"></a>彼波和中有一尼揵，名曰親子，在彼命終，<a class="t" id="t0753a28"></a>終後不久，尼揵親子諸弟子等各各破壞，不<a class="t" id="t0753a29"></a>共和合，各說破壞，不和合事，鬪訟相縛，相憎<a class="t" id="t0753b01"></a>共諍：「我知此法，汝不知也。汝知何法，如我<a class="t" id="t0753b02"></a>所知？我齊整，汝不齊整。我相應，汝不相應。<a class="t" id="t0753b03"></a>應說前而說後，應說後而說前。我勝，汝<a class="t" id="t0753b04"></a>不如。我問汝事，汝不能答。我已伏汝，當<a class="t" id="t0753b05"></a>復更問。若汝動者，我重縛汝。」更互憍慠，但求<a class="t" id="t0753b06"></a>勝說，而無訶者。尼揵親子若有在家白衣弟<a class="t" id="t0753b07"></a>子，彼皆厭患此尼揵親子諸弟子等。所以者<a class="t" id="t0753b08"></a>何？以其所說惡法、律故，非是出要，不趣正<a class="t" id="t0753b09"></a>覺，亦非善逝之所說也。崩壞無柱，無所依<a class="t" id="t0753b10"></a>怙，彼所尊師，亦非如來、無所著、等正覺也。』</p>
<p><a class="t-linehead" id="t-linehead0753b10"></a>「世<a class="t" id="t0753b11"></a>尊！我聞此已，恐怖驚懼，舉身毛竪，莫令有<a class="t" id="t0753b12"></a>比丘於世尊去後而在眾中起如是鬪諍，<a class="t" id="t0753b13"></a>謂此鬪諍不益多人，多人有苦，非義非饒<a class="t" id="t0753b14"></a>益，非安隱快樂，乃至天人生極苦患。世尊！<a class="t" id="t0753b15"></a>我見一比丘坐世尊前，至心敬重世尊，善<a class="t" id="t0753b16"></a>護善逝。世尊！我見此已，便作是念：『若令此<a class="t" id="t0753b17"></a>比丘於世尊去後，而在眾中起如是鬪諍，<a class="t" id="t0753b18"></a>謂此鬪諍不益多人，多人有苦，非義非饒<a class="t" id="t0753b19"></a>益，非安隱快樂，乃至天人生極苦患。』」</p>
<p><a class="t-linehead" id="t-linehead0753b19"></a>於是，<a class="t" id="t0753b20"></a>世尊問曰：「阿難！汝見何等眾中有鬪諍者，<a class="t" id="t0753b21"></a>謂此鬪諍不益多人，多人有苦，非義非饒<a class="t" id="t0753b22"></a>益，非安隱快樂，乃至天人生極苦患耶？」</p>
<p><a class="t-linehead" id="t-linehead0753b22"></a>尊<a class="t" id="t0753b23"></a>者阿難答曰：「世尊！謂有鬪諍，因增上戒、增<a class="t" id="t0753b24"></a>上心、增上觀，於其眾中生而生者。世尊！謂<a class="t" id="t0753b25"></a>此鬪諍不益多人，多人有苦，非義非饒益，<a class="t" id="t0753b26"></a>非安隱快樂，乃至天人生極苦患。」</p>
<p><a class="t-linehead" id="t-linehead0753b26"></a>世尊告<a class="t" id="t0753b27"></a>曰：「阿難！此鬪諍甚少，謂因增上戒、增上心、增<a class="t" id="t0753b28"></a>上觀。阿難！若有鬪諍，因道、因道迹，於其<a class="t" id="t0753b29"></a>眾中生而生者，阿難！謂此鬪諍不益多人，<a class="t" id="t0753c01"></a>多人有苦，非義非饒益，非安隱快樂。阿難！<a class="t" id="t0753c02"></a>汝見其中有二比丘，各各異意而起鬪諍，<a class="t" id="t0753c03"></a>是法、是非法，是律、是非律，是犯、是非犯，或輕、<a class="t" id="t0753c04"></a>或重，可悔、不可悔，可護、不可護，有餘、無<a class="t" id="t0753c05"></a>餘，起、不起。阿難！於意云何？若我法聚，自知<a class="t" id="t0753c06"></a>自覺自作證，四念處、四正斷、四如意足、五<a class="t" id="t0753c07"></a>根、五力、七覺支、八支聖道。阿難！尼揵親子<a class="t" id="t0753c08"></a>實非薩云若，而自稱薩云若。阿難！若尼揵<a class="t" id="t0753c09"></a>親子一切知、一切見者，彼為弟子施設六諍<a class="t" id="t0753c10"></a>本，謂可聞而止。」</p>
<p><a class="t-linehead" id="t-linehead0753c10"></a>於是，尊者阿難叉手向佛，<a class="t" id="t0753c11"></a>白曰：「世尊！今正是時。善逝！今正是時。若世<a class="t" id="t0753c12"></a>尊為諸比丘說六諍本者，諸比丘從世尊<a class="t" id="t0753c13"></a>聞，當善受持。」</p>
<p><a class="t-linehead" id="t-linehead0753c13"></a>世尊告曰：「阿難！諦聽，善思念<a class="t" id="t0753c14"></a>之，我當為汝具分別說。」</p>
<p><a class="t-linehead" id="t-linehead0753c14"></a>尊者阿難白曰：「唯<a class="t" id="t0753c15"></a>然。當受教聽。」</p>
<p><a class="t-linehead" id="t-linehead0753c15"></a>佛言：「阿難！或有一人瞋惱者<a class="t" id="t0753c16"></a>結纏。阿難！謂人瞋惱者結纏，彼不敬師，不<a class="t" id="t0753c17"></a>見法，不護戒，彼不敬師，不見法，不護<a class="t" id="t0753c18"></a>戒已，便於眾中起如是諍。謂此鬪諍不益<a class="t" id="t0753c19"></a>多人，多人有苦，非義非饒益，非安隱快樂，<a class="t" id="t0753c20"></a>乃至天人生極苦患。阿難！如是鬪諍，汝於<a class="t" id="t0753c21"></a>內外見而不盡者，為斷此諍故，汝當速<a class="t" id="t0753c22"></a>求方便，學極精勤，正念正智，忍莫令退。阿<a class="t" id="t0753c23"></a>難！猶人為火燒頭、燒衣，急求方便，救頭、救<a class="t" id="t0753c24"></a>衣。如是鬪諍，汝於內外見而不盡者，為<a class="t" id="t0753c25"></a>斷此諍故，汝當速求方便，學極精勤，正<a class="t" id="t0753c26"></a>念正智，忍莫令退。阿難！如是鬪諍，汝於內<a class="t" id="t0753c27"></a>外見盡者，汝當重護彼心，常無放逸，欲止<a class="t" id="t0753c28"></a>此諍故，如是此諍，汝斷根本。阿難！猶人為<a class="t" id="t0753c29"></a>火燒頭、燒衣，急求方便，救頭、救衣。如是<a class="t" id="t0754a01"></a>鬪諍，汝於內外見盡者，汝當重護彼心，常<a class="t" id="t0754a02"></a>無放逸，欲止此諍故，如是此諍，汝斷根本。</p><a class="t" id="t0754a03"></a>
<p><a class="t-linehead" id="t-linehead0754a03"></a>「如是不語結、慳、嫉、諂誑、無慚、無愧、惡欲、邪<a class="t" id="t0754a04"></a>見、惡性不可制。阿難！若有一人惡欲、邪<a class="t" id="t0754a05"></a>見、惡性不可制，彼不敬師，不見法，不<a class="t" id="t0754a06"></a>護戒，彼不敬師，不見法，不護戒已，便於<a class="t" id="t0754a07"></a>眾中起如是諍，謂此鬪諍不益多人，多人<a class="t" id="t0754a08"></a>有苦，非義非饒益，非安隱快樂，乃至天人<a class="t" id="t0754a09"></a>生極苦患。阿難！如是鬪諍，汝於內外見而<a class="t" id="t0754a10"></a>不盡者，為斷此諍故，汝當速求方便，學<a class="t" id="t0754a11"></a>極精勤，正念正智，忍莫令退。阿難！猶人為<a class="t" id="t0754a12"></a>火燒頭、燒衣，急求方便，救頭、救衣。如是<a class="t" id="t0754a13"></a>鬪諍，汝於內外見而不盡者，為斷此諍<a class="t" id="t0754a14"></a>故，汝當速求方便，學極精勤，正念正智，忍<a class="t" id="t0754a15"></a>莫令退。阿難！如是鬪諍，汝於內外見盡<a class="t" id="t0754a16"></a>者，汝當重護彼心，常無放逸，欲止此諍<a class="t" id="t0754a17"></a>故，如是此諍，汝斷根本。阿難！猶人為火燒<a class="t" id="t0754a18"></a>頭、燒衣，急求方便，救頭、救衣。如是鬪諍，<a class="t" id="t0754a19"></a>汝於內外見盡者，汝當重護彼心，常無放<a class="t" id="t0754a20"></a>逸，欲止此諍故，如是此諍，汝斷根本。</p>
<p><a class="t-linehead" id="t-linehead0754a20"></a>「復次，<a class="t" id="t0754a21"></a>阿難！有七止諍，一者應與面前止諍律。二<a class="t" id="t0754a22"></a>者應與憶止諍律。三者應與不癡止諍律。<a class="t" id="t0754a23"></a>四者應與自發露止諍律。五者應與君止<a class="t" id="t0754a24"></a>諍律。六者應與展轉止諍律。七者應與如<a class="t" id="t0754a25"></a>棄糞掃止諍律。阿難！云何應與面前止諍律？<a class="t" id="t0754a26"></a>云何斷此諍？謂因面前止諍律也。阿難！一<a class="t" id="t0754a27"></a>人者一人教訶，護以法、律如尊師教，面前令<a class="t" id="t0754a28"></a>歡喜。一人者二人、一人者多人、一人者眾教<a class="t" id="t0754a29"></a>訶，護以法、律，如尊師教，面前令歡喜。二人<a class="t" id="t0754b01"></a>者二人教訶，護以法、律，如尊師教，面前令<a class="t" id="t0754b02"></a>歡喜。二人者多人、二人者眾、二人者一人教<a class="t" id="t0754b03"></a>訶，護以法、律，如尊師教，面前令歡喜。多人<a class="t" id="t0754b04"></a>者多人教訶，護以法、律，如尊師教，面前令<a class="t" id="t0754b05"></a>歡喜。多人者眾、多人者一人、多人者二人教<a class="t" id="t0754b06"></a>訶，護以法、律，如尊師教，面前令歡喜。眾者<a class="t" id="t0754b07"></a>眾教訶，護以法、律，如尊師教，面前令歡喜。<a class="t" id="t0754b08"></a>眾者一人、眾者二人、眾者多人教訶，護以法、<a class="t" id="t0754b09"></a>律，如尊師教，面前令歡喜。阿難！是謂應與<a class="t" id="t0754b10"></a>面前止諍律，如是斷此諍，謂因面前止諍<a class="t" id="t0754b11"></a>律也。</p>
<p><a class="t-linehead" id="t-linehead0754b11"></a>「阿難！云何應與憶止諍律？云何斷此<a class="t" id="t0754b12"></a>諍？謂因憶止諍律也。阿難！若有一人犯戒<a class="t" id="t0754b13"></a>而不憶，諸比丘見已，便語彼曰：『汝曹犯戒<a class="t" id="t0754b14"></a>而不自憶，汝應從眾求於憶律，眾當共<a class="t" id="t0754b15"></a>與賢者憶律。』阿難！若處有眾和集會者，彼<a class="t" id="t0754b16"></a>比丘應詣，偏袒著衣，脫屣入眾，稽首禮長<a class="t" id="t0754b17"></a>老上尊比丘足，長跪叉手，白長老上尊比丘<a class="t" id="t0754b18"></a>曰：『諸尊！聽我曾犯戒而不憶，我今從眾求<a class="t" id="t0754b19"></a>於憶律，願眾和合與我憶律。』阿難！為彼比<a class="t" id="t0754b20"></a>丘故，眾共和集，應與憶律，以法以律，如尊<a class="t" id="t0754b21"></a>師教，面前令歡喜。阿難！是謂應與憶止諍<a class="t" id="t0754b22"></a>律，如是斷此諍，謂因憶止諍律也。</p>
<p><a class="t-linehead" id="t-linehead0754b22"></a>「阿難！云<a class="t" id="t0754b23"></a>何應與不癡止諍律？云何斷此諍？謂因不<a class="t" id="t0754b24"></a>癡止諍律也。阿難！若有一人狂發而心顛<a class="t" id="t0754b25"></a>倒，彼狂發心顛倒已，多不淨行，非沙門法，<a class="t" id="t0754b26"></a>不順法行而說違犯。彼於後時還得本<a class="t" id="t0754b27"></a>心，諸比丘見已，便語彼曰：『汝曹狂發而心<a class="t" id="t0754b28"></a>顛倒，狂發心顛倒已，多不淨行，非沙門法，<a class="t" id="t0754b29"></a>不順法行而說違犯。賢者於後還得本心，<a class="t" id="t0754c01"></a>賢者可從眾求不癡律，眾當共與賢者不<a class="t" id="t0754c02"></a>癡律。』阿難！若處有眾和集會者，彼比丘應<a class="t" id="t0754c03"></a>詣，偏袒著衣，脫屣入眾，稽首禮長老上尊<a class="t" id="t0754c04"></a>比丘足，長跪叉手，白長老上尊比丘曰：『諸<a class="t" id="t0754c05"></a>尊！聽我曾狂發而心顛倒，狂發心顛倒已，<a class="t" id="t0754c06"></a>多不淨行，非沙門法，不順法行而說違<a class="t" id="t0754c07"></a>犯。我於後時還得本心，我今從眾求不癡<a class="t" id="t0754c08"></a>律，願眾和合與我不癡律。』阿難！為彼比丘<a class="t" id="t0754c09"></a>故，眾共和集，應與不癡律，以法以律，如尊<a class="t" id="t0754c10"></a>師教，面前令歡喜。阿難！是謂應與不癡止<a class="t" id="t0754c11"></a>諍律，如是斷此諍，謂因不癡止諍律也。</p>
<p><a class="t-linehead" id="t-linehead0754c11"></a>「阿<a class="t" id="t0754c12"></a>難！云何應與自發露止諍律？云何斷此諍？謂<a class="t" id="t0754c13"></a>因自發露止諍律也。阿難！若有一人犯<a class="t" id="t0754c14"></a>戒，或有語者，或不語者，或有憶者，或不憶<a class="t" id="t0754c15"></a>者。阿難！若處有眾和集會者，彼比丘應詣，<a class="t" id="t0754c16"></a>偏袒著衣，脫屣入眾，稽首禮長老上尊比<a class="t" id="t0754c17"></a>丘足，長跪叉手，白長老上尊比丘曰：『諸尊！<a class="t" id="t0754c18"></a>聽！我犯某戒，我今向長老上尊比丘至<a class="t" id="t0754c19"></a>心發露，自說顯示，不敢覆藏，更善護持，後不<a class="t" id="t0754c20"></a>復作。』阿難！諸比丘眾當問彼比丘曰：『賢者<a class="t" id="t0754c21"></a>自見所犯耶？』彼應答曰：『實自見所犯。』眾當<a class="t" id="t0754c22"></a>語彼：『更善護持，莫復作也。』阿難！是謂應<a class="t" id="t0754c23"></a>與自發露止諍律，如是斷此諍，謂因自發<a class="t" id="t0754c24"></a>露止諍律也。</p>
<p><a class="t-linehead" id="t-linehead0754c24"></a>「阿難！云何應與君止諍律？云<a class="t" id="t0754c25"></a>何斷此諍？謂因與君止諍律也。阿難！若有<a class="t" id="t0754c26"></a>一人不知羞恥，不悔見聞，從他疑者惡<a class="t" id="t0754c27"></a>欲，彼犯戒已，稱一處知，稱一處見，稱一處<a class="t" id="t0754c28"></a>知已，稱一處見，稱一處見已，稱一處知，在<a class="t" id="t0754c29"></a>眾中稱一處知，在眾中稱一處見，稱一處<a class="t" id="t0755a01"></a>知已，稱一處見，稱一處見已，稱一處知。阿<a class="t" id="t0755a02"></a>難！為彼比丘故，眾共和集，應與君律，君無<a class="t" id="t0755a03"></a>道無理，君惡不善。所以者何？謂君犯戒已，<a class="t" id="t0755a04"></a>稱一處知，稱一處見，稱一處知已，稱一處<a class="t" id="t0755a05"></a>見，稱一處見已，稱一處知，在眾中稱一處<a class="t" id="t0755a06"></a>知，在眾中稱一處見，稱一處知已，稱一處<a class="t" id="t0755a07"></a>見，稱一處見已，稱一處知。阿難！是謂應與<a class="t" id="t0755a08"></a>君止諍律，如是斷此諍，謂因與君止諍律<a class="t" id="t0755a09"></a>也。</p>
<p><a class="t-linehead" id="t-linehead0755a09"></a>「阿難！云何應與展轉止諍律？云何斷此諍？<a class="t" id="t0755a10"></a>謂因展轉止諍律也。阿難！有二比丘於其<a class="t" id="t0755a11"></a>中間若干意起諍，謂是法、非法，是律、非律，是<a class="t" id="t0755a12"></a>犯、非犯，或輕、或重，可說、不可說，可護、不可護，<a class="t" id="t0755a13"></a>有餘、無餘，可悔、不可悔。阿難！彼比丘猥處止<a class="t" id="t0755a14"></a>此諍，若猥處止者，此諍當言止，若猥處不<a class="t" id="t0755a15"></a>止者，此諍可白眾，若於眾中止者，此諍當<a class="t" id="t0755a16"></a>言止，若於眾中不止者，阿難！相近住者，<a class="t" id="t0755a17"></a>於中若有比丘持經、持律、持母者，此比丘<a class="t" id="t0755a18"></a>共往至彼，說此諍事，若在道路止者，此諍<a class="t" id="t0755a19"></a>當言止，若道路不止者，此諍當復向眾說，<a class="t" id="t0755a20"></a>若在眾止者，此諍當言止，若在眾不止者，<a class="t" id="t0755a21"></a>阿難！若多伴助者，持經、持律、持母者，阿難！<a class="t" id="t0755a22"></a>彼比丘應者止此諍，以法以律，如尊師教，<a class="t" id="t0755a23"></a>面前令歡喜。阿難！是謂應與展轉止諍律，<a class="t" id="t0755a24"></a>如是斷此諍，謂因展轉止諍律也。</p>
<p><a class="t-linehead" id="t-linehead0755a24"></a>「阿難！云<a class="t" id="t0755a25"></a>何應與如棄糞掃止諍律？云何斷此諍？謂因<a class="t" id="t0755a26"></a>如棄糞掃止諍律也。阿難！若有住處諸比<a class="t" id="t0755a27"></a>丘眾鬪訟憎嫉，相憎共諍。阿難！彼諸比丘分<a class="t" id="t0755a28"></a>立二部，分立二部已，若於一部中有長老<a class="t" id="t0755a29"></a>上尊者，或有次者，有宗主者，或有次者。阿<a class="t" id="t0755b01"></a>難！此比丘語彼比丘曰：『諸賢！聽！我等無道<a class="t" id="t0755b02"></a>無理，我等惡不善。所以者何？我等於此善說<a class="t" id="t0755b03"></a>法、律，至信、捨家、無家、學道，鬪訟憎嫉，相憎共<a class="t" id="t0755b04"></a>諍。諸賢！因此諍，我等犯戒者除偷羅柘，除<a class="t" id="t0755b05"></a>家相應，我自為己，亦為彼諸賢故，今向<a class="t" id="t0755b06"></a>賢至心發露，自說顯示，不敢覆藏，更善護持，<a class="t" id="t0755b07"></a>後不復作。』</p>
<p><a class="t-linehead" id="t-linehead0755b07"></a>「阿難！若此部中無一比丘應者，<a class="t" id="t0755b08"></a>阿難！此比丘應往至彼第二部，到已稽首，<a class="t" id="t0755b09"></a>禮長老上尊比丘足，長跪叉手，白長老上尊<a class="t" id="t0755b10"></a>比丘曰：『諸尊！聽！我等無道無理，我等惡不<a class="t" id="t0755b11"></a>善。所以者何？我等於此善說法、律，至信、捨家、<a class="t" id="t0755b12"></a>無家、學道，鬪訟憎嫉，相憎共諍。諸賢！因此<a class="t" id="t0755b13"></a>諍，我等犯戒者除偷羅柘，除家相應，我自<a class="t" id="t0755b14"></a>為己，亦為彼諸賢故，今向長老上尊至心<a class="t" id="t0755b15"></a>發露，自說顯示，不敢覆藏，更善護持，後不<a class="t" id="t0755b16"></a>復作。』阿難！彼比丘當語此比丘曰：『賢者！汝<a class="t" id="t0755b17"></a>自見犯戒耶？』彼應答曰：『實自見所犯。』彼<a class="t" id="t0755b18"></a>當語此：『更善護持，莫復作也。』第二部亦復<a class="t" id="t0755b19"></a>如是。阿難！是謂應與如棄糞掃止諍律，如<a class="t" id="t0755b20"></a>是斷此諍，謂因如棄糞掃止諍律也。</p>
<p><a class="t-linehead" id="t-linehead0755b20"></a>「阿難！<a class="t" id="t0755b21"></a>我今令汝說六慰勞法，諦聽，諦聽，善思<a class="t" id="t0755b22"></a>念之。」</p>
<p><a class="t-linehead" id="t-linehead0755b22"></a>尊者阿難白曰：「唯然。當受教聽。」</p>
<p>佛言：<a class="t" id="t0755b23"></a>「云何為六？慈身業，向諸梵行，法是慰勞<a class="t" id="t0755b24"></a>法、愛法、樂法，令愛令重，令奉令敬，令修令<a class="t" id="t0755b25"></a>攝，得沙門，得一心，得精進，得涅槃，慈口<a class="t" id="t0755b26"></a>業，慈意業。若法利如法得，自所得飯食，至在<a class="t" id="t0755b27"></a>鉢中，如是利分布，施諸梵行，是法慰勞法、<a class="t" id="t0755b28"></a>愛法、樂法，令愛令重，令奉令敬，令修令攝，<a class="t" id="t0755b29"></a>得沙門，得一心，得精進，得涅槃。若有戒<a class="t" id="t0755c01"></a>不缺不穿，無穢無異，如地不隨他，聖所<a class="t" id="t0755c02"></a>稱譽，具足善受持如是戒分，布施諸梵行，是<a class="t" id="t0755c03"></a>法慰勞法、愛法、樂法，令愛令重，令奉令敬，<a class="t" id="t0755c04"></a>令修令攝，得沙門，得一心，得精進，得涅<a class="t" id="t0755c05"></a>槃。若有聖見出要，明見深達，能正盡苦，如<a class="t" id="t0755c06"></a>是見分布，施諸梵行，是法慰勞法、愛法、樂法，<a class="t" id="t0755c07"></a>令愛令重，令奉令敬，令修令攝，得沙門，<a class="t" id="t0755c08"></a>得一心，得精進，得涅槃。阿難！我向所說六<a class="t" id="t0755c09"></a>慰勞法者，因此故說。</p>
<p><a class="t-linehead" id="t-linehead0755c09"></a>「阿難！若汝等此六諍<a class="t" id="t0755c10"></a>本止絕斷者，及此七止諍，眾中起鬪諍，以<a class="t" id="t0755c11"></a>如棄糞掃止諍律止者，復行此六慰勞法。阿<a class="t" id="t0755c12"></a>難！如是汝於我去後共同和合，歡喜不諍，<a class="t" id="t0755c13"></a>同一一心，同一一教，合一水乳，快樂遊行，如<a class="t" id="t0755c14"></a>我在時。」</p>
<p><a class="t-linehead" id="t-linehead0755c14"></a>佛說如是。尊者阿難及諸比丘，聞佛<a class="t" id="t0755c15"></a>所說，歡喜奉行。</p><a class="t" id="t0755c16"></a>
<p class="endsutta"><a class="t-linehead" id="t-linehead0755c16"></a>周那經第五竟<span class="t-note">（四千二百三十字）</span></p><a class="t" id="t0755c17"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>