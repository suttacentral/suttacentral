<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma154">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left latin">154. </span>
<span class="mirror-right">（一五四）婆羅婆堂經</span></h1>
</div><p class="suttainfo"><span class="t-juanname">中阿含經卷第三十九</span></p><a class="t" id="t0673b02"></a><a class="t" id="t0673b03"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0673b04"></a><a class="t" id="t0673b06"></a>
<p><a class="t-linehead" id="t-linehead0673b06"></a>我聞如是：</p>
<p>一時，佛遊舍衛國，在東園鹿子<a class="t" id="t0673b07"></a>母堂。</p>
<p><a class="t-linehead" id="t-linehead0673b07"></a>爾時，有二人婆私吒及婆羅婆梵志<a class="t" id="t0673b08"></a>族，剃除鬚髮，著袈裟衣，至信、捨家、無家、學<a class="t" id="t0673b09"></a>道。諸梵志見已，極訶責數，甚急至苦，而語<a class="t" id="t0673b10"></a>之曰：「梵志種勝，餘者不如；梵志種白，餘者皆<a class="t" id="t0673b11"></a>黑；梵志得清淨，非梵志不得清淨；梵志梵<a class="t" id="t0673b12"></a>天子，從彼口生，梵梵所化。汝等捨勝從不<a class="t" id="t0673b13"></a>如，捨白從黑，彼禿沙門為黑所縛，斷種無<a class="t" id="t0673b14"></a>子。是故汝等所作大惡，極犯大過。」</p>
<p><a class="t-linehead" id="t-linehead0673b14"></a>爾時，世尊<a class="t" id="t0673b15"></a>則於晡時從燕坐起，堂上來下，於堂影<a class="t" id="t0673b16"></a>中露地經行，為諸比丘說甚深微妙法。尊<a class="t" id="t0673b17"></a>者婆私吒遙見世尊則於晡時從燕坐起，<a class="t" id="t0673b18"></a>堂上來下，於堂影中露地經行，為諸比丘<a class="t" id="t0673b19"></a>說甚深微妙法。尊者婆私吒見已，語曰：「賢者<a class="t" id="t0673b20"></a>婆羅婆！當知世尊則於晡時從燕坐起，堂<a class="t" id="t0673b21"></a>上來下，於堂影中露地經行，為諸比丘說<a class="t" id="t0673b22"></a>甚深微妙法。賢者婆羅婆！可共詣佛，或能<a class="t" id="t0673b23"></a>因此從佛聞法。」</p>
<p><a class="t-linehead" id="t-linehead0673b23"></a>於是，婆私吒及婆羅婆即<a class="t" id="t0673b24"></a>詣佛所，稽首作禮，從後經行。</p>
<p><a class="t-linehead" id="t-linehead0673b24"></a>世尊迴顧，告<a class="t" id="t0673b25"></a>彼二人：「婆私吒！汝等二梵志捨梵志族，剃<a class="t" id="t0673b26"></a>除鬚髮，著袈裟衣，至信、捨家、無家、<span class="corr" title="[覺&gt;學]">學</span>道，諸梵<a class="t" id="t0673b27"></a>志見已，不大責數耶？」</p>
<p><a class="t-linehead" id="t-linehead0673b27"></a>彼即答曰：「唯然。世<a class="t" id="t0673b28"></a>尊！諸梵志見已，極訶責數，甚急至苦。」</p>
<p><a class="t-linehead" id="t-linehead0673b28"></a>世尊問<a class="t" id="t0673b29"></a>曰：「婆私吒！諸梵志見已，云何極訶責數，甚<a class="t" id="t0673c01"></a>急至苦耶？」</p>
<p><a class="t-linehead" id="t-linehead0673c01"></a>答曰：「世尊！諸梵志見我等已，而<a class="t" id="t0673c02"></a>作是說：『梵志種勝，餘者不如；梵志種白，餘者<a class="t" id="t0673c03"></a>皆黑；梵志得清淨，非梵志不得清淨；梵志<a class="t" id="t0673c04"></a>梵天子，從彼口生，梵梵所化。汝等捨勝從<a class="t" id="t0673c05"></a>不如，捨白從黑，彼禿沙門為黑所縛，斷種<a class="t" id="t0673c06"></a>無子。是故汝等所作大惡，極犯大過。』世尊！諸<a class="t" id="t0673c07"></a>梵志見我等已，如是極訶責數，甚急至苦。」</p><a class="t" id="t0673c08"></a>
<p><a class="t-linehead" id="t-linehead0673c08"></a>世尊告曰：「婆私吒！彼諸梵志所說至惡，極<a class="t" id="t0673c09"></a>自無賴。所以者何？謂彼愚癡，不善曉解，不<a class="t" id="t0673c10"></a>識良田，不能自知，作如是說：『我等梵志是<a class="t" id="t0673c11"></a>梵天子，從彼口生，梵梵所化。』所以者何？婆<a class="t" id="t0673c12"></a>私吒！我此無上明、行、作證，不說生勝，不說<a class="t" id="t0673c13"></a>種姓，不說憍慢：『彼可我意，不可我意，因<a class="t" id="t0673c14"></a>坐因水，所學經書。』婆私吒！若有婚姻者，彼<a class="t" id="t0673c15"></a>應說生，應說種姓，應說憍慢：『彼可我意，<a class="t" id="t0673c16"></a>不可我意，因坐因水，所學經書。』婆私吒！若<a class="t" id="t0673c17"></a>有計生、計姓、計慢者，彼極遠離於我無上<a class="t" id="t0673c18"></a>明、行、作證。婆私吒！說生、說姓、說慢：『彼可我<a class="t" id="t0673c19"></a>意，不可我意，因坐因水，所學經書』者，於<a class="t" id="t0673c20"></a>我無上明、行、作證別。復次，婆私吒！謂有三<a class="t" id="t0673c21"></a>種，令非一切人人共諍，雜善不善法，彼則為<a class="t" id="t0673c22"></a>聖所稱不稱。云何為三？剎利種、梵志種、居士<a class="t" id="t0673c23"></a>種。婆私吒！於意云何？剎利殺生，不與取、行邪<a class="t" id="t0673c24"></a>婬、妄言乃至邪見，居士亦然；非梵志耶？」</p>
<p><a class="t-linehead" id="t-linehead0673c24"></a>答<a class="t" id="t0673c25"></a>曰：「世尊！剎利亦可殺生、不與取、行邪婬、妄言，<a class="t" id="t0673c26"></a>乃至邪見，梵志、居士亦復如是。」</p>
<p><a class="t-linehead" id="t-linehead0673c26"></a>世尊問曰：「婆<a class="t" id="t0673c27"></a>私吒！於意云何？梵志離殺、斷殺、不與取、行<a class="t" id="t0673c28"></a>邪婬、妄言，乃至離邪見，得正見；剎利、居士<a class="t" id="t0673c29"></a>為不然耶？」</p>
<p><a class="t-linehead" id="t-linehead0673c29"></a>答曰：「世尊！梵志亦可離殺、斷<a class="t" id="t0674a01"></a>殺、不與取、行邪婬、妄言，乃至離邪見得正<a class="t" id="t0674a02"></a>見；剎利、居士亦復如是。」</p>
<p><a class="t-linehead" id="t-linehead0674a02"></a>世尊問曰：「婆私吒！<a class="t" id="t0674a03"></a>於意云何？若有無量惡不善法，是剎利、居士<a class="t" id="t0674a04"></a>所行；非梵志耶？若有無量善法，是梵志所<a class="t" id="t0674a05"></a>行；非剎利、居士耶？」</p>
<p><a class="t-linehead" id="t-linehead0674a05"></a>答曰：「世尊！若有無量<a class="t" id="t0674a06"></a>惡不善法，彼剎利、居士亦可行，梵志亦<a class="t" id="t0674a07"></a>復如是。若有無量善法，彼梵志亦可行，剎<a class="t" id="t0674a08"></a>利、居士亦復如是。」</p>
<p><a class="t-linehead" id="t-linehead0674a08"></a>「婆私吒！若有無量惡不善<a class="t" id="t0674a09"></a>法，一向剎利、居士行，非梵志者。若有無量<a class="t" id="t0674a10"></a>善法，一向梵志行，非剎利、居士者。彼諸梵志<a class="t" id="t0674a11"></a>可作是說：『我等梵志是梵天子，從彼口生，<a class="t" id="t0674a12"></a>梵梵所化。』所以者何？婆私吒！見梵志女始<a class="t" id="t0674a13"></a>婚姻時，婚姻已後，見懷妊身時，懷妊身<a class="t" id="t0674a14"></a>已後，見產生時，或童男，或童女。婆私吒！如<a class="t" id="t0674a15"></a>是諸梵志亦如世法，隨產道生，然彼妄言<a class="t" id="t0674a16"></a><span class="gaiji">［言＊（一／（人*人）／工）］<!--gaiji,,1[言*（一/（人*人）/工）],2&#x27A44;,3--></span>謗梵天而作是說：『我等梵志是梵天子，<a class="t" id="t0674a17"></a>從彼口生，梵梵所化。』</p>
<p><a class="t-linehead" id="t-linehead0674a17"></a>「婆私吒！若族姓子、若<a class="t" id="t0674a18"></a>干種姓、若干種名，捨若干族，剃除鬚髮，著<a class="t" id="t0674a19"></a>袈裟衣，至信、捨家、無家，從我學道，應作是<a class="t" id="t0674a20"></a>說：『我等梵志是梵天子，從彼口生，梵梵所<a class="t" id="t0674a21"></a>化。』所以者何？婆私吒！彼族姓子入我正法、<a class="t" id="t0674a22"></a>律中，受我正法、律，得至彼岸，斷疑度惑，<a class="t" id="t0674a23"></a>無有猶豫，於世尊法得無所畏。是故彼應<a class="t" id="t0674a24"></a>作是說：『我等梵志是梵天子，從彼口生，梵<a class="t" id="t0674a25"></a>梵所化。』婆私吒！彼梵天者，是說如來、無所著、<a class="t" id="t0674a26"></a>等正覺，梵是如來，冷是如來，無煩無熱，不<a class="t" id="t0674a27"></a>離如者，是如來也。婆私吒！於意云何？諸釋<a class="t" id="t0674a28"></a>下意愛敬至重，供養奉事於波斯匿拘娑<a class="t" id="t0674a29"></a>羅王耶？」</p>
<p><a class="t-linehead" id="t-linehead0674a29"></a>彼則答曰：「如是。世尊！」</p>
<p>世尊問曰：「婆<a class="t" id="t0674b01"></a>私吒！於意云何？若諸釋下意愛敬至重，供<a class="t" id="t0674b02"></a>養奉事於波斯匿拘娑羅王，如是波斯匿拘<a class="t" id="t0674b03"></a>娑羅王則於我身下意愛敬至重，供養奉事<a class="t" id="t0674b04"></a>我耶？」</p>
<p><a class="t-linehead" id="t-linehead0674b04"></a>答世尊曰：「諸釋下意愛敬至重，供<a class="t" id="t0674b05"></a>養奉事於波斯匿拘娑羅王者，此無奇特。<a class="t" id="t0674b06"></a>若波斯匿拘娑羅王下意愛敬至重，供養奉<a class="t" id="t0674b07"></a>事於世尊者，此甚奇特。」</p>
<p><a class="t-linehead" id="t-linehead0674b07"></a>世尊告曰：「婆私吒！<a class="t" id="t0674b08"></a>波斯匿拘娑羅王不如是意，而於我身下<a class="t" id="t0674b09"></a>意愛敬至重，供養奉事於我：『沙門瞿曇種族<a class="t" id="t0674b10"></a>極高，我種族下。沙門瞿曇財寶甚多，我財寶<a class="t" id="t0674b11"></a>少。沙門瞿曇形色至妙，我色不妙。沙門瞿曇<a class="t" id="t0674b12"></a>有大威神，我威神小。沙門瞿曇有善智慧，<a class="t" id="t0674b13"></a>我有惡智。』婆私吒！但波斯匿拘娑羅王愛<a class="t" id="t0674b14"></a>敬於法，至重供養，為奉事故，而於我身下<a class="t" id="t0674b15"></a>意愛敬至重，供養奉事於我。」</p>
<p><a class="t-linehead" id="t-linehead0674b15"></a>爾時，世尊告比<a class="t" id="t0674b16"></a>丘曰：「婆私吒！有時此世皆悉敗壞。此世壞<a class="t" id="t0674b17"></a>時，若有眾生生晃昱天，彼於其中妙色意<a class="t" id="t0674b18"></a>生，一切支節諸根具足，以喜為食，自身光<a class="t" id="t0674b19"></a>明，昇於虛空，淨色久住。婆私吒！有時此大<a class="t" id="t0674b20"></a>地滿其中水，彼大水上以風吹攪，結搆為<a class="t" id="t0674b21"></a>精，合聚和合，猶如熟酪，以抨抨乳，結搆<a class="t" id="t0674b22"></a>為精，合聚和合。如是，婆私吒！有時此大<a class="t" id="t0674b23"></a>地滿其中水，彼大水上以風吹攪，結搆為<a class="t" id="t0674b24"></a>精，合聚和合，從是生地味，有色香味。云何<a class="t" id="t0674b25"></a>為色？猶如生酥及熟酥色。云何為味？如<a class="t" id="t0674b26"></a>蜜丸味。</p>
<p><a class="t-linehead" id="t-linehead0674b26"></a>「婆私吒！有時此世還復成時，若有<a class="t" id="t0674b27"></a>眾生生晃昱天，壽盡、業盡、福盡命終，生此為<a class="t" id="t0674b28"></a>人，生此間已，妙色意生，一切支節諸根具<a class="t" id="t0674b29"></a>足，以喜為食，自身光明，昇於虛空，淨色久<a class="t" id="t0674c01"></a>住。婆私吒！爾時，世中無有日月，亦無星宿，<a class="t" id="t0674c02"></a>無有晝夜，無月、半月，無時無歲。婆私吒！<a class="t" id="t0674c03"></a>當爾之時，無父無母，無男無女，又無大<a class="t" id="t0674c04"></a>家，復無奴婢，唯等眾生。於是，有一眾生貪<a class="t" id="t0674c05"></a>餮不廉，便作是念：『云何地味？我寧可以指<a class="t" id="t0674c06"></a>抄此地味嘗。』彼時，眾生便以指抄此地味<a class="t" id="t0674c07"></a>嘗。如是，眾生既知地味，復欲得食。彼時，眾<a class="t" id="t0674c08"></a>生復作是念：『何故以指食此地味，用自疲<a class="t" id="t0674c09"></a>勞？我今寧可以手撮此地味食之。』彼時，眾<a class="t" id="t0674c10"></a>生便以手撮此地味食。於彼眾生中復有<a class="t" id="t0674c11"></a>眾生，見彼眾生各以手撮此地味食，便作<a class="t" id="t0674c12"></a>是念：『此實為善，此實為快，我等寧可亦以<a class="t" id="t0674c13"></a>手撮此地味食。』時，彼眾生即以手撮此地<a class="t" id="t0674c14"></a>味食。若彼眾生以手撮此地味食已，如是<a class="t" id="t0674c15"></a>如是，身生轉厚、轉重、轉堅，若彼本時有清淨<a class="t" id="t0674c16"></a>色，於是便滅，自然生闇。婆私吒！世間之法，<a class="t" id="t0674c17"></a>自然有是，若生闇者，必生日月，生日月已，<a class="t" id="t0674c18"></a>便生星宿，生星宿已，便成晝夜，成晝夜已，<a class="t" id="t0674c19"></a>便有月、半月，有時、有歲。彼食地味，住世<a class="t" id="t0674c20"></a>久遠。</p>
<p><a class="t-linehead" id="t-linehead0674c20"></a>「婆私吒！若有眾生食地味多者，便生<a class="t" id="t0674c21"></a>惡色，食地味少者，便有妙色，從是知色有<a class="t" id="t0674c22"></a>勝有如，因色勝如故，眾生眾生共相輕慢<a class="t" id="t0674c23"></a>言：『我色勝，汝色不如。』因色勝如而生輕慢<a class="t" id="t0674c24"></a>及惡法故，地味便滅。地味滅已，彼眾生等便<a class="t" id="t0674c25"></a>共聚集，極悲啼泣而作是語：『奈何地味？奈何<a class="t" id="t0674c26"></a>地味？』猶如今人含消美物，不說本字，雖受<a class="t" id="t0674c27"></a>持而不知義，此說觀義亦復如是。婆私吒！<a class="t" id="t0674c28"></a>地味滅後，彼眾生生地肥，有色香味。云何<a class="t" id="t0674c29"></a>為色？猶如生酥及熟酥色。云何為味？如<a class="t" id="t0675a01"></a>蜜丸味。彼食此地肥，住世久遠。</p>
<p><a class="t-linehead" id="t-linehead0675a01"></a>「婆私吒！若<a class="t" id="t0675a02"></a>有眾生食地肥多者，便生惡色，食地<a class="t" id="t0675a03"></a>肥少者，便有妙色，從是知色有勝有如，<a class="t" id="t0675a04"></a>因色勝如故，眾生眾生共相輕慢言：『我色勝，<a class="t" id="t0675a05"></a>汝色不如。』因色勝如而生輕慢及惡法故，<a class="t" id="t0675a06"></a>地肥便滅。地肥滅已，彼眾生等便共聚集，<a class="t" id="t0675a07"></a>極悲啼泣而作是語：『奈何地肥？奈何地肥？』<a class="t" id="t0675a08"></a>猶如今人為他所嘖，不說本字，雖受持<a class="t" id="t0675a09"></a>而不知義，此說觀義亦復如是。婆私吒！地<a class="t" id="t0675a10"></a>肥滅後，彼眾生生婆羅，有色香味。云何為<a class="t" id="t0675a11"></a>色？猶加曇華色。云何為味？如淖蜜丸味。<a class="t" id="t0675a12"></a>彼食此婆羅，住世久遠。</p>
<p><a class="t-linehead" id="t-linehead0675a12"></a>「婆私吒！若有眾生<a class="t" id="t0675a13"></a>食婆羅多者，便生惡色，食婆羅少者，便有<a class="t" id="t0675a14"></a>妙色，從是知色有勝有如，因色勝如故，眾<a class="t" id="t0675a15"></a>生眾生共相輕慢言：『我色勝，汝色不如。』因色<a class="t" id="t0675a16"></a>勝如而生輕慢及惡法故，婆羅便滅。婆羅滅<a class="t" id="t0675a17"></a>已，彼眾生等便共聚集，極悲啼泣而作是語：<a class="t" id="t0675a18"></a>『奈何婆羅？奈何婆羅？』猶如今人苦法所觸，<a class="t" id="t0675a19"></a>不說本字，雖受持而不知義，此說觀義亦<a class="t" id="t0675a20"></a>復如是。</p>
<p><a class="t-linehead" id="t-linehead0675a20"></a>「婆私吒！婆羅滅後，彼眾生生自然粳<a class="t" id="t0675a21"></a>米，白淨無皮，亦無有<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span><span class="gaiji">［葶－丁＋呆］<!--gaiji,,1[葶-丁+呆],2,3--></span>，長四寸，朝刈<a class="t" id="t0675a22"></a>暮生，暮刈朝生，熟有鹽味，無有生氣。眾生<a class="t" id="t0675a23"></a>食此自然粳米，如彼眾生食此自然粳米<a class="t" id="t0675a24"></a>已，彼眾生等便生若干形，或有眾生而生<a class="t" id="t0675a25"></a>男形，或有眾生而生女形。若彼眾生生男<a class="t" id="t0675a26"></a>女形者，彼相見已，便作是語：『惡眾生生，惡眾<a class="t" id="t0675a27"></a>生生。』</p>
<p><a class="t-linehead" id="t-linehead0675a27"></a>「婆私吒！惡眾生生者，謂說婦人也。若<a class="t" id="t0675a28"></a>彼眾生生於男形及女形者，彼眾生等則更<a class="t" id="t0675a29"></a>相伺，更相伺已，眼更相視，更相視已，則更相<a class="t" id="t0675b01"></a>染，更相染已，便有煩熱，有煩熱已，便相愛<a class="t" id="t0675b02"></a>著，相愛著已，便行於欲。若見行欲時，便以<a class="t" id="t0675b03"></a>木石，或以杖塊而打擲之，便作是語：『咄！<a class="t" id="t0675b04"></a>弊惡眾生作非法事。』云何眾生共作是耶？<a class="t" id="t0675b05"></a>猶如今人迎新婦時，則以襆華散，或以<a class="t" id="t0675b06"></a>華鬘垂，作如是言：『新婦安隱，新婦安隱。』本<a class="t" id="t0675b07"></a>所可憎，今所可愛。婆私吒！若有眾生惡<a class="t" id="t0675b08"></a>不淨法，憎惡羞恥，懷慚愧者，彼便離眾一<a class="t" id="t0675b09"></a>日、二日，至六、七日，半月、一月，乃至一歲。婆私<a class="t" id="t0675b10"></a>吒！若有眾生欲得行此不淨行者，彼便作<a class="t" id="t0675b11"></a>家而作是說：『此中作惡，此中作惡。』婆私吒！<a class="t" id="t0675b12"></a>是謂初因初緣世中起家法，舊第一智，如法、<a class="t" id="t0675b13"></a>非不如法，如法人尊。</p>
<p><a class="t-linehead" id="t-linehead0675b13"></a>「於中有一事懶惰<a class="t" id="t0675b14"></a>眾生，便作是念：『我今何為日日常取自然<a class="t" id="t0675b15"></a>粳米，我寧可并取一日食直耶？』彼便并<a class="t" id="t0675b16"></a>取一日食米。於是，有一眾生語彼眾生曰：<a class="t" id="t0675b17"></a>『眾生！汝來共行取米耶？』彼則答曰：『我已并<a class="t" id="t0675b18"></a>取，汝自取去。』彼眾生聞已，便作是念：『此實<a class="t" id="t0675b19"></a>為善，此實為快，我亦寧可并取明日所<a class="t" id="t0675b20"></a>食米耶？』彼便并取明日米來。復有一眾<a class="t" id="t0675b21"></a>生語彼眾生曰：『眾生！汝來共行取米耶？』彼<a class="t" id="t0675b22"></a>則答曰：『我已并取明日米來，汝自取去。』彼<a class="t" id="t0675b23"></a>眾生聞已，便作是念：『此實為善，此實為快，<a class="t" id="t0675b24"></a>我今寧可并取七日食米來耶？』時，彼眾<a class="t" id="t0675b25"></a>生即便并取七日米來。如彼眾生自然粳<a class="t" id="t0675b26"></a>米極取積聚，彼宿粳米便生皮<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span>，刈至七<a class="t" id="t0675b27"></a>日亦生皮<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span>，隨所刈處，即不復生。</p>
<p><a class="t-linehead" id="t-linehead0675b27"></a>「於<a class="t" id="t0675b28"></a>是，彼眾生便共聚集，極悲啼泣，作如是語：『我<a class="t" id="t0675b29"></a>等生惡不善之法，謂我曹等儲畜宿米。所以<a class="t" id="t0675c01"></a>者何？我等本有妙色意生，一切支節諸根具<a class="t" id="t0675c02"></a>足，以喜為食，自身光明，昇於虛空，淨色久<a class="t" id="t0675c03"></a>住，我等生地味，有色香味。云何為色？猶如<a class="t" id="t0675c04"></a>生酥及熟酥色。云何為味？如蜜丸味。我<a class="t" id="t0675c05"></a>等食地味，住世久遠。我等若食地味多者，<a class="t" id="t0675c06"></a>便生惡色，食地味少者，彼有妙色，從是<a class="t" id="t0675c07"></a>知色有勝有如，因色勝如故，我等各各共<a class="t" id="t0675c08"></a>相輕慢言：「我色勝，汝色不如。」因色勝如而<a class="t" id="t0675c09"></a>生輕慢及惡法故，地味便滅，地味滅後，我等<a class="t" id="t0675c10"></a>生地肥，有色香味。云何為色？猶如生酥<a class="t" id="t0675c11"></a>及熟酥色。云何為味？如蜜丸味。我等食地<a class="t" id="t0675c12"></a>肥，住世久遠。我等若食地肥多者，便生<a class="t" id="t0675c13"></a>惡色，食地肥少者，便有妙色，從是知色<a class="t" id="t0675c14"></a>有勝有如，因色勝如故，我等各各共相輕<a class="t" id="t0675c15"></a>慢言：「我色勝，汝色不如。」因色勝如而生輕<a class="t" id="t0675c16"></a>慢及惡法故，地肥便滅。地肥滅後，我等生<a class="t" id="t0675c17"></a>婆羅，有色香味。云何為色？猶加曇華色。<a class="t" id="t0675c18"></a>云何為味？如淖蜜丸味。我等食婆羅，住世<a class="t" id="t0675c19"></a>久遠。我等若食婆羅多者，便生惡色，食婆<a class="t" id="t0675c20"></a>羅少者，便有妙色，從是知色有勝有如，因<a class="t" id="t0675c21"></a>色勝如故，我等各各共相輕慢言：「我色勝，汝<a class="t" id="t0675c22"></a>色不如。」因色勝如而生輕慢及惡法故，婆<a class="t" id="t0675c23"></a>羅便滅。婆羅滅後，我等生自然粳米，白淨無<a class="t" id="t0675c24"></a>皮，亦無有<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span><span class="gaiji">［葶－丁＋呆］<!--gaiji,,1[葶-丁+呆],2,3--></span>，長四寸，朝刈暮生，暮刈<a class="t" id="t0675c25"></a>朝生，熟有鹽味，無有生氣，我等食彼自然<a class="t" id="t0675c26"></a>粳米，如我等自然粳米，極取積聚，彼宿粳<a class="t" id="t0675c27"></a>米便生皮<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span>，刈至七日，亦生皮<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span>，隨<a class="t" id="t0675c28"></a>所刈處，即不復生，我等寧可造作田種，立<a class="t" id="t0675c29"></a>標牓耶？』</p>
<p><a class="t-linehead" id="t-linehead0675c29"></a>「於是，眾生等造作田種，竪立標<a class="t" id="t0676a01"></a>牓。於中有一眾生自有稻穀，而入他田<a class="t" id="t0676a02"></a>竊取他稻，其主見已，便作是語：『咄！咄！弊惡眾<a class="t" id="t0676a03"></a>生，云何作是？汝自有稻，而入他田竊取<a class="t" id="t0676a04"></a>他稻。汝今可去，後莫復作。』然彼眾生復至<a class="t" id="t0676a05"></a>再三竊取他稻，其主亦至再三見已，便以<a class="t" id="t0676a06"></a>拳扠牽詣眾所，語彼眾曰：『此一眾生自有<a class="t" id="t0676a07"></a>稻穀，而入我田竊取我稻。』然彼一眾生亦<a class="t" id="t0676a08"></a>語眾曰：『此一眾生以拳扠我牽來詣眾。』</p>
<p><a class="t-linehead" id="t-linehead0676a08"></a>「於<a class="t" id="t0676a09"></a>是，彼諸眾生共聚集<span class="corr" title="[曾&gt;會]">會</span>，極悲啼泣而作是語：<a class="t" id="t0676a10"></a>『我等生惡不善之法，謂守田也。所以者何？因<a class="t" id="t0676a11"></a>守田故，便共諍訟，有失有盡，有相道說，有<a class="t" id="t0676a12"></a>拳相扠。我等寧可於其眾中舉一端正形<a class="t" id="t0676a13"></a>色，極妙最第一者，立為田主，若可訶者，當<a class="t" id="t0676a14"></a>令彼訶，若可擯者，當令彼擯，若我曹等<a class="t" id="t0676a15"></a>所得稻穀，當以如法輸送與彼。』於是，彼眾<a class="t" id="t0676a16"></a>生中，若有端正形色，極妙最第一者，眾便<a class="t" id="t0676a17"></a>共舉，立為田主，若可訶者，彼便訶嘖，若可<a class="t" id="t0676a18"></a>擯者，彼便擯棄，若有稻者，便以如法輸<a class="t" id="t0676a19"></a>送與彼是田主。是田主謂之剎利也，令如<a class="t" id="t0676a20"></a>法樂眾生，守護行戒是王，是王謂之王<a class="t" id="t0676a21"></a>也。婆私吒！是謂初因初緣世中剎利種，舊第<a class="t" id="t0676a22"></a>一智，如法、非不如法，如法人尊。</p>
<p><a class="t-linehead" id="t-linehead0676a22"></a>「於是，彼異<a class="t" id="t0676a23"></a>眾生以守為病，以守為癰，以守為箭<span class="corr" title="[剎&gt;刺]">刺</span>，<a class="t" id="t0676a24"></a>便棄捨守，依於無事，作草葉屋而學禪也。<a class="t" id="t0676a25"></a>彼從無事，朝朝平旦入村邑王城而行乞<a class="t" id="t0676a26"></a>食，彼多眾生見便施與，恭敬尊重，而作是語：<a class="t" id="t0676a27"></a>『此異眾生以守為病，以守為癰，以守為<a class="t" id="t0676a28"></a>箭刺，便棄捨守，依於無事，作草葉屋而學<a class="t" id="t0676a29"></a>禪也。此諸尊捨害、惡不善法是梵志，是梵<a class="t" id="t0676b01"></a>志謂之梵志也。』</p>
<p><a class="t-linehead" id="t-linehead0676b01"></a>「彼眾生學禪不得禪，學苦<a class="t" id="t0676b02"></a>行不得苦行，學遠離不得遠離，學一心<a class="t" id="t0676b03"></a>不得一心，學精進不得精進，便捨無事，<a class="t" id="t0676b04"></a>還村邑王城，作四柱屋，造立經書。彼多眾<a class="t" id="t0676b05"></a>生見如是已，便不復施與、恭敬、尊重，而作<a class="t" id="t0676b06"></a>是語：『此異眾生本以守為病，以守為癰，以<a class="t" id="t0676b07"></a>守為箭刺，便棄捨守，依於無事，作草葉屋，<a class="t" id="t0676b08"></a>而學於禪不能得禪，學苦行不得苦行，<a class="t" id="t0676b09"></a>學遠離不得遠離，學一心不得一心，學<a class="t" id="t0676b10"></a>精進不得精進，便捨無事，還村邑王城，<a class="t" id="t0676b11"></a>作四柱屋，造立經書。此諸尊等更學博聞，<a class="t" id="t0676b12"></a>不復學禪是博聞，是博聞謂之博聞。』婆私<a class="t" id="t0676b13"></a>吒！是謂初因初緣世中有梵志種，舊第一智，<a class="t" id="t0676b14"></a>如法、非不如法，如法人尊。</p>
<p><a class="t-linehead" id="t-linehead0676b14"></a>「於是，彼異眾生各<a class="t" id="t0676b15"></a>各詣諸方而作田業，是各各諸方而作田<a class="t" id="t0676b16"></a>業，是各各諸方而作田業，謂之鞞舍。婆私<a class="t" id="t0676b17"></a>吒！是謂初因初緣世中有鞞舍種，舊第一智，<a class="t" id="t0676b18"></a>如法、非不如法，如法人尊。</p>
<p><a class="t-linehead" id="t-linehead0676b18"></a>「婆私吒，世中起<a class="t" id="t0676b19"></a>此三種姓已，便知有第四沙門種也。云何<a class="t" id="t0676b20"></a>世中有此三種姓已，便知有第四沙門種<a class="t" id="t0676b21"></a>耶？於剎利族族姓之子，能自訶嘖惡不善<a class="t" id="t0676b22"></a>法，自厭憎惡惡不善法，剃除鬚髮，著袈裟<a class="t" id="t0676b23"></a>衣，至信、捨家、無家、學道，而作是念：『我當作<a class="t" id="t0676b24"></a>沙門，行於梵行。』便作沙門行於梵行。如是，<a class="t" id="t0676b25"></a>梵志種族、鞞舍種族族姓之子，亦自訶嘖<a class="t" id="t0676b26"></a>惡不善法，自厭憎惡惡不善法，剃除鬚髮，<a class="t" id="t0676b27"></a>著袈裟衣，至信、捨家、無家、學道，亦作是念：<a class="t" id="t0676b28"></a>『我當作沙門，行於梵行。』便作沙門行於梵<a class="t" id="t0676b29"></a>行。婆私吒！如是世中起此三種姓已，便知<a class="t" id="t0676c01"></a>有第四沙門種也。</p>
<p><a class="t-linehead" id="t-linehead0676c01"></a>「婆私吒！我今廣說此三<a class="t" id="t0676c02"></a>種姓。云何廣有此三種耶？剎利種族族姓<a class="t" id="t0676c03"></a>之子，身行不善法，口、意行不善法，彼身壞<a class="t" id="t0676c04"></a>命終，一向受苦。如是，梵志種族、鞞舍種族族<a class="t" id="t0676c05"></a>姓之子，身行不善法，口、意行不善法，彼<a class="t" id="t0676c06"></a>身壞命終，一向受苦。婆私吒！剎利種族族姓<a class="t" id="t0676c07"></a>之子，身行善法，口、意行善法，彼身壞命終，<a class="t" id="t0676c08"></a>一向受樂。如是，梵志種族、鞞舍種族族姓之<a class="t" id="t0676c09"></a>子，身行善法，口、意行善法，彼身壞命終，一向<a class="t" id="t0676c10"></a>受樂。婆私吒！剎利種族族姓之子，身行二<a class="t" id="t0676c11"></a>行及與護行，口、意行二行及與護行，彼身壞<a class="t" id="t0676c12"></a>命終，受於苦樂。如是，梵志種族、鞞舍種族族<a class="t" id="t0676c13"></a>姓之子，身行二行及與護行，口、意行二行<a class="t" id="t0676c14"></a>及與護行，彼身壞命終，受於苦樂。</p>
<p><a class="t-linehead" id="t-linehead0676c14"></a>「婆私吒！<a class="t" id="t0676c15"></a>剎利種族族姓之子，修七覺法，善思善觀，彼<a class="t" id="t0676c16"></a>如是知、如是見，欲漏心解脫，有漏、無明漏<a class="t" id="t0676c17"></a>心解脫，解脫已，便知解脫，生已盡，梵行已立，<a class="t" id="t0676c18"></a>所作已辦，不更受有，知如真。如是，梵志種<a class="t" id="t0676c19"></a>族、鞞舍種族族姓之子，修七覺法，善思善觀，<a class="t" id="t0676c20"></a>彼如是知、如是見，欲漏心解脫，有漏、無明<a class="t" id="t0676c21"></a>漏心解脫，解脫已，便知解脫，生已盡，梵行已<a class="t" id="t0676c22"></a>立，所作已辦，不更受有，知如真。婆私吒！如<a class="t" id="t0676c23"></a>是此三種廣分別也。梵天帝主說此偈曰：</p><a class="t" id="t0676c24"></a>
<blockquote class="gatha">
<p>「『剎利二足尊，　　謂有種族姓，<a class="t" id="t0676c25"></a><br>
　求學明及行，　　彼為天人稱。』</p></blockquote><a class="t" id="t0676c26"></a>
<p><a class="t-linehead" id="t-linehead0676c26"></a>「婆私吒！梵天帝主善說此偈，非不善也。善<a class="t" id="t0676c27"></a>歌諷誦，非不善也。善詠語言，非不善也。謂<a class="t" id="t0676c28"></a>如是說：</p><a class="t" id="t0676c29"></a>
<blockquote class="gatha">
<p>「『剎利二足尊，　　謂有種族姓，<a class="t" id="t0677a01"></a><br>
　求學明及行，　　彼為天人稱。』</p></blockquote><a class="t" id="t0677a02"></a>
<p><a class="t-linehead" id="t-linehead0677a02"></a>「所以者何？我亦如是說：</p><a class="t" id="t0677a03"></a>
<blockquote class="gatha">
<p>「『剎利二足尊，　　謂有種族姓，<a class="t" id="t0677a04"></a><br>
　求學明及行，　　彼為天人稱。』」</p></blockquote><a class="t" id="t0677a05"></a>
<p><a class="t-linehead" id="t-linehead0677a05"></a>佛說如是。尊者婆私吒、婆羅婆等，及諸比丘<a class="t" id="t0677a06"></a>聞佛所說，歡喜奉行。</p><a class="t" id="t0677a07"></a>
<p class="endsutta">婆羅婆堂經第三竟<span class="t-note">（五千六十八字）</span></p><a class="t" id="t0677a08"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>