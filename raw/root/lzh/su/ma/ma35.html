<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma35">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 4</span>
<span class="mirror-right">未曾有法品</span></p>
<h1 class="mirror-row">
<span class="mirror-left latin">35. To the Asura</span>
<span class="mirror-right">（三五）阿修羅經</span></h1>
</div><a class="t" id="t0475c18"></a>
<p><a class="t-linehead" id="t-linehead0475c18"></a>我聞如是：</p>
<p>一時，佛遊鞞蘭若，在黃蘆園。</p>
<p>爾<a class="t" id="t0475c19"></a>時，婆羅邏阿修羅王、牟梨遮阿修羅子，<a class="t" id="t0475c20"></a>色像巍巍，光耀暐曄，夜將向旦，往詣佛所，禮<a class="t" id="t0475c21"></a>世尊足，却住一面。</p>
<p><a class="t-linehead" id="t-linehead0475c21"></a>世尊問曰：「婆羅邏！大海<a class="t" id="t0475c22"></a>中阿修羅無有衰退阿修羅壽、阿修羅<a class="t" id="t0475c23"></a>色、阿修羅樂、阿修羅力，諸阿修羅樂大<a class="t" id="t0475c24"></a>海中耶？」</p>
<p><a class="t-linehead" id="t-linehead0475c24"></a>婆羅邏阿修羅王、牟梨遮阿修羅<a class="t" id="t0475c25"></a>子答曰：「世尊！我大海中諸阿修羅無有衰<a class="t" id="t0475c26"></a>退於阿修羅壽、阿修羅色、阿修羅樂、阿<a class="t" id="t0475c27"></a>修羅力，諸阿修羅樂大海中。」</p>
<p><a class="t-linehead" id="t-linehead0475c27"></a>世尊復問曰：<a class="t" id="t0475c28"></a>「婆羅邏！大海中有幾未曾有法，令諸阿修<a class="t" id="t0475c29"></a>羅見已樂中。」</p>
<p><a class="t-linehead" id="t-linehead0475c29"></a>婆羅邏答曰：「世尊！我大海中<a class="t" id="t0476a01"></a>有八未曾有法，令諸阿修羅見已樂中。云<a class="t" id="t0476a02"></a>何為八？世尊！我大海從下至上，周迴漸廣，<a class="t" id="t0476a03"></a>均調轉上，以成於岸，其水常滿，未曾流出。世<a class="t" id="t0476a04"></a>尊！若我大海從下至上，周迴漸廣，均調轉上，<a class="t" id="t0476a05"></a>以成於岸，其水常滿，未曾流出者，是謂我<a class="t" id="t0476a06"></a>大海中第一未曾有法，諸阿修羅見已樂中。</p><a class="t" id="t0476a07"></a>
<p><a class="t-linehead" id="t-linehead0476a07"></a>「復次，世尊！我大海潮未曾失時。世尊！若我<a class="t" id="t0476a08"></a>大海潮未曾失時者，是謂我大海中第二未<a class="t" id="t0476a09"></a>曾有法，諸阿修羅見已樂中。</p>
<p><a class="t-linehead" id="t-linehead0476a09"></a>「復次，世尊！我<a class="t" id="t0476a10"></a>大海水甚深無底，極廣無邊。世尊！若我大海<a class="t" id="t0476a11"></a>甚深無底，極廣無邊者，是謂我大海中第三<a class="t" id="t0476a12"></a>未曾有法，諸阿修羅見已樂中。</p>
<p><a class="t-linehead" id="t-linehead0476a12"></a>「復次，世尊！<a class="t" id="t0476a13"></a>我大海水鹹，皆同一味。世尊！若我大海水鹹，<a class="t" id="t0476a14"></a>皆同一味者，是謂我大海中第四未曾有法，<a class="t" id="t0476a15"></a>諸阿修羅見已樂中。</p>
<p><a class="t-linehead" id="t-linehead0476a15"></a>「復次，世尊！我大海中多<a class="t" id="t0476a16"></a>有珍寶，無量璝異，種種珍琦，充滿其中，珍<a class="t" id="t0476a17"></a>寶名者，謂金、銀、水精、琉璃、摩尼、真珠、碧玉、白<a class="t" id="t0476a18"></a>珂、螺璧、珊瑚、虎珀、馬瑙、瑇瑁、赤石、琁珠。世<a class="t" id="t0476a19"></a>尊！若我大海中多有珍寶，無量璝異、種種<a class="t" id="t0476a20"></a>珍琦，充滿其中，珍寶名者，謂金、銀、水精、琉璃、<a class="t" id="t0476a21"></a>摩尼、真珠、碧玉、白珂、螺璧、珊瑚、虎珀、馬瑙、瑇<a class="t" id="t0476a22"></a>瑁、赤石、琁珠者，是謂我大海中第五未曾有<a class="t" id="t0476a23"></a>法，諸阿修羅見已樂中。</p>
<p><a class="t-linehead" id="t-linehead0476a23"></a>「復次，世尊！我大海<a class="t" id="t0476a24"></a>中大神所居，大神名者，謂阿修羅、乾塔惒、<a class="t" id="t0476a25"></a>羅剎、魚摩竭、龜、鼉、婆留泥、帝麑、帝麑伽羅、提<a class="t" id="t0476a26"></a>帝麑伽羅。復次，大海中甚奇！甚特！眾生身體<a class="t" id="t0476a27"></a>有百由延，有二百由延，有<span class="corr" title="[至&gt;] cf.［麗】"></span>三百由<span class="corr" title="[廷&gt;延]">延</span>，有<a class="t" id="t0476a28"></a>至七百由延，身皆居海中。世尊！若大海中大<a class="t" id="t0476a29"></a>神所居，大神名者，謂阿修羅、乾塔惒、羅剎、<a class="t" id="t0476b01"></a>魚摩竭、龜、鼉、婆留泥、帝麑、帝麑伽羅、提帝麑伽<a class="t" id="t0476b02"></a>羅。復次，大海中甚奇！甚特！眾生身體有百由<a class="t" id="t0476b03"></a>延，有二百由延，有三百由延，有至七百由<a class="t" id="t0476b04"></a>延，身皆居海中者，是謂我大海中第六未曾<a class="t" id="t0476b05"></a>有法，諸阿修羅見已樂中。</p>
<p><a class="t-linehead" id="t-linehead0476b05"></a>「復次，世尊！我大<a class="t" id="t0476b06"></a>海清淨，不受死屍。若有命終者，過夜風便<a class="t" id="t0476b07"></a>吹著岸上。世尊！若我大海清淨，不受死屍。<a class="t" id="t0476b08"></a>若有命終者，過夜風便吹著岸上者，是謂<a class="t" id="t0476b09"></a>我大海中第七未曾有法，諸阿修羅見已樂<a class="t" id="t0476b10"></a>中。</p>
<p><a class="t-linehead" id="t-linehead0476b10"></a>「復次，世尊！我大海閻浮洲中有五大河，一<a class="t" id="t0476b11"></a>曰恒伽，二曰搖尤那，三曰舍牢浮，四曰<a class="t" id="t0476b12"></a>阿夷羅婆提，五曰摩企，悉入大海，既入<a class="t" id="t0476b13"></a>中已，各捨本名，皆曰大海。世尊！若我大海<a class="t" id="t0476b14"></a>閻浮洲中有五大河，一曰恒伽，二曰搖尤那，<a class="t" id="t0476b15"></a>三曰舍牢浮，四曰阿夷羅婆提，五曰摩企，悉<a class="t" id="t0476b16"></a>入大海，既入中已，各捨本名，皆曰大海者，<a class="t" id="t0476b17"></a>是謂我大海中第八未曾有法，諸阿修羅見<a class="t" id="t0476b18"></a>已樂中。</p>
<p><a class="t-linehead" id="t-linehead0476b18"></a>「世尊！是謂我大海中有八未曾有法，<a class="t" id="t0476b19"></a>諸阿修羅見已樂中。世尊！於佛正法、律中<a class="t" id="t0476b20"></a>有幾未曾有法，令諸比丘見已樂中。」</p>
<p><a class="t-linehead" id="t-linehead0476b20"></a>世尊<a class="t" id="t0476b21"></a>答曰：「婆羅邏！我正法、律中亦有八未曾有法，<a class="t" id="t0476b22"></a>令諸比丘見已樂中。云何為八？婆羅邏！如<a class="t" id="t0476b23"></a>大海從下至上，周迴漸廣，均調轉上，以成於<a class="t" id="t0476b24"></a>岸，其水常滿，未曾流出。婆羅邏！我正法、律<a class="t" id="t0476b25"></a>亦復如是，漸作漸學，漸盡漸教。婆羅邏！若我<a class="t" id="t0476b26"></a>正法、律中漸作漸學，漸盡漸教者，是謂我正<a class="t" id="t0476b27"></a>法、律中第一未曾有法，令諸比丘見已樂中。</p><a class="t" id="t0476b28"></a>
<p><a class="t-linehead" id="t-linehead0476b28"></a>「復次，婆羅邏！如大海潮，未曾失時。婆羅邏！<a class="t" id="t0476b29"></a>我正法、律亦復如是，為比丘、比丘尼、優婆塞、<a class="t" id="t0476c01"></a>優婆私施設禁戒，諸族姓子乃至命盡，終<a class="t" id="t0476c02"></a>不犯戒。婆羅邏！若我正法、律中為比丘、比<a class="t" id="t0476c03"></a>丘尼、優婆塞、優婆私施設禁戒，諸族姓子<a class="t" id="t0476c04"></a>乃至命盡，終不犯戒者，是謂我正法、律中第<a class="t" id="t0476c05"></a>二未曾有法，令諸比丘見已樂中。</p>
<p><a class="t-linehead" id="t-linehead0476c05"></a>「復次，婆羅<a class="t" id="t0476c06"></a>邏！如大海水，甚深無底，極廣無邊。婆羅邏！<a class="t" id="t0476c07"></a>我正法、律亦復如是，諸法甚深，甚深無底，極<a class="t" id="t0476c08"></a>廣無邊。婆羅邏！若我正法、律中諸法甚深，甚<a class="t" id="t0476c09"></a>深無底，極廣無邊者，是謂我正法、律中第三未<a class="t" id="t0476c10"></a>曾有法，令諸比丘見已樂中。</p>
<p><a class="t-linehead" id="t-linehead0476c10"></a>「復次，婆羅邏！<a class="t" id="t0476c11"></a>如大海水鹹，皆同一味，婆羅邏！我正法、律<a class="t" id="t0476c12"></a>亦復如是，無欲為味，覺味、息味及道味。婆羅<a class="t" id="t0476c13"></a>邏！若我正法、律中無欲為味，覺味、息味及道<a class="t" id="t0476c14"></a>味者，是謂我正法、律中第四未曾有法，令諸<a class="t" id="t0476c15"></a>比丘見已樂中。</p>
<p><a class="t-linehead" id="t-linehead0476c15"></a>「復次，婆羅邏！如大海中多<a class="t" id="t0476c16"></a>有珍寶，無量璝異、種種珍琦，充滿其中，珍<a class="t" id="t0476c17"></a>寶名者，謂金、銀、水精、琉璃、摩尼、真珠、碧玉、白珂、<a class="t" id="t0476c18"></a>螺璧、珊瑚、虎珀、馬瑙、瑇<span class="gaiji">瑁<!--gaiji,瑁,1[瑁-目+月],2&#x2499B;,3--></span>、赤石、琁珠。婆羅<a class="t" id="t0476c19"></a>邏！我正法、律亦復如是，多有珍寶，無量璝異，<a class="t" id="t0476c20"></a>種種珍琦，充滿其中，珍寶名者，謂四念處、四<a class="t" id="t0476c21"></a>正勤、四如意足、五根、五力、七覺支、八支聖道。<a class="t" id="t0476c22"></a>婆羅邏！若我正法、律中多有珍寶，無量璝<a class="t" id="t0476c23"></a>異，種種珍琦，充滿其中，珍寶名者，謂四念處、<a class="t" id="t0476c24"></a>四正勤、四如意足、五根、五力、七覺支、八支聖<a class="t" id="t0476c25"></a>道者，是謂我正法、律中第五未曾有法，令諸<a class="t" id="t0476c26"></a>比丘見已樂中。</p>
<p><a class="t-linehead" id="t-linehead0476c26"></a>「復次，婆羅邏！如大海中大<a class="t" id="t0476c27"></a>神所居，大神名者，謂阿修羅、乾塔惒、羅剎、<a class="t" id="t0476c28"></a>魚摩竭、龜、鼉、婆留泥、帝麑、帝麑伽羅、提帝麑伽<a class="t" id="t0476c29"></a>羅。復次，大海中甚奇！甚特！眾生身體有百由<a class="t" id="t0477a01"></a>延，有二百由延，有三百由延，有至七百由<a class="t" id="t0477a02"></a>延，身皆居海中。婆羅邏！我正法、律亦復如<a class="t" id="t0477a03"></a>是，聖眾大神皆居其中，大神名者，謂阿羅<a class="t" id="t0477a04"></a>訶、向阿羅訶、阿那含、向阿那含、斯陀含、向斯陀<a class="t" id="t0477a05"></a>含、須陀洹、向須陀洹。婆羅邏！若我正法、律中<a class="t" id="t0477a06"></a>聖眾大神皆居其中，大神名者，謂阿羅訶、向<a class="t" id="t0477a07"></a>阿羅訶、阿那含、向阿那含、斯陀含、向斯陀含、須<a class="t" id="t0477a08"></a>陀洹、向須陀洹者，是謂我正法、律中第六未曾<a class="t" id="t0477a09"></a>有法，令諸比丘見已樂中。</p>
<p><a class="t-linehead" id="t-linehead0477a09"></a>「復次，婆羅邏！如<a class="t" id="t0477a10"></a>大海清淨，不受死屍，若有命終者，過夜風<a class="t" id="t0477a11"></a>便吹著岸上。婆羅邏！我正法、律亦復如是，<a class="t" id="t0477a12"></a>聖眾清淨，不受死尸。若有不精進人惡生，<a class="t" id="t0477a13"></a>非梵行稱梵行，非沙門稱沙門，彼雖墮在<a class="t" id="t0477a14"></a>聖眾之中，然去聖眾遠，聖眾亦復去離彼<a class="t" id="t0477a15"></a>遠。婆羅邏！若我正法、律中聖眾清淨，不受<a class="t" id="t0477a16"></a>死屍。若有不精進人惡生，非梵行稱梵行，<a class="t" id="t0477a17"></a>非沙門稱沙門，彼雖墮在聖眾之中，然去<a class="t" id="t0477a18"></a>聖眾遠，聖眾亦復去離彼遠者，是謂我正<a class="t" id="t0477a19"></a>法、律中第七未曾有法，令諸比丘見已樂中。</p><a class="t" id="t0477a20"></a>
<p><a class="t-linehead" id="t-linehead0477a20"></a>「復次，婆羅邏！如大海閻浮洲中有五大河，<a class="t" id="t0477a21"></a>一曰恒伽，二曰搖尤那，三曰舍牢浮，四曰阿<a class="t" id="t0477a22"></a>夷羅婆提，五曰摩企，悉入大海，既入中已，<a class="t" id="t0477a23"></a>各捨本名，皆曰大海。婆羅邏！我正法、律<a class="t" id="t0477a24"></a>亦復如是，剎利種族姓子，剃除鬚髮，著袈<a class="t" id="t0477a25"></a>裟衣，至信、捨家、無家、學道，彼捨本名，同曰<a class="t" id="t0477a26"></a>沙門，梵志種、居士種、工師種族姓子，剃除鬚<a class="t" id="t0477a27"></a>髮，著袈裟衣，至信、捨家、無家、學道，彼捨本<a class="t" id="t0477a28"></a>名，同曰沙門。婆羅邏！若我正法、律中剎利<a class="t" id="t0477a29"></a>種族姓子剃除鬚髮，著袈裟衣，至信、捨家、無<a class="t" id="t0477b01"></a>家、學道，彼捨本名，同曰沙門，梵志種、居士<a class="t" id="t0477b02"></a>種、工師種族姓子，剃除鬚髮，著袈裟衣，至<a class="t" id="t0477b03"></a>信、捨家、無家、學道，彼捨本名，同曰沙門者，<a class="t" id="t0477b04"></a>是謂我正法、律中第八未曾有法，令諸比丘<a class="t" id="t0477b05"></a>見已樂中。</p>
<p><a class="t-linehead" id="t-linehead0477b05"></a>「婆羅邏！是謂正法、律中有八未<a class="t" id="t0477b06"></a>曾有法，令諸比丘見已樂中。婆羅邏！於意<a class="t" id="t0477b07"></a>云何？若我正法、律中有八未曾有法，若汝大<a class="t" id="t0477b08"></a>海中有八未曾有法，此二種未曾有法，何者<a class="t" id="t0477b09"></a>為上、為勝、為妙、為最？」</p>
<p><a class="t-linehead" id="t-linehead0477b09"></a>婆羅邏白曰：「世尊！<a class="t" id="t0477b10"></a>我大海中有八未曾有法，不及如來八未曾<a class="t" id="t0477b11"></a>有法，不如千倍萬倍，不可比，不可喻，不<a class="t" id="t0477b12"></a>可稱，不可數，但世尊八未曾有法為上、為<a class="t" id="t0477b13"></a>勝、為妙、為最。世尊！我今自歸於佛、法及比<a class="t" id="t0477b14"></a>丘眾，唯願世尊受我為優婆塞，從今日始，<a class="t" id="t0477b15"></a>終身自歸，乃至命盡。」</p>
<p><a class="t-linehead" id="t-linehead0477b15"></a>佛說如是。婆羅邏阿<a class="t" id="t0477b16"></a>修羅王及諸比丘，聞佛所說，歡喜奉行。</p><a class="t" id="t0477b17"></a>
<p class="endsutta"><a class="t-linehead" id="t-linehead0477b17"></a>阿修羅經第四竟<span class="t-note">（二千三百六十二字）</span></p><a class="t" id="t0477b18"></a><p class="endsection"><span class="t-juanname">中阿含經卷第八<span class="t-note">（一萬六百五十八字）</span><span class="t-note">（初一日誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>