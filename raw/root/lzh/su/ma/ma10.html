<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma10">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 1</span>
<span class="mirror-right">七法品</span></p>
<h1 class="mirror-row">
<span class="mirror-left latin">10. The Cessation of the Taints</span>
<span class="mirror-right">（一〇）漏盡經<span class="t-note">（初一日誦）</span></span></h1>
</div><a class="t" id="t0431c14"></a>
<p><a class="t-linehead" id="t-linehead0431c14"></a>我聞如是：</p>
<p>一時，佛遊拘樓瘦，在劒磨瑟曇<a class="t" id="t0431c15"></a>拘樓都邑。</p>
<p><a class="t-linehead" id="t-linehead0431c15"></a>爾時，世尊告諸比丘：「以知、以見<a class="t" id="t0431c16"></a>故諸漏得盡，非不知、非不見也。云何以知、<a class="t" id="t0431c17"></a>以見故諸漏得盡耶？有正思惟、不正思惟，<a class="t" id="t0431c18"></a>若不正思惟者，未生欲漏而生，已生便增<a class="t" id="t0431c19"></a>廣，未生有漏、無明漏而生，已生便增廣；若正<a class="t" id="t0431c20"></a>思惟者，未生欲漏而不生，已生便滅，未生有<a class="t" id="t0431c21"></a>漏、無明漏而不生，已生便滅。」</p>
<p><a class="t-linehead" id="t-linehead0431c21"></a>「然凡夫愚人不<a class="t" id="t0431c22"></a>得聞正法，不值真知識，不知聖法，不調<a class="t" id="t0431c23"></a>御聖法，不知如真法。不正思惟者，未生欲<a class="t" id="t0431c24"></a>漏而生，已生便增廣，未生有漏、無明漏而生，<a class="t" id="t0431c25"></a>已生便增廣。正思惟者，未生欲漏而不生，已<a class="t" id="t0431c26"></a>生便滅，未生有漏、無明漏而不生，已生便滅。<a class="t" id="t0431c27"></a>不知如真法故，不應念法而念，應念法<a class="t" id="t0431c28"></a>而不念，以不應念法而念，應念法而不<a class="t" id="t0431c29"></a>念故，未生欲漏而生，已生便增廣，未生有漏、<a class="t" id="t0432a01"></a>無明漏而生，已生便增廣。</p>
<p><a class="t-linehead" id="t-linehead0432a01"></a>「多聞聖弟子得<a class="t" id="t0432a02"></a>聞正法，值真知識，調御聖法，知如真法。不<a class="t" id="t0432a03"></a>正思惟者，未生欲漏而生，已生便增廣，未<a class="t" id="t0432a04"></a>生有漏、無明漏而生，已生便增廣。正思惟者，<a class="t" id="t0432a05"></a>未生欲漏而不生，已生便滅，未生有漏、無明<a class="t" id="t0432a06"></a>漏而不生，已生便滅。知如真法已，不應念<a class="t" id="t0432a07"></a>法不念，應念法便念，以不應念法不<a class="t" id="t0432a08"></a>念，應念法便念故，未生欲漏而不生，已生<a class="t" id="t0432a09"></a>便滅，未生有漏、無明漏而不生，已生便滅<a class="t" id="t0432a10"></a>也。</p>
<p><a class="t-linehead" id="t-linehead0432a10"></a>「有七斷漏、煩惱、憂慼法。云何為七？有漏<a class="t" id="t0432a11"></a>從見斷，有漏從護斷，有漏從離斷，有漏<a class="t" id="t0432a12"></a>從用斷，有漏從忍斷，有漏從除斷，有漏<a class="t" id="t0432a13"></a>從思惟斷。</p>
<p><a class="t-linehead" id="t-linehead0432a13"></a>「云何有漏從見斷耶？凡夫愚人<a class="t" id="t0432a14"></a>不得聞正法，不值真知識，不知聖法，不<a class="t" id="t0432a15"></a>調御聖法，不知如真法，不正思惟故，便<a class="t" id="t0432a16"></a>作是念：『我有過去世，我無過去世，我何因<a class="t" id="t0432a17"></a>過去世，我云何過去世耶？我有未來世，我<a class="t" id="t0432a18"></a>無未來世，我何因未來世，我云何未來世耶？<a class="t" id="t0432a19"></a>自疑己身何謂是，云何是耶？今此眾生從何<a class="t" id="t0432a20"></a>所來，當至何所？本何因有，當何因有？』彼作<a class="t" id="t0432a21"></a>如是不正思惟，於六見中隨其見生而生<a class="t" id="t0432a22"></a>真有神，此見生而生真無神，此見生而生神<a class="t" id="t0432a23"></a>見神，此見生而生神見非神，此見生而生非<a class="t" id="t0432a24"></a>神見神，此見生而生此是神，能語、能知、能作、<a class="t" id="t0432a25"></a>教、作起、教起，生彼彼處，受善惡報，定無<a class="t" id="t0432a26"></a>所從來，定不有、定不當有，是謂見之弊，為<a class="t" id="t0432a27"></a>見所動，見結所繫。凡夫愚人以是之故，便<a class="t" id="t0432a28"></a>受生、老、病、死苦也。</p>
<p><a class="t-linehead" id="t-linehead0432a28"></a>「多聞聖弟子得聞正法，<a class="t" id="t0432a29"></a>值真知識，調御聖法，知如真法，知苦如真，<a class="t" id="t0432b01"></a>知苦習、知苦滅、知苦滅道如真。如是知<a class="t" id="t0432b02"></a>如真已，則三結盡，身見、戒取、疑三結盡已，得<a class="t" id="t0432b03"></a>須陀洹，不墮惡法，定趣正覺，極受七有，天<a class="t" id="t0432b04"></a>上人間七往來已，便得苦際；若不知見者，則<a class="t" id="t0432b05"></a>生煩惱、憂慼，知見則不生煩惱、憂慼，是謂<a class="t" id="t0432b06"></a>有漏從見斷也。</p>
<p><a class="t-linehead" id="t-linehead0432b06"></a>「云何有漏從護斷耶？比丘！<a class="t" id="t0432b07"></a>眼見色護眼根者，以正思惟不淨觀也，不<a class="t" id="t0432b08"></a>護眼根者，不正思惟以淨觀也。若不護者，<a class="t" id="t0432b09"></a>則生煩惱、憂慼，護則不生煩惱、憂慼。如是<a class="t" id="t0432b10"></a>耳、鼻、舌、身、意知法，護意根者，以正思惟不<a class="t" id="t0432b11"></a>淨觀也，不護意根者，不正思惟以淨觀也。<a class="t" id="t0432b12"></a>若不護者，則生煩惱、憂慼，護則不生煩惱、<a class="t" id="t0432b13"></a>憂慼，是謂有漏從護斷也。</p>
<p><a class="t-linehead" id="t-linehead0432b13"></a>「云何有漏從離<a class="t" id="t0432b14"></a>斷耶？比丘！見惡象則當遠離，惡馬、惡牛、惡<a class="t" id="t0432b15"></a>狗、毒蛇、惡道、溝坑、屏廁、江河、深泉、山巖。惡知<a class="t" id="t0432b16"></a>識、惡朋友、惡異道、惡閭里、惡居止，若諸梵行<a class="t" id="t0432b17"></a>與其同處，人無疑者而使有疑，比丘者應<a class="t" id="t0432b18"></a>當離。惡知識、惡朋友、惡異道、惡閭里、惡居止，<a class="t" id="t0432b19"></a>若諸梵行與其同處，人無疑者而使有疑，<a class="t" id="t0432b20"></a>盡當遠離。若不離者，則生煩惱、憂慼，離則<a class="t" id="t0432b21"></a>不生煩惱、憂慼，是謂有漏從離斷也。</p>
<p><a class="t-linehead" id="t-linehead0432b21"></a>「云何<a class="t" id="t0432b22"></a>有漏從用斷耶？比丘！若用衣服，非為利故，<a class="t" id="t0432b23"></a>非以貢高故，非為嚴飾故，但為蚊虻、風<a class="t" id="t0432b24"></a>雨、寒熱故，以慚愧故也。若用飲食，非為<a class="t" id="t0432b25"></a>利故，非以貢高故，非為肥悅故，但為令<a class="t" id="t0432b26"></a>身久住，除煩惱、憂慼故，以行梵行故，欲令<a class="t" id="t0432b27"></a>故病斷，新病不生故，久住安隱無病故也。若<a class="t" id="t0432b28"></a>用居止房舍、床褥、臥具，非為利故，非以貢<a class="t" id="t0432b29"></a>高故，非為嚴飾故，但為疲惓得止息故，<a class="t" id="t0432c01"></a>得靜坐故也。若用湯藥，非為利故，非以<a class="t" id="t0432c02"></a>貢高故，非為肥悅故，但為除病惱故，攝<a class="t" id="t0432c03"></a>御命根故，安隱無病故。若不用者，則生煩<a class="t" id="t0432c04"></a>惱、憂慼，用則不生煩惱、憂慼，是謂有漏從<a class="t" id="t0432c05"></a>用斷也。</p>
<p><a class="t-linehead" id="t-linehead0432c05"></a>「云何有漏從忍斷耶？比丘！精進斷<a class="t" id="t0432c06"></a>惡不善，修善法故，常有起想，專心精勤，身<a class="t" id="t0432c07"></a>體、皮肉、筋骨、血髓皆令乾竭，不捨精進，要<a class="t" id="t0432c08"></a>得所求，乃捨精進。比丘！復當堪忍飢渴、<a class="t" id="t0432c09"></a>寒熱、蚊虻蠅蚤虱，風日所逼，惡聲捶杖，亦<a class="t" id="t0432c10"></a>能忍之，身遇諸病，極為苦痛，至命欲絕，<a class="t" id="t0432c11"></a>諸不可樂，皆能堪忍。若不忍者，則生煩惱、憂<a class="t" id="t0432c12"></a>慼，忍則不生煩惱、憂慼，是謂有漏從忍斷<a class="t" id="t0432c13"></a>也。</p>
<p><a class="t-linehead" id="t-linehead0432c13"></a>「云何有漏從除斷耶？比丘！生欲念不除<a class="t" id="t0432c14"></a>斷捨離，生恚念、害念不除斷捨離，若不除<a class="t" id="t0432c15"></a>者，則生煩惱、憂慼，除則不生煩惱、憂慼，是<a class="t" id="t0432c16"></a>謂有漏從除斷也。</p>
<p><a class="t-linehead" id="t-linehead0432c16"></a>「云何有漏從思惟斷耶？<a class="t" id="t0432c17"></a>比丘！思惟初念覺支，依離、依無欲、依於滅<a class="t" id="t0432c18"></a>盡，起至出要，法精進喜息定，思惟第七捨<a class="t" id="t0432c19"></a>覺支，依離、依無欲、依於滅盡，趣至出要。若<a class="t" id="t0432c20"></a>不思惟者，則生煩惱、憂慼，思惟則不生煩<a class="t" id="t0432c21"></a>惱、憂慼，是謂有漏從思惟斷也。</p>
<p><a class="t-linehead" id="t-linehead0432c21"></a>「若使比丘<a class="t" id="t0432c22"></a>有漏從見斷則以見斷，有漏從護斷則以<a class="t" id="t0432c23"></a>護斷，有漏從離斷則以離斷，有漏從用斷<a class="t" id="t0432c24"></a>則以用斷，有漏從忍斷則以忍斷，有漏從<a class="t" id="t0432c25"></a>除斷則以除斷，有漏從思惟斷則以思惟<a class="t" id="t0432c26"></a>斷，是謂比丘一切漏盡諸結已解，能以正<a class="t" id="t0432c27"></a>智而得苦際。」</p>
<p><a class="t-linehead" id="t-linehead0432c27"></a>佛說如是。彼諸比丘聞佛所<a class="t" id="t0432c28"></a>說，歡喜奉行。</p><a class="t" id="t0432c29"></a>
<p><a class="t-linehead" id="t-linehead0432c29"></a>漏盡經第十竟<span class="t-note">（千六百二十一字）</span></p><a class="t" id="t0433a01"></a><p class="endsection"><span class="t-juanname">中阿含經卷第二<span class="t-note">（七千九百三十四字）</span></span></p><a class="t" id="t0433a02"></a>
<p class="endsutta">中阿含七法品第一竟<span class="t-note">（一萬六千四十三字）</span><span class="t-note">（初一日<a class="t" id="t0433a03"></a>誦）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>