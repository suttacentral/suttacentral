<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma29">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left latin">29. By Mahā Koṭṭhita</span>
<span class="mirror-right">（二九）大拘絺羅經</span></h1>
</div><p class="suttainfo"><span class="t-juanname">中阿含經卷第七</span></p><a class="t" id="t0461b20"></a><a class="t" id="t0461b21"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0461b22"></a><a class="t" id="t0461b24"></a>
<p><a class="t-linehead" id="t-linehead0461b24"></a>我聞如是：</p>
<p>一時，佛遊王舍城，在竹林加蘭<a class="t" id="t0461b25"></a>哆園。</p>
<p><a class="t-linehead" id="t-linehead0461b25"></a>爾時，尊者舍梨子則於晡時從燕<a class="t" id="t0461b26"></a>坐起，至尊者大拘絺羅所，共相問訊，却坐<a class="t" id="t0461b27"></a>一面。</p>
<p><a class="t-linehead" id="t-linehead0461b27"></a>尊者舍梨子語尊者大拘絺羅：「我欲<a class="t" id="t0461b28"></a>有所問，聽我問耶？」</p>
<p><a class="t-linehead" id="t-linehead0461b28"></a>尊者大拘絺羅答曰：「尊<a class="t" id="t0461b29"></a>者舍梨子！欲問便問，我聞已當思。」</p>
<p><a class="t-linehead" id="t-linehead0461b29"></a>尊者舍<a class="t" id="t0461c01"></a>梨子問曰：「賢者大拘絺羅！頗有事因此事，<a class="t" id="t0461c02"></a>比丘成就見，得正見，於法得不壞淨，入正<a class="t" id="t0461c03"></a>法耶？」</p>
<p><a class="t-linehead" id="t-linehead0461c03"></a>答曰：「有也。尊者舍梨子！謂有比丘知<a class="t" id="t0461c04"></a>不善、知不善根。云何知不善？謂身惡行不<a class="t" id="t0461c05"></a>善，口、意惡行不善，是謂知不善。云何知不<a class="t" id="t0461c06"></a>善根？謂貪不善根，恚、癡不善根，是謂知不善<a class="t" id="t0461c07"></a>根。尊者舍梨子！若有比丘如是知不善及<a class="t" id="t0461c08"></a>不善根者，是謂比丘成就見，得正見，於法<a class="t" id="t0461c09"></a>得不壞淨，入正法中。」</p>
<p><a class="t-linehead" id="t-linehead0461c09"></a>尊者舍梨子聞已，歎<a class="t" id="t0461c10"></a>曰：「善哉！善哉！賢者大拘絺羅！」尊者舍梨子歎<a class="t" id="t0461c11"></a>已，歡喜奉行。</p>
<p><a class="t-linehead" id="t-linehead0461c11"></a>尊者舍梨子復問曰：「賢者大拘<a class="t" id="t0461c12"></a>絺羅！頗更有事因此事，比丘成就見，得正<a class="t" id="t0461c13"></a>見，於法得不壞淨，入正法耶？」</p>
<p><a class="t-linehead" id="t-linehead0461c13"></a>答曰：「有也。<a class="t" id="t0461c14"></a>尊者舍梨子！謂有比丘知善、知善根。云何<a class="t" id="t0461c15"></a>知善？謂身妙行善，口、意妙行善，是謂知善。<a class="t" id="t0461c16"></a>云何知善根？謂無貪善根，無恚、無癡善根，是<a class="t" id="t0461c17"></a>謂知善根。尊者舍梨子！若有比丘如是知<a class="t" id="t0461c18"></a>善，知善根者，是謂比丘成就見，得正見，<a class="t" id="t0461c19"></a>於法得不壞淨，入正法中。」</p>
<p><a class="t-linehead" id="t-linehead0461c19"></a>尊者舍梨子聞<a class="t" id="t0461c20"></a>已，歎曰：「善哉！善哉！賢者大拘絺羅！」尊者舍梨<a class="t" id="t0461c21"></a>子歎已，歡喜奉行。</p>
<p><a class="t-linehead" id="t-linehead0461c21"></a>尊者舍梨子復問曰：「賢者<a class="t" id="t0461c22"></a>大拘絺羅！頗更有事因此事，比丘成就見，<a class="t" id="t0461c23"></a>得正見，於法得不壞淨，入正法耶？」</p>
<p><a class="t-linehead" id="t-linehead0461c23"></a>答曰：<a class="t" id="t0461c24"></a>「有也。尊者舍梨子！謂有比丘知食如真，知<a class="t" id="t0461c25"></a>食習、知食滅、知食滅道如真。云何知食如<a class="t" id="t0461c26"></a>真？謂有四食，一者<span class="corr" title="[搏&gt;摶]">摶</span>食麤、細，二者更樂食，<a class="t" id="t0461c27"></a>三者意思食，四者識食，是謂知食如真。云<a class="t" id="t0461c28"></a>何知食習如真？謂因愛便有食，是謂知食<a class="t" id="t0461c29"></a>習如真。云何知食滅如真？謂愛滅食便滅，<a class="t" id="t0462a01"></a>是謂知食滅如真。云何知食滅道如真？謂<a class="t" id="t0462a02"></a>八支聖道，正見乃至正定為八，是謂知食滅<a class="t" id="t0462a03"></a>道如真。尊者舍梨子！若有比丘如是知食<a class="t" id="t0462a04"></a>如真，知食習、知食滅、知食滅道如真者，是<a class="t" id="t0462a05"></a>謂比丘成就見，得正見，於法得不壞淨，<a class="t" id="t0462a06"></a>入正法中。」</p>
<p><a class="t-linehead" id="t-linehead0462a06"></a>尊者舍梨子聞已，歎曰：「善哉！善哉！<a class="t" id="t0462a07"></a>賢者大拘絺羅！」尊者舍梨子歎已，歡喜奉行。</p><a class="t" id="t0462a08"></a>
<p><a class="t-linehead" id="t-linehead0462a08"></a>尊者舍梨子復問曰：「賢者大拘絺羅！頗更有<a class="t" id="t0462a09"></a>事因此事，比丘成就見，得正見，於法得<a class="t" id="t0462a10"></a>不壞淨，入正法耶？」</p>
<p><a class="t-linehead" id="t-linehead0462a10"></a>答曰：「有也。尊者舍梨子！<a class="t" id="t0462a11"></a>謂有比丘知漏如真，知漏習、知漏滅、知<a class="t" id="t0462a12"></a>漏滅道如真。云何知漏如真？謂有三漏：欲<a class="t" id="t0462a13"></a>漏、有漏、無明漏，是謂知漏如真。云何知漏<a class="t" id="t0462a14"></a>習如真？謂因無明便有漏，是謂知漏習<a class="t" id="t0462a15"></a>如真。云何知漏滅如真？謂無明滅漏便滅，是<a class="t" id="t0462a16"></a>謂知漏滅如真。云何知漏滅道如真？謂八<a class="t" id="t0462a17"></a>支聖道，正見乃至正定為八，是謂知漏滅<a class="t" id="t0462a18"></a>道如真。尊者舍梨子！若有比丘如是知漏<a class="t" id="t0462a19"></a>如真，知漏習、知漏滅、知漏滅道如真者，是<a class="t" id="t0462a20"></a>謂比丘成就見，得正見，於法得不壞淨，<a class="t" id="t0462a21"></a>入正法中。」</p>
<p><a class="t-linehead" id="t-linehead0462a21"></a>尊者舍梨子聞已，歎曰：「善哉！善哉！<a class="t" id="t0462a22"></a>賢者大拘絺羅！」尊者舍梨子歎已，歡喜奉行。</p><a class="t" id="t0462a23"></a>
<p><a class="t-linehead" id="t-linehead0462a23"></a>尊者舍梨子復問曰：「賢者大拘絺羅！頗更有<a class="t" id="t0462a24"></a>事因此事，比丘成就見，得正見，於法得不<a class="t" id="t0462a25"></a>壞淨，入正法耶？」</p>
<p><a class="t-linehead" id="t-linehead0462a25"></a>答曰：「有也。尊者舍梨子！謂<a class="t" id="t0462a26"></a>有比丘知苦如真，知苦習、知苦滅、知苦<a class="t" id="t0462a27"></a>滅道如真。云何知苦如真？謂生苦、老苦、病苦、<a class="t" id="t0462a28"></a>死苦、怨憎會苦、愛別離苦、所求不得苦、略五<a class="t" id="t0462a29"></a>盛陰苦，是謂知苦如真。云何知苦習如真？<a class="t" id="t0462b01"></a>謂因老死便有苦，是謂知苦習如真。云<a class="t" id="t0462b02"></a>何知苦滅如真？謂老死滅苦便滅，是謂知<a class="t" id="t0462b03"></a>苦滅如真。云何知苦滅道如真？謂八支聖道，<a class="t" id="t0462b04"></a>正見乃至正定為八，是謂知苦滅道如真。<a class="t" id="t0462b05"></a>尊者舍梨子！若有比丘如是知苦如真，知<a class="t" id="t0462b06"></a>苦習、知苦滅、知苦滅道如真者，是謂比<a class="t" id="t0462b07"></a>丘成就見，得正見，於法得不壞淨，入正法<a class="t" id="t0462b08"></a>中。」</p>
<p><a class="t-linehead" id="t-linehead0462b08"></a>尊者舍梨子聞已，歎曰：「善哉！善哉！賢者大<a class="t" id="t0462b09"></a>拘絺羅！」尊者舍梨子歎已，歡喜奉行。</p>
<p><a class="t-linehead" id="t-linehead0462b09"></a>尊者舍<a class="t" id="t0462b10"></a>梨子復問曰：「賢者大拘絺羅！頗更有事因此<a class="t" id="t0462b11"></a>事，比丘成就見，得正見，於法得不壞淨，入<a class="t" id="t0462b12"></a>正法耶？」</p>
<p><a class="t-linehead" id="t-linehead0462b12"></a>答曰：「有也。尊者舍梨子！謂有比丘<a class="t" id="t0462b13"></a><span class="corr" title="[死&gt;] cf.［麗】"></span>知老死如真，知老死習、知老死滅、知老<a class="t" id="t0462b14"></a>死滅道如真。云何知老？謂彼老耄，頭白齒落，<a class="t" id="t0462b15"></a>盛壯日衰，身曲脚戾，體重氣上，柱杖而行，肌<a class="t" id="t0462b16"></a>縮皮緩，皺如麻子，諸根毀熟，顏色醜惡，是名<a class="t" id="t0462b17"></a>老也。云何知死？謂彼眾生、彼彼眾生種類，命<a class="t" id="t0462b18"></a>終無常，死喪散滅，壽盡破壞，命根閉塞，是名<a class="t" id="t0462b19"></a>死也。此說死，前說老，是名老死，是謂知<a class="t" id="t0462b20"></a>老死如真。云何知老死習如真？謂因生便<a class="t" id="t0462b21"></a>有老死，是謂知老死習如真。云何知老死<a class="t" id="t0462b22"></a>滅如真？謂生滅老死便滅，是謂知老死滅如<a class="t" id="t0462b23"></a>真。云何知老死滅道如真？謂八支聖道，正見<a class="t" id="t0462b24"></a>乃至正定為八，是謂知老死滅道如真。尊者<a class="t" id="t0462b25"></a>舍梨子！若有比丘如是知老死如真，知老<a class="t" id="t0462b26"></a>死習、知老死滅、知老死滅道如真者，是謂<a class="t" id="t0462b27"></a>比丘成就見，得正見，於法得不壞淨，入正<a class="t" id="t0462b28"></a>法中。」</p>
<p><a class="t-linehead" id="t-linehead0462b28"></a>尊者舍梨子聞已，歎曰：「善哉！善哉！賢者<a class="t" id="t0462b29"></a>大拘絺羅！」尊者舍梨子歎已，歡喜奉行。</p>
<p><a class="t-linehead" id="t-linehead0462b29"></a>尊者<a class="t" id="t0462c01"></a>舍梨子復問曰：「賢者大拘絺羅！頗更有事因<a class="t" id="t0462c02"></a>此事，比丘成就見，得正見，於法得不壞淨，<a class="t" id="t0462c03"></a>入正法耶。」</p>
<p><a class="t-linehead" id="t-linehead0462c03"></a>答曰：「有也。尊者舍梨子！謂有比<a class="t" id="t0462c04"></a>丘知生如真，知生習、知生滅、知生滅道<a class="t" id="t0462c05"></a>如真。云何知生如真？謂彼眾生、彼彼眾生種<a class="t" id="t0462c06"></a>類，生則生，出則出，成則成，興起五陰，已得<a class="t" id="t0462c07"></a>命根，是謂知生如真。云何知生習如真？<a class="t" id="t0462c08"></a>謂因有便有生，是謂知生習如真。云何<a class="t" id="t0462c09"></a>知生滅如真？謂有滅生便滅，是謂知生滅<a class="t" id="t0462c10"></a>如真。云何知生滅道如真？謂八支聖道，正見<a class="t" id="t0462c11"></a>乃至正定為八，是謂知生滅道如真。尊者舍<a class="t" id="t0462c12"></a>梨子！若有比丘如是知生如真，知生習、<a class="t" id="t0462c13"></a>知生滅、知生滅道如真者，是謂比丘成就<a class="t" id="t0462c14"></a>見，得正見，於法得不壞淨，入正法中。」</p>
<p><a class="t-linehead" id="t-linehead0462c14"></a>尊者<a class="t" id="t0462c15"></a>舍梨子聞已，歎曰：「善哉！善哉！賢者大拘絺羅！」<a class="t" id="t0462c16"></a>尊者舍梨子歎已，歡喜奉行。</p>
<p><a class="t-linehead" id="t-linehead0462c16"></a>尊者舍梨子復<a class="t" id="t0462c17"></a>問曰：「賢者大拘絺羅！頗更有事因此事，比丘<a class="t" id="t0462c18"></a>成就見，得正見，於法得不壞淨，入正法耶？」</p><a class="t" id="t0462c19"></a>
<p><a class="t-linehead" id="t-linehead0462c19"></a>答曰：「有也。尊者舍梨子！謂有比丘知有如<a class="t" id="t0462c20"></a>真，知有習、知有滅、知有滅道如真。云何<a class="t" id="t0462c21"></a>知有如真？謂有三有：欲有、色有、無色有，是謂<a class="t" id="t0462c22"></a>知有如真。云何知有習如真？謂因受便有<a class="t" id="t0462c23"></a>有，是謂知有習如真。云何知有滅如真？謂<a class="t" id="t0462c24"></a>受滅有便滅，是謂知有滅如真。云何知有<a class="t" id="t0462c25"></a>滅道如真？謂八支聖道，正見乃至正定為八，是<a class="t" id="t0462c26"></a>謂知有滅道如真。尊者舍梨子！若有比丘<a class="t" id="t0462c27"></a>如是知有如真，知有習、知有滅、知有滅<a class="t" id="t0462c28"></a>道如真者，是謂比丘成就見，得正見，於法<a class="t" id="t0462c29"></a>得不壞淨，入正法中。」</p>
<p><a class="t-linehead" id="t-linehead0462c29"></a>尊者舍梨子聞已，歎<a class="t" id="t0463a01"></a>曰：「善哉！善哉！賢者大拘絺羅！」尊者舍梨子歎<a class="t" id="t0463a02"></a>已，歡喜奉行。</p>
<p><a class="t-linehead" id="t-linehead0463a02"></a>尊者舍梨子復問曰：「賢者大拘<a class="t" id="t0463a03"></a>絺羅！頗更有事因此事，比丘成就見，得正<a class="t" id="t0463a04"></a>見，於法得不壞淨，入正法耶？」</p>
<p><a class="t-linehead" id="t-linehead0463a04"></a>答曰：「有也。<a class="t" id="t0463a05"></a>尊者舍梨子！謂有比丘知受如真，知受<a class="t" id="t0463a06"></a>習、知受滅、知受滅道如真。云何知受如真？<a class="t" id="t0463a07"></a>謂有四受：欲受、戒受、見受、我受，是謂知受<a class="t" id="t0463a08"></a>如真。云何知受習如真？謂因愛便有受，是<a class="t" id="t0463a09"></a>謂知受習如真。云何知受滅如真？謂愛滅<a class="t" id="t0463a10"></a>受便滅，是謂知受滅如真。云何知受滅道<a class="t" id="t0463a11"></a>如真？謂八支聖道，正見乃至正定為八，是謂<a class="t" id="t0463a12"></a>知受滅道如真。尊者舍梨子！若有比丘如<a class="t" id="t0463a13"></a>是知受如真，知受習、知受滅、知受滅道如<a class="t" id="t0463a14"></a>真者，是謂比丘成就見，得正見，於法得<a class="t" id="t0463a15"></a>不壞淨，入正法中。」</p>
<p><a class="t-linehead" id="t-linehead0463a15"></a>尊者舍梨子聞已，歎曰：「善<a class="t" id="t0463a16"></a>哉！善哉！賢者大拘絺羅。」尊者舍梨子歎已，歡<a class="t" id="t0463a17"></a>喜奉行。</p>
<p><a class="t-linehead" id="t-linehead0463a17"></a>尊者舍梨子復問曰：「賢者大拘絺羅！<a class="t" id="t0463a18"></a>頗更有事因此事，比丘成就見，得正見，於<a class="t" id="t0463a19"></a>法得不壞淨，入正法耶？」</p>
<p><a class="t-linehead" id="t-linehead0463a19"></a>答曰：「有也。尊者<a class="t" id="t0463a20"></a>舍梨子！謂有比丘知愛如真，知愛習、知<a class="t" id="t0463a21"></a>愛滅、知愛滅道如真。云何知愛如真？謂有<a class="t" id="t0463a22"></a>三愛：欲愛、色愛、無色愛，是謂知愛如真。云何<a class="t" id="t0463a23"></a>知愛習如真？謂因覺便有愛，是謂知愛<a class="t" id="t0463a24"></a>習如真。云何知愛滅如真？謂覺滅愛便滅，是<a class="t" id="t0463a25"></a>謂知愛滅如真。云何知愛滅道如真？謂八支<a class="t" id="t0463a26"></a>聖道，正見乃至正定為八，是謂知愛滅道如<a class="t" id="t0463a27"></a>真。尊者舍梨子！若有比丘如是知愛如真，<a class="t" id="t0463a28"></a>知愛習、知愛滅、知愛滅道如真者，是謂<a class="t" id="t0463a29"></a>比丘成就見，得正見，於法得不壞淨，入正<a class="t" id="t0463b01"></a>法中。」</p>
<p><a class="t-linehead" id="t-linehead0463b01"></a>尊者舍梨子聞已，歎曰：「善哉！善哉！賢者<a class="t" id="t0463b02"></a>大拘絺羅！」尊者舍梨子歎已，歡喜奉行。</p>
<p><a class="t-linehead" id="t-linehead0463b02"></a>尊者<a class="t" id="t0463b03"></a>舍梨子復問曰：「賢者大拘絺羅！頗更有事因<a class="t" id="t0463b04"></a>此事，比丘成就見，得正見，於法得不壞<a class="t" id="t0463b05"></a>淨，入正法耶？」</p>
<p><a class="t-linehead" id="t-linehead0463b05"></a>答曰：「有也。尊者舍梨子！謂有<a class="t" id="t0463b06"></a>比丘知覺如真，知覺習、知覺滅、知覺滅<a class="t" id="t0463b07"></a>道如真。云何知覺如真？謂有三覺：樂覺、苦<a class="t" id="t0463b08"></a>覺、不苦不樂覺，是謂知覺如真。云何知覺<a class="t" id="t0463b09"></a>習如真？謂因更樂便有覺，是謂知覺習<a class="t" id="t0463b10"></a>如真。云何知覺滅如真？謂更樂滅覺便滅，是<a class="t" id="t0463b11"></a>謂知覺滅如真。云何知覺滅道如真？謂八<a class="t" id="t0463b12"></a>支聖道，正見乃至正定為八，是謂知覺滅道<a class="t" id="t0463b13"></a>如真。尊者舍梨子！若有比丘如是知覺如<a class="t" id="t0463b14"></a>真，知覺習、知覺滅、知覺滅道如真者，是<a class="t" id="t0463b15"></a>謂比丘成就見，得正見，於法得不壞淨，<a class="t" id="t0463b16"></a>入正法中。」</p>
<p><a class="t-linehead" id="t-linehead0463b16"></a>尊者舍梨子聞已，歎曰：「善哉！善哉！<a class="t" id="t0463b17"></a>賢者大拘絺羅！」尊者舍梨子歎已，歡喜奉行。</p><a class="t" id="t0463b18"></a>
<p><a class="t-linehead" id="t-linehead0463b18"></a>尊者舍梨子復問曰：「賢者大拘絺羅，頗更有<a class="t" id="t0463b19"></a>事因此事，比丘成就見，得正見，於法得不<a class="t" id="t0463b20"></a>壞淨，入正法耶？」</p>
<p><a class="t-linehead" id="t-linehead0463b20"></a>答曰：「有也。尊者舍梨子！謂<a class="t" id="t0463b21"></a>有比丘知更樂如真，知更樂習、知更樂<a class="t" id="t0463b22"></a>滅、知更樂滅道如真。云何知更樂如真？謂<a class="t" id="t0463b23"></a>有三更樂：樂更樂、苦更樂、不苦不樂更樂，是<a class="t" id="t0463b24"></a>謂知更樂如真。云何知更樂習如真？謂因<a class="t" id="t0463b25"></a>六處便有更樂，是謂知更樂習如真。云何<a class="t" id="t0463b26"></a>知更樂滅如真？謂六處滅更樂便滅，是謂知<a class="t" id="t0463b27"></a>更樂滅如真。云何知更樂滅道如真？謂八支<a class="t" id="t0463b28"></a>聖道，正見乃至正定為八，是謂知更樂滅道<a class="t" id="t0463b29"></a>如真。尊者舍梨子！若有比丘如是知更樂<a class="t" id="t0463c01"></a>如真，知更樂習、知更樂滅、知更樂滅道如<a class="t" id="t0463c02"></a>真者，是謂比丘成就見，得正見，於法得<a class="t" id="t0463c03"></a>不壞淨，入正法中。」</p>
<p><a class="t-linehead" id="t-linehead0463c03"></a>尊者舍梨子聞已，歎曰：「善<a class="t" id="t0463c04"></a>哉！善哉！賢者大拘絺羅！」尊者舍梨子歎已，歡<a class="t" id="t0463c05"></a>喜奉行。</p>
<p><a class="t-linehead" id="t-linehead0463c05"></a>尊者舍梨子復問曰：「賢者大拘絺羅！<a class="t" id="t0463c06"></a>頗更有事因此事，比丘成就見，得正見，於<a class="t" id="t0463c07"></a>法得不壞淨，入正法耶？」</p>
<p><a class="t-linehead" id="t-linehead0463c07"></a>答曰：「有也。尊者舍<a class="t" id="t0463c08"></a>梨子！謂有比丘知六處如真，知六處習、知<a class="t" id="t0463c09"></a>六處滅、知六處滅道如真。云何知六處如真？<a class="t" id="t0463c10"></a>謂眼處，耳、鼻、舌、身、意處，是謂知六處如真。云<a class="t" id="t0463c11"></a>何知六處習如真？謂因名色便有六處，是<a class="t" id="t0463c12"></a>謂知六處習如真。云何知六處滅如真？謂<a class="t" id="t0463c13"></a>名色滅六處便滅，是謂知六處滅如真。云何<a class="t" id="t0463c14"></a>知六處滅道如真？謂八支聖道，正見乃至正<a class="t" id="t0463c15"></a>定為八，是謂知六處滅道如真。尊者舍梨<a class="t" id="t0463c16"></a>子！若有比丘如是知六處如真，知六處<a class="t" id="t0463c17"></a>習、知六處滅、知六處滅道如真者，是謂比<a class="t" id="t0463c18"></a>丘成就見，得正見，於法得不壞淨，入正法<a class="t" id="t0463c19"></a>中。」</p>
<p><a class="t-linehead" id="t-linehead0463c19"></a>尊者舍梨子聞已，歎曰：「善哉！善哉！賢者大<a class="t" id="t0463c20"></a>拘絺羅！」尊者舍梨子歎已，歡喜奉行。</p>
<p><a class="t-linehead" id="t-linehead0463c20"></a>尊者舍<a class="t" id="t0463c21"></a>梨子復問曰：「賢者大拘絺羅！頗更有事因此<a class="t" id="t0463c22"></a>事，比丘成就見，得正見，於法得不壞淨，<a class="t" id="t0463c23"></a>入正法耶？」</p>
<p><a class="t-linehead" id="t-linehead0463c23"></a>答曰：「有也。尊者舍梨子！謂有比<a class="t" id="t0463c24"></a>丘知名色如真，知名色習、知名色滅、知<a class="t" id="t0463c25"></a>名色滅道如真。云何知名？謂四非色陰為<a class="t" id="t0463c26"></a>名。云何知色？謂四大及四大造為色。此說<a class="t" id="t0463c27"></a>色，前說名，是為名色，是謂知名色如真。云<a class="t" id="t0463c28"></a>何知名色習如真？謂因識便有名色，是謂<a class="t" id="t0463c29"></a>知名色習如真。云何知名色滅如真？謂識<a class="t" id="t0464a01"></a>滅名色便滅，是謂知名色滅如真。云何知<a class="t" id="t0464a02"></a>名色滅道如真？謂八支聖道，正見乃至正定<a class="t" id="t0464a03"></a>為八，是謂知名色滅道如真。尊者舍梨子！<a class="t" id="t0464a04"></a>若有比丘如是知名色如真，知名色習、<a class="t" id="t0464a05"></a>知名色滅、知名色滅道如真者，是謂比丘<a class="t" id="t0464a06"></a>成就見，得正見，於法得不壞淨，入正法<a class="t" id="t0464a07"></a>中。」</p>
<p><a class="t-linehead" id="t-linehead0464a07"></a>尊者舍梨子聞已，歎曰：「善哉！善哉！賢者大<a class="t" id="t0464a08"></a>拘絺羅！」尊者舍梨子歎已，歡喜奉行。</p>
<p><a class="t-linehead" id="t-linehead0464a08"></a>尊者舍<a class="t" id="t0464a09"></a>梨子復問曰：「賢者大拘絺羅！頗更有事因此<a class="t" id="t0464a10"></a>事，比丘成就見，得正見，於法得不壞淨，<a class="t" id="t0464a11"></a>入正法耶？」</p>
<p><a class="t-linehead" id="t-linehead0464a11"></a>答曰：「有也。尊者舍梨子！謂有比<a class="t" id="t0464a12"></a>丘知識如真，知識習、知識滅、知識滅道<a class="t" id="t0464a13"></a>如真。云何知識如真？謂有六識：眼識，耳、鼻、<a class="t" id="t0464a14"></a>舌、身、意識，是謂知識如真。云何知識習如<a class="t" id="t0464a15"></a>真？謂因行便有識，是謂知識習如真。云<a class="t" id="t0464a16"></a>何知識滅如真？謂行滅識便滅，是謂知識<a class="t" id="t0464a17"></a>滅如真。云何知識滅道如真？謂八支聖道，正<a class="t" id="t0464a18"></a>見乃至正定為八，是謂知識滅道如真。尊<a class="t" id="t0464a19"></a>者舍梨子！若有比丘如是知識如真，知識<a class="t" id="t0464a20"></a>習、知識滅、知識滅道如真者，是謂比丘<a class="t" id="t0464a21"></a>成就見，得正見，於法得不壞淨，入正法<a class="t" id="t0464a22"></a>中。」</p>
<p><a class="t-linehead" id="t-linehead0464a22"></a>尊者舍梨子聞已，歎曰：「善哉！善哉！賢者大<a class="t" id="t0464a23"></a>拘絺羅！」尊者舍梨子歎已，歡喜奉行。</p>
<p><a class="t-linehead" id="t-linehead0464a23"></a>尊者舍<a class="t" id="t0464a24"></a>梨子復問曰：「賢者大拘絺羅！頗更有事因此<a class="t" id="t0464a25"></a>事，比丘成就見，得正見，於法得不壞淨，<a class="t" id="t0464a26"></a>入正法耶？」</p>
<p><a class="t-linehead" id="t-linehead0464a26"></a>答曰：「有也。尊者舍梨子！謂有比<a class="t" id="t0464a27"></a>丘知行如真，知行習、知行滅、知行滅道<a class="t" id="t0464a28"></a>如真。云何知行如真？謂有三行：身行、口行、<a class="t" id="t0464a29"></a>意行，是謂知行如真。云何知行習如真？謂<a class="t" id="t0464b01"></a>因無明便有行，是謂知行習如真。云何<a class="t" id="t0464b02"></a>知行滅如真？謂無明滅行便滅，是謂知行<a class="t" id="t0464b03"></a>滅如真。云何知行滅道如真？謂八支聖道，正<a class="t" id="t0464b04"></a>見乃至正定為八，是謂知行滅道如真。尊<a class="t" id="t0464b05"></a>者舍梨子！若有比丘如是知行如真，知行<a class="t" id="t0464b06"></a>習、知行滅、知行滅道如真者，是謂比丘<a class="t" id="t0464b07"></a>成就見，得正見，於法得不壞淨，入正法<a class="t" id="t0464b08"></a>中。」</p>
<p><a class="t-linehead" id="t-linehead0464b08"></a>尊者舍梨子聞已，歎曰：「善哉！善哉！賢者大<a class="t" id="t0464b09"></a>拘絺羅！」尊者舍梨子歎已，歡喜奉行。</p>
<p><a class="t-linehead" id="t-linehead0464b09"></a>尊者舍<a class="t" id="t0464b10"></a>梨子復問曰：「賢者大拘絺羅！若有比丘無明<a class="t" id="t0464b11"></a>已盡，明已生，復作何等？」</p>
<p><a class="t-linehead" id="t-linehead0464b11"></a>尊者大拘絺羅答<a class="t" id="t0464b12"></a>曰：「尊者舍梨子！若有比丘無明已盡，明已<a class="t" id="t0464b13"></a>生，無所復作。」</p>
<p><a class="t-linehead" id="t-linehead0464b13"></a>尊者舍梨子聞已，歎曰：「善哉！<a class="t" id="t0464b14"></a>善哉！賢者大拘絺羅！」</p>
<p><a class="t-linehead" id="t-linehead0464b14"></a>如是，彼二尊更互說<a class="t" id="t0464b15"></a>義，各歡喜奉行，從坐起去。</p><a class="t" id="t0464b16"></a>
<p class="endsutta"><a class="t-linehead" id="t-linehead0464b16"></a>大拘絺羅經第九竟<span class="t-note">（四千七十七字）</span></p><a class="t" id="t0464b17"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>