<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma115">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 10</span>
<span class="mirror-right">林品</span></p>
<h1 class="mirror-row">
<span class="mirror-left latin">115. </span>
<span class="mirror-right">（一一五）蜜丸喻經</span></h1>
</div><a class="t" id="t0603b11"></a>
<p><a class="t-linehead" id="t-linehead0603b11"></a>我聞如是：</p>
<p>一時，佛遊釋羇瘦，在迦維羅衛。</p><a class="t" id="t0603b12"></a>
<p><a class="t-linehead" id="t-linehead0603b12"></a>爾時，世尊過夜平旦，著衣持鉢，為乞食故，入<a class="t" id="t0603b13"></a>迦維羅衛。食訖，中後收舉衣鉢，澡洗手足，<a class="t" id="t0603b14"></a>以尼師壇著於肩上，往詣竹林釋迦寺中，<a class="t" id="t0603b15"></a>入彼大林，至一樹下敷尼師檀，結加趺<a class="t" id="t0603b16"></a>坐。</p>
<p><a class="t-linehead" id="t-linehead0603b16"></a>於是，執杖釋拄杖而行，中後彷徉，往詣<a class="t" id="t0603b17"></a>佛所，共相問訊，拄杖立佛前，問世尊曰：「沙<a class="t" id="t0603b18"></a>門瞿曇！以何為宗本？說何等法？」</p>
<p><a class="t-linehead" id="t-linehead0603b18"></a>世尊答曰：<a class="t" id="t0603b19"></a>「釋！若一切世間，天及魔、梵、沙門、梵志，從人至<a class="t" id="t0603b20"></a>天，使不鬪諍，修習離欲清淨梵志，捨離諂<a class="t" id="t0603b21"></a>曲，除悔，不著有、非有，亦無想，是我宗本；說<a class="t" id="t0603b22"></a>亦如是。」</p>
<p><a class="t-linehead" id="t-linehead0603b22"></a>於是，執杖釋聞佛所說，不是不非，<a class="t" id="t0603b23"></a>執杖釋奮頭而去。</p>
<p><a class="t-linehead" id="t-linehead0603b23"></a>於是，世尊執杖釋去後不<a class="t" id="t0603b24"></a>久，則於晡時，從燕坐起，往詣講堂，比<a class="t" id="t0603b25"></a>丘眾前敷座而坐，告諸比丘：「我今平旦著<a class="t" id="t0603b26"></a>衣持鉢，為乞食故，入迦維羅衛。食訖，中後<a class="t" id="t0603b27"></a>收舉衣鉢，澡洗手足，以尼師檀著於肩<a class="t" id="t0603b28"></a>上，往詣竹林釋迦寺中，入彼大林，至一樹<a class="t" id="t0603b29"></a>下敷尼師檀，結跏趺坐。於是，執杖釋拄杖<a class="t" id="t0603c01"></a>而行，中後彷徉，來詣我所，共相問訊，拄杖<a class="t" id="t0603c02"></a>立我前，問我曰：『沙門瞿曇！以何為宗本？<a class="t" id="t0603c03"></a>說何等法？』我答曰：『釋！若一切世間，天及魔、梵、<a class="t" id="t0603c04"></a>沙門、梵志，從人至天，使不鬪諍，修習離欲<a class="t" id="t0603c05"></a>清淨梵志，捨離諂曲，除悔，不著有、非有，亦<a class="t" id="t0603c06"></a>無想，是我宗本；說亦如是。』彼執杖釋聞我所<a class="t" id="t0603c07"></a>說，不是不非，執杖釋奮頭而去。」</p>
<p><a class="t-linehead" id="t-linehead0603c07"></a>於是，有一<a class="t" id="t0603c08"></a>比丘即從坐起，偏袒著衣，叉手向佛，白曰：<a class="t" id="t0603c09"></a>「世尊！云何一切世間，天及魔、梵、沙門、梵志，從<a class="t" id="t0603c10"></a>人至天，使不鬪諍？云何修習離欲，得清淨<a class="t" id="t0603c11"></a>梵志？云何捨離諂曲，除悔，不著有、非有，亦<a class="t" id="t0603c12"></a>無想耶？」</p>
<p><a class="t-linehead" id="t-linehead0603c12"></a>世尊告曰：「比丘！若人所因念，出家<a class="t" id="t0603c13"></a>學道，思想修習，及過去、未來、今現在法，不愛、<a class="t" id="t0603c14"></a>不樂、不著、不住，是說苦邊欲使，恚使、有使、慢<a class="t" id="t0603c15"></a>使、無明使、見使、疑使、鬪諍、憎嫉、諛諂、欺誑、妄<a class="t" id="t0603c16"></a>言、兩舌及無量惡不善之法，是說苦邊。」</p>
<p><a class="t-linehead" id="t-linehead0603c16"></a>佛說<a class="t" id="t0603c17"></a>如是，即從坐起，入室燕坐。</p>
<p><a class="t-linehead" id="t-linehead0603c17"></a>於是，諸比丘<a class="t" id="t0603c18"></a>便作是念：「諸賢！當知世尊略說此義，不廣<a class="t" id="t0603c19"></a>分別，即從坐起，入室燕坐。『若人所因念，<a class="t" id="t0603c20"></a>出家學道，思想修習，及過去、未來、今現在法，<a class="t" id="t0603c21"></a>不愛、不樂、不著、不住，是說苦邊。欲使、恚使、<a class="t" id="t0603c22"></a>有使、慢使、無明使、見使、疑使、鬪諍、憎嫉、諛諂、<a class="t" id="t0603c23"></a>欺誑、妄言、兩舌及無量惡不善之法，是說苦<a class="t" id="t0603c24"></a>邊。』」彼復作是念：「諸賢！誰能廣分別世尊向<a class="t" id="t0603c25"></a>所略說義？」彼復作是念：「尊者大迦旃延常<a class="t" id="t0603c26"></a>為世尊之所稱譽，及諸智梵行人，尊者大迦<a class="t" id="t0603c27"></a>旃延能廣分別世尊向所略說義。諸賢！共<a class="t" id="t0603c28"></a>往詣尊者大迦旃延所，請說此義；若尊者<a class="t" id="t0603c29"></a>大迦旃延為分別者，我等當善受持。」</p>
<p><a class="t-linehead" id="t-linehead0603c29"></a>於是，<a class="t" id="t0604a01"></a>諸比丘往詣尊者大迦旃延所，共相問訊，却<a class="t" id="t0604a02"></a>坐一面，白曰：「尊者大迦旃延！當知世尊略說<a class="t" id="t0604a03"></a>此義，不廣分別。即從坐起，入室燕坐。『比<a class="t" id="t0604a04"></a>丘！若人所因念，出家學道，思想修習，及過去、<a class="t" id="t0604a05"></a>未來、今現在法，不愛、不樂、不著、不住，是說苦<a class="t" id="t0604a06"></a>邊。欲使、恚使、有使、慢使、無明使、見使、疑使、鬪<a class="t" id="t0604a07"></a>諍、憎嫉、諛諂、欺誑、妄言、兩舌及無量惡不善<a class="t" id="t0604a08"></a>之法，是說苦邊。』我等便作是念：『諸賢！誰能<a class="t" id="t0604a09"></a>廣分別世尊向所略說義？』我等復作是念：<a class="t" id="t0604a10"></a>『尊者大迦旃延常為世尊之所稱譽，及諸智<a class="t" id="t0604a11"></a>梵行人，尊者大迦旃延能廣分別世尊向所<a class="t" id="t0604a12"></a>略說義。』唯願尊者大迦旃延為慈愍故而<a class="t" id="t0604a13"></a>廣說之。」</p>
<p><a class="t-linehead" id="t-linehead0604a13"></a>爾時，尊者大迦旃延告曰：「諸賢！聽<a class="t" id="t0604a14"></a>我說喻，慧者聞喻則解其義。諸賢！猶如有<a class="t" id="t0604a15"></a>人欲得求實，為求實故，持斧入林，彼見<a class="t" id="t0604a16"></a>大樹成根、莖、節、枝、葉、華、實，彼人不觸根、莖、節、<a class="t" id="t0604a17"></a>實，但觸枝、葉。諸賢所說亦復如是，世尊現<a class="t" id="t0604a18"></a>在，捨來就我而問此義。所以者何？諸賢！當<a class="t" id="t0604a19"></a>知世尊是眼、是智、是義、是法、法主、法將，說真<a class="t" id="t0604a20"></a>諦義，現一切義由彼世尊。諸賢應往詣世<a class="t" id="t0604a21"></a>尊所而問此義：『世尊！此云何？此何義？』如世<a class="t" id="t0604a22"></a>尊說者，諸賢等當善受持。」</p>
<p><a class="t-linehead" id="t-linehead0604a22"></a>時，諸比丘白曰：<a class="t" id="t0604a23"></a>「唯然。尊者大迦旃延！世尊是眼、是智、是義、是<a class="t" id="t0604a24"></a>法、法主、法將，說真諦義，現一切義由彼世<a class="t" id="t0604a25"></a>尊，我等應往詣世尊所而問此義：『世尊！此<a class="t" id="t0604a26"></a>云何？此何義？』如世尊說者，我等當善受持。<a class="t" id="t0604a27"></a>然，尊者大迦旃延常為世尊之所稱譽，及諸<a class="t" id="t0604a28"></a>智梵行人，尊者大迦旃延能廣分別世尊向<a class="t" id="t0604a29"></a>所略說義，唯願尊者大迦旃延為慈愍故<a class="t" id="t0604b01"></a>而廣說之。」</p>
<p><a class="t-linehead" id="t-linehead0604b01"></a>尊者大迦旃延告諸比丘：「諸賢等<a class="t" id="t0604b02"></a>共聽我所說。諸賢！緣眼及色，生眼識，三事<a class="t" id="t0604b03"></a>共會，便有更觸，緣更觸便有所覺，若所覺<a class="t" id="t0604b04"></a>便想，若所想便思，若所思便念，若所念便分<a class="t" id="t0604b05"></a>別。比丘者因是念出家學道，思想修習，此中<a class="t" id="t0604b06"></a>過去、未來、今現在法，不愛、不樂、不著、不住，是<a class="t" id="t0604b07"></a>說苦邊。欲使、恚使、有使、慢使、無明使、見使、疑<a class="t" id="t0604b08"></a>使、鬪諍、憎嫉、諛諂、欺誑、妄言、兩舌及無量惡<a class="t" id="t0604b09"></a>不善之法，是說苦邊。如是耳、鼻、舌、身緣意及<a class="t" id="t0604b10"></a>法，生意識，三事共會，便有更觸，緣更觸便<a class="t" id="t0604b11"></a>有所覺，若所覺便想，若所想便<span class="corr" title="[念&gt;思]">思</span>，若所思便<a class="t" id="t0604b12"></a><span class="corr" title="[思&gt;念]">念</span>，若所念便分別。比丘者因是念出家學道，<a class="t" id="t0604b13"></a>思想修習，此中過去、未來、今現在法，不愛、不<a class="t" id="t0604b14"></a>樂、不著、不住，是說苦邊。欲使、恚使、有使、慢使、<a class="t" id="t0604b15"></a>無明使、見使、疑使、鬪諍、憎嫉、諛諂、欺誑、妄言、<a class="t" id="t0604b16"></a>兩舌及無量惡不善之法，是說苦邊。</p>
<p><a class="t-linehead" id="t-linehead0604b16"></a>「諸賢！比<a class="t" id="t0604b17"></a>丘者，除眼、除色、除眼識，有更觸施設更<a class="t" id="t0604b18"></a>觸者，是處不然。若不施設更觸，有覺施設<a class="t" id="t0604b19"></a>覺者，是處不然。若不施設覺，有施設念、<a class="t" id="t0604b20"></a>出家學道、思想修習者，是處不然。如是耳、鼻、<a class="t" id="t0604b21"></a>舌、身，除意、除法、除意識，有更觸施設更觸<a class="t" id="t0604b22"></a>者，是處不然。若不施設更觸，有覺施設覺<a class="t" id="t0604b23"></a>者，是處不然。若不施設覺，有施設念、出家<a class="t" id="t0604b24"></a>學道、思想修習者，是處不然。</p>
<p><a class="t-linehead" id="t-linehead0604b24"></a>「諸賢！比丘者，<a class="t" id="t0604b25"></a>因眼、因色、因眼識，有更觸施設更觸者，必<a class="t" id="t0604b26"></a>有此處。因施設更觸，有覺施設覺者，必<a class="t" id="t0604b27"></a>有此處。因施設覺，有施設念、出家學道、思<a class="t" id="t0604b28"></a>想修習者，必有此處。如是耳、鼻、舌、身，因意、<a class="t" id="t0604b29"></a>因法、因意識，有更觸施設更觸者，必有此<a class="t" id="t0604c01"></a>處。因施設更觸，有覺施設覺者，必有此<a class="t" id="t0604c02"></a>處。因施設覺，有施設念、出家學道、思想修<a class="t" id="t0604c03"></a>習者，必有此處。諸賢！謂世尊略說此義，不<a class="t" id="t0604c04"></a>廣分別，即從坐起，入室燕坐。『比丘！若人<a class="t" id="t0604c05"></a>所因念，出家學道，思想修習，及過去、未來、今<a class="t" id="t0604c06"></a>現在法，不愛、不樂、不著、不住，是說苦邊。欲使、<a class="t" id="t0604c07"></a>恚使、有使、慢使、無明使、見使、疑使、鬪諍、憎嫉、<a class="t" id="t0604c08"></a>諛諂、欺誑、妄言、兩舌及無量惡不善之法，<a class="t" id="t0604c09"></a>是說苦邊。』此世尊略說不廣分別義，我以<a class="t" id="t0604c10"></a>此句、以此文廣說如是。諸賢！可往向佛具<a class="t" id="t0604c11"></a>陳，若如世尊所說義者，諸賢等便可受持。」</p><a class="t" id="t0604c12"></a>
<p><a class="t-linehead" id="t-linehead0604c12"></a>於是，諸比丘聞尊者大迦旃延所說，善受持<a class="t" id="t0604c13"></a>誦，即從坐起，遶尊者大迦旃延三匝而去，<a class="t" id="t0604c14"></a>往詣佛所，稽首作禮，却坐一面，白曰：「世尊！<a class="t" id="t0604c15"></a>向世尊略說此義，不廣分別，即從坐起，入<a class="t" id="t0604c16"></a>室宴坐；尊者大迦旃延以此句、以此文<a class="t" id="t0604c17"></a>而廣說之。」</p>
<p><a class="t-linehead" id="t-linehead0604c17"></a>世尊聞已，歎曰：「善哉！善哉！我弟子<a class="t" id="t0604c18"></a>中有眼、有智、有法、有義。所以者何？謂師為<a class="t" id="t0604c19"></a>弟子略說此義，不廣分別，彼弟子以此句、<a class="t" id="t0604c20"></a>以此文而廣說之。如迦旃延比丘所說，汝<a class="t" id="t0604c21"></a>等應當如是受持。所以者何？以說觀義，應<a class="t" id="t0604c22"></a>如是也。比丘！猶如有人因行無事處、山林<a class="t" id="t0604c23"></a>樹間，忽得蜜丸，隨彼所食而得其味，如是<a class="t" id="t0604c24"></a>族姓子於我此正法、律，隨彼所觀而得其<a class="t" id="t0604c25"></a>味，觀眼得味，觀耳、鼻、舌、身，觀意得味。」</p>
<p><a class="t-linehead" id="t-linehead0604c25"></a>爾<a class="t" id="t0604c26"></a>時，尊者阿難執拂侍佛。於是，尊者阿難叉手<a class="t" id="t0604c27"></a>向佛，白曰：「世尊！此法名何等？我當云何奉<a class="t" id="t0604c28"></a>持？」</p>
<p><a class="t-linehead" id="t-linehead0604c28"></a>世尊告曰：「阿難！此法名為蜜丸喻，汝當<a class="t" id="t0604c29"></a>受持。」</p>
<p><a class="t-linehead" id="t-linehead0604c29"></a>於是，世尊告諸比丘：「汝等受此蜜丸<a class="t" id="t0605a01"></a>喻法，當諷誦讀。所以者何？比丘！此蜜丸喻<a class="t" id="t0605a02"></a>有法有義，梵行之本，趣通趣覺，趣於涅<a class="t" id="t0605a03"></a>槃。若族姓子剃除鬚髮，著袈裟衣，至信、捨<a class="t" id="t0605a04"></a>家、無家、學道者，當善受持此蜜丸喻。」</p>
<p><a class="t-linehead" id="t-linehead0605a04"></a>佛說<a class="t" id="t0605a05"></a>如是。尊者阿難及諸比丘聞佛所說，歡喜奉<a class="t" id="t0605a06"></a>行。</p><a class="t" id="t0605a07"></a>
<p class="endsutta"><a class="t-linehead" id="t-linehead0605a07"></a>蜜丸喻經第九竟<span class="t-note">（二千二百七十二字）</span></p><a class="t" id="t0605a08"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>