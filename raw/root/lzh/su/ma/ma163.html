<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma163">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 13</span>
<span class="mirror-right">根本分別品</span></p>
<h1 class="mirror-row">
<span class="mirror-left latin">163. </span>
<span class="mirror-right">（一六三）分別六處經</span></h1>
</div><a class="t" id="t0692b24"></a>
<p><a class="t-linehead" id="t-linehead0692b24"></a>我聞如是：</p>
<p>一時，佛遊舍衛國，在勝林給孤<a class="t" id="t0692b25"></a>獨園。</p>
<p><a class="t-linehead" id="t-linehead0692b25"></a>爾時，世尊告諸比丘：「我當為汝說法，<a class="t" id="t0692b26"></a>初妙、中妙、竟亦妙，有義有文，具足清淨，顯<a class="t" id="t0692b27"></a>現梵行，謂分別六處經。諦聽，諦聽，善思念<a class="t" id="t0692b28"></a>之。」</p>
<p><a class="t-linehead" id="t-linehead0692b28"></a>時，諸比丘白曰：「世尊！唯當受教。」</p>
<p>佛言：<a class="t" id="t0692b29"></a>「汝等六處當知內也，六更樂處當知內，十<a class="t" id="t0692c01"></a>八意行當知內，三十六刀當知內，於中<a class="t" id="t0692c02"></a>斷彼成就是，無量說法當知內，三意止，謂<a class="t" id="t0692c03"></a>聖人所習。聖人所習已，眾可教，無上調御<a class="t" id="t0692c04"></a>士者，調御士趣一切方，是謂分別六處經<a class="t" id="t0692c05"></a>事。</p>
<p><a class="t-linehead" id="t-linehead0692c05"></a>「六處當知內者，此何因說？謂眼處，耳、鼻、<a class="t" id="t0692c06"></a>舌、身、意處，六處當知內者，因此故說。</p>
<p><a class="t-linehead" id="t-linehead0692c06"></a>「六更<a class="t" id="t0692c07"></a>樂處當知內者，此何因說？謂眼更樂為見<a class="t" id="t0692c08"></a>色，耳更樂為聞聲，鼻更樂為嗅香，舌更<a class="t" id="t0692c09"></a>樂為嘗味，身更樂為覺觸，意更樂為知<a class="t" id="t0692c10"></a>法，六更樂處當知內者，因此故說。</p>
<p><a class="t-linehead" id="t-linehead0692c10"></a>「十八<a class="t" id="t0692c11"></a>意行當知內者，此何因說？比丘者，眼見色<a class="t" id="t0692c12"></a>已，分別色喜住，分別色憂住，分別色捨住，<a class="t" id="t0692c13"></a>如是耳、鼻、舌、身，意知法已，分別法喜住，分<a class="t" id="t0692c14"></a>別法憂住，分別法捨住，是謂分別六喜、分<a class="t" id="t0692c15"></a>別六憂、分別六捨，總說十八意行，十八意<a class="t" id="t0692c16"></a>行當知內者，因此故說。</p>
<p><a class="t-linehead" id="t-linehead0692c16"></a>「三十六刀當知<a class="t" id="t0692c17"></a>內者，此何因說？有六喜依著，有六喜依無<a class="t" id="t0692c18"></a>欲，有六憂依著，有六憂依無欲，有六捨依<a class="t" id="t0692c19"></a>著，有六捨依無欲。</p>
<p><a class="t-linehead" id="t-linehead0692c19"></a>「云何六喜依著？云何六喜<a class="t" id="t0692c20"></a>依無欲？眼見色已生喜，當知二種，或依<a class="t" id="t0692c21"></a>著，或依無欲。云何喜依著？眼知色可喜、<a class="t" id="t0692c22"></a>意念、愛色、欲相應樂，未得者欲得，已得<a class="t" id="t0692c23"></a>者憶已生喜，如是喜，是謂喜依著。云何<a class="t" id="t0692c24"></a>喜依無欲？知色無常、變易，盡、無欲、滅、息，前<a class="t" id="t0692c25"></a>及今一切色無常、苦、滅法，憶已生喜，如是<a class="t" id="t0693a01"></a>喜，是謂喜依無欲。如是耳、鼻、舌、身，意知法<a class="t" id="t0693a02"></a>已生喜，當知二種，或依著，或依無欲。云何<a class="t" id="t0693a03"></a>喜依著？意知法可喜、意念、愛法、欲相應樂，<a class="t" id="t0693a04"></a>未得者欲得，已得者憶已生喜，如是喜，是<a class="t" id="t0693a05"></a>謂喜依著。云何喜依無欲？知法無常、變易，<a class="t" id="t0693a06"></a>盡、無欲、滅、息，前及今一切法無常、苦、滅法，憶<a class="t" id="t0693a07"></a>已生喜，如是喜，是謂喜依無欲。</p>
<p><a class="t-linehead" id="t-linehead0693a07"></a>「云何六<a class="t" id="t0693a08"></a>憂依著？云何六憂依無欲？眼見色已生憂，<a class="t" id="t0693a09"></a>當知二種，或依著，或依無欲。云何憂依著？<a class="t" id="t0693a10"></a>眼知色可喜、意念、愛色、欲相應樂，未得者不<a class="t" id="t0693a11"></a>得，已得者過去、散壞、滅、變易、生憂，如是<a class="t" id="t0693a12"></a>憂，是謂憂依著。云何憂依無欲？知色無常、<a class="t" id="t0693a13"></a>變易，盡、無欲、滅、息，前及今一切色無常、苦、<a class="t" id="t0693a14"></a>滅法，憶已作是念：『我何時彼處成就遊，謂：處<a class="t" id="t0693a15"></a>諸聖人成就遊。』是為上具觸願恐怖，知苦憂<a class="t" id="t0693a16"></a>生憂。如是憂，是謂憂依無欲。如是耳、鼻、舌、<a class="t" id="t0693a17"></a>身，意知法已生憂，當知二種，或依著，或依<a class="t" id="t0693a18"></a>無欲。云何憂依著？意知法可喜、意念、愛法、<a class="t" id="t0693a19"></a>欲相應樂，未得者不得，已得者過去、散<a class="t" id="t0693a20"></a>壞、滅、變易、生憂，如是憂，是謂憂依著。云何<a class="t" id="t0693a21"></a>憂依無欲？知法無常、變易，盡、無欲、滅、息，前及<a class="t" id="t0693a22"></a>今一切法無常、苦、滅法，憶已作是念：『我何<a class="t" id="t0693a23"></a>時彼處成就遊？謂：處諸聖人成就遊。』是為上<a class="t" id="t0693a24"></a>具觸願恐怖，知苦憂生憂。如是憂，是謂憂依<a class="t" id="t0693a25"></a>無欲。</p>
<p><a class="t-linehead" id="t-linehead0693a25"></a>「云何六捨依著？云何六捨依無欲？眼見<a class="t" id="t0693a26"></a>色已生捨，當知二種，或依著，或依無欲。云<a class="t" id="t0693a27"></a>何捨依著？眼知色生捨，彼平等、不多聞、無<a class="t" id="t0693a28"></a>智慧、愚、癡、凡夫，為色有捨，不離色，是謂<a class="t" id="t0693a29"></a>捨依著。云何捨依無欲？知色無常、變易，盡、<a class="t" id="t0693b01"></a>無欲、滅、息，前及今一切色無常、苦、滅法，憶已<a class="t" id="t0693b02"></a>捨住。若有至意修習捨，是謂捨依無欲，如<a class="t" id="t0693b03"></a>是耳、鼻、舌、身，意知法已生捨，當知二種，或<a class="t" id="t0693b04"></a>依著，或依無欲。云何捨依著？意知法生捨，<a class="t" id="t0693b05"></a>平等、不多聞、無智慧、愚、癡、凡夫，為法有捨，<a class="t" id="t0693b06"></a>不離法，是謂捨依著。云何捨依無欲？意知<a class="t" id="t0693b07"></a>法無常、變易，盡、無欲、滅、息，前及今一切法無<a class="t" id="t0693b08"></a>常、苦、滅法，憶已捨住。若有至意修習捨，是<a class="t" id="t0693b09"></a>謂捨依無欲。是為六喜依著、六喜依無欲、<a class="t" id="t0693b10"></a>六憂依著、六憂依無欲、六捨依著、六捨依<a class="t" id="t0693b11"></a>無欲，總說三十六刀，當知內者，因此故說。</p><a class="t" id="t0693b12"></a>
<p><a class="t-linehead" id="t-linehead0693b12"></a>「於中斷彼成就是者，此何因說？謂此六喜<a class="t" id="t0693b13"></a>依無欲，取是、依是、住是也。謂此六喜依著，<a class="t" id="t0693b14"></a>滅彼、除彼、吐彼，如是斷彼也。謂此六憂依<a class="t" id="t0693b15"></a>無欲，取是、依是、住是也。謂此六憂依著，滅<a class="t" id="t0693b16"></a>彼、除彼、吐彼，如是斷彼也。謂此六捨依<a class="t" id="t0693b17"></a>無欲，取是、依是、住是也。謂此六捨依著，<a class="t" id="t0693b18"></a>滅彼、除彼、吐彼，如是斷彼也。謂此六憂<a class="t" id="t0693b19"></a>依無欲，取是、依是、住是也。謂此六喜依無<a class="t" id="t0693b20"></a>欲，滅彼、除彼、吐彼，如是斷彼也。謂此六<a class="t" id="t0693b21"></a>捨依無欲，取是、依是、住是也。謂此六憂依<a class="t" id="t0693b22"></a>無欲，滅彼、除彼、吐彼，如是斷彼也。</p>
<p><a class="t-linehead" id="t-linehead0693b22"></a>「有<a class="t" id="t0693b23"></a>捨無量更樂，若干更樂，有捨一更樂，不若<a class="t" id="t0693b24"></a>干更樂。云何有捨無量更樂，若干更樂？若<a class="t" id="t0693b25"></a>捨為色、為聲、為香、為味、為觸，此捨無量更<a class="t" id="t0693b26"></a>樂，若干更樂。云何捨一更樂，不若干更樂？謂<a class="t" id="t0693b27"></a>捨或依無量空處，或依無量識處，或依<a class="t" id="t0693b28"></a>無所有處，或依非有想非無想處，此捨一<a class="t" id="t0693b29"></a>更樂，不若干更樂，謂此捨有一更樂，不若干<a class="t" id="t0693c01"></a>更樂。取是、依是、住是也，謂此捨有無量更<a class="t" id="t0693c02"></a>樂，若干更樂。滅彼、除彼、吐彼，如是斷彼也。<a class="t" id="t0693c03"></a>取無量、依無量、住無量，謂此捨有一更樂，<a class="t" id="t0693c04"></a>不若干更樂。取是、依是、住是也，謂此捨有<a class="t" id="t0693c05"></a>無量更樂，若干更樂。滅彼、除彼、吐彼，如是<a class="t" id="t0693c06"></a>斷彼也，於中斷彼成就是者，因此故說。</p><a class="t" id="t0693c07"></a>
<p><a class="t-linehead" id="t-linehead0693c07"></a>「無量說法當知內者，此何因說？如來有四<a class="t" id="t0693c08"></a>弟子，有增上行、有增上意、有增上念、有增<a class="t" id="t0693c09"></a>上慧，有辯才成就第一辯才，壽活百歲，如<a class="t" id="t0693c10"></a>來為彼說法滿百年，除飲食時、大小便時、<a class="t" id="t0693c11"></a>睡眠息時及聚會時，彼如來所說法，文句法<a class="t" id="t0693c12"></a>句觀義，以慧而速觀義，不復更問於如來<a class="t" id="t0693c13"></a>法。所以者何？如來說法無有極不可盡<a class="t" id="t0693c14"></a>法，文句法句觀義，乃至四弟子命終，猶如<a class="t" id="t0693c15"></a>四種善射之人，挽彊俱發，善學善知，而有<a class="t" id="t0693c16"></a>方便，速徹過去。如是，世尊有四弟子，有增<a class="t" id="t0693c17"></a>上行、有增上意、有增上念、有增上慧，有<a class="t" id="t0693c18"></a>辯才成就第一辯才，壽活百歲，如來為彼說<a class="t" id="t0693c19"></a>法滿百年，除飲食時、大小便時、睡眠息時<a class="t" id="t0693c20"></a>及聚會時。彼如來所說法，文句法句觀義，<a class="t" id="t0693c21"></a>以慧而速觀義，不復更問於如來法。所以<a class="t" id="t0693c22"></a>者何？如來無極不可盡，無量說法當知內<a class="t" id="t0693c23"></a>者，因此故說。</p>
<p><a class="t-linehead" id="t-linehead0693c23"></a>「三意止，謂聖人所習，聖人所<a class="t" id="t0693c24"></a>習已，眾可教者。此何因說？若如來為弟<a class="t" id="t0693c25"></a>子說法，憐念愍傷，求義及饒益，求安隱<a class="t" id="t0693c26"></a>快樂，發慈悲心，是為饒益，是為快樂，是為<a class="t" id="t0693c27"></a>饒益樂。若彼弟子而不恭敬，亦不順行，不<a class="t" id="t0693c28"></a>立於智，其心不趣向法、次法，不受正法，<a class="t" id="t0693c29"></a>違世尊教，不能得定者，世尊不以此為<a class="t" id="t0694a01"></a>憂慼也。但世尊捨無所為，常念常智，是<a class="t" id="t0694a02"></a>謂第一意止，謂聖人所習，聖人所習已，眾<a class="t" id="t0694a03"></a>可教也。</p>
<p><a class="t-linehead" id="t-linehead0694a03"></a>「復次，如來為弟子說法，憐念愍傷，<a class="t" id="t0694a04"></a>求義及饒益，求安隱快樂，發慈悲心，是為<a class="t" id="t0694a05"></a>饒益，是為快樂，是為饒益樂。若彼弟子恭敬<a class="t" id="t0694a06"></a>順行而立於智，其心歸趣向法、次法，受持<a class="t" id="t0694a07"></a>正法，不違世尊教，能得定者，世尊不以<a class="t" id="t0694a08"></a>此為歡喜也。但世尊捨無所為，常念常智，<a class="t" id="t0694a09"></a>是謂第二意止，謂聖人所習，聖人所習已，<a class="t" id="t0694a10"></a>眾可教也。</p>
<p><a class="t-linehead" id="t-linehead0694a10"></a>「復次，如來為弟子說法，憐念愍<a class="t" id="t0694a11"></a>傷，求義及饒益，求安隱快樂，發慈悲心，是<a class="t" id="t0694a12"></a>為饒益，是為快樂，是為饒益樂。或有弟子<a class="t" id="t0694a13"></a>而不恭敬，亦不順行，不立於智，其心不<a class="t" id="t0694a14"></a>趣向法、次法，不受正法，違世尊教，不能<a class="t" id="t0694a15"></a>得定者。或有弟子恭敬順行而立於智，其<a class="t" id="t0694a16"></a>心歸趣向法、次法，受持正法，不違世尊教，<a class="t" id="t0694a17"></a>能得定者。世尊不以此為憂慼，亦不歡<a class="t" id="t0694a18"></a>喜，但世尊捨無所為，常念常智，是謂第三意<a class="t" id="t0694a19"></a>止。謂聖人所習，聖人所習已，眾可教也，三<a class="t" id="t0694a20"></a>意止，謂聖人所習。聖人所習已，眾可教者，<a class="t" id="t0694a21"></a>因此故說。</p>
<p><a class="t-linehead" id="t-linehead0694a21"></a>「無上調御士者，調御士趣一切<a class="t" id="t0694a22"></a>方者。此何因說？調御士者，此說調御士趣<a class="t" id="t0694a23"></a>一方，或東方、或南方、或西方、或北方；調御象<a class="t" id="t0694a24"></a>者，調御象趣一方，或東方，或南、西、北方；調<a class="t" id="t0694a25"></a>御馬者，調御馬趣一方，或東方，或南、西、北<a class="t" id="t0694a26"></a>方；調御牛者，調御牛趣一方，或東方，或南、<a class="t" id="t0694a27"></a>西、北方也。無上調御士者，調御士趣一切方，<a class="t" id="t0694a28"></a>於中方者色觀色，是謂第一方。內無色想，<a class="t" id="t0694a29"></a>外觀色，是謂第二方。淨解脫身觸成就遊，<a class="t" id="t0694b01"></a>是謂第三方。度一切色想，滅有對想，不<a class="t" id="t0694b02"></a>念若干想，無量空，是無量空處成就遊，是謂<a class="t" id="t0694b03"></a>第四方。度一切無量空處，無量識，是無量識<a class="t" id="t0694b04"></a>處成就遊，是謂第五方。度一切無量識處，<a class="t" id="t0694b05"></a>無所有，是無所有處成就遊，是謂第六方。<a class="t" id="t0694b06"></a>度一切無所有處，非有想非無想，是非有<a class="t" id="t0694b07"></a>想非無想處成就遊，是謂第七方。度一切<a class="t" id="t0694b08"></a>非有想非無想處，想知滅盡身觸成就遊，慧<a class="t" id="t0694b09"></a>觀漏盡斷智，是謂第八方。無上調御士者，<a class="t" id="t0694b10"></a>調御士趣一切方者，因此故說。」</p>
<p><a class="t-linehead" id="t-linehead0694b10"></a>佛說如是。<a class="t" id="t0694b11"></a>彼諸比丘聞佛所說，歡喜奉行。</p><a class="t" id="t0694b12"></a>
<p class="endsutta"><a class="t-linehead" id="t-linehead0694b12"></a>分別六處經第二竟<span class="t-note">（二千五百一十二字）</span></p><a class="t" id="t0694b13"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>