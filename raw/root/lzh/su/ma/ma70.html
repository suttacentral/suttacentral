<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma70">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 6</span>
<span class="mirror-right">王相應品</span></p>
<h1 class="mirror-row">
<span class="mirror-left latin">70. The Wheel-turning Monarch</span>
<span class="mirror-right">（七〇）轉輪王經</span></h1>
</div><a class="t" id="t0520b18"></a>
<p><a class="t-linehead" id="t-linehead0520b18"></a>我聞如是：</p>
<p>一時，佛遊摩兜麗剎利，在<span class="gaiji">［木＊奈］<!--gaiji,,1[木*奈],2&#x3B88;,3--></span><a class="t" id="t0520b19"></a>林駛河岸。</p>
<p><a class="t-linehead" id="t-linehead0520b19"></a>爾時，世尊告諸比丘：「諸比丘！當<a class="t" id="t0520b20"></a>自然法燈，自歸己法，莫然餘燈，莫歸餘<a class="t" id="t0520b21"></a>法。諸比丘！若自然法燈，自歸己法，不然餘<a class="t" id="t0520b22"></a>燈，不歸餘法者，便能求學得利，獲福無量。<a class="t" id="t0520b23"></a>所以者何？比丘！昔時有王名曰堅念，為轉<a class="t" id="t0520b24"></a>輪王，聰明智慧，有四種軍整御天下，由己<a class="t" id="t0520b25"></a>自在，如法法王，成就七寶，得人四種如意之<a class="t" id="t0520b26"></a>德。云何成就七寶，得人四種如意之德？如<a class="t" id="t0520b27"></a>前所說成就七寶，得人四種如意之德。</p>
<p><a class="t-linehead" id="t-linehead0520b27"></a>「於<a class="t" id="t0520b28"></a>是，堅念王而於後時，天輪寶移，忽離本處。<a class="t" id="t0520b29"></a>有人見之，詣堅念王白曰：『天王！當知天輪<a class="t" id="t0520c01"></a>寶移離於本處。』堅念王聞已，告曰：『太子！我天<a class="t" id="t0520c02"></a>輪寶移離於本處。太子！我自曾從古人聞<a class="t" id="t0520c03"></a>之，若轉輪王天輪寶移離本處者，彼王必<a class="t" id="t0520c04"></a>不久住，命不久存。太子！我已得人間之欲，<a class="t" id="t0520c05"></a>今當復求於天上欲。太子，我欲剃除鬚髮，<a class="t" id="t0520c06"></a>著袈裟衣，至信、捨家、無家、學道。太子！我今<a class="t" id="t0520c07"></a>以此四天下付授於汝，汝當如法治化，莫<a class="t" id="t0520c08"></a>以非法，無令國中有諸惡業、非梵行人。太<a class="t" id="t0520c09"></a>子！汝後若見天輪寶移離本處者，汝亦當<a class="t" id="t0520c10"></a>復以此國政授汝太子，善教勅之。授太子<a class="t" id="t0520c11"></a>國已，汝亦當復剃除鬚髮，著袈<span class="corr" title="[娑&gt;裟]">裟</span>衣，至信、<a class="t" id="t0520c12"></a>捨家、無家、學道於是。』堅念王授太子國，善教<a class="t" id="t0520c13"></a>勅已，便剃除鬚髮，著袈<span class="corr" title="[娑&gt;裟]">裟</span>衣，至信、捨家、無<a class="t" id="t0520c14"></a>家、學道。</p>
<p><a class="t-linehead" id="t-linehead0520c14"></a>「時，堅念王出家學道七日之後，彼天輪<a class="t" id="t0520c15"></a>寶即沒不現，失天輪已，剎利頂生王便大<a class="t" id="t0520c16"></a>憂惱，愁慼不樂，剎利頂生王即詣父堅念王<a class="t" id="t0520c17"></a>仙人所。到已，白曰：『天王！當知天王學道七日<a class="t" id="t0520c18"></a>之後，彼天輪寶便沒不現。』父堅念王仙人告<a class="t" id="t0520c19"></a>子剎利頂生王曰：『汝莫以失天輪寶故而<a class="t" id="t0520c20"></a>懷憂慼。所以者何？汝不從父得此天輪。』剎<a class="t" id="t0520c21"></a>利頂生王復白父曰：『天王！我今當何所為？』</p><a class="t" id="t0520c22"></a>
<p><a class="t-linehead" id="t-linehead0520c22"></a>「父堅念王仙人告其子曰：『汝當應學相繼之<a class="t" id="t0520c23"></a>法，汝若學相繼之法者，於十五日說從解<a class="t" id="t0520c24"></a>脫時，沐浴澡洗，昇正殿已，彼天輪寶必從<a class="t" id="t0520c25"></a>東方來，輪有千<span class="corr" title="[幅&gt;輻]">輻</span>，一切具足，清淨自然，非<a class="t" id="t0520c26"></a>人所造，色如火<span class="gaiji">［火＊僉］<!--gaiji,,1[火*僉],2&#x3DFF;,3--></span>，光明昱爍。』剎利頂生王<a class="t" id="t0520c27"></a>復白父曰：『天王！云何相繼之法欲令我學？<a class="t" id="t0520c28"></a>令我學已，於十五日說從解脫時，沐浴澡<a class="t" id="t0520c29"></a>洗，昇正殿已，彼天輪寶從東方來，輪有千<a class="t" id="t0521a01"></a>輻，一切具足，清淨自然，非人所造，色如火<span class="gaiji">［火＊僉］<!--gaiji,,1[火*僉],2&#x3DFF;,3--></span>，<a class="t" id="t0521a02"></a>光明昱爍。』</p>
<p><a class="t-linehead" id="t-linehead0521a02"></a>「父堅念王仙人復告子曰：『汝<a class="t" id="t0521a03"></a>當觀法如法，行法如法，當為太子、后妃、婇女，<a class="t" id="t0521a04"></a>及諸臣民、沙門、梵志，乃至蜫蟲奉持法齋，<a class="t" id="t0521a05"></a>月八日、十四日、十五日修行布施，施諸窮乏<a class="t" id="t0521a06"></a>沙門、梵志、貧窮、孤獨、遠來乞者，以飲食、衣被、<a class="t" id="t0521a07"></a>車乘、華鬘、散華、塗香、屋舍、床褥、氍<span class="gaiji">［毯－炎＋數］<!--gaiji,,1[毯-炎+數],2,3--></span>、綩綖、給使、<a class="t" id="t0521a08"></a>明燈。若汝國中有上尊、名德、沙門、梵志者，汝<a class="t" id="t0521a09"></a>當隨時往詣彼所，問法受法：「諸尊！何者<a class="t" id="t0521a10"></a>善法？何者不善法？何者為罪？何者為福？何者<a class="t" id="t0521a11"></a>為妙？何者非妙？何者為黑？何者為白？黑白<a class="t" id="t0521a12"></a>之法從何而生？何者現世義？何者後世義？云<a class="t" id="t0521a13"></a>何作行受善不受惡？」從彼聞已，行如所說。<a class="t" id="t0521a14"></a>若汝國中有貧窮者，當出財物，以給恤之。<a class="t" id="t0521a15"></a>天王！是謂相繼之法，汝當善學。汝善學已，<a class="t" id="t0521a16"></a>於十五日說從解脫時，沐浴澡洗，昇正殿<a class="t" id="t0521a17"></a>已，彼天輪寶必從東方來，輪有千輻，一切<a class="t" id="t0521a18"></a>具足，清淨自然，非人所造，色如火焰，光<a class="t" id="t0521a19"></a>明昱爍。』</p>
<p><a class="t-linehead" id="t-linehead0521a19"></a>「剎利頂生王便於後時觀法如法，行<a class="t" id="t0521a20"></a>法如法，而為太子、后妃、婇女及諸臣民、沙門、<a class="t" id="t0521a21"></a>梵志，乃至蜫蟲奉持法齋，月八日、十四日、十<a class="t" id="t0521a22"></a>五日修行布施，施諸窮乏沙門、梵志、貧窮、孤<a class="t" id="t0521a23"></a>獨、遠來乞者，以飲食、衣被、車乘、華鬘、散華、塗<a class="t" id="t0521a24"></a>香、屋舍、床褥、氍<span class="gaiji">［毯－炎＋數］<!--gaiji,,1[毯-炎+數],2,3--></span>、綩綖，給使、明燈。若其國中<a class="t" id="t0521a25"></a>有上尊、名德、沙門、梵志者，便自隨時往詣彼<a class="t" id="t0521a26"></a>所，問法受法：『諸尊！何者善法？何者不善法？<a class="t" id="t0521a27"></a>何者為罪？何者為福？何者為妙？何者非妙？<a class="t" id="t0521a28"></a>何者為黑？何者為白？黑白之法從何而生？何<a class="t" id="t0521a29"></a>者現世義？何者後世義？云何作行受善不受<a class="t" id="t0521b01"></a>惡？』從彼聞已，行如所說。若其國中有貧窮<a class="t" id="t0521b02"></a>者，即出財物，隨時給恤。剎利頂生王於後<a class="t" id="t0521b03"></a>十五日說從解脫時，沐浴澡洗，昇正殿已，<a class="t" id="t0521b04"></a>彼天輪寶從東方來，輪有千輻，一切具足，<a class="t" id="t0521b05"></a>清淨自然，非人所造，色如火<span class="gaiji">［火＊僉］<!--gaiji,,1[火*僉],2&#x3DFF;,3--></span>，光明昱爍，<a class="t" id="t0521b06"></a>彼亦得轉輪王，亦成就七寶，亦得人四種<a class="t" id="t0521b07"></a>如意之德。云何成就七寶、得人四種如意之<a class="t" id="t0521b08"></a>德？亦如前說。</p>
<p><a class="t-linehead" id="t-linehead0521b08"></a>「彼轉輪王而於後時，天輪寶<a class="t" id="t0521b09"></a>移，忽離本處。有人見之，詣轉輪王白曰：『天<a class="t" id="t0521b10"></a>王！當知天輪寶移離於本處。』轉輪王聞已，告<a class="t" id="t0521b11"></a>曰：『太子！我天輪寶移離本處。太子！我曾從<a class="t" id="t0521b12"></a>父堅念王仙人聞之：若轉輪王天輪寶移離<a class="t" id="t0521b13"></a>本處者，彼王必不久住，命不久存。太子！我<a class="t" id="t0521b14"></a>已得人間之欲，今當復求於天上欲。太子！<a class="t" id="t0521b15"></a>我欲剃除鬚髮，著袈裟衣，至信、捨家、無家、<a class="t" id="t0521b16"></a>學道。太子！我今以此四天下付授於汝，汝<a class="t" id="t0521b17"></a>當如法治化，莫以非法，無令國中有諸惡<a class="t" id="t0521b18"></a>業、非梵行人。太子！汝後若見天輪寶移離本<a class="t" id="t0521b19"></a>處者，汝亦當復以此國政授汝太子，善教<a class="t" id="t0521b20"></a>勅之。授太子國已，汝亦當復剃除鬚髮，著<a class="t" id="t0521b21"></a>袈裟衣，至信、捨家、無家、學道於是。』轉輪王授<a class="t" id="t0521b22"></a>太子國，善教勅已，便剃除鬚髮，著袈裟衣，<a class="t" id="t0521b23"></a>至信、捨家、無家、學道。</p>
<p><a class="t-linehead" id="t-linehead0521b23"></a>「彼轉輪王出家學道七日<a class="t" id="t0521b24"></a>之後，彼天輪寶即沒不現，失天輪已，剎利頂<a class="t" id="t0521b25"></a>生王而不憂慼，但染欲著欲，貪欲無厭，為<a class="t" id="t0521b26"></a>欲所縛，為欲所觸，為欲所使，不見灾患，<a class="t" id="t0521b27"></a>不知出要，便自出意治國，以自出意治國<a class="t" id="t0521b28"></a>故，國遂衰減，不復增益，猶如昔時諸轉輪<a class="t" id="t0521b29"></a>王學相繼法，國土人民轉增熾盛，無有衰<a class="t" id="t0521c01"></a>減。剎利頂生王亦復如是，自出意治國，以<a class="t" id="t0521c02"></a>自出意治國故，國遂衰減，不復增益。</p>
<p><a class="t-linehead" id="t-linehead0521c02"></a>「於是，國<a class="t" id="t0521c03"></a>師梵志案行國界，見國人民轉就衰減，不<a class="t" id="t0521c04"></a>復增益，便作是念：『剎利頂生王自出意治國，<a class="t" id="t0521c05"></a>以自出意治國故，國土人民轉就衰減，不<a class="t" id="t0521c06"></a>復增益，猶如昔時諸轉輪王學相繼法，國土<a class="t" id="t0521c07"></a>人民轉增熾盛，無有衰減。此剎利頂生王亦<a class="t" id="t0521c08"></a>復如是，自出意治國，以自出意治國故，國<a class="t" id="t0521c09"></a>土人民轉就衰減，不復增益。』</p>
<p><a class="t-linehead" id="t-linehead0521c09"></a>「國師梵志即共<a class="t" id="t0521c10"></a>往詣剎利頂生王，白曰：『天王！當知天王自<a class="t" id="t0521c11"></a>出意治國，以自出意治國故，國土人民轉<a class="t" id="t0521c12"></a>就衰減，不復增益，猶如昔時諸轉輪王學<a class="t" id="t0521c13"></a>相繼法，國土人民轉增熾盛，無有衰減。今天<a class="t" id="t0521c14"></a>王亦復如是，自出意治國，以自出意治國<a class="t" id="t0521c15"></a>故，國土人民轉就衰減，不復增益。』剎利頂<a class="t" id="t0521c16"></a>生王聞已告曰：『梵志！我當云何？』國師梵志白<a class="t" id="t0521c17"></a>曰：『天王！國中有人聰明智慧，明知算數，國中<a class="t" id="t0521c18"></a>有大臣眷屬學經明經，誦習受持相繼之<a class="t" id="t0521c19"></a>法，猶如我等一切眷屬。天王！當學相繼之<a class="t" id="t0521c20"></a>法。學相繼法已，於十五日說從解脫時，沐<a class="t" id="t0521c21"></a>浴澡洗，昇正殿已，彼天輪寶必從東方來，<a class="t" id="t0521c22"></a>輪有千輻，一切具足，清淨自然，非人所造，<a class="t" id="t0521c23"></a>色如火<span class="gaiji">［火＊僉］<!--gaiji,,1[火*僉],2&#x3DFF;,3--></span>，光明昱爍。』</p>
<p><a class="t-linehead" id="t-linehead0521c23"></a>「剎利頂生王復問曰：『梵<a class="t" id="t0521c24"></a>志！云何相繼之法欲令我學？令我學已，於<a class="t" id="t0521c25"></a>十五日說從解脫時，沐浴澡洗，昇正殿已，<a class="t" id="t0521c26"></a>彼天輪寶必從東方來，輪有千輻，一切具<a class="t" id="t0521c27"></a>足，清淨自然，非人所造，色如火<span class="gaiji">［火＊僉］<!--gaiji,,1[火*僉],2&#x3DFF;,3--></span>，光明昱<a class="t" id="t0521c28"></a>爍。』國師梵志白曰：『天王！當觀法如法，行法如<a class="t" id="t0521c29"></a>法，當為太子、后妃、婇女及諸臣民、沙門、梵志<a class="t" id="t0522a01"></a>乃至蜫蟲奉持法齋，月八日、十四日、十五日<a class="t" id="t0522a02"></a>修行布施，施諸窮乏沙門、梵志、貧窮、孤獨、遠<a class="t" id="t0522a03"></a>來乞者，以飲食、衣被、車乘、華鬘、散華、塗香、屋<a class="t" id="t0522a04"></a>舍、床褥、氍<span class="gaiji">［毯－炎＋數］<!--gaiji,,1[毯-炎+數],2,3--></span>、綩綖，給使、明燈。若王國中有上<a class="t" id="t0522a05"></a>尊、名德、沙門、梵志者，當自隨時往詣彼所，<a class="t" id="t0522a06"></a>問法受法：「諸尊！何者善法？何者不善法？何<a class="t" id="t0522a07"></a>者為罪？何者為福？何者為妙？何者非妙？何<a class="t" id="t0522a08"></a>者為黑？何者為白？黑白之法從何而生？何<a class="t" id="t0522a09"></a>者現世義？何者後世義？云何作行受善不受<a class="t" id="t0522a10"></a>惡？」從彼聞已，行如所說。若王國中有貧窮<a class="t" id="t0522a11"></a>者，當出財物，用給恤之。天王！是謂相繼之<a class="t" id="t0522a12"></a>法，當善取學。善取學已，於十五日說從解<a class="t" id="t0522a13"></a>脫時，沐浴澡洗，昇正殿已，彼天輪寶必從<a class="t" id="t0522a14"></a>東方來，輪有千輻，一切具足，清淨自然，非<a class="t" id="t0522a15"></a>人所造，色如火<span class="gaiji">［火＊僉］<!--gaiji,,1[火*僉],2&#x3DFF;,3--></span>，光明昱爍。』</p>
<p><a class="t-linehead" id="t-linehead0522a15"></a>「剎利頂生王便<a class="t" id="t0522a16"></a>於後時觀法如法，行法如法，而為太子、后<a class="t" id="t0522a17"></a>妃、婇女及諸臣民、沙門、梵志乃至蜫蟲奉持<a class="t" id="t0522a18"></a>法齋，月八日、十四日、十五日修行布施，施<a class="t" id="t0522a19"></a>諸窮乏沙門、梵志、貧窮、孤獨、遠來乞者，以飲<a class="t" id="t0522a20"></a>食、衣被、車乘、華鬘、散華、塗香、屋舍、床褥、氍<span class="gaiji">［毯－炎＋數］<!--gaiji,,1[毯-炎+數],2,3--></span>、綩<a class="t" id="t0522a21"></a>綖，給使、明燈。若其國中有上尊、名德、沙門、梵<a class="t" id="t0522a22"></a>志者，便自隨時往詣彼所，問法受法：『諸尊！<a class="t" id="t0522a23"></a>何者善法？何者不善法？何者為罪？何者為福？<a class="t" id="t0522a24"></a>何者為妙？何者非妙？何者為黑？何者為白？<a class="t" id="t0522a25"></a>黑白之法從何而生？何者現世義？何者後世<a class="t" id="t0522a26"></a>義？云何作行受善不受惡？』從彼聞已，行如<a class="t" id="t0522a27"></a>所說。</p>
<p><a class="t-linehead" id="t-linehead0522a27"></a>「然國中民有貧窮者，不能出物，用給<a class="t" id="t0522a28"></a>恤之，是為困貧無財物者不能給恤，故人<a class="t" id="t0522a29"></a>轉窮困，因窮困故，便盜他物；因偷盜故，其<a class="t" id="t0522b01"></a>主捕伺收縛，送詣剎利頂生王，白曰：『天王！<a class="t" id="t0522b02"></a>此人盜我物，願天王治。』剎利頂生王問彼<a class="t" id="t0522b03"></a>人曰：『汝實盜耶？』彼人白曰：『天王！我實偷盜。<a class="t" id="t0522b04"></a>所以者何？天王！以貧困故，若不盜者，便無<a class="t" id="t0522b05"></a>以自濟。』剎利頂生王即出財物而給與之，<a class="t" id="t0522b06"></a>語盜者曰：『汝等還去，後莫復作。』於是，國中<a class="t" id="t0522b07"></a>人民聞剎利頂生王若國中人有行盜者，王<a class="t" id="t0522b08"></a>便出財物而給與之。由斯之故，人作是念：<a class="t" id="t0522b09"></a>『我等亦應盜他財物。』於是，國人各各競行<a class="t" id="t0522b10"></a>盜他財物。是為困貧無財物者，不能給<a class="t" id="t0522b11"></a>恤，故人轉窮困；因窮困故，盜轉滋甚。因盜<a class="t" id="t0522b12"></a>滋甚故，彼人壽轉減，形色轉惡。彼壽轉減色<a class="t" id="t0522b13"></a>轉惡已，比丘！父壽八萬歲，子壽四萬歲。比丘！<a class="t" id="t0522b14"></a>彼人壽四萬歲時，有人便行盜他財物，其主<a class="t" id="t0522b15"></a>捕伺收縛，送詣剎利頂生王，白曰：『天王！此<a class="t" id="t0522b16"></a>人盜我物，願天王治。』剎利頂生王問彼人<a class="t" id="t0522b17"></a>曰：『汝實盜耶？』彼人白曰：『天王！我實偷盜。所以<a class="t" id="t0522b18"></a>者何？以貧困故，若不盜者，便無以自濟。』剎<a class="t" id="t0522b19"></a>利頂生王聞已，便作是念：『若我國中有盜他<a class="t" id="t0522b20"></a>物，更出財物盡給與者，如是唐空竭國藏，<a class="t" id="t0522b21"></a>盜遂滋甚。我今寧可作極利刀，若我國中<a class="t" id="t0522b22"></a>有偷盜者，便收捕取，坐高標下，斬截其頭。』</p><a class="t" id="t0522b23"></a>
<p><a class="t-linehead" id="t-linehead0522b23"></a>「於是，剎利頂生王後便勅令，作極利刀：『若國<a class="t" id="t0522b24"></a>中有盜他物者，即勅捕取，坐高標下，斬截<a class="t" id="t0522b25"></a>其頭。』國中人民聞剎利頂生王勅作利刀，若<a class="t" id="t0522b26"></a>國中有盜他物者，即便捕取，坐高標下，斬<a class="t" id="t0522b27"></a>截其頭。『我亦寧可效作利刀，持行劫物，若<a class="t" id="t0522b28"></a>從劫物者，捉彼物主而截其頭。』於是，彼人<a class="t" id="t0522b29"></a>則於後時効作利刀，持行劫物，捉彼物主，<a class="t" id="t0522c01"></a>截斷其頭。是為困貧無財物者，不能給<a class="t" id="t0522c02"></a>恤故，人轉窮困；因窮困故，盜轉滋甚；因盜<a class="t" id="t0522c03"></a>滋甚故，刀殺轉增。因刀殺增故，彼人壽轉減，<a class="t" id="t0522c04"></a>形色轉惡。彼壽轉減，色轉惡已，比丘！父壽四<a class="t" id="t0522c05"></a>萬歲，子壽二萬歲。</p>
<p><a class="t-linehead" id="t-linehead0522c05"></a>「比丘！人壽二萬歲時，有人盜<a class="t" id="t0522c06"></a>他財物，其主捕伺收縛，送詣剎利頂生王，白<a class="t" id="t0522c07"></a>曰：『天王！此人盜我財物，願天王治。』剎利頂<a class="t" id="t0522c08"></a>生王問彼人曰：『汝實盜耶？』時，彼盜者便作<a class="t" id="t0522c09"></a>是念：『剎利頂生王若知其實，或縛鞭我，或<a class="t" id="t0522c10"></a>拋或擯，或罰錢物，或種種苦治，或貫標上，<a class="t" id="t0522c11"></a>或梟其首，我寧可以妄言欺誑剎利頂生<a class="t" id="t0522c12"></a>王耶？』念已，白曰：『天王！我不偷盜，是為困貧<a class="t" id="t0522c13"></a>無財物者，不能給恤故。』人轉窮困，因窮困<a class="t" id="t0522c14"></a>故，盜轉滋甚；因盜滋甚故，刀殺轉增；因刀殺<a class="t" id="t0522c15"></a>增故，便妄言、兩舌轉增。因妄言、兩舌增故，彼<a class="t" id="t0522c16"></a>人壽轉減，形色轉惡。彼壽轉減，色轉惡已，比<a class="t" id="t0522c17"></a>丘！父壽二萬歲，子壽一萬歲。</p>
<p><a class="t-linehead" id="t-linehead0522c17"></a>「比丘！人壽萬歲<a class="t" id="t0522c18"></a>時，人民或有德，或無德，若無德者，彼為有<a class="t" id="t0522c19"></a>德人起嫉妬意而犯其妻。是為困貧無財<a class="t" id="t0522c20"></a>物者，不能給恤故，人轉窮困；因窮困故，盜<a class="t" id="t0522c21"></a>轉滋甚；因盜滋甚故，刀殺轉增；因刀殺增<a class="t" id="t0522c22"></a>故，便妄言，兩舌轉增；因妄言、兩舌增故，便嫉<a class="t" id="t0522c23"></a>妬、邪婬轉增。因嫉妬、邪婬增故，彼人壽轉減，<a class="t" id="t0522c24"></a>形色轉惡。彼壽轉減，色轉惡已，比丘！父壽萬<a class="t" id="t0522c25"></a>歲，子壽五千歲。</p>
<p><a class="t-linehead" id="t-linehead0522c25"></a>「比丘！人壽五千歲時，三法轉<a class="t" id="t0522c26"></a>增，非法、欲、<span class="corr" title="[&gt;惡] cf.［麗】">惡</span>貪、邪法。因三法增故，彼人壽轉減，<a class="t" id="t0522c27"></a>形色轉惡。彼壽轉減，色轉惡已，比丘！父壽五<a class="t" id="t0522c28"></a>千歲，子壽二千五百歲。比丘！人壽二千五百歲<a class="t" id="t0522c29"></a>時，復三法轉增，兩舌、麤言、綺語。因三法增故，<a class="t" id="t0523a01"></a>彼人壽轉減，形色轉惡。彼壽轉減，色轉惡已，<a class="t" id="t0523a02"></a>比丘！父壽二千五百歲，子壽千歲。比丘！人壽<a class="t" id="t0523a03"></a>千歲時，一法轉增，邪見是也。因一法增故，<a class="t" id="t0523a04"></a>彼人壽轉減，形色轉惡。彼壽轉減，色轉惡已，<a class="t" id="t0523a05"></a>比丘！父壽千歲，子壽五百歲。</p>
<p><a class="t-linehead" id="t-linehead0523a05"></a>「比丘！人壽五百<a class="t" id="t0523a06"></a>歲時，彼人盡壽不孝父母，不能尊敬沙門、<a class="t" id="t0523a07"></a>梵志，不行順事，不作福業，不見後世罪。<a class="t" id="t0523a08"></a>彼因不孝父母，不能尊敬沙門、梵志，不<a class="t" id="t0523a09"></a>行順事，不作福業，不見後世罪故，比丘！<a class="t" id="t0523a10"></a>父壽五百歲，子壽或二百五十、或二百歲。比<a class="t" id="t0523a11"></a>丘！今若有長壽，或壽百歲，或不啻者。」</p>
<p><a class="t-linehead" id="t-linehead0523a11"></a>佛復<a class="t" id="t0523a12"></a>告曰：「比丘！未來久遠時，人壽十歲。比丘！人壽<a class="t" id="t0523a13"></a>十歲時，女生五月，即便出嫁。比丘！人壽十歲<a class="t" id="t0523a14"></a>時，有穀名稗子，為第一美食，猶如今人，粳<a class="t" id="t0523a15"></a>粮為上饌。比丘！如是人壽十歲時，有穀名<a class="t" id="t0523a16"></a>稗子，為第一美食。比丘！人壽十歲時，若今<a class="t" id="t0523a17"></a>日所有美味，酥油、鹽、蜜、甘蔗、糖，彼一切盡<a class="t" id="t0523a18"></a>沒。比丘！人壽十歲時，若行十惡業道者，彼<a class="t" id="t0523a19"></a>便為人所敬重，猶如今日若行十善業道<a class="t" id="t0523a20"></a>者，彼便為人所敬重。比丘！人壽十歲時亦<a class="t" id="t0523a21"></a>復如是，若行十惡業道者，彼便為人之所<a class="t" id="t0523a22"></a>敬重。比丘！人壽十歲時都無有善名，況復<a class="t" id="t0523a23"></a>有行十善業道？</p>
<p><a class="t-linehead" id="t-linehead0523a23"></a>「比丘！人壽十歲時，有人名<a class="t" id="t0523a24"></a>彈罰，周行遍往，家家彈罰。比丘！人壽十歲時，<a class="t" id="t0523a25"></a>母於其子極有害心，子亦於母極有害心，<a class="t" id="t0523a26"></a>父子、兄弟、姉妹、親屬，展轉相向，有賊害心，猶<a class="t" id="t0523a27"></a>如獵師見彼鹿已，極有害心。比丘！人壽十<a class="t" id="t0523a28"></a>歲時亦復如是，母於其子極有害心，子亦<a class="t" id="t0523a29"></a>於母極有害心，父子、兄弟、姉妹、親屬，展轉相<a class="t" id="t0523b01"></a>向，有賊害心。比丘！人壽十歲時，當有七日<a class="t" id="t0523b02"></a>刀兵劫，彼若捉草，即化成刀，若捉樵木，亦<a class="t" id="t0523b03"></a>化成刀，彼以此刀各各相殺，彼於七日刀<a class="t" id="t0523b04"></a>兵劫，過七日便止。</p>
<p><a class="t-linehead" id="t-linehead0523b04"></a>「爾時，亦有人生慙耻羞<a class="t" id="t0523b05"></a>愧，厭惡不愛，彼人七日刀兵劫時，便入山<a class="t" id="t0523b06"></a>野，在隱處藏，過七日已，則從山野於隱<a class="t" id="t0523b07"></a>處出，更互相見，生慈愍心，極相愛念。猶如<a class="t" id="t0523b08"></a>慈母，唯有一子，與久離別，從遠來還，安隱<a class="t" id="t0523b09"></a>歸家，相見喜歡，生慈愍心，極相愛念。如是<a class="t" id="t0523b10"></a>彼人過七日後，則從山野於隱處出，更互<a class="t" id="t0523b11"></a>相見，生慈愍心，極相愛念，共相見已，便作是<a class="t" id="t0523b12"></a>語：『諸賢！我今相見，今得安隱，我等坐生不<a class="t" id="t0523b13"></a>善法故，今值見此，親族死盡，我等寧可共<a class="t" id="t0523b14"></a>行善法。云何當共行善法耶？我等皆是殺<a class="t" id="t0523b15"></a>生之人，今寧可共離殺、斷殺，我等應共行<a class="t" id="t0523b16"></a>是善法。』彼便共行如是善法。行善法已，壽<a class="t" id="t0523b17"></a>便轉增，形色轉好。彼壽轉增，色轉好已，比丘！<a class="t" id="t0523b18"></a>壽十歲人生子壽二十。比丘！壽二十歲人復<a class="t" id="t0523b19"></a>作是念：『若求學善者，壽便轉增，形色轉<a class="t" id="t0523b20"></a>好，我等應共更增行善。云何當共更增<a class="t" id="t0523b21"></a>行善？我等已共離殺、斷殺，然故共行不與<a class="t" id="t0523b22"></a>而取。我等寧可離不與取、斷不與取，我等<a class="t" id="t0523b23"></a>應共行是善法。』彼便共行如是善法。行善<a class="t" id="t0523b24"></a>法已，壽便轉增，形色轉好。彼壽轉增，色轉<a class="t" id="t0523b25"></a>好已，比丘！壽二十歲人生子壽四十。</p>
<p><a class="t-linehead" id="t-linehead0523b25"></a>「比丘！<a class="t" id="t0523b26"></a>壽四十歲人亦作是念：『若求學善者，壽便<a class="t" id="t0523b27"></a>轉增，形色轉好，我等應共更增行善。云何<a class="t" id="t0523b28"></a>當共更增行善？我等已離殺、斷殺，離不與<a class="t" id="t0523b29"></a>取、斷不與取，然故行邪婬。我等寧可離邪<a class="t" id="t0523c01"></a>婬、斷邪婬，我等應共行是善法。』彼便共行<a class="t" id="t0523c02"></a>如是善法。行善法已，壽便轉增，形色轉好。<a class="t" id="t0523c03"></a>彼壽轉增，色轉好已，比丘！壽四十歲人生子<a class="t" id="t0523c04"></a>壽八十。</p>
<p><a class="t-linehead" id="t-linehead0523c04"></a>「比丘！壽八十歲人亦作是念：『若求<a class="t" id="t0523c05"></a>學善者，壽便轉增，形色轉好，我等應共更<a class="t" id="t0523c06"></a>增行善。云何當共更增行善？我等已離殺、<a class="t" id="t0523c07"></a>斷殺，離不與取、斷不與取，離邪婬、斷邪<a class="t" id="t0523c08"></a>婬，然故行妄言。我等寧可離妄言、斷妄言，<a class="t" id="t0523c09"></a>我等應共行是善法。』彼便共行如是善法。<a class="t" id="t0523c10"></a>行善法已，壽便轉增，形色轉好。彼壽轉增，色<a class="t" id="t0523c11"></a>轉好已，比丘！壽八十歲人生子壽百六十。</p>
<p><a class="t-linehead" id="t-linehead0523c11"></a>「比<a class="t" id="t0523c12"></a>丘！壽百六十歲人亦作是念：『若求學善者，<a class="t" id="t0523c13"></a>壽便轉增，形色轉好，我等應共更增行善。云<a class="t" id="t0523c14"></a>何當共更增行善？我等已離殺、斷殺，離不<a class="t" id="t0523c15"></a>與取、斷不與取，離邪婬、斷邪婬，離妄言、<a class="t" id="t0523c16"></a>斷妄言，然故行兩舌。我等寧可離兩舌、斷<a class="t" id="t0523c17"></a>兩舌，我等應共行是善法。』彼便共行如是<a class="t" id="t0523c18"></a>善法。行善法已，壽便轉增，形色轉好。彼壽轉<a class="t" id="t0523c19"></a>增，色轉好已，比丘！壽百六十歲人生子壽三<a class="t" id="t0523c20"></a>百二十歲。</p>
<p><a class="t-linehead" id="t-linehead0523c20"></a>「比丘！壽三百二十歲人亦作是念：<a class="t" id="t0523c21"></a>『若求學善者，壽便轉增，形色轉好，我等應<a class="t" id="t0523c22"></a>共更增行善。云何當共更增行善？我等已<a class="t" id="t0523c23"></a>離殺、斷殺，離不與取、斷不與取，離邪婬、<a class="t" id="t0523c24"></a>斷邪婬，離妄言、斷妄言，離兩舌、斷兩舌，<a class="t" id="t0523c25"></a>然故行麤言。我等寧可離麤言、斷麤言，我<a class="t" id="t0523c26"></a>等應共行是善法。』彼便共行如是善法。行<a class="t" id="t0523c27"></a>善法已，壽便轉增，形色轉好。彼壽轉增，色轉<a class="t" id="t0523c28"></a>好已，比丘！壽三百二十歲人生子壽六百四<a class="t" id="t0523c29"></a>十。</p>
<p><a class="t-linehead" id="t-linehead0523c29"></a>「比丘！壽六百四十歲人亦作是念：『若求<a class="t" id="t0524a01"></a>學善者，壽便轉增，形色轉好，我等應共更<a class="t" id="t0524a02"></a>增行善。云何當共更增行善？我等已離殺、<a class="t" id="t0524a03"></a>斷殺，離不與取、斷不與取，離邪婬、斷邪<a class="t" id="t0524a04"></a>婬，離妄言、斷妄言，離兩舌、斷兩舌，離麤<a class="t" id="t0524a05"></a>言、斷麤言，然故行綺語。我等寧可離綺語、<a class="t" id="t0524a06"></a>斷綺語，我等應共行是善法。』彼便共行如<a class="t" id="t0524a07"></a>是善法。行善法已，壽便轉增，形色轉好。彼壽<a class="t" id="t0524a08"></a>轉增，色轉好已，比丘！壽六百四十歲人生<a class="t" id="t0524a09"></a>子壽二千五百。</p>
<p><a class="t-linehead" id="t-linehead0524a09"></a>「比丘！壽二千五百歲人亦作<a class="t" id="t0524a10"></a>是念：『若求學善者，壽便轉增，形色轉好，我<a class="t" id="t0524a11"></a>等應共更增行善。云何當共更增行善？我<a class="t" id="t0524a12"></a>等已離殺、斷殺，離不與取、斷不與取，離邪<a class="t" id="t0524a13"></a>婬、斷邪婬，離妄言、斷妄言，離兩舌、斷兩<a class="t" id="t0524a14"></a>舌，離麤言、斷麤言，離綺語、斷綺語，然故<a class="t" id="t0524a15"></a>行貪嫉。我等寧可離貪嫉、斷貪嫉，我等應<a class="t" id="t0524a16"></a>共行是善法。』彼便共行如是善法。行善法<a class="t" id="t0524a17"></a>已，壽便轉增，形色轉好。彼壽轉增，色轉好已，<a class="t" id="t0524a18"></a>比丘！壽二千五百歲人生子壽五千。</p>
<p><a class="t-linehead" id="t-linehead0524a18"></a>「比丘！<a class="t" id="t0524a19"></a>壽五千歲人亦作是念：『若求學善者，壽便<a class="t" id="t0524a20"></a>轉增，形色轉好，我等應共更增行善。云何<a class="t" id="t0524a21"></a>當共更增行善？我等已離殺、斷殺，離不與<a class="t" id="t0524a22"></a>取、斷不與取，離邪婬、斷邪婬，離妄言、斷<a class="t" id="t0524a23"></a>妄言，離兩舌、斷兩舌，離麤言、斷麤言，離<a class="t" id="t0524a24"></a>綺語、斷綺語，離貪嫉、斷貪嫉，然故行瞋<a class="t" id="t0524a25"></a>恚。我等寧可離瞋恚、斷瞋恚，我等應共行<a class="t" id="t0524a26"></a>是善法。』彼便共行如是善法。行善法已，壽<a class="t" id="t0524a27"></a>便轉增，形色轉好。彼壽轉增，色轉好已，比丘！<a class="t" id="t0524a28"></a>壽五千歲人生子壽一萬。</p>
<p><a class="t-linehead" id="t-linehead0524a28"></a>「比丘！壽萬歲人亦<a class="t" id="t0524a29"></a>作是念：『若求學善者，壽便轉增，形色轉好，<a class="t" id="t0524b01"></a>我等應共更增行善。云何當共更增行善？<a class="t" id="t0524b02"></a>我等已離殺、斷殺，離不與取、斷不與取，離<a class="t" id="t0524b03"></a>邪婬、斷邪婬，離妄言、斷妄言，離兩舌、斷<a class="t" id="t0524b04"></a>兩舌，離麤言、斷麤言，離綺語、斷綺語，離<a class="t" id="t0524b05"></a>貪嫉、斷貪嫉，離瞋恚、斷瞋恚，然故行邪<a class="t" id="t0524b06"></a>見。我等寧可離邪見、斷邪見，我等應共行<a class="t" id="t0524b07"></a>是善法。』彼便共行如是善法。行善法已，壽<a class="t" id="t0524b08"></a>便轉增，形色轉好。彼壽轉增，色轉好已，比丘！<a class="t" id="t0524b09"></a>壽萬歲人生子壽二萬。</p>
<p><a class="t-linehead" id="t-linehead0524b09"></a>「比丘！壽二萬歲人亦<a class="t" id="t0524b10"></a>作是念：『若求學善者，壽便轉增，形色轉好，<a class="t" id="t0524b11"></a>我等應共更增行善。云何當共更增行善？<a class="t" id="t0524b12"></a>我等已離殺、斷殺，離不與取、斷不與取，離<a class="t" id="t0524b13"></a>邪婬、斷邪婬，離妄言、斷妄言，離兩舌、斷<a class="t" id="t0524b14"></a>兩舌，離麤言、斷麤言，離綺語、斷綺語，離<a class="t" id="t0524b15"></a>貪嫉、斷貪嫉，離瞋恚、斷瞋恚，離邪見、斷<a class="t" id="t0524b16"></a>邪見，然故有非法、欲惡、貪行邪法。我等寧可<a class="t" id="t0524b17"></a>離此三惡不善法、斷三惡不善法，我等應<a class="t" id="t0524b18"></a>共行是善法。』彼便共行如是善法。行善法<a class="t" id="t0524b19"></a>已，壽便轉增，形色轉好。彼壽轉增，色轉好已，<a class="t" id="t0524b20"></a>比丘！壽二萬歲人生子壽四萬。</p>
<p><a class="t-linehead" id="t-linehead0524b20"></a>「比丘！人壽<a class="t" id="t0524b21"></a>四萬歲時孝順父母，尊重恭敬沙門、梵志，<a class="t" id="t0524b22"></a>奉行順事，修習福業，見後世罪。彼因孝<a class="t" id="t0524b23"></a>順父母，尊重恭敬沙門、梵志，奉行順事，修<a class="t" id="t0524b24"></a>習福業，見後世罪故，比丘！壽四萬歲人生<a class="t" id="t0524b25"></a>子壽八萬。比丘！人壽八萬歲時，此閻浮洲<a class="t" id="t0524b26"></a>極大豐樂，多有人民，村邑相近，如雞一飛。<a class="t" id="t0524b27"></a>比丘！人壽八萬歲時，女年五百乃當出嫁。<a class="t" id="t0524b28"></a>比丘！人壽八萬歲時，唯有如是病，寒熱、大小便、<a class="t" id="t0524b29"></a>欲、不食、老，更無餘患。</p>
<p><a class="t-linehead" id="t-linehead0524b29"></a>「比丘！人壽八萬歲時<a class="t" id="t0524c01"></a>有王名螺，為轉輪王，聰明智慧，有四種軍<a class="t" id="t0524c02"></a>整御天下，由己自在。如法法王，成就七寶，<a class="t" id="t0524c03"></a>彼七寶者，輪寶、象寶、馬寶、珠寶、女寶、居士寶、<a class="t" id="t0524c04"></a>主兵臣寶，是謂為七。千子具足，顏貌端正，勇<a class="t" id="t0524c05"></a>猛無畏，能伏他眾，彼必統領此一切地，乃至<a class="t" id="t0524c06"></a>大海，不以刀杖，以法教令，令得安樂。比<a class="t" id="t0524c07"></a>丘！諸剎利頂生王得為人主，整御天下，行<a class="t" id="t0524c08"></a>自境界，從父所得，彼因行自境界，從父<a class="t" id="t0524c09"></a>所得，壽不轉減，形色不惡，未曾失樂，力亦<a class="t" id="t0524c10"></a>不衰。諸比丘！汝等亦應如是，剃除鬚髮，<a class="t" id="t0524c11"></a>著袈裟衣，至信、捨家、無家、學道，行自境界，<a class="t" id="t0524c12"></a>從父所得。諸比丘！汝等因行自境界，從父<a class="t" id="t0524c13"></a>所得，壽不轉減，形色不惡，未曾失樂，力亦<a class="t" id="t0524c14"></a>不衰。</p>
<p><a class="t-linehead" id="t-linehead0524c14"></a>「云何比丘行自境界，從父所得？此<a class="t" id="t0524c15"></a>比丘觀內身如身，觀內覺、心、法如法，是<a class="t" id="t0524c16"></a>謂比丘行自境界，從父所得。云何比丘壽？<a class="t" id="t0524c17"></a>此比丘修欲定如意足，依遠離，依無欲，依<a class="t" id="t0524c18"></a>滅盡，趣向出要；修精進定，修心定，修思惟<a class="t" id="t0524c19"></a>定如意足，依遠離，依無欲，依滅盡，趣向出<a class="t" id="t0524c20"></a>要，是謂比丘壽。云何比丘色？此比丘修習<a class="t" id="t0524c21"></a>禁戒，守護從解脫，又復善攝威儀禮節，見<a class="t" id="t0524c22"></a>纖介罪，常懷畏怖，受持學戒，是謂比丘色。<a class="t" id="t0524c23"></a>云何比丘樂？此比丘離欲、離惡不善之法，乃<a class="t" id="t0524c24"></a>至得第四禪成就遊，是謂比丘樂。云何比<a class="t" id="t0524c25"></a>丘力？此比丘諸漏已盡，得無漏，心解脫、慧<a class="t" id="t0524c26"></a>解脫，於現法中自知自覺，自作證成就遊，生<a class="t" id="t0524c27"></a>已盡，梵行已立，所作已辦，不更受有，知如真，<a class="t" id="t0524c28"></a>是謂比丘力。</p>
<p><a class="t-linehead" id="t-linehead0524c28"></a>「比丘！我不更見有力不可降<a class="t" id="t0524c29"></a>伏如魔王力，彼漏盡比丘則以無上聖慧<a class="t" id="t0525a01"></a>之力而能降伏。」</p>
<p><a class="t-linehead" id="t-linehead0525a01"></a>佛說如是。彼諸比丘聞佛<a class="t" id="t0525a02"></a>所說，歡喜奉行。</p><a class="t" id="t0525a03"></a>
<p class="endsutta"><a class="t-linehead" id="t-linehead0525a03"></a>轉輪王經第六竟<span class="t-note">（六千三百一十三字）</span></p><a class="t" id="t0525a04"></a><p class="endsection"><span class="t-juanname">中阿含經卷第十五<span class="t-note">（八千七百二十一字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>