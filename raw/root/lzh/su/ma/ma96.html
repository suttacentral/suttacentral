<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma96">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 8</span>
<span class="mirror-right">穢品</span></p>
<h1 class="mirror-row">
<span class="mirror-left latin">96. </span>
<span class="mirror-right">（九六）無經</span></h1>
</div><a class="t" id="t0577c16"></a>
<p><a class="t-linehead" id="t-linehead0577c16"></a>我聞如是：</p>
<p>一時，佛遊舍衛國，在勝林給孤<a class="t" id="t0577c17"></a>獨園。</p>
<p><a class="t-linehead" id="t-linehead0577c17"></a>爾時，尊者舍梨子告諸比丘：「諸賢！若<a class="t" id="t0577c18"></a>有比丘、比丘尼未聞法者不得聞，已聞法<a class="t" id="t0577c19"></a>者便忘失，若使有法本所修行，廣布誦習，<a class="t" id="t0577c20"></a>慧之所解，彼不復憶，知而不知。諸賢！是謂<a class="t" id="t0577c21"></a>比丘、比丘尼淨法衰退。</p>
<p><a class="t-linehead" id="t-linehead0577c21"></a>「諸賢！若有比丘、比丘<a class="t" id="t0577c22"></a>尼未聞法者便得聞，已聞法者不忘失，若<a class="t" id="t0577c23"></a>使有法本所修行，廣布誦習，慧之所解，彼<a class="t" id="t0577c24"></a>常憶念，知而復知。是謂比丘、比丘尼淨法轉<a class="t" id="t0577c25"></a>增。</p>
<p><a class="t-linehead" id="t-linehead0577c25"></a>「諸賢！比丘者當作如是觀：『我為有增<a class="t" id="t0577c26"></a>伺，為無有增伺？我為有瞋恚心，為無有<a class="t" id="t0577c27"></a>瞋恚心？我為有睡眠纏，為無有睡眠纏？我<a class="t" id="t0577c28"></a>為有調貢高，為無有調貢高？我為有疑惑，<a class="t" id="t0577c29"></a>為無有疑惑？我為有身諍，為無有身諍？我<a class="t" id="t0578a01"></a>為有穢污心，為無有穢污心？我為有信，為<a class="t" id="t0578a02"></a>無有信？我為有進，為無有進？我為有念，為<a class="t" id="t0578a03"></a>無有念？我為有定，為無有定？我為有惡慧，<a class="t" id="t0578a04"></a>為無有惡慧？』</p>
<p><a class="t-linehead" id="t-linehead0578a04"></a>「諸賢！若比丘觀時，則知我有<a class="t" id="t0578a05"></a>增伺、有瞋恚心、有睡眠纏、有調貢高、有<a class="t" id="t0578a06"></a>疑惑、有身諍、有穢污心，無信、無進、無念、無<a class="t" id="t0578a07"></a>定，有惡慧者。諸賢！彼比丘欲滅此惡不善<a class="t" id="t0578a08"></a>法故，便以速求方便，學極精勤，正念正智，<a class="t" id="t0578a09"></a>忍不令退。諸賢！猶人為火燒頭、燒衣，急<a class="t" id="t0578a10"></a>求方便救頭、救衣。諸賢！如是比丘欲滅<a class="t" id="t0578a11"></a>此惡不善法故，便以速求方便，學極精勤，<a class="t" id="t0578a12"></a>正念正智，忍不令退。</p>
<p><a class="t-linehead" id="t-linehead0578a12"></a>「諸賢！若比丘觀時，則<a class="t" id="t0578a13"></a>知我無增伺、無瞋恚心、無睡眠纏、無<a class="t" id="t0578a14"></a>調貢高、無有疑惑、無有身諍、無穢污心，<a class="t" id="t0578a15"></a>有信、有進、有念、有定、無惡慧者，彼比丘欲<a class="t" id="t0578a16"></a>住此善法，不忘不退，修行廣布故，便以速<a class="t" id="t0578a17"></a>求方便，學極精勤，正念正智，忍不令退。猶<a class="t" id="t0578a18"></a>人為火燒頭、燒衣，急求方便救頭、救衣。<a class="t" id="t0578a19"></a>諸賢！如是比丘欲住此善法，不忘不退，修<a class="t" id="t0578a20"></a>行廣布故，便以速求方便，學極精勤，正念<a class="t" id="t0578a21"></a>正智，忍不令退。」</p>
<p><a class="t-linehead" id="t-linehead0578a21"></a>尊者舍梨子所說如是，彼<a class="t" id="t0578a22"></a>諸比丘聞尊者舍梨子所說，歡喜奉行。</p><a class="t" id="t0578a23"></a>
<p><a class="t-linehead" id="t-linehead0578a23"></a>無經第十竟<span class="t-note">（五百六十八字）</span></p><a class="t" id="t0578a24"></a><p class="endsection"><span class="t-juanname">中阿含經卷第二十三<span class="t-note">（八千六百五十八字）</span></span></p><a class="t" id="t0578a25"></a>
<p class="endsutta">中阿含穢品第三竟<span class="t-note">（萬六千一百四十字）</span><span class="t-note">（第二小土<a class="t" id="t0578a26"></a>城誦）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>