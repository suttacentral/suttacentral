<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma56">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 5</span>
<span class="mirror-right">習相應品</span></p>
<h1 class="mirror-row">
<span class="mirror-left latin">56. Meghiya</span>
<span class="mirror-right">（五六）彌醯經</span></h1>
</div><a class="t" id="t0491a16"></a>
<p><a class="t-linehead" id="t-linehead0491a16"></a>我聞如是：</p>
<p>一時，佛遊摩竭陀國，在闍鬪村<a class="t" id="t0491a17"></a>莽<span class="gaiji">［木＊奈］<!--gaiji,,1[木*奈],2&#x3B88;,3--></span>林窟。</p>
<p><a class="t-linehead" id="t-linehead0491a17"></a>爾時，尊者彌醯為奉侍者。於是，<a class="t" id="t0491a18"></a>尊者彌醯過夜平旦，著衣持鉢，入闍鬪村而<a class="t" id="t0491a19"></a>行乞食。乞食已竟，往至金鞞河邊，見地平<a class="t" id="t0491a20"></a>正，名好<span class="gaiji">［木＊奈］<!--gaiji,,1[木*奈],2&#x3B88;,3--></span>林，金鞞河水極妙可樂，清泉徐<a class="t" id="t0491a21"></a>流，冷暖和適，見已歡喜，便作是念：「此地平正，<a class="t" id="t0491a22"></a>名好<span class="gaiji">［木＊奈］<!--gaiji,,1[木*奈],2&#x3B88;,3--></span>林，金鞞河水極妙可樂，清泉徐流，冷<a class="t" id="t0491a23"></a>暖和適，若族姓子欲學斷者，當於此處，我<a class="t" id="t0491a24"></a>亦有所斷，寧可在此靜處學斷耶？」</p>
<p><a class="t-linehead" id="t-linehead0491a24"></a>於是，彌<a class="t" id="t0491a25"></a>醯食訖，中後舉衣鉢已，澡洗手足，以尼師<a class="t" id="t0491a26"></a>檀著於肩上，往詣佛所，稽首禮足，却住<a class="t" id="t0491a27"></a>一面，白曰：「世尊！我今平旦著衣持鉢，入闍<a class="t" id="t0491a28"></a>鬪村而行乞食。乞食已竟，往至金鞞河邊，<a class="t" id="t0491a29"></a>見地平正，名好<span class="gaiji">［木＊奈］<!--gaiji,,1[木*奈],2&#x3B88;,3--></span>林，金鞞河水極妙可樂，<a class="t" id="t0491b01"></a>清泉徐流，冷暖和適，我見喜已，便作是念：『此<a class="t" id="t0491b02"></a>地平正，名好<span class="gaiji">［木＊奈］<!--gaiji,,1[木*奈],2&#x3B88;,3--></span>林，金鞞河水極妙可樂，清泉<a class="t" id="t0491b03"></a>徐流，冷暖和適，若族姓子欲學斷者，當於<a class="t" id="t0491b04"></a>此處，我亦有所斷，寧可在此靜處學斷耶？』<a class="t" id="t0491b05"></a>世尊！我今欲往至彼<span class="gaiji">［木＊奈］<!--gaiji,,1[木*奈],2&#x3B88;,3--></span>林靜處學斷。」</p>
<p><a class="t-linehead" id="t-linehead0491b05"></a>爾時，<a class="t" id="t0491b06"></a>世尊告曰：「彌醯！汝今知不？我獨無人，無有<a class="t" id="t0491b07"></a>侍者，汝可小住，須比丘來為吾侍者，汝便<a class="t" id="t0491b08"></a>可去，至彼<span class="gaiji">［木＊奈］<!--gaiji,,1[木*奈],2&#x3B88;,3--></span>林靜處而學。」</p>
<p><a class="t-linehead" id="t-linehead0491b08"></a>尊者彌醯乃至<a class="t" id="t0491b09"></a>再三白曰：「世尊！我今欲往至彼<span class="gaiji">［木＊奈］<!--gaiji,,1[木*奈],2&#x3B88;,3--></span>林靜處<a class="t" id="t0491b10"></a>學斷。」</p>
<p><a class="t-linehead" id="t-linehead0491b10"></a>世尊亦復再三告曰：「彌醯！汝今知不？我<a class="t" id="t0491b11"></a>獨無人，無有侍者，汝可小住，須比丘來為<a class="t" id="t0491b12"></a>吾侍者，汝便可去，至彼<span class="gaiji">［木＊奈］<!--gaiji,,1[木*奈],2&#x3B88;,3--></span>林靜處而學。」</p>
<p><a class="t-linehead" id="t-linehead0491b12"></a>彌<a class="t" id="t0491b13"></a>醯復白曰：「世尊無為無作，亦無所觀。世尊！<a class="t" id="t0491b14"></a>我有為有作而有所觀。世尊！我至彼<span class="gaiji">［木＊奈］<!--gaiji,,1[木*奈],2&#x3B88;,3--></span>林靜<a class="t" id="t0491b15"></a>處學斷。」</p>
<p><a class="t-linehead" id="t-linehead0491b15"></a>世尊告曰：「彌醯！汝欲求斷者，我復<a class="t" id="t0491b16"></a>何言？彌醯！汝去，隨意所欲。」於是，尊者彌醯聞<a class="t" id="t0491b17"></a>佛所說，善受善持而善誦習，即禮佛足，繞三<a class="t" id="t0491b18"></a>匝而去，詣彼<span class="gaiji">［木＊奈］<!--gaiji,,1[木*奈],2&#x3B88;,3--></span>林。入林中已，至一樹下，敷<a class="t" id="t0491b19"></a>尼師檀，結加趺坐。</p>
<p><a class="t-linehead" id="t-linehead0491b19"></a>尊者彌醯住<span class="gaiji">［木＊奈］<!--gaiji,,1[木*奈],2&#x3B88;,3--></span>林中便<a class="t" id="t0491b20"></a>生三惡不善之念，欲念、恚念及與害念，彼由<a class="t" id="t0491b21"></a>此故便念世尊。於是，彌醯則於晡時從<a class="t" id="t0491b22"></a>燕坐起，往詣佛所，稽首禮足，却住一面，<a class="t" id="t0491b23"></a>白曰：「世尊！我至<span class="gaiji">［木＊奈］<!--gaiji,,1[木*奈],2&#x3B88;,3--></span>林，於靜處坐便生三惡<a class="t" id="t0491b24"></a>不善之念，欲念、恚念及與害念，我由此故便<a class="t" id="t0491b25"></a>念世尊。」</p>
<p><a class="t-linehead" id="t-linehead0491b25"></a>世尊告曰：「彌醯！心解脫未熟，欲令<a class="t" id="t0491b26"></a>熟者有五習法。云何為五？彌醯！比丘者自善<a class="t" id="t0491b27"></a>知識與善知識俱，善知識共和合。彌醯！心<a class="t" id="t0491b28"></a>解脫未熟，欲令熟者，是謂第一習法。復次，彌<a class="t" id="t0491b29"></a>醯！比丘者，修習禁戒，守護從解脫，又復善攝<a class="t" id="t0491c01"></a>威儀禮節，見纖芥罪，常懷畏怖，受持學戒。<a class="t" id="t0491c02"></a>彌醯！心解脫未熟，欲令熟者，是謂第二習<a class="t" id="t0491c03"></a>法。復次，彌醯！比丘者，謂所可說聖有義，令<a class="t" id="t0491c04"></a>心柔軟，使心無蓋，謂說戒、說定、說慧、說解<a class="t" id="t0491c05"></a>脫、說解脫知見、說漸損、說不樂聚會、說少<a class="t" id="t0491c06"></a>欲、說知足、說斷、說無欲、說滅、說燕坐、說<a class="t" id="t0491c07"></a>緣起，得如是比沙門所說，具得易，不難得。<a class="t" id="t0491c08"></a>彌醯！心解脫未熟，欲令熟者，是謂第三習<a class="t" id="t0491c09"></a>法。復次，彌醯！比丘者，常行精進，斷惡不善，<a class="t" id="t0491c10"></a>修諸善法，恒自起意，專一堅固，為諸善本，不<a class="t" id="t0491c11"></a>捨方便。彌醯！心解脫未熟，欲令熟者，是謂<a class="t" id="t0491c12"></a>第四習法。復次，彌醯！比丘者，修行智慧，觀<a class="t" id="t0491c13"></a>興衰法，得如是智，聖慧明達，分別曉了，以正<a class="t" id="t0491c14"></a>盡苦。彌醯！心解脫未熟，欲令熟者，是謂第<a class="t" id="t0491c15"></a>五習法。</p>
<p><a class="t-linehead" id="t-linehead0491c15"></a>「彼有此五習法已，復修四法。云何<a class="t" id="t0491c16"></a>為四？修惡露，令斷欲；修慈，令斷恚；修息<a class="t" id="t0491c17"></a>出息入，令斷亂念；修無常想，令斷我慢。<a class="t" id="t0491c18"></a>彌醯！若比丘自善知識與善知識俱，善知識<a class="t" id="t0491c19"></a>共和合，當知必修習禁戒，守護從解脫，又<a class="t" id="t0491c20"></a>復善攝威儀禮節，見纖芥罪，常懷畏怖，受<a class="t" id="t0491c21"></a>持學戒。彌醯！若比丘自善知識與善知識俱，<a class="t" id="t0491c22"></a>善知識共和合，當知必得所可說聖有義，<a class="t" id="t0491c23"></a>令心柔軟，使心無蓋，謂說戒、說定、說慧、<a class="t" id="t0491c24"></a>說解脫、說解脫知見、說漸損、說不樂聚會、<a class="t" id="t0491c25"></a>說少欲、說知足、說斷、說無欲、說滅、說燕<a class="t" id="t0491c26"></a>坐、說緣起，得如是比沙門所說，具得易，不<a class="t" id="t0491c27"></a>難得。</p>
<p><a class="t-linehead" id="t-linehead0491c27"></a>「彌醯！若比丘自善知識與善知識俱，<a class="t" id="t0491c28"></a>善知識共和合，當知必行精進，斷惡不善，<a class="t" id="t0491c29"></a>修諸善法，恒自起意，專一堅固，為諸善本，<a class="t" id="t0492a01"></a>不捨方便。彌醯！若比丘自善知識與善知<a class="t" id="t0492a02"></a>識俱，善知識共和合，當知必行智慧，觀興<a class="t" id="t0492a03"></a>衰法，得如此智，聖慧明達，分別曉了，以正<a class="t" id="t0492a04"></a>盡苦。彌醯！若比丘自善知識與善知識俱，<a class="t" id="t0492a05"></a>善知識共和合，當知必修惡露，令斷欲；<a class="t" id="t0492a06"></a>修慈，令斷恚；修息出息入，令斷亂念；修<a class="t" id="t0492a07"></a>無常想，令斷我慢。彌醯！若比丘得無常想<a class="t" id="t0492a08"></a>者，必得無我想。彌醯！若比丘得無我想者，<a class="t" id="t0492a09"></a>便於現法斷一切我慢，得息、滅、盡、無為、涅<a class="t" id="t0492a10"></a>槃。」</p>
<p><a class="t-linehead" id="t-linehead0492a10"></a>佛說如是。尊者彌醯及諸比丘，聞佛所說，<a class="t" id="t0492a11"></a>歡喜奉行。</p><a class="t" id="t0492a12"></a>
<p class="endsutta"><a class="t-linehead" id="t-linehead0492a12"></a>彌醯經第十五竟<span class="t-note">（千三百二十三字）</span></p><a class="t" id="t0492a13"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>