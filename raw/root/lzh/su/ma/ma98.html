<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma98">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 9</span>
<span class="mirror-right">因品</span></p>
<h1 class="mirror-row">
<span class="mirror-left latin">98. </span>
<span class="mirror-right">（九八）念處經</span></h1>
</div><a class="t" id="t0582b08"></a>
<p><a class="t-linehead" id="t-linehead0582b08"></a>我聞如是：</p>
<p>一時，佛遊拘樓瘦，在劒磨瑟<a class="t" id="t0582b09"></a>曇拘樓都邑。</p>
<p><a class="t-linehead" id="t-linehead0582b09"></a>爾時，世尊告諸比丘：「有一道淨<a class="t" id="t0582b10"></a>眾生，度憂畏，滅苦惱，斷啼哭，得正法，謂<a class="t" id="t0582b11"></a>四念處。若有過去諸如來、無所著、等正覺，<a class="t" id="t0582b12"></a>悉斷五蓋、心穢、慧羸，立心正住於四念處，修<a class="t" id="t0582b13"></a>七覺支，得覺無上正盡之覺。若有未來諸<a class="t" id="t0582b14"></a>如來、無所著、等正覺，悉斷五蓋、心穢、慧羸，立<a class="t" id="t0582b15"></a>心正住於四念處，修七覺支，得覺無上正<a class="t" id="t0582b16"></a>盡之覺。我今現在如來、無所著、等正覺，我亦<a class="t" id="t0582b17"></a>斷五蓋、心穢、慧羸，立心正住於四念處，修七<a class="t" id="t0582b18"></a>覺支，得覺無上正盡之覺。</p>
<p><a class="t-linehead" id="t-linehead0582b18"></a>「云何為四？觀身<a class="t" id="t0582b19"></a>如身念處，如是觀覺、心、法如法念處。云何觀<a class="t" id="t0582b20"></a>身如身念處？比丘者，行則知行，住則知住，坐<a class="t" id="t0582b21"></a>則知坐，臥則知臥，眠則知眠，寤則知寤，眠<a class="t" id="t0582b22"></a><span class="corr" title="[寐&gt;寤]">寤</span>則知眠寤。如是比丘觀內身如身，觀外<a class="t" id="t0582b23"></a>身如身，立念在身，有知有見，有明有達，<a class="t" id="t0582b24"></a>是謂比丘觀身如身。復次，比丘觀身如身，<a class="t" id="t0582b25"></a>比丘者，正知出入，善觀分別，屈伸低昂，儀<a class="t" id="t0582b26"></a>容庠序，善著僧伽梨及諸衣鉢，行住坐臥，眠<a class="t" id="t0582b27"></a>寤語默皆正知之。如是比丘觀內身如身，<a class="t" id="t0582b28"></a>觀外身如身，立念在身，有知有見，有明有<a class="t" id="t0582b29"></a>達，是謂比丘觀身如身。</p>
<p><a class="t-linehead" id="t-linehead0582b29"></a>「復次，比丘觀身如<a class="t" id="t0582c01"></a>身，比丘者，生惡不善念，以善法念治斷滅<a class="t" id="t0582c02"></a>止，猶木工師、木工弟子，彼持墨繩，用拼<a class="t" id="t0582c03"></a>於木，則以利斧斫治令直。如是比丘生惡<a class="t" id="t0582c04"></a>不善念，以善法念治斷滅止。如是比丘觀<a class="t" id="t0582c05"></a>內身如身，觀外身如身，立念在身，有知有<a class="t" id="t0582c06"></a>見，有明有達，是謂比丘觀身如身。復次，比<a class="t" id="t0582c07"></a>丘觀身如身，比丘者，齒齒相著，舌逼上齶，<a class="t" id="t0582c08"></a>以心治心，治斷滅止。猶二力士捉一羸人，處<a class="t" id="t0582c09"></a>處<span class="corr" title="[捉旋&gt;旋捉] cf.［麗】">旋捉</span>，自在打鍛。如是比丘齒齒相著，舌逼<a class="t" id="t0582c10"></a>上齶，以心治心，治斷滅止。如是比丘觀內<a class="t" id="t0582c11"></a>身如身，觀外身如身，立念在身，有知有見，<a class="t" id="t0582c12"></a>有明有達，是謂比丘觀身如身。</p>
<p><a class="t-linehead" id="t-linehead0582c12"></a>「復次，比丘<a class="t" id="t0582c13"></a>觀身如身，比丘者，念入息即知念入息，念<a class="t" id="t0582c14"></a>出息即知念出息，入息長即知入息長，出息<a class="t" id="t0582c15"></a>長即知出息長，入息短即知入息短，出息短<a class="t" id="t0582c16"></a>即知出息短；學一切身息入，<span class="corr" title="[覺&gt;學]">學</span>一切身息<a class="t" id="t0582c17"></a>出，學止身行息入，學止口行息出。如是<a class="t" id="t0582c18"></a>比丘觀內身如身，觀外身如身，立念在身，<a class="t" id="t0582c19"></a>有知有見，有明有達，是謂比丘觀身如身。</p><a class="t" id="t0582c20"></a>
<p><a class="t-linehead" id="t-linehead0582c20"></a>「復次，比丘觀身如身，比丘者，離生喜樂，漬<a class="t" id="t0582c21"></a>身潤澤，普遍充滿於此身中，離生喜樂無處<a class="t" id="t0582c22"></a>不遍。猶工浴人器盛澡豆，水和成摶，水漬<a class="t" id="t0582c23"></a>潤澤，普遍充滿無處不周。如是比丘離生喜<a class="t" id="t0582c24"></a>樂，漬身潤澤，普遍充滿於此身中，離生喜樂<a class="t" id="t0582c25"></a>無處不遍。如是比丘觀內身如身，觀外身<a class="t" id="t0582c26"></a>如身，立念在身，有知有見，有明<span class="corr" title="[見&gt;有] cf.［麗】">有</span>達，是謂<a class="t" id="t0582c27"></a>比丘觀身如身。</p>
<p><a class="t-linehead" id="t-linehead0582c27"></a>「復次，比丘觀身如身，比丘<a class="t" id="t0582c28"></a>者，定生喜樂，漬身潤澤，普遍充滿於此身中，<a class="t" id="t0582c29"></a>定生喜樂無處不遍。猶如山泉，清淨不濁，<a class="t" id="t0583a01"></a>充滿流溢，四方水來，無緣得入，即彼泉底，水<a class="t" id="t0583a02"></a>自涌出，流溢於外，漬山潤澤，普遍充滿無<a class="t" id="t0583a03"></a>處不周。如是比丘定生喜樂，漬身潤澤，普遍<a class="t" id="t0583a04"></a>充滿於此身中，定生喜樂無處不遍。如是<a class="t" id="t0583a05"></a>比丘觀內身如身，觀外身如身，立念在身，<a class="t" id="t0583a06"></a>有知有見，有明有達，是謂比丘觀身如<a class="t" id="t0583a07"></a>身。</p>
<p><a class="t-linehead" id="t-linehead0583a07"></a>「復次，比丘觀身如身，比丘者，無喜生樂，漬<a class="t" id="t0583a08"></a>身潤澤，普遍充滿於此身中，無喜生樂無處<a class="t" id="t0583a09"></a>不遍。猶青蓮華，紅、赤、白蓮，水生水長，在於水<a class="t" id="t0583a10"></a>底，彼根莖華葉悉漬潤澤，普遍充滿無處不<a class="t" id="t0583a11"></a>周。如是比丘無喜生樂，漬身潤澤，普遍充滿<a class="t" id="t0583a12"></a>於此身中，無喜生樂無處不遍。如是比丘<a class="t" id="t0583a13"></a>觀內身如身，觀外身如身，立念在身，有知<a class="t" id="t0583a14"></a>有見，有明有達，是謂比丘觀身如身。</p>
<p><a class="t-linehead" id="t-linehead0583a14"></a>「復次，<a class="t" id="t0583a15"></a>比丘觀身如身，比丘者，於此身中，以清淨<a class="t" id="t0583a16"></a>心意解遍滿成就遊，於此身中，以清淨心<a class="t" id="t0583a17"></a>無處不遍。猶有一人，被七肘衣或八肘衣，<a class="t" id="t0583a18"></a>從頭至足，於其身體無處不覆。如是比丘<a class="t" id="t0583a19"></a>於此身中，以清淨心無處不遍。如是比丘<a class="t" id="t0583a20"></a>觀內身如身，觀外身如身，立念在身，有知<a class="t" id="t0583a21"></a>有見，有明有達，是謂比丘觀身如身。</p>
<p><a class="t-linehead" id="t-linehead0583a21"></a>「復次，<a class="t" id="t0583a22"></a>比丘觀身如身，比丘者，念光明想，善受善<a class="t" id="t0583a23"></a>持，善憶所念，如前後亦然，如後前亦然，如<a class="t" id="t0583a24"></a>晝夜亦然，如夜晝亦然，如下上亦然，如上<a class="t" id="t0583a25"></a>下亦然。如是不顛倒，心無有纏，修光明心，<a class="t" id="t0583a26"></a>心終不為闇之所覆。如是比丘觀內身如<a class="t" id="t0583a27"></a>身，觀外身如身，立念在身，有知有見，有<a class="t" id="t0583a28"></a>明有達，是謂比丘觀身如身。</p>
<p><a class="t-linehead" id="t-linehead0583a28"></a>「復次，比丘觀<a class="t" id="t0583a29"></a>身如身，比丘者，善受觀相，善憶所念，猶<a class="t" id="t0583b01"></a>如有人，坐觀臥人，臥觀坐人。如是比丘善<a class="t" id="t0583b02"></a>受觀相，善憶所念。如是比丘觀內身如身，<a class="t" id="t0583b03"></a>觀外身如身，立念在身，有知有見，有明有<a class="t" id="t0583b04"></a>達，是謂比丘觀身如身。</p>
<p><a class="t-linehead" id="t-linehead0583b04"></a>「復次，比丘觀身如<a class="t" id="t0583b05"></a>身，比丘者，此身隨住，隨其好惡，從頭至足，<a class="t" id="t0583b06"></a>觀見種種不淨充滿，我此身中有髮、髦、爪、<a class="t" id="t0583b07"></a>齒、麁細薄膚、皮、肉、筋、骨、心、腎、肝、肺、大腸、小<a class="t" id="t0583b08"></a>腸、脾、胃、摶糞、腦及腦根、淚、汗、涕、唾、膿、血、肪、髓、<a class="t" id="t0583b09"></a>涎、膽、小便。猶如器盛若干種子，有目之士，<a class="t" id="t0583b10"></a>悉見分明，謂稻、粟種、蔓菁、芥子。如是比丘<a class="t" id="t0583b11"></a>此身隨住，隨其好惡，從頭至足，觀見種種<a class="t" id="t0583b12"></a>不淨充滿，我此身中有髮、髦、爪、齒、麤細薄<a class="t" id="t0583b13"></a>膚、皮、肉、筋、骨、心、腎、肝、肺、大腸、小腸、脾、胃、摶糞、<a class="t" id="t0583b14"></a>腦及腦根、淚、汗、涕、唾、膿、血、肪、髓、涎、膽、小便。<a class="t" id="t0583b15"></a>如是比丘觀內身如身，觀外身如身，立念<a class="t" id="t0583b16"></a>在身，有知有見，有明有達，是謂比丘觀<a class="t" id="t0583b17"></a>身如身。</p>
<p><a class="t-linehead" id="t-linehead0583b17"></a>「復次，比丘觀身如身，比丘者，觀<a class="t" id="t0583b18"></a>身諸界，我此身中有地界、水界、火界、風界、空<a class="t" id="t0583b19"></a>界、識界。猶如屠兒殺牛，剝皮布地於上，<a class="t" id="t0583b20"></a>分作六段。如是比丘觀身諸界，我此身中，<a class="t" id="t0583b21"></a>地界、水界、火界、風界、空界、識界。如是比丘觀<a class="t" id="t0583b22"></a>內身如身，觀外身如身，立念在身，有知有<a class="t" id="t0583b23"></a>見，有明有達，是謂比丘觀身如身。</p>
<p><a class="t-linehead" id="t-linehead0583b23"></a>「復次，比<a class="t" id="t0583b24"></a>丘觀身如身，比丘者，觀彼死屍，或一、二<a class="t" id="t0583b25"></a>日，至六、七日，烏鵄所啄，犲狼所食，火燒埋<a class="t" id="t0583b26"></a>地，悉腐爛壞，見已自比：『今我此身亦復如是，<a class="t" id="t0583b27"></a>俱有此法，終不得離。』如是比丘觀內身<a class="t" id="t0583b28"></a>如身，觀外身如身，立念在身，有知有見，<a class="t" id="t0583b29"></a>有明有達，是謂比丘觀身如身。</p>
<p><a class="t-linehead" id="t-linehead0583b29"></a>「復次，比丘<a class="t" id="t0583c01"></a>觀身如身，比丘者，如本見息道骸骨青色，<a class="t" id="t0583c02"></a>爛腐食半，骨璅在地，見已自比：『今我此身<a class="t" id="t0583c03"></a>亦復如是，俱有此法，終不得離。』如是比丘<a class="t" id="t0583c04"></a>觀內身如身，觀外身如身，立念在身，有<a class="t" id="t0583c05"></a>知有見，有明有達，是謂比丘觀身如身。復<a class="t" id="t0583c06"></a>次，比丘觀身如身，比丘者，如本見息道<a class="t" id="t0583c07"></a>離皮肉血，唯筋相連，見已自比：『今我此身亦<a class="t" id="t0583c08"></a>復如是，俱有此法，終不得離。』如是比丘<a class="t" id="t0583c09"></a>觀內身如身，觀外身如身，立念在身，有<a class="t" id="t0583c10"></a>知有見，有明有達，是謂比丘觀身如身。</p>
<p><a class="t-linehead" id="t-linehead0583c10"></a>「復<a class="t" id="t0583c11"></a>次，比丘觀身如身，比丘者，如本見息道<a class="t" id="t0583c12"></a>骨節解散，散在諸方，足骨、膞骨、髀骨、髖骨、<a class="t" id="t0583c13"></a>脊骨、肩骨、頸骨、髑髏骨，各在異處，見已自比：<a class="t" id="t0583c14"></a>『今我此身亦復如是，俱有此法，終不得離。』<a class="t" id="t0583c15"></a>如是比丘觀內身如身，觀外身如身，立念<a class="t" id="t0583c16"></a>在身，有知有見，有明有達，是謂比丘觀<a class="t" id="t0583c17"></a>身如身。復次，比丘觀身如身，比丘者，如本<a class="t" id="t0583c18"></a>見息道骨白如螺，青猶鴿色，赤若血塗，腐<a class="t" id="t0583c19"></a>壞碎粖，見已自比：『今我此身亦復如是，俱<a class="t" id="t0583c20"></a>有此法，終不得離。』如是比丘觀內身如<a class="t" id="t0583c21"></a>身，觀外身如身，立念在身，有知有見，有<a class="t" id="t0583c22"></a>明有達，是謂比丘觀身如身。若比丘、比丘<a class="t" id="t0583c23"></a>尼，如是少少觀身如身者，是謂觀身如身<a class="t" id="t0583c24"></a>念處。</p>
<p><a class="t-linehead" id="t-linehead0583c24"></a>「云何觀覺如覺念處？比丘者，覺樂覺<a class="t" id="t0583c25"></a>時，便知覺樂覺。覺苦覺時，便知覺苦覺。覺<a class="t" id="t0583c26"></a>不苦不樂覺時，便知覺不苦不樂覺。覺樂<a class="t" id="t0583c27"></a>身、苦身、不苦不樂身；樂心、苦心、不苦不樂心；<a class="t" id="t0583c28"></a>樂食、苦食、不苦不樂食；樂無食、苦無食、不苦<a class="t" id="t0583c29"></a>不樂無食；樂欲、苦欲、不苦不樂欲。樂無欲、苦<a class="t" id="t0584a01"></a>無欲覺、不苦不樂無欲覺時，便知覺不苦不<a class="t" id="t0584a02"></a>樂無欲覺。如是比丘觀內覺如覺，觀外覺<a class="t" id="t0584a03"></a>如覺，立念在覺，有知有見，有明有達，是<a class="t" id="t0584a04"></a>謂比丘觀覺如覺。若比丘、比丘尼如是少<a class="t" id="t0584a05"></a>少觀覺如覺者，是謂觀覺如覺念處。</p>
<p><a class="t-linehead" id="t-linehead0584a05"></a>「云何觀<a class="t" id="t0584a06"></a>心如心念處？比丘者，有欲心知有欲心如真，<a class="t" id="t0584a07"></a>無欲心知無欲心如真，有恚，無恚，有癡，無癡，<a class="t" id="t0584a08"></a>有穢污，無穢污。有合，有散，有下，有高，有小，有<a class="t" id="t0584a09"></a>大，修，不修，定，不定，有不解脫心知不解脫心<a class="t" id="t0584a10"></a>如真，有解脫心知解脫心如真。如是比丘<a class="t" id="t0584a11"></a>觀內心如心，觀外心如心，立念在心，有<a class="t" id="t0584a12"></a>知有見，有明有達，是謂比丘觀心如心。若<a class="t" id="t0584a13"></a>有比丘、比丘尼如是少少觀心如心者，是<a class="t" id="t0584a14"></a>謂觀心如心念處。</p>
<p><a class="t-linehead" id="t-linehead0584a14"></a>「云何觀法如法念處？眼緣<a class="t" id="t0584a15"></a>色生內結，比丘者，內實有結知內有結如<a class="t" id="t0584a16"></a>真，內實無結知內無結如真，若未生內結而<a class="t" id="t0584a17"></a>生者知如真，若已生內結滅不復生者知<a class="t" id="t0584a18"></a>如真；如是耳、鼻、舌、身，意緣法生內結，比丘<a class="t" id="t0584a19"></a>者，內實有結知內有結如真，內實無結知內<a class="t" id="t0584a20"></a>無結如真，若未生內結而生者知如真，若已<a class="t" id="t0584a21"></a>生內結滅不復生者知如真。如是比丘觀<a class="t" id="t0584a22"></a>內法如法，觀外法如法，立念在法，有知有<a class="t" id="t0584a23"></a>見，有明有達，是謂比丘觀法如法，謂內六<a class="t" id="t0584a24"></a>處。</p>
<p><a class="t-linehead" id="t-linehead0584a24"></a>「復次，比丘觀法如法。比丘者，內實有欲<a class="t" id="t0584a25"></a>知有欲如真，內實無欲知無欲如真，若未生<a class="t" id="t0584a26"></a>欲而生者知如真，若已生欲滅不復生者<a class="t" id="t0584a27"></a>知如真，如是瞋恚、睡眠、調悔。內實有疑知<a class="t" id="t0584a28"></a>有疑如真，內實無疑知無疑如真，若未生疑<a class="t" id="t0584a29"></a>而生者知如真，若已生疑滅不復生者知<a class="t" id="t0584b01"></a>如真。如是比丘觀內法如法，觀外法如法，<a class="t" id="t0584b02"></a>立念在法，有知有見，有明有達，是謂比丘<a class="t" id="t0584b03"></a>觀法如法，謂五蓋也。</p>
<p><a class="t-linehead" id="t-linehead0584b03"></a>「復次，比丘觀法如法。<a class="t" id="t0584b04"></a>比丘者，內實有念覺支知有念覺支如真，內<a class="t" id="t0584b05"></a>實無念覺支知無念覺支如真，若未生念覺<a class="t" id="t0584b06"></a>支而生者知如真，若已生念覺支便住不<a class="t" id="t0584b07"></a>忘而不衰退，轉修增廣者知如真，如是法、<a class="t" id="t0584b08"></a>精進、喜、息、定。比丘者，內實有捨覺支知有<a class="t" id="t0584b09"></a>捨覺支如真，內實無捨覺支知無捨覺支如<a class="t" id="t0584b10"></a>真，若未生捨覺支而生者知如真，若已生捨<a class="t" id="t0584b11"></a>覺支便住不忘而不衰退，轉修增廣者知<a class="t" id="t0584b12"></a>如真。如是比丘觀內法如法，觀外法如法，<a class="t" id="t0584b13"></a>立念在法，有知有見，有明有達，是謂比丘<a class="t" id="t0584b14"></a>觀法如法，謂七覺支。若有比丘、比丘尼如<a class="t" id="t0584b15"></a>是少少觀法如法者，是謂觀法如法念處。</p><a class="t" id="t0584b16"></a>
<p><a class="t-linehead" id="t-linehead0584b16"></a>「若有比丘、比丘尼七年立心正住四念處<a class="t" id="t0584b17"></a>者，彼必得二果，或現法得究竟智，或有餘<a class="t" id="t0584b18"></a>得阿那含，置七年，六五四三二一年。若有<a class="t" id="t0584b19"></a>比丘、比丘尼七月立心正住四念處者，彼必<a class="t" id="t0584b20"></a>得二果，或現法得究竟智，或有餘得阿那<a class="t" id="t0584b21"></a>含，置七月，六五四三二一月。若有比丘、比<a class="t" id="t0584b22"></a>丘尼七日七夜立心正住四念處者，彼必<a class="t" id="t0584b23"></a>得二果，或現法得究竟智，或有餘得阿那<a class="t" id="t0584b24"></a>含，置七日七夜，六五四三二，置一日一夜。<a class="t" id="t0584b25"></a>若有比丘、比丘尼少少須臾頃立心正住四<a class="t" id="t0584b26"></a>念處者，彼朝行如是，暮必得昇進，暮行如<a class="t" id="t0584b27"></a>是，朝必得昇進。」</p>
<p><a class="t-linehead" id="t-linehead0584b27"></a>佛說如是。彼諸比丘聞佛<a class="t" id="t0584b28"></a>所說，歡喜奉行。</p><a class="t" id="t0584b29"></a>
<p class="endsutta"><a class="t-linehead" id="t-linehead0584b29"></a>念處經第二竟<span class="t-note">（三千一百三十七字）</span></p><a class="t" id="t0584c01"></a><p class="endsection"><span class="t-juanname">中阿含經卷第二十四<span class="t-note">（八千六百九字）</span><span class="t-note">（第二小土城<a class="t" id="t0584c02"></a>誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>