<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma178">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 14</span>
<span class="mirror-right">心品</span></p>
<h1 class="mirror-row">
<span class="mirror-left latin">178. </span>
<span class="mirror-right">（一七八）獵師經</span></h1>
</div><p class="suttainfo"><span class="t-juanname">中阿含經卷第四十七</span></p><a class="t" id="t0718b21"></a><a class="t" id="t0718b22"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0718b23"></a><a class="t" id="t0718b24"></a>
<p><a class="t-linehead" id="t-linehead0718b24"></a>我聞如是：</p>
<p>一時，佛遊王舍城，在竹林迦蘭<a class="t" id="t0718b25"></a>哆園。</p>
<p><a class="t-linehead" id="t-linehead0718b25"></a>爾時，世尊告諸比丘：「獵師飼鹿，不如<a class="t" id="t0718b26"></a>是心，令鹿得肥、得色、得力、得樂、長壽。獵師<a class="t" id="t0718b27"></a>飼鹿，如是心飼，唯欲近食，近食已，令憍<a class="t" id="t0718b28"></a>恣放逸，放逸已，隨獵師、獵師眷屬，獵師飼<a class="t" id="t0718b29"></a>鹿，如是心也。</p>
<p><a class="t-linehead" id="t-linehead0718b29"></a>「第一群鹿近食獵師食，彼近食<a class="t" id="t0718c01"></a>已，便憍恣放逸，放逸已，便隨獵師、獵師眷<a class="t" id="t0718c02"></a>屬。如是彼第一群鹿不脫獵師、獵師眷屬<a class="t" id="t0718c03"></a>境界。</p>
<p><a class="t-linehead" id="t-linehead0718c03"></a>「第二群鹿而作是念：『第一群鹿近食獵<a class="t" id="t0718c04"></a>師食，彼近食已，便憍恣放逸，放逸已，便隨<a class="t" id="t0718c05"></a>獵師、獵師眷屬，如是第一群鹿不脫獵師、<a class="t" id="t0718c06"></a>獵師眷屬境界。我今寧可不食獵師食，離<a class="t" id="t0718c07"></a>於恐怖，依無事處，食草飲水耶？』第二群鹿<a class="t" id="t0718c08"></a>作是念已，便捨獵師食，離於恐怖，依無事<a class="t" id="t0718c09"></a>處，食草飲水。彼春後月諸草水盡，身體極<a class="t" id="t0718c10"></a>羸，氣力衰退，便隨獵師、獵師眷屬。如是彼第<a class="t" id="t0718c11"></a>二群鹿亦復不脫獵師、獵師眷屬境界。</p>
<p><a class="t-linehead" id="t-linehead0718c11"></a>「第三<a class="t" id="t0718c12"></a>群鹿亦作是念：『第一、第二群鹿一切不脫<a class="t" id="t0718c13"></a>獵師、獵師眷屬境界，我今寧可離獵師、獵師<a class="t" id="t0718c14"></a>眷屬，依住不遠，住不遠已，不近食獵師食，<a class="t" id="t0718c15"></a>不近食已，便不憍恣放逸，不放逸已，便<a class="t" id="t0718c16"></a>不隨獵師、獵師眷屬。』第三群鹿作是念已，<a class="t" id="t0718c17"></a>便離獵師、獵師眷屬，依住不遠，住不遠已，<a class="t" id="t0718c18"></a>不近食獵師食，不近食已，便不憍恣放逸，<a class="t" id="t0718c19"></a>不放逸已，便不隨獵師、獵師眷屬。彼獵師、<a class="t" id="t0718c20"></a>獵師眷屬便作是念：『第三群鹿甚奇諂<span class="gaiji">黠<!--gaiji,黠,1[烈-列+（里*吉）],2,3--></span>，極<a class="t" id="t0718c21"></a>諂<span class="gaiji">黠<!--gaiji,黠,1[烈-列+（里*吉）],2,3--></span>。所以者何？食我食已，而不可得，我<a class="t" id="t0718c22"></a>今寧可作長圍罝，作長圍罝已，便得第三<a class="t" id="t0718c23"></a>群鹿所依住止。』獵師、獵師眷屬作是念已，<a class="t" id="t0718c24"></a>便作長圍罝，作長圍罝已，便得第三群鹿<a class="t" id="t0718c25"></a>所依住止，如是第三群鹿亦復不脫獵師、<a class="t" id="t0718c26"></a>獵師眷屬境界。</p>
<p><a class="t-linehead" id="t-linehead0718c26"></a>「第四群鹿亦作是念：『第一、第<a class="t" id="t0718c27"></a>二、第三群鹿一切不脫獵師、獵師眷屬境<a class="t" id="t0718c28"></a>界，我今寧可依住獵師、獵師眷屬所不至處，<a class="t" id="t0718c29"></a>依住彼已，不近食獵師食，不近食已，便<a class="t" id="t0719a01"></a>不憍恣放逸，不放逸已，便不隨獵師、獵師<a class="t" id="t0719a02"></a>眷屬。』第四群鹿作是念已，便依住獵師、獵<a class="t" id="t0719a03"></a>師眷屬所不至處，依住彼已，便不近食獵<a class="t" id="t0719a04"></a>師食，不近食已，便不憍恣放逸，不放逸<a class="t" id="t0719a05"></a>已，便不隨獵師、獵師眷屬。彼獵師、獵師眷屬<a class="t" id="t0719a06"></a>復作是念：『第四群鹿甚奇猛<span class="gaiji">俊<!--gaiji,俊,1[仁-二+（隹／乃）],2&#x347A;,3--></span>，第一猛<span class="gaiji">俊<!--gaiji,俊,1[仁-二+（隹／乃）],2&#x347A;,3--></span>，若<a class="t" id="t0719a07"></a>我逐彼，必不能得，餘鹿則當恐怖驚散，我<a class="t" id="t0719a08"></a>今寧可捨罝第四群鹿。』獵師、獵師眷屬作<a class="t" id="t0719a09"></a>是念已，則便捨罝。如是第四群鹿便得脫<a class="t" id="t0719a10"></a>獵師、獵師眷屬境界。</p>
<p><a class="t-linehead" id="t-linehead0719a10"></a>「比丘！我說此喻，欲令<a class="t" id="t0719a11"></a>解義，我今說此，當觀其義。獵師食者，當<a class="t" id="t0719a12"></a>知五欲功德，眼知色、耳知聲、鼻知香、舌知<a class="t" id="t0719a13"></a>味、身知觸。獵師食者，當知是五欲功德也。<a class="t" id="t0719a14"></a>獵師者，當知是惡魔王也。獵師眷屬者，當<a class="t" id="t0719a15"></a>知是魔王眷屬也。群鹿者，當知是沙門、梵志<a class="t" id="t0719a16"></a>也。第一沙門、梵志近食魔王食，世間信施食，<a class="t" id="t0719a17"></a>彼近食已，便憍恣放逸，放逸已，便隨魔王、<a class="t" id="t0719a18"></a>魔王眷屬，如是第一沙門、梵志不脫魔王<a class="t" id="t0719a19"></a>境界。猶如第一群鹿近食獵師食，彼近食<a class="t" id="t0719a20"></a>已，便憍恣放逸，放逸已，便隨獵師、獵師眷<a class="t" id="t0719a21"></a>屬，如是第一群鹿不脫獵師、獵師眷屬境界。<a class="t" id="t0719a22"></a>當觀彼第一沙門、梵志亦復如是。</p>
<p><a class="t-linehead" id="t-linehead0719a22"></a>「第二沙門、<a class="t" id="t0719a23"></a>梵志亦作是念：『第一沙門、梵志近食魔王食，<a class="t" id="t0719a24"></a>世間信施食，彼近食已，便憍恣放逸，放逸<a class="t" id="t0719a25"></a>已，便隨魔王、魔王眷屬，如是彼第一沙門、梵<a class="t" id="t0719a26"></a>志不脫魔王、魔王眷屬境界。我今寧可捨<a class="t" id="t0719a27"></a>世間信施食，離於恐怖，依無事處，食果<a class="t" id="t0719a28"></a>及根。』第二沙門、梵志作是念已，便捨世間<a class="t" id="t0719a29"></a>信施食，離於恐怖，依無事處，食果及根。<a class="t" id="t0719b01"></a>彼春後月諸果根盡，身體極羸，氣力衰退，<a class="t" id="t0719b02"></a>衰退已，便心解脫、慧解脫衰退，心解脫、慧解<a class="t" id="t0719b03"></a>脫衰退已，便隨魔王、魔王眷屬，如是第二沙<a class="t" id="t0719b04"></a>門、梵志亦不脫魔王、魔王眷屬境界。猶如<a class="t" id="t0719b05"></a>第二群鹿而作是念：『第一群鹿近食獵師<a class="t" id="t0719b06"></a>食，彼近食已，便憍恣放逸，放逸已，便隨獵<a class="t" id="t0719b07"></a>師、獵師眷屬，如是第一群鹿不脫獵師、獵<a class="t" id="t0719b08"></a>師眷屬境界。我今寧可捨獵師食，離於恐<a class="t" id="t0719b09"></a>怖，依無事處，食草飲水耶？』第二群鹿作是<a class="t" id="t0719b10"></a>念已，便捨獵師食，離於恐怖，依無事處，<a class="t" id="t0719b11"></a>食草飲水。彼春後月諸草水盡，身體極羸，<a class="t" id="t0719b12"></a>氣力衰退，便隨獵師、獵師眷屬，如是第二群<a class="t" id="t0719b13"></a>鹿亦不脫獵師、獵師眷屬境界。當觀彼第<a class="t" id="t0719b14"></a>二沙門、梵志亦復如是。</p>
<p><a class="t-linehead" id="t-linehead0719b14"></a>「第三沙門、梵志亦作<a class="t" id="t0719b15"></a>是念：『第一、第二沙門、梵志一切不脫魔王、魔<a class="t" id="t0719b16"></a>王眷屬境界，我今寧可離魔王、魔王眷屬，依<a class="t" id="t0719b17"></a>住不遠，住不遠已，不近食世間信施食，<a class="t" id="t0719b18"></a>不近食已，便不憍恣放逸，不放逸已，便不<a class="t" id="t0719b19"></a>隨魔王、魔王眷屬。』第三沙門、梵志作是念<a class="t" id="t0719b20"></a>已，便離魔王、魔王眷屬，依住不遠，住不遠<a class="t" id="t0719b21"></a>已，便不近食世間信施食，不近食已，便<a class="t" id="t0719b22"></a>不憍恣放逸，不放逸已，便不隨魔王、魔王<a class="t" id="t0719b23"></a>眷屬。然受持二見，有見及無見。彼受此二<a class="t" id="t0719b24"></a>見故，便隨魔王、魔王眷屬。如是第三沙門、<a class="t" id="t0719b25"></a>梵志亦不脫魔王、魔王眷屬境界。</p>
<p><a class="t-linehead" id="t-linehead0719b25"></a>「猶如第<a class="t" id="t0719b26"></a>三群鹿亦作是念：『第一、第二群鹿一切不<a class="t" id="t0719b27"></a>脫獵師、獵師眷屬境界，我今寧可離獵師、獵<a class="t" id="t0719b28"></a>師眷屬，依住不遠，住不遠已，不近食獵師<a class="t" id="t0719b29"></a>食，不近食已，便不憍恣放逸，不放逸已，便<a class="t" id="t0719c01"></a>不隨獵師、獵師眷屬。』第三群鹿作是念已，<a class="t" id="t0719c02"></a>便離獵師、獵師眷屬，依住不遠，住不遠已，<a class="t" id="t0719c03"></a>不近食獵師食，不近食已，便不憍恣放逸，<a class="t" id="t0719c04"></a>不放逸已，便不隨獵師、獵師眷屬。彼獵師、<a class="t" id="t0719c05"></a>獵師眷屬便作是念：『第三群鹿甚奇諂<span class="gaiji">黠<!--gaiji,黠,1[烈-列+（里*吉）],2,3--></span>，極<a class="t" id="t0719c06"></a>諂<span class="gaiji">黠<!--gaiji,黠,1[烈-列+（里*吉）],2,3--></span>。所以者何？食我食已，而不可得，我今<a class="t" id="t0719c07"></a>寧可作長圍罝，作長圍罝已，便得第三群<a class="t" id="t0719c08"></a>鹿所依住止。』獵師、獵師眷屬作是念已，便作<a class="t" id="t0719c09"></a>長圍罝，作長圍罝已，便得第三群鹿所依<a class="t" id="t0719c10"></a>住止。如是第三群鹿亦不脫獵師、獵師眷<a class="t" id="t0719c11"></a>屬境界。所依者當知有見也。住止者當知無<a class="t" id="t0719c12"></a>見也。當觀彼第三沙門、梵志亦復如是。</p>
<p><a class="t-linehead" id="t-linehead0719c12"></a>「第<a class="t" id="t0719c13"></a>四沙門、梵志亦作是念：『第一、第二、第三沙門、梵<a class="t" id="t0719c14"></a>志一切不脫魔王、魔王眷屬境界，我今寧可<a class="t" id="t0719c15"></a>依住魔王、魔王眷屬所不至處，依住彼已，<a class="t" id="t0719c16"></a>不近食世間信施食，不近食已，便不憍<a class="t" id="t0719c17"></a>恣放逸，不放逸已，便不隨魔王、魔王眷屬。』<a class="t" id="t0719c18"></a>第四沙門、梵志作是念已，便依住魔王、魔王<a class="t" id="t0719c19"></a>眷屬所不至處，依住彼已，不近食世間信<a class="t" id="t0719c20"></a>施食，不近食已，便不憍恣放逸，不放逸<a class="t" id="t0719c21"></a>已，便不隨魔王、魔王眷屬。如是第四沙門、<a class="t" id="t0719c22"></a>梵志便脫魔王、魔王眷屬境界。</p>
<p><a class="t-linehead" id="t-linehead0719c22"></a>「猶如第四群<a class="t" id="t0719c23"></a>鹿亦作是念：『第一、第二、第三群鹿一切不<a class="t" id="t0719c24"></a>脫獵師、獵師眷屬境界，我今寧可依住獵<a class="t" id="t0719c25"></a>師、獵師眷屬所不至處，依住彼已，不近食<a class="t" id="t0719c26"></a>獵師食，不近食已，便不憍恣放逸，不放逸<a class="t" id="t0719c27"></a>已，便不隨獵師、獵師眷屬。』第四群鹿作是<a class="t" id="t0719c28"></a>念已，便依住獵師、獵師眷屬所不至處，依<a class="t" id="t0719c29"></a>住彼已，不近食獵師食，不近食已，便不<a class="t" id="t0720a01"></a>憍恣放逸，不放逸已，便不隨獵師、獵師眷<a class="t" id="t0720a02"></a>屬。彼獵師、獵師眷屬復作是念：『第四群鹿甚<a class="t" id="t0720a03"></a>奇<span class="gaiji">俊<!--gaiji,俊,1[仁-二+（隹／乃）],2&#x347A;,3--></span>猛，第一<span class="gaiji">俊<!--gaiji,俊,1[仁-二+（隹／乃）],2&#x347A;,3--></span>猛，若我逐彼，必不能得，<a class="t" id="t0720a04"></a>餘鹿則當恐怖驚散，我今寧可捨罝第四群<a class="t" id="t0720a05"></a>鹿。』彼獵師、獵師眷屬作是念已，則便捨罝。<a class="t" id="t0720a06"></a>如是第四群鹿便脫獵師、獵師眷屬境界。當<a class="t" id="t0720a07"></a>觀彼第四沙門、梵志亦復如是。</p>
<p><a class="t-linehead" id="t-linehead0720a07"></a>「比丘！當學<a class="t" id="t0720a08"></a>如是所依住止，令魔王、魔王眷屬所不至處。<a class="t" id="t0720a09"></a>何者魔王、魔王眷屬所不至處？謂比丘離欲、<a class="t" id="t0720a10"></a>離惡不善之法，至得第四禪成就遊，是謂<a class="t" id="t0720a11"></a>魔王、魔王眷屬所不至處。復次，何者魔王、魔<a class="t" id="t0720a12"></a>王眷屬所不至處？謂比丘心與慈俱，遍滿一<a class="t" id="t0720a13"></a>方成就遊，如是二三四方、四維上下，普周一<a class="t" id="t0720a14"></a>切，心與慈俱，無結無怨，無恚無諍，極廣甚<a class="t" id="t0720a15"></a>大，無量善修，遍滿一切世間成就遊。如是悲、<a class="t" id="t0720a16"></a>喜心與捨俱，無結無怨，無恚無諍，極廣甚大，<a class="t" id="t0720a17"></a>無量善修，遍滿一切世間成就遊。是謂魔王、<a class="t" id="t0720a18"></a>魔王眷屬所不至處。</p>
<p><a class="t-linehead" id="t-linehead0720a18"></a>「復次，何者魔王、魔王眷<a class="t" id="t0720a19"></a>屬所不至處？謂比丘度一切色想，至非有想<a class="t" id="t0720a20"></a>非無想處成就遊，是謂魔王、魔王眷屬所不<a class="t" id="t0720a21"></a>至處。復次，何者魔王、魔王眷屬所不至處？謂<a class="t" id="t0720a22"></a>比丘度一切非有想非無想處，想知滅身觸<a class="t" id="t0720a23"></a>成就遊，慧見諸漏盡斷知，是謂魔王、魔王眷<a class="t" id="t0720a24"></a>屬所不至處。比丘！如是所依住正，命魔王、<a class="t" id="t0720a25"></a>魔王眷屬所不至處，當學如是。」</p>
<p><a class="t-linehead" id="t-linehead0720a25"></a>佛說如<a class="t" id="t0720a26"></a>是。彼諸比丘聞佛所說，歡喜奉行。</p><a class="t" id="t0720a27"></a>
<p class="endsutta"><a class="t-linehead" id="t-linehead0720a27"></a>獵師經第七竟<span class="t-note">（二千三百九十六字）</span></p><a class="t" id="t0720a28"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>