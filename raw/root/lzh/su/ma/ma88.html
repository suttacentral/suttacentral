<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma88">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 8</span>
<span class="mirror-right">穢品</span></p>
<h1 class="mirror-row">
<span class="mirror-left latin">88. </span>
<span class="mirror-right">（八八）求法經</span></h1>
</div><a class="t" id="t0569c24"></a>
<p><a class="t-linehead" id="t-linehead0569c24"></a>我聞如是：</p>
<p>一時，佛遊拘娑羅國，與大比丘<a class="t" id="t0569c25"></a>眾俱，往詣五娑羅村北尸攝惒林中，及諸<a class="t" id="t0569c26"></a>名德、上尊長老、大弟子等，謂尊者舍梨子、尊<a class="t" id="t0569c27"></a>者大目揵連、尊者大迦葉、尊者大迦旃延、<a class="t" id="t0569c28"></a>尊者阿那律陀、尊者麗越、尊者阿難，如是<a class="t" id="t0569c29"></a>比餘名德、上尊長老、大弟子等，亦在五娑羅<a class="t" id="t0570a01"></a>村並皆近佛葉屋邊住。</p>
<p><a class="t-linehead" id="t-linehead0570a01"></a>爾時，世尊告諸比<a class="t" id="t0570a02"></a>丘：「汝等當行求法，莫行求飲食。所以者<a class="t" id="t0570a03"></a>何？我慈愍弟子故，欲令行求法，不行求<a class="t" id="t0570a04"></a>飲食。若汝等行求飲食，不行求法者，汝等<a class="t" id="t0570a05"></a>既自惡，我亦無名稱。若汝等行求法，不<a class="t" id="t0570a06"></a>行求飲食者，汝等既自好，我亦有名稱。</p>
<p><a class="t-linehead" id="t-linehead0570a06"></a>「云<a class="t" id="t0570a07"></a>何諸弟子為求飲食故而依佛行，非為求<a class="t" id="t0570a08"></a>法？我飽食訖，食事已辦，猶有殘食，於後有<a class="t" id="t0570a09"></a>二比丘來，飢渴力羸，我語彼曰：『我飽食訖，<a class="t" id="t0570a10"></a>食事已辦，猶有殘食，汝等欲食者便取食<a class="t" id="t0570a11"></a>之。若汝不取者，我便取以瀉著淨地，或復<a class="t" id="t0570a12"></a>瀉著無蟲水中。』彼二比丘，第一比丘便作<a class="t" id="t0570a13"></a>是念：『世尊食訖，食事已辦，猶有殘食，若我不<a class="t" id="t0570a14"></a>取者，世尊必取瀉著淨地，或復瀉著無蟲<a class="t" id="t0570a15"></a>水中，我今寧可取而食之。』即便取食。</p>
<p><a class="t-linehead" id="t-linehead0570a15"></a>「彼比<a class="t" id="t0570a16"></a>丘取此食已，雖一日一夜樂而得安隱，但<a class="t" id="t0570a17"></a>彼比丘因取此食故，不可佛意。所以者何？<a class="t" id="t0570a18"></a>彼比丘因取此食故，不得少欲，不知厭<a class="t" id="t0570a19"></a>足，不得易養，不得易滿，不得知時，不知<a class="t" id="t0570a20"></a>節限，不得精進，不得宴坐，不得淨行，不<a class="t" id="t0570a21"></a>得遠離，不得一心，不得精勤，亦不得涅<a class="t" id="t0570a22"></a>槃。是以彼比丘因取此食故，不可佛意。是<a class="t" id="t0570a23"></a>謂諸弟子為行求飲食故而依佛行，非為<a class="t" id="t0570a24"></a>求法。</p>
<p><a class="t-linehead" id="t-linehead0570a24"></a>「云何諸弟子行求法，不行求飲食？彼<a class="t" id="t0570a25"></a>二比丘，第二比丘便作是念：『世尊食訖，食事<a class="t" id="t0570a26"></a>已辦，猶有殘食，若我不取者，世尊必取瀉<a class="t" id="t0570a27"></a>著淨地，或復瀉著無蟲水中；又世尊說食中<a class="t" id="t0570a28"></a>之下極者，謂殘餘食也，我今寧可不取此<a class="t" id="t0570a29"></a>食。』作是念已，即便不取。</p>
<p><a class="t-linehead" id="t-linehead0570a29"></a>「彼比丘不取此食<a class="t" id="t0570b01"></a>已，雖一日一夜苦而不安隱，但彼比丘因<a class="t" id="t0570b02"></a>不取此食故，得可佛意。所以者何？彼比<a class="t" id="t0570b03"></a>丘因不取此食故，得少欲，得知足，得易<a class="t" id="t0570b04"></a>養，得易滿，得知時，得節限，得精進，得宴<a class="t" id="t0570b05"></a>坐，得淨行，得遠離，得一心，得精勤，亦得<a class="t" id="t0570b06"></a>涅槃。是以彼比丘因不取此食故，得可<a class="t" id="t0570b07"></a>佛意。是謂諸弟子為行求法故而依佛行，<a class="t" id="t0570b08"></a>非為求飲食。」</p>
<p><a class="t-linehead" id="t-linehead0570b08"></a>於是，世尊告諸弟子：「若有法、<a class="t" id="t0570b09"></a>律尊師樂住遠離，上弟子不樂住遠離者，彼<a class="t" id="t0570b10"></a>法、律不饒益多人，多人不得樂，非為愍<a class="t" id="t0570b11"></a>傷世間，亦非為天為人求義及饒益，求安<a class="t" id="t0570b12"></a>隱快樂。若有法、律尊師樂住遠離，中、下弟子<a class="t" id="t0570b13"></a>不樂住遠離者，彼法、律不饒益多人，多人<a class="t" id="t0570b14"></a>不得樂，非為愍傷世間，亦非為天為人<a class="t" id="t0570b15"></a>求義及饒益，求安隱快樂。若有法、律尊師<a class="t" id="t0570b16"></a>樂住遠離，上弟子亦樂住遠離者，彼法、律饒<a class="t" id="t0570b17"></a>益多人，多人得樂，為愍傷世間，亦為天為<a class="t" id="t0570b18"></a>人求義及饒益，求安隱快樂。若有法、律尊<a class="t" id="t0570b19"></a>師樂住遠離，中、下弟子亦樂住遠離者，彼法、<a class="t" id="t0570b20"></a>律饒益多人，多人得樂，為愍傷世間，亦為<a class="t" id="t0570b21"></a>天為人求義及饒益，求安隱快樂。」</p>
<p><a class="t-linehead" id="t-linehead0570b21"></a>是時，尊<a class="t" id="t0570b22"></a>者舍梨子亦在眾中。彼時，世尊告曰：「舍<span class="corr" title="[利&gt;梨]">梨</span><a class="t" id="t0570b23"></a>子！汝為諸比丘說法如法，我患背痛，今欲<a class="t" id="t0570b24"></a>小息。」</p>
<p><a class="t-linehead" id="t-linehead0570b24"></a>尊者舍<span class="corr" title="[利&gt;梨]">梨</span>子即受佛教：「唯然。世尊！」於<a class="t" id="t0570b25"></a>是，世尊四疊優多羅僧以敷床上，卷僧伽<a class="t" id="t0570b26"></a>梨作枕，右脇而臥，足足相累，作光明想，正<a class="t" id="t0570b27"></a>念正智，常念欲起。</p>
<p><a class="t-linehead" id="t-linehead0570b27"></a>是時，尊者舍梨子告諸比<a class="t" id="t0570b28"></a>丘：「諸賢！當知世尊向略說法。若有法、律尊<a class="t" id="t0570b29"></a>師樂住遠離，上弟子不樂住遠離者，彼法、律<a class="t" id="t0570c01"></a>不饒益多人，多人不得樂，不為愍傷世<a class="t" id="t0570c02"></a>間，亦非為天為人求義及饒益，求安隱快<a class="t" id="t0570c03"></a>樂。若有法、律尊師樂住遠離，中、下弟子不<a class="t" id="t0570c04"></a>樂住遠離者，彼法、律不饒益多人，多人不<a class="t" id="t0570c05"></a>得樂，不為愍傷世間，亦非為天為人求<a class="t" id="t0570c06"></a>義及饒益，求安隱快樂。若有法、律尊師樂住<a class="t" id="t0570c07"></a>遠離，上弟子亦樂住遠離者，彼法、律饒益<a class="t" id="t0570c08"></a>多人，多人得樂，為愍傷世間，亦為天為<a class="t" id="t0570c09"></a>人求義及饒益，求安隱快樂。若有法、律尊<a class="t" id="t0570c10"></a>師樂住遠離，中、下弟子亦樂住遠離者，彼法、<a class="t" id="t0570c11"></a>律饒益多人，多人得樂，為愍傷世間，亦<a class="t" id="t0570c12"></a>為天為人求義及饒益，求安隱快樂。然世<a class="t" id="t0570c13"></a>尊說此法極略，汝等云何解義？云何廣分<a class="t" id="t0570c14"></a>別？」</p>
<p><a class="t-linehead" id="t-linehead0570c14"></a>彼時，眾中或有比丘作如是說：「尊者舍<a class="t" id="t0570c15"></a>梨子！若諸長老上尊自說：『我得究竟智，我<a class="t" id="t0570c16"></a>生已盡，梵行已立，所作已辦，不更受有，知<a class="t" id="t0570c17"></a>如真。』諸梵行者聞彼比丘自說我得究竟<a class="t" id="t0570c18"></a>智，便得歡喜。」</p>
<p><a class="t-linehead" id="t-linehead0570c18"></a>復有比丘作如是說：「尊者舍<a class="t" id="t0570c19"></a>梨子！若中、下弟子求願無上涅槃，諸梵行者<a class="t" id="t0570c20"></a>見彼行已，便得歡喜。如是彼比丘而說此<a class="t" id="t0570c21"></a>義，不可尊者舍梨子意。」</p>
<p><a class="t-linehead" id="t-linehead0570c21"></a>尊者舍梨子告彼<a class="t" id="t0570c22"></a>比丘：「諸賢等！聽我為汝說。諸賢！若有法、律<a class="t" id="t0570c23"></a>尊師樂住遠離，上弟子不樂住遠離者，上弟<a class="t" id="t0570c24"></a>子有三事可毀。云何為三？尊師樂住遠離，<a class="t" id="t0570c25"></a>上弟子不學捨離，上弟子以此可毀。尊師<a class="t" id="t0570c26"></a>若說可斷法，上弟子不斷彼法，上弟子以<a class="t" id="t0570c27"></a>此可毀。所可受證，上弟子而捨方便，上弟<a class="t" id="t0570c28"></a>子以此可毀。若有法、律尊師樂住遠離，上<a class="t" id="t0570c29"></a>弟子不樂住遠離者，上弟子有此三事可<a class="t" id="t0571a01"></a>毀。諸賢！若有法、律尊師樂住遠離，中、下弟<a class="t" id="t0571a02"></a>子不樂住遠離者，中、下弟子有三事可毀。<a class="t" id="t0571a03"></a>云何為三？尊師樂住遠離，中、下弟子不學<a class="t" id="t0571a04"></a>捨離，中、下弟子以此可毀。尊師若說可斷<a class="t" id="t0571a05"></a>法，中、下弟子不斷彼法，中、下弟子以此可<a class="t" id="t0571a06"></a>毀。所可受證，中、下弟子而捨方便，中、下弟<a class="t" id="t0571a07"></a>子以此可毀。若有法、律尊師樂住遠離，中、<a class="t" id="t0571a08"></a>下弟子不樂住遠離者，中、下弟子有此三事<a class="t" id="t0571a09"></a>可毀。</p>
<p><a class="t-linehead" id="t-linehead0571a09"></a>「諸賢！若有法、律尊師樂住遠離，上弟<a class="t" id="t0571a10"></a>子亦樂住遠離者，上弟子有三事可稱。云<a class="t" id="t0571a11"></a>何為三？尊師樂住遠離，上弟子亦學捨離，<a class="t" id="t0571a12"></a>上弟子以此可稱。尊師若說可斷法，上弟<a class="t" id="t0571a13"></a>子便斷彼法，上弟子以此可稱。所可受<a class="t" id="t0571a14"></a>證，上弟子精進勤學，不捨方便，上弟子以<a class="t" id="t0571a15"></a>此可稱。諸賢！若有法、律尊師樂住遠離，上<a class="t" id="t0571a16"></a>弟子亦樂住遠離者，上弟子有此三事可稱。<a class="t" id="t0571a17"></a>諸賢！若有法、律尊師樂住遠離，中、下弟子亦<a class="t" id="t0571a18"></a>樂住遠離者，中、下弟子有三事可稱。云何<a class="t" id="t0571a19"></a>為三？尊師樂住遠離，中、下弟子亦學捨離，<a class="t" id="t0571a20"></a>中、下弟子以此可稱。尊師若說可斷法，中、<a class="t" id="t0571a21"></a>下弟子便斷彼法，中、下弟子以此可稱。所<a class="t" id="t0571a22"></a>可受證，中、下弟子精進勤學，不捨方便，中、<a class="t" id="t0571a23"></a>下弟子以此可稱。諸賢！若有法、律尊師樂<a class="t" id="t0571a24"></a>住遠離，中、下弟子亦樂住遠離者，中、下弟子<a class="t" id="t0571a25"></a>有此三事可稱。」</p>
<p><a class="t-linehead" id="t-linehead0571a25"></a>尊者舍梨子復告諸比丘：<a class="t" id="t0571a26"></a>「諸賢！有中道能得心住，得定得樂，順法<a class="t" id="t0571a27"></a>次法，得通得覺，亦得涅槃。諸賢！云何有中<a class="t" id="t0571a28"></a>道能得心住，得定得樂，順法次法，得通<a class="t" id="t0571a29"></a>得覺，亦得涅槃？諸賢！念欲惡，惡念欲亦惡，<a class="t" id="t0571b01"></a>彼斷念欲，亦斷惡念欲；如是恚、怨結、慳嫉、<a class="t" id="t0571b02"></a>欺誑、諛諂、無慙、無愧、慢、最上慢、貢高、放逸、<a class="t" id="t0571b03"></a>豪貴、憎諍。諸賢！貪亦惡，著亦惡，彼斷貪，亦<a class="t" id="t0571b04"></a>斷著。諸賢！是謂中道能得心住，得定得樂，<a class="t" id="t0571b05"></a>順法次法，得通得覺，亦得涅槃。</p>
<p><a class="t-linehead" id="t-linehead0571b05"></a>「諸賢！復<a class="t" id="t0571b06"></a>有中道能得心住，得定得樂，順法次法，得<a class="t" id="t0571b07"></a>通得覺，亦得涅槃。諸賢！云何復有中道能<a class="t" id="t0571b08"></a>得心住，得定得樂，順法次法，得通得覺，亦<a class="t" id="t0571b09"></a>得涅槃？謂八支聖道，正見乃至正定，是為<a class="t" id="t0571b10"></a>八。諸賢！是謂復有中道能得心住，得定得<a class="t" id="t0571b11"></a>樂，順法次法，得通得覺，亦得涅槃。」</p>
<p><a class="t-linehead" id="t-linehead0571b11"></a>於是，<a class="t" id="t0571b12"></a>世尊所患即除而得安隱，從臥寤起，結跏<a class="t" id="t0571b13"></a>趺坐，嘆尊者舍梨子：「善哉！善哉！舍梨子為<a class="t" id="t0571b14"></a>諸比丘說法如法。舍梨子！汝當復為諸比<a class="t" id="t0571b15"></a>丘說法如法。舍梨子！汝當數數為諸比丘<a class="t" id="t0571b16"></a>說法如法。」</p>
<p><a class="t-linehead" id="t-linehead0571b16"></a>爾時，世尊告諸比丘：「汝等當共<a class="t" id="t0571b17"></a>受法如法，誦習執持。所以者何？此法如法，有<a class="t" id="t0571b18"></a>法有義，為梵行本，得通得覺，亦得涅槃。諸<a class="t" id="t0571b19"></a>族姓子剃除鬚髮，著袈裟衣，至信、捨家、無<a class="t" id="t0571b20"></a>家、學道者，此法如法，當善受持。」</p>
<p><a class="t-linehead" id="t-linehead0571b20"></a>佛說如是。<a class="t" id="t0571b21"></a>尊者舍梨子及諸比丘，聞佛所說，歡喜奉行。</p><a class="t" id="t0571b22"></a>
<p class="endsutta"><a class="t-linehead" id="t-linehead0571b22"></a>求法經第二竟<span class="t-note">（二千二百八十六字）</span></p><a class="t" id="t0571b23"></a><p class="endsection"><span class="t-juanname">中阿含經卷第二十二<span class="t-note">（七千四百八十二字）</span><span class="t-note">（第二小土<a class="t" id="t0571b24"></a>城誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>