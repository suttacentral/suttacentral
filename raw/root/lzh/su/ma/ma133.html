<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma133">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left latin">133. </span>
<span class="mirror-right">（一三三）優婆離經</span></h1>
</div><p class="suttainfo"><span class="t-juanname">中阿含經卷第三十二</span></p><a class="t" id="t0628a16"></a><a class="t" id="t0628a17"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0628a18"></a><a class="t" id="t0628a19"></a>
<p><a class="t-linehead" id="t-linehead0628a19"></a>我聞如是：</p>
<p>一時，佛遊那難陀，在波婆離<a class="t" id="t0628a20"></a><span class="gaiji">［木＊奈］<!--gaiji,,1[木*奈],2&#x3B88;,3--></span>林。</p>
<p><a class="t-linehead" id="t-linehead0628a20"></a>爾時，長苦行尼揵中後彷佯，往詣佛<a class="t" id="t0628a21"></a>所，共相問訊，却坐一面。於是，世尊問曰：「苦行<a class="t" id="t0628a22"></a>尼揵親子施設幾行，令不行惡業，不作<a class="t" id="t0628a23"></a>惡業？」</p>
<p><a class="t-linehead" id="t-linehead0628a23"></a>長苦行尼揵答曰：「瞿曇！我尊師尼揵親<a class="t" id="t0628a24"></a>子不為我等施設於行，令不行惡業，不<a class="t" id="t0628a25"></a>作惡業。但為我等施設於罰，令不行惡<a class="t" id="t0628a26"></a>業，不作惡業。」</p>
<p><a class="t-linehead" id="t-linehead0628a26"></a>世尊又復問曰：「苦行尼揵親<a class="t" id="t0628a27"></a>子施設幾罰，令不行惡業，不作惡業？」</p>
<p><a class="t-linehead" id="t-linehead0628a27"></a>長<a class="t" id="t0628a28"></a>苦行尼揵答曰：「瞿曇！我尊師尼揵親子為我<a class="t" id="t0628a29"></a>等輩施設三罰，令不行惡業，不作惡業。<a class="t" id="t0628b01"></a>云何為三？身罰、口罰及意罰也。」</p>
<p><a class="t-linehead" id="t-linehead0628b01"></a>世尊又復問<a class="t" id="t0628b02"></a>曰：「苦行！云何身罰異、口罰異、意罰異耶？」</p>
<p><a class="t-linehead" id="t-linehead0628b02"></a>長苦<a class="t" id="t0628b03"></a>行尼揵答曰：「瞿曇！我等身罰異、口罰異、意罰<a class="t" id="t0628b04"></a>異也。」</p>
<p><a class="t-linehead" id="t-linehead0628b04"></a>世尊又復問曰：「苦行！此<span class="corr" title="[　&gt;三]">三</span>罰如是相似，<a class="t" id="t0628b05"></a>尼揵親子施設何罰為最重，令不行惡<span class="corr" title="[&gt;業]">業</span>，不<a class="t" id="t0628b06"></a>作惡業？為身罰、口罰，為意罰耶？」</p>
<p><a class="t-linehead" id="t-linehead0628b06"></a>長苦行尼<a class="t" id="t0628b07"></a>揵答曰：「瞿曇！此三罰如是相似，我尊師尼揵<a class="t" id="t0628b08"></a>親子施設身罰為最重，令不行惡<span class="corr" title="[所&gt;業] cf.［麗】">業</span>，不<a class="t" id="t0628b09"></a>作惡業。口罰不然，意罰最下，不及身罰極<a class="t" id="t0628b10"></a>大甚重。」</p>
<p><a class="t-linehead" id="t-linehead0628b10"></a>世尊又復問曰：「苦行！汝說身罰為<a class="t" id="t0628b11"></a>最重耶？」</p>
<p><a class="t-linehead" id="t-linehead0628b11"></a>長苦行尼揵答曰：「瞿曇！身罰最重。」</p><a class="t" id="t0628b12"></a>
<p><a class="t-linehead" id="t-linehead0628b12"></a>世尊復再三問曰：「苦行！汝說身罰為最重<a class="t" id="t0628b13"></a>耶？」</p>
<p><a class="t-linehead" id="t-linehead0628b13"></a>長苦行尼揵亦再三答曰：「瞿曇！身罰最重。」<a class="t" id="t0628b14"></a>於是，世尊再三審定長苦行尼揵如此事已，<a class="t" id="t0628b15"></a>便默然住。</p>
<p><a class="t-linehead" id="t-linehead0628b15"></a>長苦行尼揵問曰：「沙門瞿曇施設<a class="t" id="t0628b16"></a>幾罰，令不行惡業，不作惡業？」</p>
<p><a class="t-linehead" id="t-linehead0628b16"></a>爾時，世尊答<a class="t" id="t0628b17"></a>曰：「苦行！我不施設罰，令不行惡業，不作<a class="t" id="t0628b18"></a>惡業。我但施設業，令不行惡業，不作惡<a class="t" id="t0628b19"></a>業。」</p>
<p><a class="t-linehead" id="t-linehead0628b19"></a>長苦行尼揵問曰：「瞿曇施設幾業，令不<a class="t" id="t0628b20"></a>行惡業，不作惡業。」</p>
<p><a class="t-linehead" id="t-linehead0628b20"></a>世尊又復答曰：「苦行！<a class="t" id="t0628b21"></a>我施設三業，令不行惡業，不作惡業。云<a class="t" id="t0628b22"></a>何為三？身業、口業及意業也。」</p>
<p><a class="t-linehead" id="t-linehead0628b22"></a><span class="corr" title="[&gt;長] cf.［麗】">長</span>苦行尼揵問曰：<a class="t" id="t0628b23"></a>「瞿曇！身業異、口業異、意業異耶？」</p>
<p><a class="t-linehead" id="t-linehead0628b23"></a>世尊又復答<a class="t" id="t0628b24"></a>曰：「苦行！我身業異、口業異、意業異也。」</p>
<p><a class="t-linehead" id="t-linehead0628b24"></a>長苦行<a class="t" id="t0628b25"></a>尼揵問曰：「瞿曇！此三業如是相似，施設何<a class="t" id="t0628b26"></a>業為最重，令不行惡業，不作惡業？為<a class="t" id="t0628b27"></a>身業、口業，為意業耶？」</p>
<p><a class="t-linehead" id="t-linehead0628b27"></a>世尊又復答曰：「苦行！<a class="t" id="t0628b28"></a>此三業如是相似，我施設意業為最重，令<a class="t" id="t0628b29"></a>不行惡業，不作惡業。身業、口業則不然也。」</p><a class="t" id="t0628c01"></a>
<p><a class="t-linehead" id="t-linehead0628c01"></a>長苦行尼揵問曰：「瞿曇！施設意業為最重<a class="t" id="t0628c02"></a>耶？」</p>
<p><a class="t-linehead" id="t-linehead0628c02"></a>世尊又復答曰：「苦行！我施設意業為最<a class="t" id="t0628c03"></a>重也。」</p>
<p><a class="t-linehead" id="t-linehead0628c03"></a>長苦行尼揵復再<span class="corr" title="[二&gt;三]">三</span>問曰：「瞿曇！施設意<a class="t" id="t0628c04"></a>業為最重耶？」世尊亦再三答曰：「苦行！我施<a class="t" id="t0628c05"></a>設意業為最重也。」於是，長苦行尼揵再三<a class="t" id="t0628c06"></a>審定世尊如此事已，即從座起，繞世尊<a class="t" id="t0628c07"></a>三匝而退還去，往詣尼揵親子所。</p>
<p><a class="t-linehead" id="t-linehead0628c07"></a>尼揵親子<a class="t" id="t0628c08"></a>遙見長苦行尼揵來，即<span class="corr" title="[更&gt;便]">便</span>問曰：「苦行！從何<a class="t" id="t0628c09"></a>處來？」</p>
<p><a class="t-linehead" id="t-linehead0628c09"></a>長苦行尼揵答曰：「尊！我從那難陀<a class="t" id="t0628c10"></a>波婆離<span class="gaiji">［木＊奈］<!--gaiji,,1[木*奈],2&#x3B88;,3--></span>林沙門瞿曇處來。」</p>
<p><a class="t-linehead" id="t-linehead0628c10"></a>尼揵親子問曰：<a class="t" id="t0628c11"></a>「苦行！頗共沙門瞿曇有所論耶？」</p>
<p><a class="t-linehead" id="t-linehead0628c11"></a>長苦行尼<a class="t" id="t0628c12"></a>揵答曰：「共論。」</p>
<p><a class="t-linehead" id="t-linehead0628c12"></a>尼揵親子告曰：「苦行！若共沙<a class="t" id="t0628c13"></a>門瞿曇有所論者，盡為我說，我或能知彼<a class="t" id="t0628c14"></a>之所論。」</p>
<p><a class="t-linehead" id="t-linehead0628c14"></a>於是，長苦行尼揵共世尊有所論<a class="t" id="t0628c15"></a>者盡向彼說，尼揵親子聞便歎曰：「善哉！苦行！<a class="t" id="t0628c16"></a>謂汝於師行弟子法，所作智辯聰明決定，安<a class="t" id="t0628c17"></a>隱無畏成就調御，逮大辯才，得甘露幢，於<a class="t" id="t0628c18"></a>甘露界自作證成就遊。所以者何？謂汝向沙<a class="t" id="t0628c19"></a>門瞿曇施設身罰為最重，令不行惡業，<a class="t" id="t0628c20"></a>不作惡業。口罰不然，意罰最下，不及身罰<a class="t" id="t0628c21"></a>極大甚重。」</p>
<p><a class="t-linehead" id="t-linehead0628c21"></a>是時，優婆離居士與五百居士<a class="t" id="t0628c22"></a>俱集在眾中，叉手向尼揵親子。於是，優婆<a class="t" id="t0628c23"></a>離居士語長苦行尼揵曰：「尊已再三審定沙<a class="t" id="t0628c24"></a>門瞿曇如此事耶？」</p>
<p><a class="t-linehead" id="t-linehead0628c24"></a>長苦行尼揵答曰：「居士！我<a class="t" id="t0628c25"></a>已再三審定沙門瞿曇如此事也。」</p>
<p><a class="t-linehead" id="t-linehead0628c25"></a>優婆離<a class="t" id="t0628c26"></a>居士語長苦行尼揵曰：「我亦能至再三審<a class="t" id="t0628c27"></a>定沙門瞿曇如此事已，隨所牽挽。猶如力<a class="t" id="t0628c28"></a>士執長髦羊，隨所牽挽。我亦如是，能至再<a class="t" id="t0628c29"></a>三審定沙門瞿曇如此事已，隨所牽挽。猶<a class="t" id="t0629a01"></a>如力士手執髦裘，抖擻去塵。我亦如是，<a class="t" id="t0629a02"></a>能至再三審定沙門瞿曇如此事已，隨所<a class="t" id="t0629a03"></a>牽挽。猶如沽酒師、沽酒弟子取漉酒囊，<a class="t" id="t0629a04"></a>著深水中，隨意所欲，隨所牽挽。我亦如<a class="t" id="t0629a05"></a>是，能至再三審定沙門瞿曇如此事已，隨<a class="t" id="t0629a06"></a>所牽挽。猶龍象王年滿六十，而以憍傲摩<a class="t" id="t0629a07"></a>訶能加牙足體具，筋力熾盛，力士將去以<a class="t" id="t0629a08"></a>水洗髀、洗脊、洗脇、洗腹、洗牙、洗頭及水中<a class="t" id="t0629a09"></a>戲。我亦如是，能至再三審定沙門瞿曇如<a class="t" id="t0629a10"></a>此事已，隨其所洗。我往詣沙門瞿曇所，共<a class="t" id="t0629a11"></a>彼談論，降伏已還。」</p>
<p><a class="t-linehead" id="t-linehead0629a11"></a>尼揵親子語優婆離居<a class="t" id="t0629a12"></a>士曰：「我亦可伏沙門瞿曇，汝亦可也，長苦<a class="t" id="t0629a13"></a>行尼揵亦可也。」</p>
<p><a class="t-linehead" id="t-linehead0629a13"></a>於是，長苦行尼揵白尼揵親<a class="t" id="t0629a14"></a>子曰：「我不欲令優婆離居士往詣沙門瞿<a class="t" id="t0629a15"></a>曇所。所以者何？沙門瞿曇知幻化呪，能呪<a class="t" id="t0629a16"></a>化作弟子，比丘、比丘尼、優婆塞、優婆私，恐優<a class="t" id="t0629a17"></a>婆離居士受沙門瞿曇化，化作弟子。」</p>
<p><a class="t-linehead" id="t-linehead0629a17"></a>尼揵親<a class="t" id="t0629a18"></a>子語曰：「苦行！若優婆離居士受沙門瞿曇化<a class="t" id="t0629a19"></a>作弟子者，終無是處。若沙門瞿曇受優婆<a class="t" id="t0629a20"></a>離居士化作弟子者，必有是處。」</p>
<p><a class="t-linehead" id="t-linehead0629a20"></a>優婆離<a class="t" id="t0629a21"></a>居士再三白尼揵親子曰：「我今往詣沙門瞿<a class="t" id="t0629a22"></a>曇所，共彼談論，降伏已還。」</p>
<p><a class="t-linehead" id="t-linehead0629a22"></a>尼揵親子亦再三<a class="t" id="t0629a23"></a>答曰：「汝可速往！我亦可伏沙門瞿曇，汝亦<a class="t" id="t0629a24"></a>可也，長苦行尼揵亦可也。」</p>
<p><a class="t-linehead" id="t-linehead0629a24"></a>長苦行尼揵復再<a class="t" id="t0629a25"></a>三白曰：「我不欲令優婆離居士往詣沙門<a class="t" id="t0629a26"></a>瞿曇所。所以者何？沙門瞿曇知幻化呪，能呪<a class="t" id="t0629a27"></a>化作弟子，比丘、比丘尼、優婆塞、優婆私，恐優<a class="t" id="t0629a28"></a>婆離居士受沙門瞿曇化，化作弟子。」</p>
<p><a class="t-linehead" id="t-linehead0629a28"></a>尼揵<a class="t" id="t0629a29"></a>親子語曰：「苦行！若優婆離居士受沙門瞿<a class="t" id="t0629b01"></a>曇化作弟子者，終無是處。若沙門瞿曇受<a class="t" id="t0629b02"></a>優婆離居士化作弟子者，必有是處。優<a class="t" id="t0629b03"></a>婆離居士！汝去隨意。」</p>
<p><a class="t-linehead" id="t-linehead0629b03"></a>於是，優婆離居士稽<a class="t" id="t0629b04"></a>首尼揵親子足，<span class="corr" title="[&gt;繞]">繞</span>三匝而去，往詣佛所，共相問<a class="t" id="t0629b05"></a>訊，却坐一面，問曰：「瞿曇！今日長苦行尼揵來<a class="t" id="t0629b06"></a>至此耶？」</p>
<p><a class="t-linehead" id="t-linehead0629b06"></a>世尊答曰：「來也。居士！」</p>
<p>優婆離居士問<a class="t" id="t0629b07"></a>曰：「瞿曇！頗共長苦行尼揵有所論耶？」</p>
<p><a class="t-linehead" id="t-linehead0629b07"></a>世<a class="t" id="t0629b08"></a>尊答曰：「有所論也。」</p>
<p><a class="t-linehead" id="t-linehead0629b08"></a>優婆離居士語曰：「瞿曇！<a class="t" id="t0629b09"></a>若共長苦行尼揵有所論者，盡為我說，若<a class="t" id="t0629b10"></a>我聞已，或能知之。」於是，世尊共長苦行尼<a class="t" id="t0629b11"></a>揵有所論者，盡向彼說。</p>
<p><a class="t-linehead" id="t-linehead0629b11"></a>爾時，優婆離居士<a class="t" id="t0629b12"></a>聞便歎曰：「善哉！苦行！謂於尊師行弟子法，<a class="t" id="t0629b13"></a>所作智辯聰明決定，安隱無畏成就調御，<a class="t" id="t0629b14"></a>逮大辯才，得甘露幢，於甘露界自作證成<a class="t" id="t0629b15"></a>就遊。所以者何？謂向沙門瞿曇施設身罰<a class="t" id="t0629b16"></a>最重，令不行惡業，不作惡業。口罰不然，<a class="t" id="t0629b17"></a>意罰最下，不及身罰極大甚重。」</p>
<p><a class="t-linehead" id="t-linehead0629b17"></a>彼時，世尊告<a class="t" id="t0629b18"></a>曰：「居士！我欲與汝共論此事，汝若住真<a class="t" id="t0629b19"></a>諦者，以真諦答。」</p>
<p><a class="t-linehead" id="t-linehead0629b19"></a>優婆離居士報曰：「瞿曇！我<a class="t" id="t0629b20"></a>住真諦，以真諦答。沙門瞿曇！但當與我共<a class="t" id="t0629b21"></a>論此事。」</p>
<p><a class="t-linehead" id="t-linehead0629b21"></a>世尊問曰：「居士！於意云何？若有尼<a class="t" id="t0629b22"></a>揵來，好喜於布施，樂行於布施，無戲、樂不<a class="t" id="t0629b23"></a>戲，為極清淨，極行呪也。若彼行來時，多殺<a class="t" id="t0629b24"></a>大小蟲，云何？居士！尼揵親子於此殺生施<a class="t" id="t0629b25"></a>設報耶？」</p>
<p><a class="t-linehead" id="t-linehead0629b25"></a>優婆離居士答曰：「瞿曇！若思者有<a class="t" id="t0629b26"></a>大罪，若無思者無大罪也。」</p>
<p><a class="t-linehead" id="t-linehead0629b26"></a>世尊問曰：「居士！<a class="t" id="t0629b27"></a>汝說思為何等耶？」</p>
<p><a class="t-linehead" id="t-linehead0629b27"></a>優婆離居士答曰：「瞿曇！<a class="t" id="t0629b28"></a>意業是也。」</p>
<p><a class="t-linehead" id="t-linehead0629b28"></a>世尊告曰：「居士！汝當思量而後<a class="t" id="t0629b29"></a>答也。汝之所說，前與後違，後與前違，則不<a class="t" id="t0629c01"></a>相應。居士！汝在此眾自說：『瞿曇！我住真諦，<a class="t" id="t0629c02"></a>以真諦答。沙門瞿曇！但當與我共論此事。』<a class="t" id="t0629c03"></a>居士！於意云何？若有尼揵來飲湯斷冷水，<a class="t" id="t0629c04"></a>彼無湯時，便欲飲冷水，不得冷水，彼便命<a class="t" id="t0629c05"></a>終。居士！尼揵親子云何可說彼尼揵所生<a class="t" id="t0629c06"></a>耶？」</p>
<p><a class="t-linehead" id="t-linehead0629c06"></a>優婆離居士答曰：「瞿曇！有天名意著，彼<a class="t" id="t0629c07"></a>尼揵命終，若意著死者，必生彼處。」</p>
<p><a class="t-linehead" id="t-linehead0629c07"></a>世尊告曰：<a class="t" id="t0629c08"></a>「居士！汝當思量而後答也。汝之所說，前與<a class="t" id="t0629c09"></a>後違，後與前違，則不相應。汝在此眾自說：<a class="t" id="t0629c10"></a>『瞿曇！我住真諦，以真諦答。沙門瞿曇！但當<a class="t" id="t0629c11"></a>與我共論此事。』居士！於意云何？若使有人<a class="t" id="t0629c12"></a>持利刀來，彼作是說：『我於此那難陀內一<a class="t" id="t0629c13"></a>切眾生，於一日中斫剉斬截、剝裂削割，作<a class="t" id="t0629c14"></a>一肉聚，作一肉積。』居士！於意云何？彼人寧<a class="t" id="t0629c15"></a>能於此那難陀內一切眾生，於一日中斫剉<a class="t" id="t0629c16"></a>斬截、剝裂削割，作一肉聚，作一肉積耶？」</p><a class="t" id="t0629c17"></a>
<p><a class="t-linehead" id="t-linehead0629c17"></a>優婆離居士答曰：「不也。所以者何？此那難<a class="t" id="t0629c18"></a>陀內極大富樂，多有人民。是故彼人於此那<a class="t" id="t0629c19"></a>難陀內一切眾生，必不能得於一日中斫剉<a class="t" id="t0629c20"></a>斬截、剝裂削割，作一肉聚，作一肉積。瞿<a class="t" id="t0629c21"></a>曇！彼人唐大煩勞。」</p>
<p><a class="t-linehead" id="t-linehead0629c21"></a>「居士！於意云何？若有沙<a class="t" id="t0629c22"></a>門、梵志來，有大如意足，有大威德，有大福<a class="t" id="t0629c23"></a>祐，有大威神，心得自在，彼作是說：『我以發<a class="t" id="t0629c24"></a>一瞋念，令此一切那難陀內燒使成灰。』居<a class="t" id="t0629c25"></a>士！於意云何？彼沙門、梵志寧能令此一切那<a class="t" id="t0629c26"></a>難陀內燒成灰耶？」</p>
<p><a class="t-linehead" id="t-linehead0629c26"></a>優婆離居士答曰：「瞿曇！<a class="t" id="t0629c27"></a>何但一那難陀？何但二、三、四？瞿曇！彼沙門、梵<a class="t" id="t0629c28"></a>志有大如意足，有大威德，有大福祐，有大<a class="t" id="t0629c29"></a>威神，心得自在，若發一瞋念，能令一切國一<a class="t" id="t0630a01"></a>切人民燒使成灰，況一那難陀耶？」</p>
<p><a class="t-linehead" id="t-linehead0630a01"></a>世尊告<a class="t" id="t0630a02"></a>曰：「居士！汝當思量而後答也。汝之所說，前<a class="t" id="t0630a03"></a>與後違，後與前違，則不相應。汝在此眾自<a class="t" id="t0630a04"></a>說：『瞿曇！我住真諦，以真諦答。沙門瞿曇！但<a class="t" id="t0630a05"></a>當與我共論此事。』」</p>
<p><a class="t-linehead" id="t-linehead0630a05"></a>世尊問曰：「居士！汝頗曾<a class="t" id="t0630a06"></a>聞大澤無事、麒麟無事、麋鹿無事、靜寂無<a class="t" id="t0630a07"></a>事、空野無事、無事即無事耶？」</p>
<p><a class="t-linehead" id="t-linehead0630a07"></a>優婆離居士答<a class="t" id="t0630a08"></a>曰：「瞿曇！我聞有也。」</p>
<p><a class="t-linehead" id="t-linehead0630a08"></a>「居士！於意云何？彼為誰<a class="t" id="t0630a09"></a>大澤無事、麒麟無事、麋鹿無事、靜寂無事、<a class="t" id="t0630a10"></a>空野無事、無事即無事耶？」</p>
<p><a class="t-linehead" id="t-linehead0630a10"></a>優婆離居士默然<a class="t" id="t0630a11"></a>不答。世尊告曰：「居士！速答。居士！速答。今非<a class="t" id="t0630a12"></a>默然時。居士在此眾自說：『瞿曇！我住真諦，<a class="t" id="t0630a13"></a>以真諦答。沙門瞿曇！但當與我共論此事。』」</p><a class="t" id="t0630a14"></a>
<p><a class="t-linehead" id="t-linehead0630a14"></a>於是，優婆離居士須臾默然已，語曰：「瞿曇！我<a class="t" id="t0630a15"></a>不默然，我但思惟於此義耳。瞿曇！彼愚癡<a class="t" id="t0630a16"></a>尼揵不善曉了，不能解知，不識良田，而<a class="t" id="t0630a17"></a>不自審，長夜欺我，為彼所誤，謂向沙門瞿<a class="t" id="t0630a18"></a>曇施設身罰最重，令不行惡業，不作惡<a class="t" id="t0630a19"></a>業，口罰、意罰而不如也。如我從沙門瞿曇所<a class="t" id="t0630a20"></a>說知義，仙人發一瞋念，能令大澤無事、麒<a class="t" id="t0630a21"></a>麟無事、麋鹿無事、寂靜無事、空野無事、無<a class="t" id="t0630a22"></a>事即無事。世尊！我已知。善逝！我已解。我今<a class="t" id="t0630a23"></a>自歸於佛、法及比丘眾，唯願世尊受我為優<a class="t" id="t0630a24"></a>婆塞，從今日始，終身自歸，乃至命盡。」</p>
<p><a class="t-linehead" id="t-linehead0630a24"></a>世尊告<a class="t" id="t0630a25"></a>曰：「居士！汝默然行，勿得宣言，如是勝人默<a class="t" id="t0630a26"></a>然為善。」</p>
<p><a class="t-linehead" id="t-linehead0630a26"></a>優婆離居士白曰：「世尊！我以是故，<a class="t" id="t0630a27"></a>復於世尊重加歡喜。所以者何？謂世尊作<a class="t" id="t0630a28"></a>如是說：『居士！汝默然行，勿得宣言，如是勝<a class="t" id="t0630a29"></a>人默然為善。』世尊！若我更為餘沙門、梵志<a class="t" id="t0630b01"></a>作弟子者，彼等便當持幢、幡、蓋，遍行宣令<a class="t" id="t0630b02"></a>於那難陀，作如是說：『優婆離居士為我<a class="t" id="t0630b03"></a>作弟子，優婆離居士為我作弟子。然世尊<a class="t" id="t0630b04"></a>作是說：居士！汝默然行，勿得宣言，如是勝<a class="t" id="t0630b05"></a>人默然為善。』」</p>
<p><a class="t-linehead" id="t-linehead0630b05"></a>優婆離居士白曰：「世尊！從今<a class="t" id="t0630b06"></a>日始，不聽諸尼揵入我家門，唯聽世尊<a class="t" id="t0630b07"></a>四眾弟子，比丘、比丘尼、優婆塞、優婆私<span class="corr" title="[人&gt;入]">入</span>。」</p><a class="t" id="t0630b08"></a>
<p><a class="t-linehead" id="t-linehead0630b08"></a>世尊告曰：「居士！彼尼揵等，汝家長夜所共尊<a class="t" id="t0630b09"></a>敬，若其來者，汝當隨力供養於彼。」</p>
<p><a class="t-linehead" id="t-linehead0630b09"></a>優婆離<a class="t" id="t0630b10"></a>白曰：「世尊！我以是故，復於世尊倍加歡<a class="t" id="t0630b11"></a>喜。所以者何？謂世尊作如是說：『居士！彼<a class="t" id="t0630b12"></a>尼揵等，汝家長夜所共尊敬，若其來者，汝當<a class="t" id="t0630b13"></a>隨力供養於彼。』世尊！我本聞世尊作如是<a class="t" id="t0630b14"></a>說：『當施與我，莫施與他。當施與我弟子，<a class="t" id="t0630b15"></a>莫施與他弟子。若施與我者，當得大<a class="t" id="t0630b16"></a>福，若施與他，不得大福。施與我弟子，當<a class="t" id="t0630b17"></a>得大福，施與他弟子，不得大福。』」</p>
<p><a class="t-linehead" id="t-linehead0630b17"></a>世尊告<a class="t" id="t0630b18"></a>曰：「居士！我不如是說：『當施與我，莫施<a class="t" id="t0630b19"></a>與他。施與我弟子，莫施與他弟子。若施與<a class="t" id="t0630b20"></a>我者，當得大福，若施與他，不得大福。施<a class="t" id="t0630b21"></a>與我弟子，當得大福，若施與他弟子，不得<a class="t" id="t0630b22"></a>大福。』居士！我說如是，施與一切，隨心歡喜，<a class="t" id="t0630b23"></a>但施與不精進者，不得大福，施與精進者，<a class="t" id="t0630b24"></a>當得大福。」</p>
<p><a class="t-linehead" id="t-linehead0630b24"></a>優婆離居士白曰：「世尊！願無為<a class="t" id="t0630b25"></a>也。我自知施與尼揵、不施與尼揵。世尊！我<a class="t" id="t0630b26"></a>今再自歸佛、法及比丘眾，唯願世尊受我<a class="t" id="t0630b27"></a>為優婆塞，從今日始，終身自歸，乃至命盡。」<a class="t" id="t0630b28"></a>於是，世尊為優婆離居士說法，勸發渴仰，<a class="t" id="t0630b29"></a>成就歡喜，無量方便為彼說法，勸發渴仰。<a class="t" id="t0630c01"></a>成就歡喜已，如諸佛法，先說端正法，聞者<a class="t" id="t0630c02"></a>歡悅，謂說施、說戒、說生天法，毀<span class="corr" title="[咨&gt;呰] cf.［麗】">呰</span>欲為災<a class="t" id="t0630c03"></a>患，生死為穢，稱歎無欲為妙，道品白淨。世<a class="t" id="t0630c04"></a>尊為彼說如是法已，佛知彼有歡喜心、具<a class="t" id="t0630c05"></a>足心、柔軟心、堪耐心、昇上心、一向心、無疑心、無<a class="t" id="t0630c06"></a>蓋心，有能有力，堪受正法，謂如諸佛所說<a class="t" id="t0630c07"></a>正要。世尊便為彼說苦、習、滅、道。優婆離<a class="t" id="t0630c08"></a>居士即於坐中見四聖諦，苦、習、滅、道，猶如<a class="t" id="t0630c09"></a>白素，易染為色。如是優婆離居士即於坐<a class="t" id="t0630c10"></a>中見四聖諦，苦、習、滅、道。</p>
<p><a class="t-linehead" id="t-linehead0630c10"></a>於是，優婆離居士<a class="t" id="t0630c11"></a>見法得法，覺白淨法，斷疑度惑，更無餘<a class="t" id="t0630c12"></a>尊，不復從他，無有猶豫，已住果證，於世<a class="t" id="t0630c13"></a>尊法得無所畏。即從坐起，為佛作禮：「世尊！<a class="t" id="t0630c14"></a>我今三自歸佛、法及比丘眾，唯願世尊受<a class="t" id="t0630c15"></a>我為優婆塞，從今日始，終身自歸，乃至命<a class="t" id="t0630c16"></a>盡。」</p>
<p><a class="t-linehead" id="t-linehead0630c16"></a>於是，優婆離居士聞佛所說，善受善持，<a class="t" id="t0630c17"></a>稽首佛足，繞三匝而歸，勅守門者：「汝等當<a class="t" id="t0630c18"></a>知，我今則為世尊弟子，從今日始，諸尼揵<a class="t" id="t0630c19"></a>來，莫聽入門，唯聽世尊四眾弟子，比丘、比<a class="t" id="t0630c20"></a>丘尼、優婆塞、優婆私入。若尼揵來者，當語<a class="t" id="t0630c21"></a>彼言：『尊者！優婆離居士今受佛化，化作弟<a class="t" id="t0630c22"></a>子，則不聽諸尼揵入門，唯聽世尊四眾弟<a class="t" id="t0630c23"></a>子，比丘、比丘尼、優婆塞、優婆私入。若須食者，<a class="t" id="t0630c24"></a>便可住此，當出食與。』」</p>
<p><a class="t-linehead" id="t-linehead0630c24"></a>於是，長苦行尼揵聞<a class="t" id="t0630c25"></a>優婆離居士受沙門瞿曇化，化作弟子，則不<a class="t" id="t0630c26"></a>聽諸尼揵入門，唯聽沙門瞿曇弟子，比丘、<a class="t" id="t0630c27"></a>比丘尼、優婆塞、優婆私入。長苦行尼揵聞已，<a class="t" id="t0630c28"></a>往詣尼揵親子所，白曰：「尊！此是我本所說。」</p>
<p><a class="t-linehead" id="t-linehead0630c28"></a>尼<a class="t" id="t0630c29"></a>揵親子問曰：「苦行！何者是汝本所說耶？」</p>
<p><a class="t-linehead" id="t-linehead0630c29"></a>長苦<a class="t" id="t0631a01"></a>行尼揵答曰：「尊！我本所說，不欲令優婆離<a class="t" id="t0631a02"></a>居<span class="corr" title="[土&gt;士]">士</span>往詣沙門瞿曇所。所以者何？沙門瞿曇<a class="t" id="t0631a03"></a>知幻化呪，能呪化作弟子，比丘、比丘尼、優<a class="t" id="t0631a04"></a>婆塞、優婆私，恐優婆離居士受沙門瞿曇<a class="t" id="t0631a05"></a>化，化作弟子。尊！優婆離居士今已受沙門瞿<a class="t" id="t0631a06"></a>曇化。化作弟子已，不聽諸尼揵入門，唯聽<a class="t" id="t0631a07"></a>沙門瞿曇弟子，比丘、比丘尼、優婆塞、優婆私<a class="t" id="t0631a08"></a>入。」</p>
<p><a class="t-linehead" id="t-linehead0631a08"></a>尼揵親子語曰：「苦行！若優婆離居士受沙<a class="t" id="t0631a09"></a>門瞿曇化作弟子者，終無是處。若沙門瞿<a class="t" id="t0631a10"></a>曇受優婆離居士化作弟子者，必有是處。」</p><a class="t" id="t0631a11"></a>
<p><a class="t-linehead" id="t-linehead0631a11"></a>長苦行尼揵復白曰：「尊！若不信我所說者，<a class="t" id="t0631a12"></a>尊自可往，亦可遣使。」</p>
<p><a class="t-linehead" id="t-linehead0631a12"></a>於是，尼揵親子告曰：<a class="t" id="t0631a13"></a>「苦行！汝可自往，詣彼看之，為優婆離居<a class="t" id="t0631a14"></a>士受沙門瞿曇化作弟子耶？為沙門瞿曇<a class="t" id="t0631a15"></a>受優婆離居士化作弟子耶？」</p>
<p><a class="t-linehead" id="t-linehead0631a15"></a>長苦行尼揵<a class="t" id="t0631a16"></a>受尼揵親子教已，往詣優婆離居士家。守<a class="t" id="t0631a17"></a>門人遙見長苦行尼揵來，而作是說：「尊者！<a class="t" id="t0631a18"></a>優婆離居士今受佛化，化作弟子，則不<a class="t" id="t0631a19"></a>聽諸尼揵入門，唯聽世尊四眾弟子，比丘、比<a class="t" id="t0631a20"></a>丘尼、優婆塞、優婆私入。若欲得食者，便可<a class="t" id="t0631a21"></a>住此，當出食與。」</p>
<p><a class="t-linehead" id="t-linehead0631a21"></a>長苦行尼揵語曰：「守門人！<a class="t" id="t0631a22"></a>我不用食。」</p>
<p><a class="t-linehead" id="t-linehead0631a22"></a>長苦行尼揵知此事已，奮頭而<a class="t" id="t0631a23"></a>去，往詣尼揵親子所，白曰：「尊！此是如我本<a class="t" id="t0631a24"></a>所說。」</p>
<p><a class="t-linehead" id="t-linehead0631a24"></a>尼揵親子問曰：「苦行！何者是汝本所說<a class="t" id="t0631a25"></a>耶？」</p>
<p><a class="t-linehead" id="t-linehead0631a25"></a>長苦行尼揵答曰：「尊！我本所說，不欲令<a class="t" id="t0631a26"></a>優婆離居士往詣沙門瞿曇所。所以者何？<a class="t" id="t0631a27"></a>沙門瞿曇知幻化呪，能呪化作弟子，比丘、比<a class="t" id="t0631a28"></a>丘尼、優婆塞、優婆私，恐優婆離居士受沙門<a class="t" id="t0631a29"></a>瞿曇化，化作弟子。尊！優婆離居士今已受<a class="t" id="t0631b01"></a>沙門瞿曇化，化作弟子已，不聽諸尼揵入<a class="t" id="t0631b02"></a>門，唯聽沙門瞿曇弟子，比丘、比丘尼、優婆塞、<a class="t" id="t0631b03"></a>優婆私入。」</p>
<p><a class="t-linehead" id="t-linehead0631b03"></a>尼揵親子告曰：「苦行！若優婆離<a class="t" id="t0631b04"></a>居士受沙門瞿曇化作弟子者，終無是處。<a class="t" id="t0631b05"></a>若沙門瞿曇受優婆離居士化作弟子者，<a class="t" id="t0631b06"></a>必有是處。」</p>
<p><a class="t-linehead" id="t-linehead0631b06"></a>長苦行尼揵白曰：「尊！若不信我<a class="t" id="t0631b07"></a>所說者，願尊自往。」</p>
<p><a class="t-linehead" id="t-linehead0631b07"></a>於是，尼揵親子與大尼<a class="t" id="t0631b08"></a>揵眾五百人俱，往詣優婆離居士家。守門<a class="t" id="t0631b09"></a>人遙見尼揵親子與大尼揵眾五百人俱來，<a class="t" id="t0631b10"></a>而作是說：「尊者！優婆離居士今受佛化，化<a class="t" id="t0631b11"></a>作弟子，則不聽諸尼揵入門，唯聽世尊四<a class="t" id="t0631b12"></a>眾弟子，比丘、比丘尼、優婆塞、優婆私入。若欲<a class="t" id="t0631b13"></a>得食者，便可住此，當出食與。」</p>
<p><a class="t-linehead" id="t-linehead0631b13"></a>尼揵親子語<a class="t" id="t0631b14"></a>曰：「守門人！我不用食，但欲得見優婆離<a class="t" id="t0631b15"></a>居士。」</p>
<p><a class="t-linehead" id="t-linehead0631b15"></a>守門人語曰：「願尊住此，我今入白尊<a class="t" id="t0631b16"></a>者優婆離居士。」</p>
<p><a class="t-linehead" id="t-linehead0631b16"></a>彼守門人即入白曰：「居士！當<a class="t" id="t0631b17"></a>知尼揵親子與大尼揵眾五百人俱住在門<a class="t" id="t0631b18"></a>外，作如是語：『我欲得見優婆離居士。』」</p>
<p><a class="t-linehead" id="t-linehead0631b18"></a>優<a class="t" id="t0631b19"></a>婆離居士告守門人：「汝至中門，敷設床座，<a class="t" id="t0631b20"></a>訖還白我。」</p>
<p><a class="t-linehead" id="t-linehead0631b20"></a>守門人受教，往至中門，敷設床<a class="t" id="t0631b21"></a>座訖，還白曰：「居士！當知敷床已訖，唯願居<a class="t" id="t0631b22"></a>士自當知時。」</p>
<p><a class="t-linehead" id="t-linehead0631b22"></a>優婆離居士將守門人往<a class="t" id="t0631b23"></a>至中門，若有床座，極高廣大，極淨好敷，謂優<a class="t" id="t0631b24"></a>婆離居士本抱尼揵親子所令坐者。優<a class="t" id="t0631b25"></a>婆離居士自處其上，結加趺坐，告守門人：<a class="t" id="t0631b26"></a>「汝出往至尼揵親子所，作如是語：『尊人！優<a class="t" id="t0631b27"></a>婆離居士言：「尊人欲入者，自可隨意。」』」</p>
<p><a class="t-linehead" id="t-linehead0631b27"></a>彼守<a class="t" id="t0631b28"></a>門人受教即出，至尼揵親子所，作如是語：<a class="t" id="t0631b29"></a>「尊人！優婆離居士言：『尊人欲入者，自可隨<a class="t" id="t0631c01"></a>意。』」於是，尼揵親子與大尼揵眾五百人俱入<a class="t" id="t0631c02"></a>至中門。</p>
<p><a class="t-linehead" id="t-linehead0631c02"></a>優婆離居士遙見尼揵親子與大尼<a class="t" id="t0631c03"></a>揵眾五百人俱入，而作是語：「尊人！有座，欲<a class="t" id="t0631c04"></a>坐隨意。」</p>
<p><a class="t-linehead" id="t-linehead0631c04"></a>尼揵親子語曰：「居士！汝應爾耶？自<a class="t" id="t0631c05"></a>上高座，結加趺坐，與人共語，如出家者學<a class="t" id="t0631c06"></a>道無異。」</p>
<p><a class="t-linehead" id="t-linehead0631c06"></a>優婆離居士語曰：「尊人！我自有<a class="t" id="t0631c07"></a>物，欲與便與，不與便不與，此座我有，是故<a class="t" id="t0631c08"></a>我言：『有座，欲坐隨意。』」</p>
<p><a class="t-linehead" id="t-linehead0631c08"></a>尼揵親子敷座而坐，<a class="t" id="t0631c09"></a>語曰：「居士！何以故爾？欲降伏沙門瞿曇而<a class="t" id="t0631c10"></a>反自降伏來。猶如有人求眼入林，而失眼<a class="t" id="t0631c11"></a>還。如是，居士欲往降伏沙門瞿曇，反為沙<a class="t" id="t0631c12"></a>門瞿曇所降伏來。猶如有人以渴入池，而<a class="t" id="t0631c13"></a>反渴還。居士亦然，欲往降伏沙門瞿曇，而<a class="t" id="t0631c14"></a>反自降伏還。居士！何以故爾？」</p>
<p><a class="t-linehead" id="t-linehead0631c14"></a>優婆離居士<a class="t" id="t0631c15"></a>語曰：「尊人！聽我說喻，慧者聞喻則解其義。<a class="t" id="t0631c16"></a>尊人！譬一梵志，有年<span class="corr" title="[小&gt;少] cf.［麗】">少</span>婦，彼婦懷妊，語其<a class="t" id="t0631c17"></a>夫曰：『我今懷妊，君去至市，可為兒買好<a class="t" id="t0631c18"></a>戲具來。』時，彼梵志語其婦曰：『但令卿得安<a class="t" id="t0631c19"></a>隱產已，何憂無耶？若生男者，當為卿買<a class="t" id="t0631c20"></a>男戲具來，若生女者，亦當為買女戲具來。』<a class="t" id="t0631c21"></a>婦至再三語其夫曰：『我今懷妊，君去至<a class="t" id="t0631c22"></a>市，速為兒買好戲具來。』梵志亦至再三語<a class="t" id="t0631c23"></a>其婦曰：『但令卿得安隱產已，何憂無耶？若<a class="t" id="t0631c24"></a>生男者，當為卿買男戲具來，若生女者，<a class="t" id="t0631c25"></a>亦當為買女戲具來。』</p>
<p><a class="t-linehead" id="t-linehead0631c25"></a>「彼梵志者極憐念婦，<a class="t" id="t0631c26"></a>即便問曰：『卿欲為兒買何戲具？』婦報之曰：<a class="t" id="t0631c27"></a>『君去為兒買獼猴子好戲具來。』梵志聞已，<a class="t" id="t0631c28"></a>往至市中買獼猴子戲具。持還語其婦曰：<a class="t" id="t0631c29"></a>『我已為兒買獼猴子戲具來還。』其婦見已，嫌<a class="t" id="t0632a01"></a>色不好，即語夫曰：『君可持此獼猴戲具往<a class="t" id="t0632a02"></a>至染家，染作黃色，令極可愛，擣使光<a class="t" id="t0632a03"></a>生。』梵志聞已，即時持此獼猴戲具，往至<a class="t" id="t0632a04"></a>染家而語之曰：『為我染此獼猴戲具，作好<a class="t" id="t0632a05"></a>黃色，令極可愛，擣使光生。』爾時，染家便語<a class="t" id="t0632a06"></a>梵志：『獼猴戲具染作黃色，令極可愛，此<a class="t" id="t0632a07"></a>可爾也，然不可擣使光澤生。』於是，染家<a class="t" id="t0632a08"></a>說此頌曰：</p><a class="t" id="t0632a09"></a>
<blockquote class="gatha">
<p>「『獼猴忍受色，　　不能堪忍擣，<a class="t" id="t0632a10"></a><br>
　若擣則命終，　　終不可椎打，<a class="t" id="t0632a11"></a><br>
　此是臭穢囊，　　獼猴滿不淨。』</p></blockquote><a class="t" id="t0632a12"></a>
<p><a class="t-linehead" id="t-linehead0632a12"></a>「尊人！當知尼揵所說亦復如是，不能堪忍<a class="t" id="t0632a13"></a>受他難問，亦不可得思惟觀察，唯但染愚，<a class="t" id="t0632a14"></a>不染慧也。尊人！復聽，猶如清淨波羅<span class="gaiji">［木＊奈］<!--gaiji,,1[木*奈],2&#x3B88;,3--></span><a class="t" id="t0632a15"></a>衣，主持往至於彼染家，而語之曰：『為染此<a class="t" id="t0632a16"></a>衣，作極好色，令可愛也。亦為極擣，使光<a class="t" id="t0632a17"></a>澤生。』彼時染家語衣主曰：『此衣可染，作極<a class="t" id="t0632a18"></a>好色，令可愛也。亦可極擣，使光澤生。』於是，<a class="t" id="t0632a19"></a>染家說此頌曰：</p><a class="t" id="t0632a20"></a>
<blockquote class="gatha">
<p>「『如波羅<span class="gaiji">［木＊奈］<!--gaiji,,1[木*奈],2&#x3B88;,3--></span>衣，　　白淨忍受色，<a class="t" id="t0632a21"></a><br>
　擣已則柔軟，　　光色增益好。』</p></blockquote><a class="t" id="t0632a22"></a>
<p><a class="t-linehead" id="t-linehead0632a22"></a>「尊人！當知諸如來、無所著、等正覺所說亦復<a class="t" id="t0632a23"></a>如是，極能堪忍受他難問，亦快可得思惟<a class="t" id="t0632a24"></a>觀察。唯但染慧，不染愚也。」</p>
<p><a class="t-linehead" id="t-linehead0632a24"></a>尼揵親子語曰：<a class="t" id="t0632a25"></a>「居士為沙門瞿曇幻呪所化。」</p>
<p><a class="t-linehead" id="t-linehead0632a25"></a>優婆離居士<a class="t" id="t0632a26"></a>語曰：「尊人！善幻化呪，極善幻化呪。尊人！彼<a class="t" id="t0632a27"></a>幻化呪令我父母長夜得利饒益，安隱快樂，<a class="t" id="t0632a28"></a>及其妻子、奴婢、作使、那難陀國王，及一切世<a class="t" id="t0632a29"></a>間，天及魔梵、沙門、梵志，從人至天，令彼長<a class="t" id="t0632b01"></a>夜得利饒益，安隱快樂。」</p>
<p><a class="t-linehead" id="t-linehead0632b01"></a>尼揵親子語曰：「居士！<a class="t" id="t0632b02"></a>舉那難陀知優婆離居士是尼揵弟子，今<a class="t" id="t0632b03"></a>者竟為誰弟子耶？」</p>
<p><a class="t-linehead" id="t-linehead0632b03"></a>於是，優婆離居士即從<a class="t" id="t0632b04"></a>座起，右膝著地，若方有佛，叉手向彼，語曰：<a class="t" id="t0632b05"></a>「尊人！聽我所說也。</p><a class="t" id="t0632b06"></a>
<blockquote class="gatha">
<p>「雄猛離愚癡，　　斷穢整降伏，<a class="t" id="t0632b07"></a><br>
無敵微妙思，　　學戒禪智慧。<a class="t" id="t0632b08"></a><br>
安隱無有垢，　　佛弟子婆離，<a class="t" id="t0632b09"></a><br>
大聖修習已，　　得德說自在。<a class="t" id="t0632b10"></a><br>
善念妙正觀，　　不高亦不下，<a class="t" id="t0632b11"></a><br>
不動常自在，　　佛弟子婆離。<a class="t" id="t0632b12"></a><br>
無曲常知足，　　捨離慳得滿，<a class="t" id="t0632b13"></a><br>
作沙門成覺，　　後身尊大士。<a class="t" id="t0632b14"></a><br>
無比無有塵，　　佛弟子婆離，<a class="t" id="t0632b15"></a><br>
無疾不可量，　　甚深得牟尼。<a class="t" id="t0632b16"></a><br>
常安隱勇猛，　　住法微妙思，<a class="t" id="t0632b17"></a><br>
調御常不戲，　　佛弟子婆離。<a class="t" id="t0632b18"></a><br>
大龍樂住高，　　結盡得解脫，<a class="t" id="t0632b19"></a><br>
應辯才清淨，　　慧生離憂慼。<a class="t" id="t0632b20"></a><br>
不還有釋迦，　　佛弟子婆離，<a class="t" id="t0632b21"></a><br>
正去禪思惟，　　無有嬈清淨。<a class="t" id="t0632b22"></a><br>
常笑無有恚，　　樂離得第一，<a class="t" id="t0632b23"></a><br>
無畏常專精，　　佛弟子婆離。<a class="t" id="t0632b24"></a><br>
七仙無與等，　　三達逮得梵，<a class="t" id="t0632b25"></a><br>
淨浴如明燈，　　得息止怨結。<a class="t" id="t0632b26"></a><br>
勇猛極清淨，　　佛弟子婆離，<a class="t" id="t0632b27"></a><br>
得息慧如地，　　大慧除世貪。<a class="t" id="t0632b28"></a><br>
可祠無上眼，　　上士無與等，<a class="t" id="t0632b29"></a><br>
御者無有恚，　　佛弟子婆離。<a class="t" id="t0632c01"></a><br>
斷望無上善，　　善調無比御，<a class="t" id="t0632c02"></a><br>
無上常歡喜，　　無疑有光明。<a class="t" id="t0632c03"></a><br>
斷慢無上覺，　　佛弟子婆離，<a class="t" id="t0632c04"></a><br>
斷愛無比覺，　　無烟無有<span class="gaiji">［火＊僉］<!--gaiji,,1[火*僉],2&#x3DFF;,3--></span>。<a class="t" id="t0632c05"></a><br>
如去為善逝，　　無比無與等，<a class="t" id="t0632c06"></a><br>
名稱已逮正，　　佛弟子婆離。<a class="t" id="t0632c07"></a><br>
此是百難佛，　　本未曾思惟，<a class="t" id="t0632c08"></a><br>
優婆離所說，　　諸天來至彼。<a class="t" id="t0632c09"></a><br>
善助加諸辯，　　如法如其人，<a class="t" id="t0632c10"></a><br>
尼揵親子問，　　佛十力弟子。」</p></blockquote><a class="t" id="t0632c11"></a>
<p><a class="t-linehead" id="t-linehead0632c11"></a>尼揵親子問曰：「居士！汝以何意稱歎沙門<a class="t" id="t0632c12"></a>瞿曇耶？」</p>
<p><a class="t-linehead" id="t-linehead0632c12"></a>優婆離居士報曰：「尊<span class="corr" title="[入&gt;人]">人</span>！聽我說喻，<a class="t" id="t0632c13"></a>慧者聞喻則解其義。猶善鬘師、鬘師弟子，<a class="t" id="t0632c14"></a>採種種華，以長綖結作種種鬘。如是，尊人！<a class="t" id="t0632c15"></a>如來、無所著、等正覺有無量稱歎，我之所尊，<a class="t" id="t0632c16"></a>以故稱歎。」</p>
<p><a class="t-linehead" id="t-linehead0632c16"></a>說此法時，優婆離居士遠塵離<a class="t" id="t0632c17"></a>垢，諸法法眼生；尼揵親子即吐熱血，至波<a class="t" id="t0632c18"></a>惒國，以此惡患，尋便命終。</p>
<p><a class="t-linehead" id="t-linehead0632c18"></a>佛說如是。優<a class="t" id="t0632c19"></a>婆離居士聞佛所說，歡喜奉行。</p><a class="t" id="t0632c20"></a>
<p class="endsutta"><a class="t-linehead" id="t-linehead0632c20"></a>優婆離經第十七竟<span class="t-note">（六千二百六十三字）</span></p><a class="t" id="t0632c21"></a><p class="endsection"><span class="t-juanname">中阿含經卷第三十二</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>