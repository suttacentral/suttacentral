<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma67">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 6</span>
<span class="mirror-right">王相應品</span></p>
<h1 class="mirror-row">
<span class="mirror-left latin">67. Mahādeva’s Mango Grove</span>
<span class="mirror-right">（六七）大天<span class="gaiji">［木＊奈］<!--gaiji,,1[木*奈],2&#x3B88;,3--></span>林經</span></h1>
</div><p class="suttainfo"><span class="t-juanname">中阿含經卷第十四</span></p><a class="t" id="t0511c19"></a><a class="t" id="t0511c20"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0511c21"></a><a class="t" id="t0511c23"></a>
<p><a class="t-linehead" id="t-linehead0511c23"></a>我聞如是：</p>
<p>一時，佛遊鞞陀提國，與大比丘<a class="t" id="t0511c24"></a>眾俱，往至彌薩羅，住大天<span class="gaiji">［木＊奈］<!--gaiji,,1[木*奈],2&#x3B88;,3--></span>林中。</p>
<p><a class="t-linehead" id="t-linehead0511c24"></a>爾時，<a class="t" id="t0511c25"></a>世尊行道中路欣然而笑。尊者阿難見世<a class="t" id="t0511c26"></a>尊笑，叉手向佛，白曰：「世尊！何因緣笑？諸<a class="t" id="t0511c27"></a>如來、無所著、等正覺若無因緣，終不妄笑，<a class="t" id="t0511c28"></a>願聞其意。」</p>
<p><a class="t-linehead" id="t-linehead0511c28"></a>彼時，世尊告曰：「阿<span class="corr" title="[雖&gt;難]">難</span>！在昔異時此<a class="t" id="t0511c29"></a>彌薩羅<span class="gaiji">［木＊奈］<!--gaiji,,1[木*奈],2&#x3B88;,3--></span>林之中，於彼有王，名曰大天，為<a class="t" id="t0512a01"></a>轉輪王，聰明智慧，有四種軍，整御天下，<a class="t" id="t0512a02"></a>由己自在，如法法王成就七寶，得人四種如<a class="t" id="t0512a03"></a>意之德。阿難！彼大天王成就七寶，為何謂<a class="t" id="t0512a04"></a>耶？謂輪寶、象寶、馬寶、珠寶、女寶、居士寶、主兵<a class="t" id="t0512a05"></a>臣寶，是謂為七。</p>
<p><a class="t-linehead" id="t-linehead0512a05"></a>「阿難！彼大天王云何名為<a class="t" id="t0512a06"></a>成就輪寶？阿難！時，大天王於月十五日說<a class="t" id="t0512a07"></a>從解脫時，沐浴澡洗，昇正殿上，有天輪寶<a class="t" id="t0512a08"></a>從東方來，輪有千輻，一切具足，清淨自然，<a class="t" id="t0512a09"></a>非人所造，色如火<span class="gaiji">［火＊僉］<!--gaiji,,1[火*僉],2&#x3DFF;,3--></span>，光明昱爍。大天王<a class="t" id="t0512a10"></a>見已，歡喜踊躍，心自念曰：『生賢輪寶，生妙輪<a class="t" id="t0512a11"></a>寶，我亦曾從古人聞之，若頂生剎利王於<a class="t" id="t0512a12"></a>月十五日說從解脫時，沐浴澡洗，昇正殿<a class="t" id="t0512a13"></a>上，有天輪寶從東方來，輪有千輻，一切具<a class="t" id="t0512a14"></a>足，清淨自然，非人所造，色如火<span class="gaiji">［火＊僉］<!--gaiji,,1[火*僉],2&#x3DFF;,3--></span>，光明昱<a class="t" id="t0512a15"></a>爍，彼必當作轉輪王也。我將無作轉輪<a class="t" id="t0512a16"></a>王耶？』</p>
<p><a class="t-linehead" id="t-linehead0512a16"></a>「阿難！昔大天王將欲自試天輪寶。時，<a class="t" id="t0512a17"></a>集四種軍，象軍、馬軍、車軍、步軍，集四種軍<a class="t" id="t0512a18"></a>已，詣天輪寶所，以左手撫輪，右手轉之，而<a class="t" id="t0512a19"></a>作是語：『隨天輪寶，隨天輪寶之所轉去。』阿<a class="t" id="t0512a20"></a>難！彼天輪寶轉已即去，向於東方。時，大天<a class="t" id="t0512a21"></a>王亦自隨後及四種軍，若天輪寶有所住處，<a class="t" id="t0512a22"></a>時，大天王即彼止宿及四種軍。於是，東方諸<a class="t" id="t0512a23"></a>小國王，彼皆來詣大天王所，白曰：『天王！善<a class="t" id="t0512a24"></a>來。天王！此諸國土極大豐樂，多有人民，盡屬<a class="t" id="t0512a25"></a>天王，唯願天王以法教之，我等亦當輔佐<a class="t" id="t0512a26"></a>天王。』於是，大天王告諸小王曰：『卿等各各<a class="t" id="t0512a27"></a>自領境界，皆當以法，莫以非法，無令國<a class="t" id="t0512a28"></a>中有諸惡業、非梵行人。』</p>
<p><a class="t-linehead" id="t-linehead0512a28"></a>「阿難！彼天輪寶過東<a class="t" id="t0512a29"></a>方去，度東大海，迴至南方、西方、北方。阿難！<a class="t" id="t0512b01"></a>隨天輪寶周迴轉去時，大天王亦自隨後及<a class="t" id="t0512b02"></a>四種軍，若天輪寶有所住處，時，大天王即彼<a class="t" id="t0512b03"></a>止宿及四種軍。於是，北方諸小國王，彼皆來<a class="t" id="t0512b04"></a>詣大天王所白曰：『天王！善來。天王！此諸國土<a class="t" id="t0512b05"></a>極大豐樂，多有人民，盡屬天王，唯願天王<a class="t" id="t0512b06"></a>以法教之，我等亦當輔佐天王。』於是，大天<a class="t" id="t0512b07"></a>王告諸小王曰：『卿等各各自領境界，皆當<a class="t" id="t0512b08"></a>以法，莫以非法，無令國中有諸惡業、非梵<a class="t" id="t0512b09"></a>行人。』阿難！彼天輪寶過北方去，度北大海，<a class="t" id="t0512b10"></a>即時速還至本王城，彼大天王坐正殿上<a class="t" id="t0512b11"></a>斷理財物。時，天輪寶住於虛空，是謂大天<a class="t" id="t0512b12"></a>王成就如是天輪之寶。</p>
<p><a class="t-linehead" id="t-linehead0512b12"></a>「阿難！彼大天王云<a class="t" id="t0512b13"></a>何名為成就象寶？阿難！時，大天王而生象<a class="t" id="t0512b14"></a>寶，彼象極白而有七支，其象名曰于娑賀。大<a class="t" id="t0512b15"></a>天王見已，歡喜踊躍，若可調者，極令賢善。阿<a class="t" id="t0512b16"></a>難！彼大天王則於後時告象師曰：『汝速御<a class="t" id="t0512b17"></a>象，令極善調，若象調已，便來白我。』爾時，象師<a class="t" id="t0512b18"></a>受王教已，至象寶所，速御象寶，令極善調。<a class="t" id="t0512b19"></a>彼時象寶受極御治，疾得善調，猶昔良象<a class="t" id="t0512b20"></a>壽無量百千歲，以無量百千歲受極御治，疾<a class="t" id="t0512b21"></a>得善調，彼象寶者亦復如是，受極御治，疾<a class="t" id="t0512b22"></a>得善調。阿難！爾時，象師速御象寶，令極善<a class="t" id="t0512b23"></a>調，象寶調已，便詣大天王所，白曰：『天王！當<a class="t" id="t0512b24"></a>知我以極御治之，象寶已調，隨天王意。』阿<a class="t" id="t0512b25"></a>難！昔大天王試象寶時，平旦日出，至象寶<a class="t" id="t0512b26"></a>所，乘彼象寶，遊一切地乃至大海，即時速<a class="t" id="t0512b27"></a>還至本王城，是謂大天王成就如是白象之<a class="t" id="t0512b28"></a>寶。</p>
<p><a class="t-linehead" id="t-linehead0512b28"></a>「阿難！彼大天王云何名為成就馬寶？阿<a class="t" id="t0512b29"></a>難！時，大天王而生馬寶，彼馬寶者，極紺青色，<a class="t" id="t0512c01"></a>頭像如烏，以毛嚴身，名髦馬王。天王見<a class="t" id="t0512c02"></a>已，歡喜踊躍，若可調者，極令賢善。阿難！彼<a class="t" id="t0512c03"></a>大天王則於後時告馬師曰：『汝速御馬，令<a class="t" id="t0512c04"></a>極善調，若馬調已，便來白我。』爾時，馬師受王<a class="t" id="t0512c05"></a>教已，至馬寶所，速御馬寶，令極善調。彼時<a class="t" id="t0512c06"></a>馬寶受極御治，疾得善調，猶昔良馬壽無<a class="t" id="t0512c07"></a>量百千歲，以無量百千歲受極御治，疾得<a class="t" id="t0512c08"></a>善調，彼馬寶者亦復如是，受極御治，疾得<a class="t" id="t0512c09"></a>善調。阿難！爾時，馬師速御馬寶，令極善調，<a class="t" id="t0512c10"></a>馬寶調已，便詣大天王所，白曰：『天王！當知<a class="t" id="t0512c11"></a>我以極御治之，馬寶已調，隨天王意。』阿難！<a class="t" id="t0512c12"></a>昔大天王試馬寶時，平旦日出，至馬寶所，<a class="t" id="t0512c13"></a>乘彼馬寶，遊一切地乃至大海，即時速還<a class="t" id="t0512c14"></a>至本王城，是謂大天王成就如是紺馬之<a class="t" id="t0512c15"></a>寶。</p>
<p><a class="t-linehead" id="t-linehead0512c15"></a>「阿難！彼大天王云何名為成就珠寶？阿<a class="t" id="t0512c16"></a>難！時，大天王而生珠寶，彼珠寶者，明淨自然，<a class="t" id="t0512c17"></a>無有造者，八楞無垢，極好磨治，貫以五色<a class="t" id="t0512c18"></a>繩，青、黃、赤、白、黑。阿難！時，大天王內宮殿中欲<a class="t" id="t0512c19"></a>得燈明，即用珠寶。阿難！昔大天王試珠寶<a class="t" id="t0512c20"></a>時，便集四種軍，象軍、馬軍、車軍、步軍，集四種<a class="t" id="t0512c21"></a>軍已，於夜闇中竪立高幢，安珠置上，出<a class="t" id="t0512c22"></a>至園觀，珠之光耀照四種軍，明之所及方半<a class="t" id="t0512c23"></a>由延，是謂大天王成就如是明珠之寶。</p>
<p><a class="t-linehead" id="t-linehead0512c23"></a>「阿<a class="t" id="t0512c24"></a>難！彼大天王云何名為成就女寶？阿難！時，<a class="t" id="t0512c25"></a>大天王而生女寶，彼女寶者，身體光澤，曒<a class="t" id="t0512c26"></a>潔明淨，美色過人，少不及天，姿容端正，<a class="t" id="t0512c27"></a>覩者歡悅，口出芬馥青蓮華香，身諸毛孔出<a class="t" id="t0512c28"></a>栴檀馨，冬則身溫，夏則身涼。彼女至心承事<a class="t" id="t0512c29"></a>於王，發言悅樂，所作捷疾，聰明智慧，歡喜行<a class="t" id="t0513a01"></a>善。彼女念王，常不離心，況身、口行，是謂大<a class="t" id="t0513a02"></a>天王成就如是美女之寶。</p>
<p><a class="t-linehead" id="t-linehead0513a02"></a>「阿難！彼大天王云<a class="t" id="t0513a03"></a>何成就居士之寶？阿難！時，大天王生居士<a class="t" id="t0513a04"></a>寶，彼居士寶極大豐富，資財無量，多有畜牧、<a class="t" id="t0513a05"></a>封戶、食邑，種種具足福業之報，而得天眼；<a class="t" id="t0513a06"></a>見諸寶藏，空、有悉見，見有守護、無守護<a class="t" id="t0513a07"></a>者，金藏、錢藏，作以不作皆悉見之。阿難！彼居<a class="t" id="t0513a08"></a>士寶詣大天王，白曰：『天王！若欲得金及錢<a class="t" id="t0513a09"></a>寶者，天王莫憂，我自知時。』阿難！昔大天王<a class="t" id="t0513a10"></a>試居士寶時，彼王乘船，入恒水中，告曰：『居<a class="t" id="t0513a11"></a>士！我欲得金及以錢寶。』居士白曰：『天王！願<a class="t" id="t0513a12"></a>船至岸。』時，大天王告曰：『居士！正欲此中得，<a class="t" id="t0513a13"></a>正欲此中得。』居士白曰：『天王！願令船住。』阿<a class="t" id="t0513a14"></a>難！時，居士寶至船前頭，長跪申手，便於水<a class="t" id="t0513a15"></a>中舉四藏，出金藏、錢藏、作藏、不作藏，白曰：<a class="t" id="t0513a16"></a>『天王！隨意所欲，金及錢寶恣其所用。』用已<a class="t" id="t0513a17"></a>餘者，還著水中。是謂大天王成就如是居<a class="t" id="t0513a18"></a>士之寶。</p>
<p><a class="t-linehead" id="t-linehead0513a18"></a>「阿難！彼大天王云何成就主兵臣寶？<a class="t" id="t0513a19"></a>阿難！時，大天王生主兵寶，彼主兵臣聰明智<a class="t" id="t0513a20"></a>慧，辯才巧言，多識分別。主兵臣寶為大天<a class="t" id="t0513a21"></a>王設現世義，勸安立之，設後世義，勸安立<a class="t" id="t0513a22"></a>之，設現世義、後世義，勸安立之。彼主兵臣為<a class="t" id="t0513a23"></a>大天王，欲合軍眾，便能合之，欲解便解，<a class="t" id="t0513a24"></a>欲令大天王四種軍眾不使疲乏，及勸助<a class="t" id="t0513a25"></a>之，諸臣亦然，是謂大天王成就如是主兵<a class="t" id="t0513a26"></a>臣寶。阿難！是謂大天王成就七寶。</p>
<p><a class="t-linehead" id="t-linehead0513a26"></a>「阿難！彼<a class="t" id="t0513a27"></a>大天王云何得人四種如意之德？彼大天王<a class="t" id="t0513a28"></a>壽命極長八萬四千歲，為童子嬉戲八萬四<a class="t" id="t0513a29"></a>千歲，作小國王八萬四千歲，為大國王八<a class="t" id="t0513b01"></a>萬四千歲，剃除鬚髮，著袈裟衣，至信、捨家、<a class="t" id="t0513b02"></a>無家、學道、學仙人王修行梵行，在此彌薩<a class="t" id="t0513b03"></a>羅，住大天<span class="gaiji">［木＊奈］<!--gaiji,,1[木*奈],2&#x3B88;,3--></span>林中。阿難！若大天王壽命極<a class="t" id="t0513b04"></a>長八萬四千歲，為童子嬉戲八萬四千歲，作<a class="t" id="t0513b05"></a>小國王八萬四千歲，為大國王八萬四千<a class="t" id="t0513b06"></a>歲，剃除鬚髮，著袈裟衣，至信、捨家、無家、學<a class="t" id="t0513b07"></a>道，學仙人王修行梵行，在此彌薩羅，住大<a class="t" id="t0513b08"></a>天<span class="gaiji">［木＊奈］<!--gaiji,,1[木*奈],2&#x3B88;,3--></span>林中者，是謂大天王第一如意之德。</p><a class="t" id="t0513b09"></a>
<p><a class="t-linehead" id="t-linehead0513b09"></a>「復次，阿難！彼大天王無有疾病，成就平等<a class="t" id="t0513b10"></a>食味之道，不冷不熱，安隱無諍，由是之故，其<a class="t" id="t0513b11"></a>所飲食而得安消。阿難！若大天王無有疾<a class="t" id="t0513b12"></a>病，成就平等食味之道，不冷不熱，安隱無諍，<a class="t" id="t0513b13"></a>由是之故，其所飲食而得安消者，是謂大<a class="t" id="t0513b14"></a>天王第二如意之德。</p>
<p><a class="t-linehead" id="t-linehead0513b14"></a>「復次，阿難！彼大天王身<a class="t" id="t0513b15"></a>體光澤，曒潔明淨，美色過人，小不及天，端<a class="t" id="t0513b16"></a>正姝好，覩者歡悅。阿難！若大天王身體光澤，<a class="t" id="t0513b17"></a>曒潔明淨，美色過人，小不及天，端正姝好，<a class="t" id="t0513b18"></a><span class="corr" title="[觀&gt;覩] cf.［麗】">覩</span>者歡悅，是謂大天王第三如意之德。</p>
<p><a class="t-linehead" id="t-linehead0513b18"></a>「復次，<a class="t" id="t0513b19"></a>阿難！彼大天王常於愛念梵志、居士，如父<a class="t" id="t0513b20"></a>念子，梵志、居士亦復敬重於大天王，如子<a class="t" id="t0513b21"></a>敬父。阿難！昔大天王在園觀中告御者曰：<a class="t" id="t0513b22"></a>『徐徐御車，我欲久視梵志、居士。』梵志、居士<a class="t" id="t0513b23"></a>亦告御者：『徐徐御車，我等欲久視大天王。』<a class="t" id="t0513b24"></a>阿難！若大天王常於愛念梵志、居士，如父<a class="t" id="t0513b25"></a>念子，梵志、居士亦復敬重<span class="corr" title="[我&gt;於] cf.［麗】">於</span>大天王，如子<a class="t" id="t0513b26"></a>敬父者，是謂大天王第四如意之德。阿難！<a class="t" id="t0513b27"></a>是謂大天王得人四種如意之德。</p>
<p><a class="t-linehead" id="t-linehead0513b27"></a>「阿難！彼大<a class="t" id="t0513b28"></a>天王則於後時告剃鬚人：『汝若見我頭生<a class="t" id="t0513b29"></a>白髮者，便可啟我。』於是，剃鬚人受王教<a class="t" id="t0513c01"></a>已，而於後時沐浴王頭，見生白髮，見已，啟<a class="t" id="t0513c02"></a>曰：『天王！當知天使已至，頭生白髮。』彼大天<a class="t" id="t0513c03"></a>王復告剃鬚人：『汝持金鑷徐拔白髮，著<a class="t" id="t0513c04"></a>吾手中。』時，剃鬚人聞王教已，即以金鑷徐<a class="t" id="t0513c05"></a>拔白髮，著王手中。阿難！彼大天王手捧白<a class="t" id="t0513c06"></a>髮而說頌曰：</p><a class="t" id="t0513c07"></a>
<blockquote class="gatha">
<p>「『我頭生白髮，　　壽命轉衰減，<a class="t" id="t0513c08"></a><br>
　天使已來至，　　我今學道時。』</p></blockquote><a class="t" id="t0513c09"></a>
<p><a class="t-linehead" id="t-linehead0513c09"></a>「阿難！彼大天王見白髮已，告太子曰：『太子！<a class="t" id="t0513c10"></a>當知天使已至，頭生白髮。太子！我已得人間<a class="t" id="t0513c11"></a>欲，今當復求天上之欲。太子！我欲剃除鬚<a class="t" id="t0513c12"></a>髮，著袈裟衣，至信、捨家、無家、學道。太子！我<a class="t" id="t0513c13"></a>今以此四天下付授於汝，汝當如法治化，<a class="t" id="t0513c14"></a>莫以非法，無令國中有諸惡業、非梵行人。<a class="t" id="t0513c15"></a>太子！汝後若見天使已至，頭生白髮者，汝<a class="t" id="t0513c16"></a>當復以此國政授汝太子，善教勅之；授太<a class="t" id="t0513c17"></a>子國已，汝亦當復剃除鬚髮，著袈裟衣，至<a class="t" id="t0513c18"></a>信、捨家、無家、學道。太子！我今為汝轉此相繼<a class="t" id="t0513c19"></a>之法，汝亦當復轉此相繼之法，莫令人民<a class="t" id="t0513c20"></a>墮在極邊。太子！云何我今為汝轉此相繼<a class="t" id="t0513c21"></a>之法，汝亦當復轉此相繼之法，莫令人民<a class="t" id="t0513c22"></a>墮在極邊？太子！若此國中傳授法絕，不復<a class="t" id="t0513c23"></a>續者，是名人民墮在極邊。太子！以是之故，<a class="t" id="t0513c24"></a>我今為汝轉。太子！我已為汝轉此相繼之<a class="t" id="t0513c25"></a>法，汝亦當復轉此相繼之法，莫令人民墮<a class="t" id="t0513c26"></a>在極邊。』</p>
<p><a class="t-linehead" id="t-linehead0513c26"></a>「阿難！彼大天王以此國政付授太<a class="t" id="t0513c27"></a>子，善教勅已，便剃除鬚髮，著袈裟衣，至信、<a class="t" id="t0513c28"></a>捨家、無家、學道，學仙人王修行梵行，在此<a class="t" id="t0513c29"></a>彌薩羅大天<span class="corr" title="[王&gt;] cf.［麗】"></span><span class="gaiji">［木＊奈］<!--gaiji,,1[木*奈],2&#x3B88;,3--></span>林中。彼亦轉輪王，成就七<a class="t" id="t0514a01"></a>寶，得人四種如意之德。云何成就七寶，得<a class="t" id="t0514a02"></a>人四種如意之德？如前所說七寶，得人四種<a class="t" id="t0514a03"></a>如意之德。</p>
<p><a class="t-linehead" id="t-linehead0514a03"></a>「阿難！彼轉輪王亦於後時告剃<a class="t" id="t0514a04"></a>鬚人：『汝若見我頭生白髮者，便可啟我。』<a class="t" id="t0514a05"></a>於是，剃鬚人受王教已，而於後時沐浴王<a class="t" id="t0514a06"></a>頭，見生白髮，見已，啟曰：『天王！當知天使已<a class="t" id="t0514a07"></a>至，頭生白髮。』彼轉輪王復告剃鬚人：『汝持<a class="t" id="t0514a08"></a>金鑷徐拔白髮，著吾手中。』時，剃鬚人聞<a class="t" id="t0514a09"></a>王教已，即以金鑷徐拔白髮，著王手中。阿<a class="t" id="t0514a10"></a>難！彼轉輪王手捧白髮而說頌曰：</p><a class="t" id="t0514a11"></a>
<blockquote class="gatha">
<p>「『我頭生白髮，　　壽命轉衰減，<a class="t" id="t0514a12"></a><br>
　天使已來至，　　我今學道時。』</p></blockquote><a class="t" id="t0514a13"></a>
<p><a class="t-linehead" id="t-linehead0514a13"></a>「阿難！彼轉輪王見白髮已，告太子曰：『太子！<a class="t" id="t0514a14"></a>當知天使已至，頭生白髮。太子！我已得人間<a class="t" id="t0514a15"></a>欲，今當復求天上之欲。太子！我欲剃除鬚<a class="t" id="t0514a16"></a>髮，著袈裟衣，至信、捨家、無家、學道，我今以<a class="t" id="t0514a17"></a>此四天下付授於汝，汝當如法治化，莫以<a class="t" id="t0514a18"></a>非法，無令國中有諸惡業、非梵行人。太子！<a class="t" id="t0514a19"></a>汝後若見天使已至，頭生白髮者，汝亦當<a class="t" id="t0514a20"></a>復以此國政授汝太子，善教勅之；授太子<a class="t" id="t0514a21"></a>國已，汝亦當復剃除鬚髮，著袈裟衣，至<a class="t" id="t0514a22"></a>信、捨家、無家、學道。太子！我今為汝轉此相繼<a class="t" id="t0514a23"></a>之法，汝亦當復轉此相繼之法，莫令人民<a class="t" id="t0514a24"></a>墮在極邊。太子！云何我今為汝轉此相繼<a class="t" id="t0514a25"></a>之法，汝亦當復轉此相繼之法，莫令人民<a class="t" id="t0514a26"></a>墮在極邊？太子！若此國中傳授法絕，不復續<a class="t" id="t0514a27"></a>者，是名人民墮在極邊。太子！以是之故，我<a class="t" id="t0514a28"></a>今為汝轉。太子！我已為汝轉此相繼之法，<a class="t" id="t0514a29"></a>汝亦當復轉此相繼之法，莫令人民墮在<a class="t" id="t0514b01"></a>極邊。』</p>
<p><a class="t-linehead" id="t-linehead0514b01"></a>「阿難！彼轉輪王以此國政付授太子，<a class="t" id="t0514b02"></a>善教勅已，便剃除鬚髮，著袈裟衣，至信、捨<a class="t" id="t0514b03"></a>家、無家、學道，學仙人王修行梵行，在此彌<a class="t" id="t0514b04"></a>薩羅大天<span class="gaiji">［木＊奈］<!--gaiji,,1[木*奈],2&#x3B88;,3--></span>林中。</p>
<p><a class="t-linehead" id="t-linehead0514b04"></a>「阿難！是為從子至子，從<a class="t" id="t0514b05"></a>孫至孫，從族至族，從見至見，展轉八萬四<a class="t" id="t0514b06"></a>千轉輪王，剃除鬚髮，著袈裟衣，至信、捨家、<a class="t" id="t0514b07"></a>無家、學道，學仙人王修行梵行，在此彌薩<a class="t" id="t0514b08"></a>羅大天<span class="gaiji">［木＊奈］<!--gaiji,,1[木*奈],2&#x3B88;,3--></span>林中。彼最後王名曰尼彌，如法法<a class="t" id="t0514b09"></a>王，行法如法，而為太子、后妃、婇女及諸臣民、<a class="t" id="t0514b10"></a>沙門、梵志乃至蜫蟲，奉持法齋，月八日、十四日、<a class="t" id="t0514b11"></a>十五日修行布施，施諸窮乏沙門、梵志、貧窮、<a class="t" id="t0514b12"></a>孤獨、遠來乞者，以飲食、衣被、車乘、華鬘、散華、<a class="t" id="t0514b13"></a>塗香、屋舍、床褥、氍氀、綩綖、給使、明燈。</p>
<p><a class="t-linehead" id="t-linehead0514b13"></a>「彼時，三<a class="t" id="t0514b14"></a>十三天集坐善法講堂，咨嗟稱歎尼彌王<a class="t" id="t0514b15"></a>曰：『諸賢！鞞陀提人有大善利，有大功德。所<a class="t" id="t0514b16"></a>以者何？彼最後王名曰尼彌，如法法王，行法<a class="t" id="t0514b17"></a>如法，而為太子、后妃、婇女及諸臣民、沙門、梵<a class="t" id="t0514b18"></a>志，乃至蜫蟲，奉持法齋，月八日、十四日、十五<a class="t" id="t0514b19"></a>日修行布施，施諸窮乏沙門、梵志、貧窮、孤獨、<a class="t" id="t0514b20"></a>遠來乞者，以飲食、衣被、車乘、華鬘、散華、塗香、<a class="t" id="t0514b21"></a>屋舍、床褥、氍氀、綩綖、給使、明燈。』</p>
<p><a class="t-linehead" id="t-linehead0514b21"></a>「時，天帝釋亦<a class="t" id="t0514b22"></a>在眾中。於是，天帝釋告三十三天曰：『諸賢！<a class="t" id="t0514b23"></a>汝等欲得即在此見尼彌王耶？』三十三天<a class="t" id="t0514b24"></a>白曰：『拘翼！我等欲得即在此見彼尼彌<a class="t" id="t0514b25"></a>王。』爾時，帝釋猶如力士屈申臂頃，於三十<a class="t" id="t0514b26"></a>三天上忽沒不現，已來至此尼彌王殿。於<a class="t" id="t0514b27"></a>是，尼彌王見天帝釋，見已，問曰：『汝為是誰？』<a class="t" id="t0514b28"></a>帝釋答曰：『大王！聞有天帝釋耶？』答曰：『聞<a class="t" id="t0514b29"></a>有帝釋。』告曰：『我即是也。大王有大善利，有<a class="t" id="t0514c01"></a>大功德。所以者何？三十三天為汝集坐善法<a class="t" id="t0514c02"></a>講堂，咨嗟稱歎曰：「諸賢！鞞陀提人有大善<a class="t" id="t0514c03"></a>利，有大功德。所以者何？彼最後王名曰尼<a class="t" id="t0514c04"></a>彌，如法法王，行法如法，而為太子、后妃、婇女<a class="t" id="t0514c05"></a>及諸臣民、沙門、梵志，乃至蜫蟲，奉持法齋，月<a class="t" id="t0514c06"></a>八日、十四日、十五日修行布施，施諸窮乏沙<a class="t" id="t0514c07"></a>門、梵志、貧窮、孤獨、遠來乞者，以飲食、衣被、<a class="t" id="t0514c08"></a>車乘、華鬘、散華、塗香、屋舍、床褥、氍氀、綩綖、給<a class="t" id="t0514c09"></a>使、明燈。」大王！欲見三十三天耶？』答曰：『欲見。』<a class="t" id="t0514c10"></a>帝釋復告尼彌王曰：『我還天上，當勅嚴駕<a class="t" id="t0514c11"></a>千象車來，大王乘車娛樂遊戲昇於天上。』<a class="t" id="t0514c12"></a>時，尼彌王為天帝釋默然而受。</p>
<p><a class="t-linehead" id="t-linehead0514c12"></a>「於是，帝釋<a class="t" id="t0514c13"></a>知尼彌王默然受已，猶如力士屈申臂<a class="t" id="t0514c14"></a>頃，於尼彌王殿忽沒不現，已還至彼三<a class="t" id="t0514c15"></a>十三天。帝釋到已，告御者曰：『汝速嚴駕千<a class="t" id="t0514c16"></a>象車，往迎尼彌王。到已，白曰：「大王！當知天<a class="t" id="t0514c17"></a>帝釋遣此千象車來迎於大王，可乘此車<a class="t" id="t0514c18"></a>娛樂遊戲昇於天上。」王乘車已，復白王曰：<a class="t" id="t0514c19"></a>「王欲令我從何道送，為從惡受惡報道，<a class="t" id="t0514c20"></a>為從妙受妙報道耶？」』</p>
<p><a class="t-linehead" id="t-linehead0514c20"></a>「於是，御者受帝釋教<a class="t" id="t0514c21"></a>已，即便嚴駕千象車，往至尼彌王所，到已，<a class="t" id="t0514c22"></a>白曰：『大王！當知帝釋遣此千象車來迎於<a class="t" id="t0514c23"></a>大王，可乘此車娛樂遊戲昇於天上。』時，尼<a class="t" id="t0514c24"></a>彌王昇彼車已，御者復白王：『欲令我從何<a class="t" id="t0514c25"></a>道送？為從惡受惡報道，為從妙受妙報道<a class="t" id="t0514c26"></a>耶？』時，尼彌王告御者曰：『汝於兩道中間送<a class="t" id="t0514c27"></a>我，惡受惡報，妙受妙報。』於是，御者便於兩道<a class="t" id="t0514c28"></a>中間送王，惡受惡報，妙受妙報。於是，三十<a class="t" id="t0514c29"></a>三天遙見尼彌王來，見已稱善：『善來，大王！<a class="t" id="t0515a01"></a>善來，大王！可與三十三天共住娛樂。』時，尼<a class="t" id="t0515a02"></a>彌王為三十三天而說頌曰：</p><a class="t" id="t0515a03"></a>
<blockquote class="gatha">
<p>「『猶如假借乘，　　一時暫求車，<a class="t" id="t0515a04"></a><br>
　此處亦復然，　　謂為他所有。<a class="t" id="t0515a05"></a><br>
　我還彌薩羅，　　當作無量善，<a class="t" id="t0515a06"></a><br>
　因是生天上，　　作福為資粮。』</p></blockquote><a class="t" id="t0515a07"></a>
<p><a class="t-linehead" id="t-linehead0515a07"></a>「阿難！昔大天王者汝謂異人耶？莫作是念，<a class="t" id="t0515a08"></a>當知即是我也。阿難！我昔從子至子，從孫<a class="t" id="t0515a09"></a>至孫，從族至族，從我展轉八萬四千轉輪<a class="t" id="t0515a10"></a>王，剃除鬚髮，著袈<span class="corr" title="[娑&gt;裟]">裟</span>衣，至信、捨家、無家、學<a class="t" id="t0515a11"></a>道、學仙人王修行梵行，在此彌薩羅大天<a class="t" id="t0515a12"></a><span class="gaiji">［木＊奈］<!--gaiji,,1[木*奈],2&#x3B88;,3--></span>林中。阿難！我爾時為自饒益，亦饒益他，<a class="t" id="t0515a13"></a>饒益多人，愍傷世間，為天、為人求義及饒<a class="t" id="t0515a14"></a>益，求安隱快樂。爾時說法不至究竟，不究<a class="t" id="t0515a15"></a>竟白淨，不究竟梵行，不究竟梵行訖。爾時<a class="t" id="t0515a16"></a>不離生老病死、啼哭憂慼，亦未能得脫一<a class="t" id="t0515a17"></a>切苦。</p>
<p><a class="t-linehead" id="t-linehead0515a17"></a>「阿難！我今出世，如來、無所著、等正覺、明<a class="t" id="t0515a18"></a>行成為、善逝、世間解、無上士、道法御、天人師，<a class="t" id="t0515a19"></a>號佛、眾祐。我今為自饒益，亦饒益他，饒益<a class="t" id="t0515a20"></a>多人，愍傷世間，為天、為人求義及饒益，求<a class="t" id="t0515a21"></a>安隱快樂。我今說法得至究竟，究竟白淨，<a class="t" id="t0515a22"></a>究竟梵行，究竟梵行訖，我今得離生老病<a class="t" id="t0515a23"></a>死，啼哭憂慼，我今已得脫一切苦。</p>
<p><a class="t-linehead" id="t-linehead0515a23"></a>「阿難！我<a class="t" id="t0515a24"></a>今為汝轉相繼法，汝亦當復轉相繼法，莫<a class="t" id="t0515a25"></a>令佛種斷。阿難！云何我今為汝轉相繼法，<a class="t" id="t0515a26"></a>汝亦當復轉相繼法，莫令佛種斷？謂八支<a class="t" id="t0515a27"></a>聖道，正見乃至正定為八。阿難！是謂我今<a class="t" id="t0515a28"></a>為汝轉相繼法，汝亦當復轉相繼法，莫令<a class="t" id="t0515a29"></a>佛種斷。」</p>
<p><a class="t-linehead" id="t-linehead0515a29"></a>佛說如是。尊者阿難及諸比丘，聞<a class="t" id="t0515b01"></a>佛所說，歡喜奉行。</p><a class="t" id="t0515b02"></a>
<p class="endsutta"><a class="t-linehead" id="t-linehead0515b02"></a>大天<span class="gaiji">［木＊奈］<!--gaiji,,1[木*奈],2&#x3B88;,3--></span>林經第三竟<span class="t-note">（四千七百三十九字）</span></p><a class="t" id="t0515b03"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>