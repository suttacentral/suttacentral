<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma114">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 10</span>
<span class="mirror-right">林品</span></p>
<h1 class="mirror-row">
<span class="mirror-left latin">114. </span>
<span class="mirror-right">（一一四）優陀羅經</span></h1>
</div><a class="t" id="t0603a05"></a>
<p><a class="t-linehead" id="t-linehead0603a05"></a>我聞如是：</p>
<p>一時，佛遊舍衛國，在勝林給孤<a class="t" id="t0603a06"></a>獨園。</p>
<p><a class="t-linehead" id="t-linehead0603a06"></a>爾時，世尊告諸比丘：「優陀羅羅摩子，<a class="t" id="t0603a07"></a>彼在眾中，數如是說：『於此生中，觀此覺此，<a class="t" id="t0603a08"></a>不知癰本，然後具知癰本。』優陀羅羅摩子<a class="t" id="t0603a09"></a>無一切知自稱一切知，實無所覺自稱有<a class="t" id="t0603a10"></a>覺。優陀羅羅摩子如是見、如是說，有者，是<a class="t" id="t0603a11"></a>病、是癰、是刺；設無想者，是愚癡也；若有所覺，<a class="t" id="t0603a12"></a>是止息、是最妙，謂乃至非有想非無想處。彼<a class="t" id="t0603a13"></a>自樂身，自受於身，自著身已，修習乃至非<a class="t" id="t0603a14"></a>有想非無想處，身壞命終，生非有想非無想<a class="t" id="t0603a15"></a>天中，彼壽盡已，復來此間，生於狸中。此比<a class="t" id="t0603a16"></a>丘正說者，於此生中，觀此覺此，不知癰<a class="t" id="t0603a17"></a>本，然後具知癰本。</p>
<p><a class="t-linehead" id="t-linehead0603a17"></a>「云何比丘正觀耶？比丘<a class="t" id="t0603a18"></a>者，知六更觸，知習、知滅、知味、知患、知出<a class="t" id="t0603a19"></a>要，以慧知如真，是謂比丘正觀也。云何比<a class="t" id="t0603a20"></a>丘覺，比丘者，知三覺，知習、知滅、知味、知患、<a class="t" id="t0603a21"></a>知出要，以慧知如真，是謂比丘覺。云何比<a class="t" id="t0603a22"></a>丘不知癰本，然後具知癰本？比丘者，知有<a class="t" id="t0603a23"></a>愛滅，拔其根本，至竟不復生，是謂比丘不<a class="t" id="t0603a24"></a>知癰本，然後具知癰本。癰者，謂此身也。色<a class="t" id="t0603a25"></a>麤四大，從父母生，飲食長養，衣被按摩，澡浴<a class="t" id="t0603a26"></a>強忍，是無常法、壞法、散法，是謂癰也。癰本者，<a class="t" id="t0603a27"></a>謂三愛也。欲愛、色愛、無色愛，是謂癰本。癰一<a class="t" id="t0603a28"></a>切漏者，謂六更觸處也。眼漏視色，耳漏聞聲，<a class="t" id="t0603a29"></a>鼻漏嗅香，舌漏嘗味，身漏覺觸，意漏知諸<a class="t" id="t0603b01"></a>法，是謂癰一切漏。</p>
<p><a class="t-linehead" id="t-linehead0603b01"></a>「比丘！我已為汝說癰、說<a class="t" id="t0603b02"></a>癰本，如尊師所為弟子起大慈哀，憐念愍<a class="t" id="t0603b03"></a>傷，求義及饒益，求安隱快樂者，我今已作。<a class="t" id="t0603b04"></a>汝等亦當復自作，至無事處、山林樹下、空安<a class="t" id="t0603b05"></a>靜處，燕坐思惟，勿得放逸，勤加精進，莫<a class="t" id="t0603b06"></a>令後悔。此是我之教勅，是我訓誨。」</p>
<p><a class="t-linehead" id="t-linehead0603b06"></a>佛說如<a class="t" id="t0603b07"></a>是。彼諸比丘聞佛所說，歡喜奉行。</p><a class="t" id="t0603b08"></a>
<p class="endsutta"><a class="t-linehead" id="t-linehead0603b08"></a>優陀羅經第八竟<span class="t-note">（五百一十四字）</span></p><a class="t" id="t0603b09"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>