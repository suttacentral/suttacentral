<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma113">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 10</span>
<span class="mirror-right">林品</span></p>
<h1 class="mirror-row">
<span class="mirror-left latin">113. </span>
<span class="mirror-right">（一一三）諸法本經</span></h1>
</div><p class="suttainfo"><span class="t-juanname">中阿含經卷第二十八</span></p><a class="t" id="t0602b26"></a><a class="t" id="t0602b27"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0602b28"></a><a class="t" id="t0602c01"></a>
<p><a class="t-linehead" id="t-linehead0602c01"></a>我聞如是：</p>
<p>一時，佛遊舍衛國，在勝林給孤<a class="t" id="t0602c02"></a>獨園。</p>
<p><a class="t-linehead" id="t-linehead0602c02"></a>爾時，世尊告諸比丘：「若諸異學來問汝<a class="t" id="t0602c03"></a>等：『一切諸法以何為本？』汝等應當如是答<a class="t" id="t0602c04"></a>彼：『一切諸法以欲為本。』彼若復問：『以何為<a class="t" id="t0602c05"></a>和？』當如是答：『以更樂為和。』彼若復問：『以<a class="t" id="t0602c06"></a>何為來？』當如是答：『以覺為來。』彼若復問：<a class="t" id="t0602c07"></a>『以何為有？』當如是答：『以思想為有。』彼若<a class="t" id="t0602c08"></a>復問：『以何為上主？』當如是答：『以念為上<a class="t" id="t0602c09"></a>主。』彼若復問：『以何為前？』當如是答：『以定<a class="t" id="t0602c10"></a>為前。』彼若復問：『以何為上？』當如是答：『以<a class="t" id="t0602c11"></a>慧為上。』彼若復問：『以何為真？』當如是答：<a class="t" id="t0602c12"></a>『以解脫為真。』彼若復問：『以何為訖？』當如<a class="t" id="t0602c13"></a>是答：『以涅槃為訖。』是為，比丘！欲為諸法本，<a class="t" id="t0602c14"></a>更樂為諸法和，覺為諸法來，思想為諸法<a class="t" id="t0602c15"></a>有，念為諸法上主，定為諸法前，慧為諸法<a class="t" id="t0602c16"></a>上，解脫為諸法真，涅槃為諸法訖。是故比<a class="t" id="t0602c17"></a>丘當如是學。</p>
<p><a class="t-linehead" id="t-linehead0602c17"></a>「習出家學道心，習無常想，習<a class="t" id="t0602c18"></a>無常苦想，習苦無我想，習不淨想，習惡食<a class="t" id="t0602c19"></a>想，習一切世間不可樂想，習死想。知世間<a class="t" id="t0602c20"></a>好惡，習如是想心。知世間習有，習如是<a class="t" id="t0602c21"></a>想心。知世間習、滅、味、患、出要如真，習如是<a class="t" id="t0602c22"></a>想心。若比丘得習出家學道心者，得習無<a class="t" id="t0602c23"></a>常想，得習無常苦想，得習苦無我想，得<a class="t" id="t0602c24"></a>習不淨想，得習惡食想，得習一切世間不<a class="t" id="t0602c25"></a>可樂想，得習死想。知世間好惡，得習如<a class="t" id="t0602c26"></a>是想心。知世間習有，得習如是想心。知世<a class="t" id="t0602c27"></a>間習、滅、味、患、出要如真，得習如是想心者，<a class="t" id="t0602c28"></a>是謂比丘斷愛除結，正知正觀諸法已，便<a class="t" id="t0602c29"></a>得苦邊。」</p>
<p><a class="t-linehead" id="t-linehead0602c29"></a>佛說如是。彼諸比丘聞佛所說，歡<a class="t" id="t0603a01"></a>喜奉行。</p><a class="t" id="t0603a02"></a>
<p class="endsutta"><a class="t-linehead" id="t-linehead0603a02"></a>諸法本經第七竟<span class="t-note">（四百五十七字）</span></p><a class="t" id="t0603a03"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>