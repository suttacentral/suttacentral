<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma37">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 4</span>
<span class="mirror-right">未曾有法品</span></p>
<h1 class="mirror-row">
<span class="mirror-left latin">37. Campā</span>
<span class="mirror-right">（三七）瞻波經</span></h1>
</div><a class="t" id="t0478b15"></a>
<p><a class="t-linehead" id="t-linehead0478b15"></a>我聞如是：</p>
<p>一時，佛遊瞻波，在恒伽池邊。</p>
<p>爾<a class="t" id="t0478b16"></a>時，世尊月十五日說從解脫時，於比丘眾<a class="t" id="t0478b17"></a>前敷座而坐。世尊坐已，即便入定，以他心<a class="t" id="t0478b18"></a>智觀察眾心，觀眾心已，至初夜竟，默然而<a class="t" id="t0478b19"></a>坐。</p>
<p><a class="t-linehead" id="t-linehead0478b19"></a>於是，有一比丘即從坐起，偏袒著衣，叉<a class="t" id="t0478b20"></a>手向佛，白曰：「世尊！初夜已訖，佛及比丘眾集<a class="t" id="t0478b21"></a>坐來久，唯願世尊說從解脫。」爾時，世尊默然<a class="t" id="t0478b22"></a>不答。</p>
<p><a class="t-linehead" id="t-linehead0478b22"></a>於是，世尊復至中夜默然而坐。彼一<a class="t" id="t0478b23"></a>比丘再從坐起，偏袒著衣，叉手向佛，白曰：<a class="t" id="t0478b24"></a>「世尊！初夜已過，中夜將訖，佛及比丘眾集坐<a class="t" id="t0478b25"></a>來久，唯願世尊說從解脫。」世尊亦再默然不<a class="t" id="t0478b26"></a>答。</p>
<p><a class="t-linehead" id="t-linehead0478b26"></a>於是，世尊復至後夜默然而坐。彼一比<a class="t" id="t0478b27"></a>丘三從坐起，偏袒著衣，叉手向佛，白曰：「世<a class="t" id="t0478b28"></a>尊！初夜既過，中夜復訖，後夜垂盡，將向欲<a class="t" id="t0478b29"></a>明，明出不久，佛及比丘眾集坐極久，唯願世<a class="t" id="t0478c01"></a>尊說從解脫。」</p>
<p><a class="t-linehead" id="t-linehead0478c01"></a>爾時，世尊告彼比丘：「於此眾<a class="t" id="t0478c02"></a>中，有一比丘已為不淨。」彼時尊者大目乾<a class="t" id="t0478c03"></a>連亦在眾中，於是，尊者大目乾連便作是<a class="t" id="t0478c04"></a>念：「世尊為何比丘而說此眾中有一比丘已<a class="t" id="t0478c05"></a>為不淨？我寧可入如其像定，以如其像定<a class="t" id="t0478c06"></a>他心之智，觀察眾心。」尊者大目乾連即入<a class="t" id="t0478c07"></a>如其像定，以如其像定他心之智，觀察眾<a class="t" id="t0478c08"></a>心，尊者大目乾連便知世尊所為比丘說，<a class="t" id="t0478c09"></a>此眾中有一比丘已為不淨。</p>
<p><a class="t-linehead" id="t-linehead0478c09"></a>於是，尊者大<a class="t" id="t0478c10"></a>目乾連即從定起，至彼比丘前，牽臂將出，<a class="t" id="t0478c11"></a>開門置外：「癡人遠去，莫於此住，不復得<a class="t" id="t0478c12"></a>與比丘眾會，從今已去，非是比丘。」閉門下<a class="t" id="t0478c13"></a>鑰，還詣佛所，稽首佛足，却坐一面，白曰：「世<a class="t" id="t0478c14"></a>尊所為比丘說，此眾中有一比丘已為不<a class="t" id="t0478c15"></a>淨，我已逐出。世尊！初夜既過，中夜復訖，後夜<a class="t" id="t0478c16"></a>垂盡，將向欲明，明出不久，佛及比丘眾集<a class="t" id="t0478c17"></a>坐極久，唯願世尊說從解脫。」</p>
<p><a class="t-linehead" id="t-linehead0478c17"></a>世尊告曰：「大目<a class="t" id="t0478c18"></a>乾連！彼愚癡人當得大罪，觸嬈世尊及比<a class="t" id="t0478c19"></a>丘眾。大目乾連，若使如來在不淨眾說從<a class="t" id="t0478c20"></a>解脫者，彼人則便頭破七分。是故大目乾連！<a class="t" id="t0478c21"></a>汝等從今已後說從解脫，如來不復說從<a class="t" id="t0478c22"></a>解脫。所以者何？大目乾連！如彼大海，從下<a class="t" id="t0478c23"></a>至上，周迴漸廣，均調轉上，以成於岸，其水常<a class="t" id="t0478c24"></a>滿，未曾流出。大目乾連！我正法、律亦復如是，<a class="t" id="t0478c25"></a>漸作漸學，漸盡漸教。大目乾連！若我正法、律<a class="t" id="t0478c26"></a>漸作漸學，漸盡漸教者，是謂我正法、律中未<a class="t" id="t0478c27"></a>曾有法。</p>
<p><a class="t-linehead" id="t-linehead0478c27"></a>「復次，大目乾連！如大海潮，未曾失<a class="t" id="t0478c28"></a>時。大目乾連！我正法、律亦復如是，為比丘、比<a class="t" id="t0478c29"></a>丘尼、優婆塞、優婆私施設禁戒，諸族姓子<a class="t" id="t0479a01"></a>乃至命盡，終不犯戒。大目乾連！若我正法、<a class="t" id="t0479a02"></a>律為比丘、比丘尼、優婆塞、優婆私施設禁<a class="t" id="t0479a03"></a>戒，諸族姓子乃至命盡，終不犯戒者，是謂<a class="t" id="t0479a04"></a>我正法、律中未曾有法。</p>
<p><a class="t-linehead" id="t-linehead0479a04"></a>「復次，大目乾連！如大<a class="t" id="t0479a05"></a>海水，甚深無底，極廣無邊。大目乾連！我正法、<a class="t" id="t0479a06"></a>律亦復如是，諸法甚深，甚深無底，極廣無邊。<a class="t" id="t0479a07"></a>大目乾連！若我正法、律諸法甚深，甚深無底，<a class="t" id="t0479a08"></a>極廣無邊者，是謂我正法、律中未曾有法。</p>
<p><a class="t-linehead" id="t-linehead0479a08"></a>「復<a class="t" id="t0479a09"></a>次，大目乾連！如海水鹹，皆同一味。大目乾連！<a class="t" id="t0479a10"></a>我正法、律亦復如是，無欲為味，覺味、息味及<a class="t" id="t0479a11"></a>道味。大目乾連！若我正法、律無欲為味，覺<a class="t" id="t0479a12"></a>味、息味及道味者，是謂我正法、律中未曾有<a class="t" id="t0479a13"></a>法。</p>
<p><a class="t-linehead" id="t-linehead0479a13"></a>「復次，大目乾連！如大海中多有珍寶，無<a class="t" id="t0479a14"></a>量璝異，種種珍奇，充滿其中，珍寶名者，謂<a class="t" id="t0479a15"></a>金、銀、水精、琉璃、摩尼、真珠、碧玉、白珂、車<span class="gaiji">璩<!--gaiji,璩,1[（王*巨）／木],2&#x249B2;,3--></span>、珊<a class="t" id="t0479a16"></a>瑚、虎珀、馬瑙、瑇瑁、赤石、琁珠。大目乾連！我<a class="t" id="t0479a17"></a>正法、律亦復如是，多有珍寶，無量璝異，種<a class="t" id="t0479a18"></a>種珍琦，充滿其中。珍寶名者，謂四念處、四正<a class="t" id="t0479a19"></a>勤、四如意足、五根、五力、七覺支、八支聖道。大目<a class="t" id="t0479a20"></a>乾連！若我正法、律多有珍寶，無量璝異，種<a class="t" id="t0479a21"></a>種珍奇，充滿其中，珍寶名者，謂四念處、四正<a class="t" id="t0479a22"></a>勤、四如意足、五根、五力、七覺支、八支聖道者，是<a class="t" id="t0479a23"></a>謂我正法、律中未曾有法。</p>
<p><a class="t-linehead" id="t-linehead0479a23"></a>「復次，大目乾連！<a class="t" id="t0479a24"></a>如大海中，大神所居，大神名者，謂阿修羅、<a class="t" id="t0479a25"></a>乾沓惒、羅剎、魚摩竭、龜、鼉、婆留泥、帝麑、帝麑<a class="t" id="t0479a26"></a>伽羅、提帝麑伽羅。復次，大海中甚奇甚特，眾<a class="t" id="t0479a27"></a>生身體有百由延，有二百由延，有三百由<a class="t" id="t0479a28"></a>延，有至七百由延，身皆居海中。大目乾<a class="t" id="t0479a29"></a>連！我正法、律亦復如是，聖眾大神皆居其<a class="t" id="t0479b01"></a>中。大神名者，謂阿羅訶、向阿羅訶、阿那含、<a class="t" id="t0479b02"></a>向阿那含、斯陀含、向斯陀含、須陀洹、向須<a class="t" id="t0479b03"></a>陀洹。大目乾連！若我正法、律聖眾大神皆<a class="t" id="t0479b04"></a>居其中，大神名者，謂阿羅訶、向阿羅訶、阿那<a class="t" id="t0479b05"></a>含、向阿那含，斯陀含、向斯陀含、須陀洹、向須<a class="t" id="t0479b06"></a>陀洹者，是謂我正法、律中未曾有法。</p>
<p><a class="t-linehead" id="t-linehead0479b06"></a>「復次，<a class="t" id="t0479b07"></a>大目乾連！如大海清淨，不受死屍。若有<a class="t" id="t0479b08"></a>命終者，過夜風便吹著岸上。大目乾連！我<a class="t" id="t0479b09"></a>正法、律亦復如是，聖眾清淨，不受死屍。若<a class="t" id="t0479b10"></a>有不精進人惡生，非梵行稱梵行，非沙門<a class="t" id="t0479b11"></a>稱沙門，彼雖隨在聖眾之中，然去聖眾<a class="t" id="t0479b12"></a>遠，聖眾亦復去離彼遠。大目乾連！若我正<a class="t" id="t0479b13"></a>法、律聖眾清淨，不受死屍。若有不精進人惡<a class="t" id="t0479b14"></a>生，非梵行稱梵行，非沙門稱沙門，彼雖隨<a class="t" id="t0479b15"></a>在聖眾之中，然去聖眾遠，聖眾亦復去離<a class="t" id="t0479b16"></a>彼遠者，是謂我正法、律中未曾有法。</p>
<p><a class="t-linehead" id="t-linehead0479b16"></a>「復次，大<a class="t" id="t0479b17"></a>目乾連！如彼大海閻浮洲中有五大河，一<a class="t" id="t0479b18"></a>曰恒伽，二曰搖尤那，三曰舍牢浮，四曰阿夷<a class="t" id="t0479b19"></a>羅婆提，五曰摩企，皆入大海，及大海中龍<a class="t" id="t0479b20"></a>水從空雨墮，渧如車釧，是一切水不能<a class="t" id="t0479b21"></a>令大海有增減也。大目乾連！我正法、律亦<a class="t" id="t0479b22"></a>復如是，剎利種族姓子剃除鬚髮，著袈裟<a class="t" id="t0479b23"></a>衣，至信、捨家、無家、學道，不移動心解脫，自作<a class="t" id="t0479b24"></a>證成就遊。大目乾連！不移動心解脫，於我<a class="t" id="t0479b25"></a>正法、律中無增無減，如是梵志種、居士種、<a class="t" id="t0479b26"></a>工師種族姓子剃除鬚髮，著袈裟衣，至信、<a class="t" id="t0479b27"></a>捨家、無家、學道，不移動心解脫，自作證成就<a class="t" id="t0479b28"></a>遊。大目乾連！不移動心解脫，於我正法、律<a class="t" id="t0479b29"></a>中無增無減。大目乾連！若我正法、律剎利<a class="t" id="t0479c01"></a>種族姓子剃除鬚髮，著袈裟衣，至信、捨家、無<a class="t" id="t0479c02"></a>家、學道，不移動心解脫，自作證成就遊。大目<a class="t" id="t0479c03"></a>乾連！不移動心解脫，於我正法、律中無增<a class="t" id="t0479c04"></a>無減，如是梵志種、居士種、工師種族姓子<a class="t" id="t0479c05"></a>剃除鬚髮，著袈裟衣，至信、捨家、無家、學道，<a class="t" id="t0479c06"></a>不移動心解脫，自作證成就遊。大目乾連！<a class="t" id="t0479c07"></a>不移動心解脫，於我正法、律中無增無減者，<a class="t" id="t0479c08"></a>是謂我正法、律中未曾有法。」</p>
<p><a class="t-linehead" id="t-linehead0479c08"></a>佛說如是。尊者<a class="t" id="t0479c09"></a>大目乾連及諸比丘聞佛所說，歡喜奉行。</p><a class="t" id="t0479c10"></a>
<p class="endsutta"><a class="t-linehead" id="t-linehead0479c10"></a>瞻波經第六竟<span class="t-note">（一千八百一十四字）</span></p><a class="t" id="t0479c11"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>