<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma144">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left latin">144. </span>
<span class="mirror-right">（一四四）算數目揵連經</span></h1>
</div><a class="t" id="t0652a09"></a>
<p><a class="t-linehead" id="t-linehead0652a09"></a>我聞如是：</p>
<p>一時，佛遊舍衛國，在東園鹿子<a class="t" id="t0652a10"></a>母堂。</p>
<p><a class="t-linehead" id="t-linehead0652a10"></a>爾時，算數梵志目揵連中後彷徉，往<a class="t" id="t0652a11"></a>詣佛所，共相問訊，却坐一面，白曰：「瞿曇！我<a class="t" id="t0652a12"></a>欲有所問，聽乃敢陳。」</p>
<p><a class="t-linehead" id="t-linehead0652a12"></a>世尊告曰：「目揵連！恣<a class="t" id="t0652a13"></a>汝所問，莫自疑難。」</p>
<p><a class="t-linehead" id="t-linehead0652a13"></a>算數目揵連則便問曰：「瞿<a class="t" id="t0652a14"></a>曇！此鹿子母堂漸次第作，轉後成訖。瞿曇！此<a class="t" id="t0652a15"></a>鹿子母堂椷梯，初昇一隥，後二、三、四。瞿<a class="t" id="t0652a16"></a>曇！如是此鹿子母堂漸次第上。瞿曇！此御象<a class="t" id="t0652a17"></a>者，亦漸次第調御成訖，謂因鈎故。瞿曇！此御<a class="t" id="t0652a18"></a>馬者，亦漸次第調御成訖，謂因<span class="gaiji">［革＊玄］<!--gaiji,,1[革*玄],2&#x4A59;,3--></span>故。瞿曇！<a class="t" id="t0652a19"></a>此剎利亦漸次第至成就訖，謂因捉弓箭<a class="t" id="t0652a20"></a>故。瞿曇！此諸梵志亦漸次第至成就訖，謂因<a class="t" id="t0652a21"></a>學經書故。瞿曇！我等學算數，以算數存<a class="t" id="t0652a22"></a>命，亦漸次第至成就訖。若有弟子，或男或<a class="t" id="t0652a23"></a>女，始教一一數，二、二、三、三、十、百、千、萬，次第至<a class="t" id="t0652a24"></a>上。瞿曇！如是我等學算數，以算數存命，漸<a class="t" id="t0652a25"></a>次第至成訖。沙門瞿曇！此法、律中，云何漸次<a class="t" id="t0652a26"></a>第作至成就訖？」</p>
<p><a class="t-linehead" id="t-linehead0652a26"></a>世尊告曰：「目揵連！若有正<a class="t" id="t0652a27"></a>說漸次第作，乃至成訖。目揵連！我法、律中<a class="t" id="t0652a28"></a>謂正說。所以者何？目揵連！我於此法、律漸<a class="t" id="t0652a29"></a>次第作至成就訖。目揵連！若年少比丘初來<a class="t" id="t0652b01"></a>學道，始入法、律者，如來先教：『比丘！汝來身<a class="t" id="t0652b02"></a>護命清淨，口、意護命清淨。』目揵連！若比丘身<a class="t" id="t0652b03"></a>護命清淨，口、意護命清淨者，如來復上教：『比<a class="t" id="t0652b04"></a>丘！汝來觀內身如身，至觀覺、心、法如法。』目<a class="t" id="t0652b05"></a>揵連！若比丘觀內身如身，至觀覺、心、法如<a class="t" id="t0652b06"></a>法者，如來復上教：『比丘！汝來觀內身如身，<a class="t" id="t0652b07"></a>莫念欲相應念，至觀覺、心、法如法，莫念<a class="t" id="t0652b08"></a>非法相應念。』</p>
<p><a class="t-linehead" id="t-linehead0652b08"></a>「目揵連！若比丘觀內身如身，<a class="t" id="t0652b09"></a>不念欲相應念，至觀覺、心、法如法，不念<a class="t" id="t0652b10"></a>非法相應念者，如來復上教：『比丘！汝來守護<a class="t" id="t0652b11"></a>諸根，常念閉塞，念欲明達，守護念心而<a class="t" id="t0652b12"></a>得成就，恒起正知，若眼見色，然不受相，<a class="t" id="t0652b13"></a>亦不味色，謂忿諍故，守護眼根。心中不生<a class="t" id="t0652b14"></a>貪伺、憂慼、惡不善法，趣向彼故，守護眼根。<a class="t" id="t0652b15"></a>如是耳、鼻、舌、身，若意知法，然不受相，亦不<a class="t" id="t0652b16"></a>味法，謂忿諍故，守護意根。心中不生貪伺、<a class="t" id="t0652b17"></a>憂慼、惡不善法，趣向彼故，守護意根。』</p>
<p><a class="t-linehead" id="t-linehead0652b17"></a>「目揵<a class="t" id="t0652b18"></a>連！若比丘守護諸根，常念閉塞，念欲明達，<a class="t" id="t0652b19"></a>守護念心而得成就，恒起正知，若眼見色，<a class="t" id="t0652b20"></a>然不受相，亦不味色，謂忿諍故，守護眼<a class="t" id="t0652b21"></a>根。心中不生貪伺、憂慼、惡不善法，趣向彼<a class="t" id="t0652b22"></a>故，守護眼根。如是耳、鼻、舌、身，若意知法，然<a class="t" id="t0652b23"></a>不受相，亦不味法，謂<span class="corr" title="[念&gt;忿]">忿</span>諍故，守護意根。<a class="t" id="t0652b24"></a>心中不生貪伺、憂慼、惡不善法，趣向彼故，<a class="t" id="t0652b25"></a>守護意根者，如來復上教：『比丘！汝來正知<a class="t" id="t0652b26"></a>出入，善觀分別，屈伸低仰，儀容庠序，善著<a class="t" id="t0652b27"></a>僧伽梨及諸衣鉢，行住坐臥、眠寤語默，皆<a class="t" id="t0652b28"></a>正知之。』</p>
<p><a class="t-linehead" id="t-linehead0652b28"></a>「目揵連！若比丘正知出入，善觀分<a class="t" id="t0652b29"></a>別，屈伸低仰，儀容庠序，善著僧伽梨及諸<a class="t" id="t0652c01"></a>衣鉢，行住坐臥、<span class="corr" title="[眼&gt;眠]">眠</span>寤語默，皆正知者，如來復<a class="t" id="t0652c02"></a>上教：『比丘！汝來獨住遠離，在無事處，或至<a class="t" id="t0652c03"></a>樹下空安靜處、山巖石室、露地穰積，或至<a class="t" id="t0652c04"></a>林中，或住在塚間。汝已在無事處，或至<a class="t" id="t0652c05"></a>樹下空安靜處，敷尼師檀，結加趺坐，正<a class="t" id="t0652c06"></a>身正願，及念不向，斷除貪伺，心無有諍。<a class="t" id="t0652c07"></a>見他財物、諸生活具，莫起貪伺，欲令我得，<a class="t" id="t0652c08"></a>汝於貪伺淨除其心。如是瞋恚、睡眠、調悔、<a class="t" id="t0652c09"></a>斷疑、度惑，於諸善法無有猶豫，汝於疑<a class="t" id="t0652c10"></a>惑淨除其心。汝斷此五蓋、心穢、慧羸、離欲、<a class="t" id="t0652c11"></a>離惡不善之法，至得第四禪成就遊。』目揵<a class="t" id="t0652c12"></a>連！若比丘離欲、離惡不善之法，至得第四<a class="t" id="t0652c13"></a>禪成就遊者，目揵連！如來為諸年少比丘<a class="t" id="t0652c14"></a>多有所益，謂訓誨教訶。目揵連！若有比丘、<a class="t" id="t0652c15"></a>長老、上尊、舊學梵行，如來復上教，謂究竟訖<a class="t" id="t0652c16"></a>一切漏盡。」</p>
<p><a class="t-linehead" id="t-linehead0652c16"></a>算數目揵連即復問曰：「沙門瞿曇！<a class="t" id="t0652c17"></a>一切弟子如是訓誨，如是教訶，盡得究竟<a class="t" id="t0652c18"></a>智必涅槃耶？」</p>
<p><a class="t-linehead" id="t-linehead0652c18"></a>世尊答曰：「目揵連！不一向得，<a class="t" id="t0652c19"></a>或有得者，或不得者。」</p>
<p><a class="t-linehead" id="t-linehead0652c19"></a>算數目揵連復更問<a class="t" id="t0652c20"></a>曰：「瞿曇！此中何因何緣，有涅槃、有涅槃道？<a class="t" id="t0652c21"></a>沙門瞿曇現在導師，或有比丘如是訓誨，<a class="t" id="t0652c22"></a>如是教訶，得究竟涅槃，或復不得耶？」</p>
<p><a class="t-linehead" id="t-linehead0652c22"></a>世尊<a class="t" id="t0652c23"></a>告曰：「目揵連！我還問汝，隨所解答。目揵連！<a class="t" id="t0652c24"></a>於意云何？汝知王舍城處，諳彼道耶？」</p>
<p><a class="t-linehead" id="t-linehead0652c24"></a>算<a class="t" id="t0652c25"></a>數目揵連答曰：「唯然。我知王舍城處，亦諳<a class="t" id="t0652c26"></a>彼道。」</p>
<p><a class="t-linehead" id="t-linehead0652c26"></a>世尊問曰：「目揵連！若有人來欲見彼<a class="t" id="t0652c27"></a>王，至王舍城。其人問汝：『我欲見王，至王舍<a class="t" id="t0652c28"></a>城，算數目揵連知王舍城處，諳彼道徑，<a class="t" id="t0652c29"></a>可示語我耶？』汝告彼人曰：『從此東行至<a class="t" id="t0653a01"></a>彼某村，從某村去當至某邑，如是展轉至<a class="t" id="t0653a02"></a>王舍城。若王舍城外有好園林，其地平正，樓<a class="t" id="t0653a03"></a>觀浴池，若干華樹，俠長流河，又有清泉盡<a class="t" id="t0653a04"></a>見盡知。』彼人聞汝語，受汝教已，從此東行，<a class="t" id="t0653a05"></a>須臾不久，便捨正道，從惡道還。若王舍<a class="t" id="t0653a06"></a>城外有好園林，其地平正，樓觀浴池，若干華<a class="t" id="t0653a07"></a>樹，俠長流河，又有清泉，彼盡不見，亦不知<a class="t" id="t0653a08"></a>也。</p>
<p><a class="t-linehead" id="t-linehead0653a08"></a>「復有人來欲見彼王，至王舍城。其人問<a class="t" id="t0653a09"></a>汝：『我欲見王，至王舍城。算數目揵連知王<a class="t" id="t0653a10"></a>舍城處，諳彼道徑，可示語我耶？』汝告彼<a class="t" id="t0653a11"></a>人曰：『從此東行至彼某村，從某村去當<a class="t" id="t0653a12"></a>至某邑，如是展轉至王舍城。若王舍城外<a class="t" id="t0653a13"></a>有好園林，其地平正，樓觀浴池，若干華樹，<a class="t" id="t0653a14"></a>俠長流河，又有清泉，盡見盡知。』彼人聞汝<a class="t" id="t0653a15"></a>語，受汝教已，即從此東行至彼某村，從某<a class="t" id="t0653a16"></a>村去得至某邑，如是展轉至王舍城。若王<a class="t" id="t0653a17"></a>舍城外有好園林，其地平正，樓觀浴池，若<a class="t" id="t0653a18"></a>干華樹，俠長流河，又有清泉，盡見盡知。</p><a class="t" id="t0653a19"></a>
<p><a class="t-linehead" id="t-linehead0653a19"></a>「目揵連！此中何因何緣，有彼王舍城，有王<a class="t" id="t0653a20"></a>舍城道？汝現在導師，彼第一人隨受汝教，於<a class="t" id="t0653a21"></a>後不久，捨平正道，從惡道還。若王舍城外<a class="t" id="t0653a22"></a>有好園林，其地平正，樓觀浴池，若干華樹，<a class="t" id="t0653a23"></a>俠長流河，又有清泉，彼盡不見，亦不知耶？<a class="t" id="t0653a24"></a>彼第二人隨受汝教，從平正道展轉得至<a class="t" id="t0653a25"></a>於王舍城，若王舍城外有好園林，其地平正，<a class="t" id="t0653a26"></a>樓觀浴池，若干華樹，俠長流河，又有清泉，<a class="t" id="t0653a27"></a>彼盡見盡知耶？」</p>
<p><a class="t-linehead" id="t-linehead0653a27"></a>算數目揵連答曰：「瞿曇！我都<a class="t" id="t0653a28"></a>無事，有彼王舍城，有王舍城道。我現在導<a class="t" id="t0653a29"></a>師，彼第一人不隨我教，捨平正道，從惡道<a class="t" id="t0653b01"></a>還，若王舍城外有好園林，其地平正，樓觀浴<a class="t" id="t0653b02"></a>池，若干華樹，俠長流河，又有清泉，彼盡不<a class="t" id="t0653b03"></a>見，亦不知耶？彼第二人隨順我教，從平正<a class="t" id="t0653b04"></a>道展轉得至於王舍城，若王舍城外有好<a class="t" id="t0653b05"></a>園林，其地平正，樓觀浴池，若干華樹，俠長<a class="t" id="t0653b06"></a>流河，又有清泉，彼盡見盡知耶？」</p>
<p><a class="t-linehead" id="t-linehead0653b06"></a>世尊告曰：<a class="t" id="t0653b07"></a>「如是。目揵連！我亦無事，有彼涅槃、有涅槃<a class="t" id="t0653b08"></a>道。我為導師，為諸比丘如是訓誨，如是<a class="t" id="t0653b09"></a>教訶，得究竟涅槃，或有不得。目揵連！但各<a class="t" id="t0653b10"></a>自隨比丘所行。爾時世尊便記彼行，謂究竟<a class="t" id="t0653b11"></a>漏盡耳。」</p>
<p><a class="t-linehead" id="t-linehead0653b11"></a>算數目揵連白曰：「瞿曇！我已知。瞿<a class="t" id="t0653b12"></a>曇！我已解。瞿曇！猶如良地有娑羅林，彼中<a class="t" id="t0653b13"></a>有守娑羅林人，明健不懈，諸娑羅根以<a class="t" id="t0653b14"></a>時鋤掘，平高填下，糞沃溉灌，不失其時。若其<a class="t" id="t0653b15"></a>邊有穢惡草生，盡拔棄之；若有橫曲不<a class="t" id="t0653b16"></a>調直者，盡<span class="gaiji">［利－禾＋名］<!--gaiji,,1[利-禾+名],2,3--></span>治之；若有極好中直樹者，<a class="t" id="t0653b17"></a>便權養護，隨時鋤掘，糞沃溉灌，不失其時。<a class="t" id="t0653b18"></a>如是良地娑羅樹林轉茂盛好。瞿曇！如是<a class="t" id="t0653b19"></a>有人諛諂、欺誑、極不庶幾無信、懈怠、無念、<a class="t" id="t0653b20"></a>無定、惡慧、心狂、諸根掉亂，持戒寬緩，不廣<a class="t" id="t0653b21"></a>修沙門。瞿曇！如是之人不能共事。所以者<a class="t" id="t0653b22"></a>何？瞿曇！如是人者，穢污梵行。瞿曇！若復有<a class="t" id="t0653b23"></a>人不有諛諂，亦不欺誑，庶幾有信，精進<a class="t" id="t0653b24"></a>不懈，有念、有定，亦有智慧，極恭敬戒，廣修<a class="t" id="t0653b25"></a>沙門。瞿曇！如是之人，能共事也。所以者何？<a class="t" id="t0653b26"></a>瞿曇！如是人者，清淨梵行。</p>
<p><a class="t-linehead" id="t-linehead0653b26"></a>「瞿曇！猶諸根香，<a class="t" id="t0653b27"></a>沈香為第一。所以者何？瞿曇！彼沈香者，於諸<a class="t" id="t0653b28"></a>根香為最上故。瞿曇！猶諸娑羅樹香，赤栴<a class="t" id="t0653b29"></a>檀為第一。所以者何？瞿曇！赤栴檀者於諸<a class="t" id="t0653c01"></a>娑羅樹香為最上故。瞿曇！猶諸水華，青蓮<a class="t" id="t0653c02"></a>華為第一。所以者何？瞿曇！青蓮華者於諸<a class="t" id="t0653c03"></a>水華為最上故。瞿曇！猶諸陸華，修摩那花<a class="t" id="t0653c04"></a>為第一。所以者何？瞿曇！修摩那花者於諸<a class="t" id="t0653c05"></a>陸花為最上故。瞿曇！猶如世中諸有論士，<a class="t" id="t0653c06"></a>沙門瞿曇為最第一。所以者何？沙門瞿曇論<a class="t" id="t0653c07"></a>士能伏一切外道異學故。世尊！我今自歸<a class="t" id="t0653c08"></a>於佛、法及比丘眾，唯願世尊受我為優婆<a class="t" id="t0653c09"></a>塞，從今日始，終身自歸，乃至命盡。」</p>
<p><a class="t-linehead" id="t-linehead0653c09"></a>佛說如<a class="t" id="t0653c10"></a>是。算數目揵連及諸比丘，聞佛所說，歡喜奉<a class="t" id="t0653c11"></a>行。</p><a class="t" id="t0653c12"></a>
<p class="endsutta"><a class="t-linehead" id="t-linehead0653c12"></a>算數目揵連經第三竟<span class="t-note">（二千三百五十四字）</span></p><a class="t" id="t0653c13"></a><p class="endsection"><span class="t-juanname">中阿含經卷第三十五<span class="t-note">（七千六百一十三字）</span><span class="t-note">（第三念<a class="t" id="t0653c14"></a>誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>