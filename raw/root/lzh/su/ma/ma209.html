<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma209">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left latin">209. </span>
<span class="mirror-right">（二〇九）鞞摩那修經</span></h1>
</div><a class="t" id="t0786b14"></a>
<p><a class="t-linehead" id="t-linehead0786b14"></a>我聞如是：</p>
<p>一時，佛遊舍衛國，在勝林給孤<a class="t" id="t0786b15"></a>獨園。</p>
<p><a class="t-linehead" id="t-linehead0786b15"></a>爾時，異學鞞摩那修中後仿佯往詣<a class="t" id="t0786b16"></a>佛所，相問訊已，問曰：「瞿曇！最色最色。瞿曇！<a class="t" id="t0786b17"></a>最色。」</p>
<p><a class="t-linehead" id="t-linehead0786b17"></a>世尊問曰：「迦旃！何等色也？」</p>
<p>異學鞞摩<a class="t" id="t0786b18"></a>那修答曰：「瞿曇！若色更無有色最上、最妙、最<a class="t" id="t0786b19"></a>勝，瞿曇！彼色最勝，彼色最上。」</p>
<p><a class="t-linehead" id="t-linehead0786b19"></a>世尊告曰：「迦<a class="t" id="t0786b20"></a>旃！猶如有人作如是說：『若此國中有女最<a class="t" id="t0786b21"></a>妙，我欲得彼。』彼若有人如是問者：『君知國<a class="t" id="t0786b22"></a>中有女最妙，如是姓、如是名、如是生耶？為<a class="t" id="t0786b23"></a>長短麤細，為白、黑，為不白不黑？為剎利女，<a class="t" id="t0786b24"></a>為梵志、居士、工師女？為東方、南方、西方、北方<a class="t" id="t0786b25"></a>耶？』彼人答曰：『我不知也。』復問彼人：『君不知、<a class="t" id="t0786b26"></a>不見國中有女最妙，如是姓、如是名、如是<a class="t" id="t0786b27"></a>生，長短麤細、白、黑、不白不黑，剎利女，梵志、居<a class="t" id="t0786b28"></a>士、工師女，東方、南方、西方、北方者，而作是說：<a class="t" id="t0786b29"></a>「我欲得彼女耶？」』如是。迦旃！汝作是說：『彼<a class="t" id="t0786c01"></a>妙色最妙色，彼色最勝，彼色最上。』問汝彼色，<a class="t" id="t0786c02"></a>然不知也。」</p>
<p><a class="t-linehead" id="t-linehead0786c02"></a>異學鞞摩那修白曰：「瞿曇！猶如<a class="t" id="t0786c03"></a>紫磨，極妙金精，金師善磨，瑩治令淨，藉以<a class="t" id="t0786c04"></a>白練，安著日中，其色極妙，光明照耀。如是，<a class="t" id="t0786c05"></a>瞿曇！我說彼妙色最妙色，彼色最勝，彼色最<a class="t" id="t0786c06"></a>上。」</p>
<p><a class="t-linehead" id="t-linehead0786c06"></a>世尊告曰：「迦旃！我今問汝，隨所解答。<a class="t" id="t0786c07"></a>迦旃！於意云何？謂紫磨金精，藉以白練，<a class="t" id="t0786c08"></a>安著日中，其色極妙，光明照耀，及螢火蟲<a class="t" id="t0786c09"></a>在夜闇中光明照耀，於中光明，何者最上、<a class="t" id="t0786c10"></a>為最勝耶？」</p>
<p><a class="t-linehead" id="t-linehead0786c10"></a>異學鞞摩那修答曰：「瞿曇！螢火<a class="t" id="t0786c11"></a>光明於紫磨金精光明，最上、為最勝也。」<a class="t" id="t0786c12"></a>世尊問曰：「迦旃！於意云何？謂螢火蟲在夜<a class="t" id="t0786c13"></a>闇中光明照耀，及燃油燈在夜闇中光明<a class="t" id="t0786c14"></a>照耀，於中光明，何者最上、為最勝耶？」</p>
<p><a class="t-linehead" id="t-linehead0786c14"></a>異學<a class="t" id="t0786c15"></a>鞞摩那修答曰：「瞿曇！燃燈光明於螢火蟲光<a class="t" id="t0786c16"></a>明，最上、為最勝也。」</p>
<p><a class="t-linehead" id="t-linehead0786c16"></a>世尊問曰：「迦旃！於意<a class="t" id="t0786c17"></a>云何？謂燃油燈在夜闇中光明照耀，及<a class="t" id="t0786c18"></a>燃大木積火在夜闇中光明照耀，於中<a class="t" id="t0786c19"></a>光明，何者最上、為最勝耶？」</p>
<p><a class="t-linehead" id="t-linehead0786c19"></a>異學鞞摩那修答<a class="t" id="t0786c20"></a>曰：「瞿曇！燃大木積火之光明於燃油燈光<a class="t" id="t0786c21"></a>明，最上、為最勝也。」</p>
<p><a class="t-linehead" id="t-linehead0786c21"></a>世尊問曰：「迦旃！於意云<a class="t" id="t0786c22"></a>何？謂燃大木積火在夜闇中光明照耀，<a class="t" id="t0786c23"></a>及太白星平旦無曀光明照耀，於中光明，<a class="t" id="t0786c24"></a>何者最上、為最勝耶？」</p>
<p><a class="t-linehead" id="t-linehead0786c24"></a>異學鞞摩那修答曰：<a class="t" id="t0786c25"></a>「瞿曇！太白星光於燃大木積火光，最上、<a class="t" id="t0786c26"></a>為最勝也。」</p>
<p><a class="t-linehead" id="t-linehead0786c26"></a>世尊問曰：「迦旃！於意云何？謂<a class="t" id="t0786c27"></a>太白星平旦無曀光明照耀，及月殿光夜半<a class="t" id="t0786c28"></a>無曀光明照耀，於中光明，何者最上、為最<a class="t" id="t0786c29"></a>勝耶？」</p>
<p><a class="t-linehead" id="t-linehead0786c29"></a>異學鞞摩那修答曰：「瞿曇！月殿光<a class="t" id="t0787a01"></a>明於太白星光，最上、為最勝也。」</p>
<p><a class="t-linehead" id="t-linehead0787a01"></a>世尊問<a class="t" id="t0787a02"></a>曰：「迦旃！於意云何？謂月殿光夜半無曀<a class="t" id="t0787a03"></a>光明照曜，及日殿光秋時向中，天淨無曀<a class="t" id="t0787a04"></a>光明照耀，於中光明，何者最上、為最勝<a class="t" id="t0787a05"></a>耶？」</p>
<p><a class="t-linehead" id="t-linehead0787a05"></a>異學鞞摩那修答曰：「瞿曇！日殿光明於<a class="t" id="t0787a06"></a>月殿光，最上、為最勝也。」</p>
<p><a class="t-linehead" id="t-linehead0787a06"></a>世尊告曰：「迦旃！<a class="t" id="t0787a07"></a>多有諸天，今此日月雖有大如意足，有<a class="t" id="t0787a08"></a>大威德，有大福祐，有大威神，然其光明故<a class="t" id="t0787a09"></a>不及諸天光明也。我昔曾與諸天共集，共<a class="t" id="t0787a10"></a>彼論事，我之所說，可彼天意，然我不作是<a class="t" id="t0787a11"></a>說，彼妙色最妙色，彼色最勝，彼色最上。迦<a class="t" id="t0787a12"></a>旃！而汝於螢火蟲光色最弊最醜，說彼妙<a class="t" id="t0787a13"></a>色最妙色，彼色最勝，彼色最上，問已不知。」於<a class="t" id="t0787a14"></a>是，異學鞞摩那修為世尊面訶責已，內懷<a class="t" id="t0787a15"></a>憂慼，低頭默然，失辯無言，如有所伺。</p>
<p><a class="t-linehead" id="t-linehead0787a15"></a>於是，<a class="t" id="t0787a16"></a>世尊面訶責已，復令歡悅，告曰：「迦旃！<a class="t" id="t0787a17"></a>有五欲功德，可喜、意、令樂欲相應樂，眼知<a class="t" id="t0787a18"></a>色，耳知聲，鼻知香，舌知味，身知觸。迦旃！色<a class="t" id="t0787a19"></a>或有愛者，或不愛者。若有一人，彼於此色<a class="t" id="t0787a20"></a>可意、稱意、樂意、足意、滿願意，彼於餘色雖最<a class="t" id="t0787a21"></a>上、最勝，而不欲、不思、不願、不求，彼於此色最<a class="t" id="t0787a22"></a>勝、最上。迦旃！如是聲、香、味、觸，迦旃！觸<a class="t" id="t0787a23"></a>或有愛者，或不愛者。若有一人，彼於此觸<a class="t" id="t0787a24"></a>可意、稱意、樂意、足意、滿願意。彼於餘觸雖最<a class="t" id="t0787a25"></a>上、最勝，而不欲、不思、不願、不求。彼於此觸<a class="t" id="t0787a26"></a>最勝、最上。」</p>
<p><a class="t-linehead" id="t-linehead0787a26"></a>於是，異學鞞摩那修叉手向佛，<a class="t" id="t0787a27"></a>白曰：「瞿曇！甚奇！甚特！沙門瞿曇為我無量<a class="t" id="t0787a28"></a>方便說欲樂、欲樂第一。瞿曇！猶如因草火<a class="t" id="t0787a29"></a>燃木火，因木火燃草火，如是沙門瞿曇為<a class="t" id="t0787b01"></a>我無量方便說欲樂、欲樂第一。」</p>
<p><a class="t-linehead" id="t-linehead0787b01"></a>世尊告曰：「止！<a class="t" id="t0787b02"></a>止！迦旃！汝長夜異見、異忍、異樂、異欲、異意故，<a class="t" id="t0787b03"></a>不得盡知我所說義。迦旃！謂我弟子初夜<a class="t" id="t0787b04"></a>後夜常不眠臥，正定正意，修習道品，生已盡，<a class="t" id="t0787b05"></a>梵行已立，所作已辦，不更受有，知如真，彼<a class="t" id="t0787b06"></a>盡知我所說。」</p>
<p><a class="t-linehead" id="t-linehead0787b06"></a>於是，異學鞞摩那修向佛瞋<a class="t" id="t0787b07"></a>恚，生憎嫉、不可，欲誣謗世尊，欲墮世尊，<a class="t" id="t0787b08"></a>如是誣謗世尊，如是墮世尊，語曰：「瞿曇！<a class="t" id="t0787b09"></a>有沙門、梵志，不知世前際，不知世後際，<a class="t" id="t0787b10"></a>不知無窮生死，而記說得究竟智，生已盡，<a class="t" id="t0787b11"></a>梵行已立，所作已辦，不更受有，知如真。瞿<a class="t" id="t0787b12"></a>曇！我如是念：『云何此沙門、梵志，不知世前<a class="t" id="t0787b13"></a>際，亦不知世後際，不知無窮生死，而記說<a class="t" id="t0787b14"></a>得究竟智，生已盡，梵行已立，所作已辦，不更<a class="t" id="t0787b15"></a>受有，知如真耶？』」</p>
<p><a class="t-linehead" id="t-linehead0787b15"></a>於是，世尊便作是念：「此異<a class="t" id="t0787b16"></a>學鞞摩那修向我瞋恚，生憎嫉、不可，欲誣<a class="t" id="t0787b17"></a>謗我，欲墮於我，如是誣謗我，如是墮我，<a class="t" id="t0787b18"></a>而語我曰：『瞿曇！有一沙門梵志，不知世前<a class="t" id="t0787b19"></a>際，不知世後際，不知無窮生死，而記說得<a class="t" id="t0787b20"></a>究竟智，生已盡，梵行已立，所作已辦，不更受<a class="t" id="t0787b21"></a>有，知如真。瞿曇！』我作是念：『云何此沙門、梵<a class="t" id="t0787b22"></a>志，不知世前際，不知世後際，不知無窮<a class="t" id="t0787b23"></a>生死，而記說得究竟智，生已盡，梵行已立，所<a class="t" id="t0787b24"></a>作已辦，不更受有，知如真耶？』」</p>
<p><a class="t-linehead" id="t-linehead0787b24"></a>世尊知已，告<a class="t" id="t0787b25"></a>曰：「迦旃！若有沙門、梵志，不知世前際，不<a class="t" id="t0787b26"></a>知世後際，不知無窮生死，而記說得究竟<a class="t" id="t0787b27"></a>智，生已盡，梵行已立，所作已辦，不更受有，知<a class="t" id="t0787b28"></a>如真者，彼應如是說：『置世前際，置世後<a class="t" id="t0787b29"></a>際。』迦旃！我如是說：『置世前際，置世後際。』<a class="t" id="t0787c01"></a>設不憶一生，我弟子比丘來，不<span class="gaiji">諛<!--gaiji,諛,1[言*（更-一）],2&#x46D5;,3--></span>諂、無<a class="t" id="t0787c02"></a>欺誑、質直，我教化之，若隨我教化，如是<a class="t" id="t0787c03"></a>行者，必得知正法。迦旃！猶如嬰孩童子，<a class="t" id="t0787c04"></a>少年柔軟，仰向臥，父母縛彼手足，彼於後轉<a class="t" id="t0787c05"></a>大，諸根成就，父母解彼手足，彼唯憶解縛<a class="t" id="t0787c06"></a>時，不憶縛時也。如是，迦旃！我如是說：<a class="t" id="t0787c07"></a>『置世前際，置世後際。』設令不憶一生，我弟<a class="t" id="t0787c08"></a>子比丘來，不諛諂、不欺誑、質直，我教化<a class="t" id="t0787c09"></a>之。若隨我教化，如是行者，必得知正法。<a class="t" id="t0787c10"></a>迦旃！譬若因油因炷而燃燈也，無人益<a class="t" id="t0787c11"></a>油，亦不易炷者，前油已盡，後不更益，無所<a class="t" id="t0787c12"></a>受已，自速滅也。如是，迦旃！我如是說：『置<a class="t" id="t0787c13"></a>世前際，置世後際。』設令不憶一生，我弟子<a class="t" id="t0787c14"></a>比丘來，不諛諂、不欺誑、質直，我教化之，<a class="t" id="t0787c15"></a>若隨我教化，如是行者，必得知正法。迦<a class="t" id="t0787c16"></a>旃！猶如十木聚，二十、三十、四十、五十、六十木<a class="t" id="t0787c17"></a>聚，以火燒之，洞然俱熾，遂見火焰，後<a class="t" id="t0787c18"></a>無有人更益草、木、糠、糞掃者，前薪已盡，後<a class="t" id="t0787c19"></a>不更益，無所受已，自速滅也。如是，迦<a class="t" id="t0787c20"></a>旃！我如是說：『置世前際，置世後際。』設令<a class="t" id="t0787c21"></a>不憶一生，我弟子比丘來，不諛諂、不欺<a class="t" id="t0787c22"></a>誑、質直，我教化之。若隨我教化，如是行<a class="t" id="t0787c23"></a>者，必得知正法。」</p>
<p><a class="t-linehead" id="t-linehead0787c23"></a>說此法時，異學鞞摩那<a class="t" id="t0787c24"></a>修遠塵離垢，諸法法眼生。於是，異學鞞摩<a class="t" id="t0787c25"></a>那修見法得法，覺白淨法，更無餘尊，不<a class="t" id="t0787c26"></a>復由他，斷疑度惑，無有猶豫，已住果證，<a class="t" id="t0787c27"></a>於世尊法得無所畏，稽首佛足，白曰：「世尊！<a class="t" id="t0787c28"></a>願得從佛出家學道，受具足，得比丘，行<a class="t" id="t0787c29"></a>梵行。」</p>
<p><a class="t-linehead" id="t-linehead0787c29"></a>世尊告曰：「善哉！比丘！行梵行也。」</p>
<p>異<a class="t" id="t0788a01"></a>學從佛得出家學道，即受具足，得比丘，<a class="t" id="t0788a02"></a>行梵行。尊者鞞摩那修出家學道，受具足<a class="t" id="t0788a03"></a>已，知法見法，乃至得阿羅訶。</p>
<p><a class="t-linehead" id="t-linehead0788a03"></a>佛說如是。<a class="t" id="t0788a04"></a>尊者鞞摩那修及諸比丘，聞佛所說，歡喜奉<a class="t" id="t0788a05"></a>行。</p><a class="t" id="t0788a06"></a>
<p class="endsutta"><a class="t-linehead" id="t-linehead0788a06"></a>鞞摩那修經第八竟<span class="t-note">（二千一百四十七字）</span></p><a class="t" id="t0788a07"></a><p class="endsection"><span class="t-juanname">中阿含經卷第五十七<span class="t-note">（八千七百八十四字）</span><span class="t-note">（第五後<a class="t" id="t0788a08"></a>誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>