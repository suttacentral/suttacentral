<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma66">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 6</span>
<span class="mirror-right">王相應品</span></p>
<h1 class="mirror-row">
<span class="mirror-left latin">66. Origins</span>
<span class="mirror-right">（六六）說本經</span></h1>
</div><a class="t" id="t0508c11"></a>
<p><a class="t-linehead" id="t-linehead0508c11"></a>我聞如是：</p>
<p>一時，佛遊波羅<span class="gaiji">［木＊奈］<!--gaiji,,1[木*奈],2&#x3B88;,3--></span>，在仙人住處<a class="t" id="t0508c12"></a>鹿野園中。</p>
<p><a class="t-linehead" id="t-linehead0508c12"></a>時，諸比丘於中食後，以小因緣<a class="t" id="t0508c13"></a>集坐講堂，共論此事：「云何？諸賢！居士在家<a class="t" id="t0508c14"></a>何者為勝？為比丘等持戒妙法，成就威儀，<a class="t" id="t0508c15"></a>入家受食耶？為朝朝益利百千萬倍乎？」</p>
<p><a class="t-linehead" id="t-linehead0508c15"></a>或<a class="t" id="t0508c16"></a>有比丘作是說者：「諸賢！何用益利百千<a class="t" id="t0508c17"></a>萬倍，唯此至要。若有比丘持戒妙法，成就<a class="t" id="t0508c18"></a>威儀，入家受食，非為朝朝益利百千萬<a class="t" id="t0508c19"></a>倍。」</p>
<p><a class="t-linehead" id="t-linehead0508c19"></a>是時，尊者阿那律陀亦在眾中。於是，尊者<a class="t" id="t0508c20"></a>阿那律陀告諸比丘：「諸賢！何用益利百千<a class="t" id="t0508c21"></a>萬倍？設復過是，唯此至要。若有比丘持戒<a class="t" id="t0508c22"></a>妙法，成就威儀，入家受食，非為朝朝益<a class="t" id="t0508c23"></a>利百千萬倍。所以者何？我憶昔時在此波羅<span class="gaiji">［木＊奈］<!--gaiji,,1[木*奈],2&#x3B88;,3--></span><a class="t" id="t0508c24"></a>國為貧窮人，唯仰捃拾客擔生活。是時，<a class="t" id="t0508c25"></a>此波羅<span class="gaiji">［木＊奈］<!--gaiji,,1[木*奈],2&#x3B88;,3--></span>國災旱、早霜、蟲蟥，不熟，人民荒<a class="t" id="t0508c26"></a>儉，乞求難得。是時，有一辟支佛，名曰無患，<a class="t" id="t0508c27"></a>依此波羅<span class="gaiji">［木＊奈］<!--gaiji,,1[木*奈],2&#x3B88;,3--></span>住。於是，無患辟支佛過夜平<a class="t" id="t0508c28"></a>旦著衣持鉢，入波羅<span class="gaiji">［木＊奈］<!--gaiji,,1[木*奈],2&#x3B88;,3--></span>而行乞食。我於<a class="t" id="t0508c29"></a>爾時為捃拾故，早出波羅<span class="gaiji">［木＊奈］<!--gaiji,,1[木*奈],2&#x3B88;,3--></span>。諸賢！我登出<a class="t" id="t0509a01"></a>時，逢見無患辟支佛入彼。時，無患辟支佛<a class="t" id="t0509a02"></a>持淨鉢入，如本淨鉢出。</p>
<p><a class="t-linehead" id="t-linehead0509a02"></a>「諸賢！我時捃還入<a class="t" id="t0509a03"></a>波羅<span class="gaiji">［木＊奈］<!--gaiji,,1[木*奈],2&#x3B88;,3--></span>，復見無患辟支佛出。彼見我已，便<a class="t" id="t0509a04"></a>作是念：『我旦入時，見此人出，我今還出，復<a class="t" id="t0509a05"></a>見此人入。此人或能未得食也，我今寧可<a class="t" id="t0509a06"></a>隨此人去。』時，辟支佛便追尋我，如影隨形。<a class="t" id="t0509a07"></a>諸賢！我持捃還到家，捨擔而迴顧視，便見<a class="t" id="t0509a08"></a>無患辟支佛來追尋我後，如影隨形。我見<a class="t" id="t0509a09"></a>彼已，便作是念：『我旦出時，見此仙人入城乞<a class="t" id="t0509a10"></a>食，今此仙人或未得食，我寧可自闕己食，<a class="t" id="t0509a11"></a>分與此仙人。』作是念已，即持食分與辟<a class="t" id="t0509a12"></a>支佛，白曰：『仙人！當知此食是我己分，為慈<a class="t" id="t0509a13"></a>愍故，願哀受之。』時，辟支佛即答我曰：『居士！<a class="t" id="t0509a14"></a>當知今年災旱、早霜、蟲蟥，五穀不熟，人民<a class="t" id="t0509a15"></a>荒儉，乞求難得。汝可減半著我鉢中，汝自<a class="t" id="t0509a16"></a>食半，俱得存命，如是者好。』我復白曰：『仙人！<a class="t" id="t0509a17"></a>當知我在居家，自有釜竈、有樵薪、有穀<a class="t" id="t0509a18"></a>米，飲食早晚亦無時節。仙人！當為慈愍我<a class="t" id="t0509a19"></a>故，盡受此食。』時，辟支佛為慈愍故，便盡受<a class="t" id="t0509a20"></a>之。</p>
<p><a class="t-linehead" id="t-linehead0509a20"></a>「諸賢！我因施彼一鉢食福，七反生天，得<a class="t" id="t0509a21"></a>為天王，七反生人，復為人王。諸賢！我因施<a class="t" id="t0509a22"></a>彼一鉢食福，得生如此釋種族中，大富豐<a class="t" id="t0509a23"></a>饒，多諸畜牧、封戶、食邑，資財無量，珍寶具足。<a class="t" id="t0509a24"></a>諸賢！我因施彼一鉢食福，棄捨百千姟金<a class="t" id="t0509a25"></a>錢王，出家學道，況復其餘種種雜物？諸賢！我<a class="t" id="t0509a26"></a>因施彼一鉢食福，為王、王臣、梵志、居士、一<a class="t" id="t0509a27"></a>切人民所見識待，及四部眾比丘、比丘尼、優<a class="t" id="t0509a28"></a>婆塞、優婆夷所見敬重。諸賢！我因施彼一鉢<a class="t" id="t0509a29"></a>食福，常為人所請求，令受飲食、衣被、<a class="t" id="t0509b01"></a>氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>、床褥、綩綖、病瘦湯藥、諸生活具，非<a class="t" id="t0509b02"></a>不請求。若我爾時知彼沙門是無著真人<a class="t" id="t0509b03"></a>者，所獲福報當復轉倍，受大果報，極妙功<a class="t" id="t0509b04"></a>德，明所徹照，極廣甚大。」</p>
<p><a class="t-linehead" id="t-linehead0509b04"></a>於是，尊者阿那律<a class="t" id="t0509b05"></a>陀無著、真人、逮正解脫，說此頌曰：</p><a class="t" id="t0509b06"></a>
<blockquote class="gatha">
<p>「我憶昔貧窮，　　唯仰捃拾活，<a class="t" id="t0509b07"></a><br>
闕<span class="corr" title="[已&gt;己]">己</span>供沙門，　　無患最上德。<a class="t" id="t0509b08"></a><br>
因此生釋種，　　名曰阿那律，<a class="t" id="t0509b09"></a><br>
善解能歌舞，　　作樂常歡喜。<a class="t" id="t0509b10"></a><br>
我得見世尊，　　正覺如甘露，<a class="t" id="t0509b11"></a><br>
見已生信樂，　　棄捨家學道。<a class="t" id="t0509b12"></a><br>
我得識宿命，　　知本之所生，<a class="t" id="t0509b13"></a><br>
生三十三天，　　七反住於彼。<a class="t" id="t0509b14"></a><br>
此七彼亦七，　　世受生十四，<a class="t" id="t0509b15"></a><br>
人間及天上，　　初不墮惡處。<a class="t" id="t0509b16"></a><br>
我今知死生，　　眾生往來處，<a class="t" id="t0509b17"></a><br>
知他心是非，　　賢聖五娛樂。<a class="t" id="t0509b18"></a><br>
得五支禪定，　　常息心靜默，<a class="t" id="t0509b19"></a><br>
已得靜正住，　　便逮淨天眼。<a class="t" id="t0509b20"></a><br>
所為今學道，　　遠離棄捨家，<a class="t" id="t0509b21"></a><br>
我今獲此義，　　得入佛境界。<a class="t" id="t0509b22"></a><br>
我不樂於死，　　亦不願於生，<a class="t" id="t0509b23"></a><br>
隨時任所適，　　建立正念智。<a class="t" id="t0509b24"></a><br>
隨耶離竹林，　　我命在彼盡，<a class="t" id="t0509b25"></a><br>
當在竹林下，　　無餘般涅槃。」</p></blockquote><a class="t" id="t0509b26"></a>
<p><a class="t-linehead" id="t-linehead0509b26"></a>爾時，世尊在於燕坐，以淨天耳出過於人，<a class="t" id="t0509b27"></a>聞諸比丘於中食後集坐講堂，共論此事。</p><a class="t" id="t0509b28"></a>
<p><a class="t-linehead" id="t-linehead0509b28"></a>世尊聞已，則於晡時從燕坐起，往至講堂<a class="t" id="t0509b29"></a>比丘眾前，敷座而坐，問諸比丘：「汝等今日以<a class="t" id="t0509c01"></a>何事故集坐講堂？」</p>
<p><a class="t-linehead" id="t-linehead0509c01"></a>時，諸比丘白曰：「世尊！我等<a class="t" id="t0509c02"></a>今日以尊者阿那律陀因過去事而說法故，<a class="t" id="t0509c03"></a>集坐講堂。」</p>
<p><a class="t-linehead" id="t-linehead0509c03"></a>於是，世尊告諸比丘：「汝等今日<a class="t" id="t0509c04"></a>欲從佛聞因未來事而說法耶？」</p>
<p><a class="t-linehead" id="t-linehead0509c04"></a>諸比丘白<a class="t" id="t0509c05"></a>曰：「世尊！今正是時。善逝！今正是時。若世尊<a class="t" id="t0509c06"></a>為諸比丘因未來事而說法者，諸比丘聞已，<a class="t" id="t0509c07"></a>當善受持。」</p>
<p><a class="t-linehead" id="t-linehead0509c07"></a>世尊告曰：「諸比丘！諦聽，諦聽！善思<a class="t" id="t0509c08"></a>念之，吾當為汝廣分別說。」時，諸比丘受教<a class="t" id="t0509c09"></a>而聽。</p>
<p><a class="t-linehead" id="t-linehead0509c09"></a>世尊告曰：「諸比丘！未來久遠當有人<a class="t" id="t0509c10"></a>民壽八萬歲，人壽八萬歲時，此閻浮洲極大<a class="t" id="t0509c11"></a>富樂，多有人民，村邑相近，如雞一飛。諸比丘！<a class="t" id="t0509c12"></a>人壽八萬歲時，女年五百乃當出嫁。諸比丘！<a class="t" id="t0509c13"></a>人壽八萬歲時，唯有如是病，謂寒、熱、大小便、<a class="t" id="t0509c14"></a>欲、飲食、老，更無餘患。</p>
<p><a class="t-linehead" id="t-linehead0509c14"></a>「諸比丘！人壽八萬歲時，<a class="t" id="t0509c15"></a>有王名螺，為轉輪王，聰明智慧，有四種軍，<a class="t" id="t0509c16"></a>整御天下，由己自在。如法法王成就七寶，<a class="t" id="t0509c17"></a>彼七寶者，輪寶、象寶、馬寶、珠寶、女寶、居士寶、<a class="t" id="t0509c18"></a>主兵臣寶，是為七，千子具足，顏貌端正，勇<a class="t" id="t0509c19"></a>猛無畏，能伏他眾。彼當統領此一切地乃至<a class="t" id="t0509c20"></a>大海，不以刀杖，以法教令，令得安樂。有<a class="t" id="t0509c21"></a>大金幢，諸寶嚴飾，舉高千肘，圍十六肘，彼當<a class="t" id="t0509c22"></a>竪之。既竪之後，下便布施沙門、梵志、貧窮、孤<a class="t" id="t0509c23"></a>獨、遠來乞者，以飲食、衣被、車乘、華鬘、散華、塗<a class="t" id="t0509c24"></a>香、屋舍、床褥、氍氀、綩綖、給使、明燈。彼施此已，<a class="t" id="t0509c25"></a>便剃除鬚髮，著袈裟衣，至信、捨家、無家、學<a class="t" id="t0509c26"></a>道，彼族姓子所為，剃除鬚髮，著袈裟衣，至<a class="t" id="t0509c27"></a>信、捨家、無家、學道者，唯無上梵行訖，於現法<a class="t" id="t0509c28"></a>中自知自覺，自作證成就遊，生已盡，梵行已<a class="t" id="t0509c29"></a>立，所作已辦，不更受有，知如真。」</p>
<p><a class="t-linehead" id="t-linehead0509c29"></a>爾時，尊者<a class="t" id="t0510a01"></a>阿夷哆在眾中坐。於是，尊者阿夷哆即從<a class="t" id="t0510a02"></a>坐起，偏袒著衣，叉手向佛，白曰：「世尊！我於<a class="t" id="t0510a03"></a>未來久遠人壽八萬歲時，可得作王，號名<a class="t" id="t0510a04"></a>曰螺，為轉輪王，聰明智慧，有四種軍，整御<a class="t" id="t0510a05"></a>天下，由己自在。如法法王成就七寶，彼七<a class="t" id="t0510a06"></a>寶者，輪寶、象寶、馬寶、珠寶、女寶、居士寶、主兵<a class="t" id="t0510a07"></a>臣寶，是為七，我當有千子具足，顏貌端正，<a class="t" id="t0510a08"></a>勇猛無畏，能伏他眾，我當統領此一切地乃<a class="t" id="t0510a09"></a>至大海，不以刀杖，以法教令，令得安樂。有<a class="t" id="t0510a10"></a>大金幢，諸寶嚴飾，舉高千肘，圍十六肘，我當<a class="t" id="t0510a11"></a>竪之。既竪之後，下便布施沙門、梵志、貧窮、孤<a class="t" id="t0510a12"></a>獨、遠來乞者，以飲食、衣被、車乘、花鬘、散華、塗<a class="t" id="t0510a13"></a>香、屋舍、床褥、氍氀、綩綖、給使、明燈。我施此已，<a class="t" id="t0510a14"></a>便剃除鬚髮，著袈裟衣，至信、捨家、無家、學<a class="t" id="t0510a15"></a>道，我族姓子所為，剃除鬚髮，著袈裟衣，至<a class="t" id="t0510a16"></a>信、捨家、無家、學道者，唯無上梵行訖，於現法<a class="t" id="t0510a17"></a>中自知自覺，自作證成就遊，生已盡，梵行已<a class="t" id="t0510a18"></a>立，所作已辦，不更受有，知如真。」</p>
<p><a class="t-linehead" id="t-linehead0510a18"></a>於是，世尊<a class="t" id="t0510a19"></a>訶尊者阿夷哆曰：「汝愚癡人！應更一死，而<a class="t" id="t0510a20"></a>求再終。所以者何？謂汝作是念：『世尊！我於<a class="t" id="t0510a21"></a>未來久遠人壽八萬歲時，可得作王，號名<a class="t" id="t0510a22"></a>曰螺，為轉輪王，聰明智慧，有四種軍，整御<a class="t" id="t0510a23"></a>天下，由己自在。如法法王成就七寶，彼七寶<a class="t" id="t0510a24"></a>者，輪寶、象寶、馬寶、珠寶、女寶、居士寶、主兵臣寶，<a class="t" id="t0510a25"></a>是為七，我當有千子具足，顏貌端正，勇猛<a class="t" id="t0510a26"></a>無畏，能伏他眾，我當統領此一切地乃至大<a class="t" id="t0510a27"></a>海，不以刀杖，以法教令，令得安樂。有大<a class="t" id="t0510a28"></a>金幢，諸寶嚴飾，舉高千肘，圍十六肘，我當竪<a class="t" id="t0510a29"></a>之。既竪之後，下便布施沙門、梵志、貧窮、孤獨、<a class="t" id="t0510b01"></a>遠來乞者，以飲食、衣被、車乘、華鬘、散華、塗香、<a class="t" id="t0510b02"></a>屋舍、床褥、氍氀、綩綖、給使、明燈。我施此已，便<a class="t" id="t0510b03"></a>剃除鬚髮，著袈裟衣，至信、捨家、無家、學道，<a class="t" id="t0510b04"></a>我族姓子所為，剃除鬚髮，著袈裟衣，至信、捨<a class="t" id="t0510b05"></a>家、無家、學道者，唯無上梵行訖，於現法中自<a class="t" id="t0510b06"></a>知自覺，自作證成就遊，生已盡，梵行已立，所<a class="t" id="t0510b07"></a>作已辦，不更受有，知如真。』」</p>
<p><a class="t-linehead" id="t-linehead0510b07"></a>世尊告曰：「阿夷<a class="t" id="t0510b08"></a>哆！汝於未來久遠人壽八萬歲時，當得作<a class="t" id="t0510b09"></a>王，號名曰螺，為轉輪王，聰明智慧，有四種<a class="t" id="t0510b10"></a>軍，整御天下，由己自在。如法法王成就七<a class="t" id="t0510b11"></a>寶，彼七寶者，輪寶、象寶、馬寶、珠寶、女寶、居士<a class="t" id="t0510b12"></a>寶、主兵臣寶，是為七，汝當有千子具足，顏<a class="t" id="t0510b13"></a>貌端正，勇猛無畏，能伏他眾，汝當統領此<a class="t" id="t0510b14"></a>一切地乃至大海，不以刀杖，以法教令，令<a class="t" id="t0510b15"></a>得安樂。有大金幢，諸寶嚴飾，舉高千肘，圍<a class="t" id="t0510b16"></a>十六肘，汝當竪之，既竪之後，下便布施沙<a class="t" id="t0510b17"></a>門、梵志、貧窮、孤獨、遠來乞者，以飲食、衣被、車<a class="t" id="t0510b18"></a>乘、華鬘、散華、塗香、屋舍、床褥、氍氀、綩綖、給使、明<a class="t" id="t0510b19"></a>燈。汝施此已，便剃除鬚髮，著袈裟衣，至信、<a class="t" id="t0510b20"></a>捨家、無家、學道，汝族姓子所為，剃除鬚髮，著<a class="t" id="t0510b21"></a>袈裟衣，至信、捨家、無家、學道者，唯無上梵行<a class="t" id="t0510b22"></a>訖，於現法中自知自覺，自作證成就遊，生已<a class="t" id="t0510b23"></a>盡，梵行已立，所作已辦，不更受有，知如真。」</p><a class="t" id="t0510b24"></a>
<p><a class="t-linehead" id="t-linehead0510b24"></a>佛告諸比丘：「未來久遠人壽八萬歲時，當有<a class="t" id="t0510b25"></a>佛，名彌勒如來、無所著、等正覺、明行成為、善<a class="t" id="t0510b26"></a>逝、世間解、無上士、道法御、天人師，號佛、眾祐，<a class="t" id="t0510b27"></a>猶如我今已成如來、無所著、等正覺、明行成<a class="t" id="t0510b28"></a>為、善逝、世間解、無上士、道法御、天人師，號佛、眾<a class="t" id="t0510b29"></a>祐。彼於此世，天及魔、梵、沙門、梵志，從人至<a class="t" id="t0510c01"></a>天，自知自覺，自作證成就遊，猶如我今於此<a class="t" id="t0510c02"></a>世，天及魔、梵、沙門、梵志，從人至天，自知自覺，<a class="t" id="t0510c03"></a>自作證成就遊。彼當說法，初妙、中妙、竟亦妙，<a class="t" id="t0510c04"></a>有義有文，具足清淨，顯現梵行，猶如我今<a class="t" id="t0510c05"></a>說法，初妙、中妙、竟亦妙，有義有文，具足清淨，<a class="t" id="t0510c06"></a>顯現梵行。彼當廣演流布梵行，大會無量，<a class="t" id="t0510c07"></a>從人至天，善發顯現，猶如我今廣演流布<a class="t" id="t0510c08"></a>梵行，大會無量，從人至天，善發顯現，彼當<a class="t" id="t0510c09"></a>有無量百千比丘眾，猶如我今無量百千比<a class="t" id="t0510c10"></a>丘眾。」</p>
<p><a class="t-linehead" id="t-linehead0510c10"></a>爾時，尊者彌勒在彼眾中。於是，尊者彌<a class="t" id="t0510c11"></a>勒即從坐起，偏袒著衣，叉手向佛白曰：「世<a class="t" id="t0510c12"></a>尊！我於未來久遠人壽八萬歲時，可得成<a class="t" id="t0510c13"></a>佛，名彌勒如來、無所著、等正覺、明行成為、善<a class="t" id="t0510c14"></a>逝、世間解、無上士、道法御、天人師，號佛、眾祐，<a class="t" id="t0510c15"></a>如今世尊、如來、無所著、等正覺、明行成為、善<a class="t" id="t0510c16"></a>逝、世間解、無上士、道法御、天人師，號佛、眾祐。<a class="t" id="t0510c17"></a>我於此世，天及魔、梵、沙門、梵志，從人至天，自<a class="t" id="t0510c18"></a>知自覺，自作證成就遊，如今世尊於此世，<a class="t" id="t0510c19"></a>天及魔、梵、沙門、梵志，從人至天，自知自覺，自<a class="t" id="t0510c20"></a>作證成就遊。我當說法，初妙、中妙、竟亦妙，<a class="t" id="t0510c21"></a>有義有文，具足清淨，顯現梵行，如今世尊<a class="t" id="t0510c22"></a>說法，初妙、中妙、竟亦妙，有義有文，具足清淨，<a class="t" id="t0510c23"></a>顯現梵行。我當廣演流布梵行，大會無量，<a class="t" id="t0510c24"></a>從人至天，善發顯現，如今世尊廣演流布<a class="t" id="t0510c25"></a>梵行，大會無量，從人至天，善發顯現。我當<a class="t" id="t0510c26"></a>有無量百千比丘眾，如今世尊無量百千比<a class="t" id="t0510c27"></a>丘眾。」</p>
<p><a class="t-linehead" id="t-linehead0510c27"></a>於是，世尊歎彌勒曰：「善哉，善哉！彌勒！<a class="t" id="t0510c28"></a>汝發心極妙，謂領大眾。所以者何？如汝作是<a class="t" id="t0510c29"></a>念：『世尊！我於未來久遠人壽八萬歲時，可<a class="t" id="t0511a01"></a>得成佛，名彌勒如來、無所著、等正覺、明行成<a class="t" id="t0511a02"></a>為、善逝、世間解、無上士、道法御、天人師，號佛、眾<a class="t" id="t0511a03"></a>祐，如今世尊、如來、無所著、等正覺、明行成為、<a class="t" id="t0511a04"></a>善逝、世間解、無上士、道法御、天人師，號佛、眾<a class="t" id="t0511a05"></a>祐。我於此世，天及魔、梵、沙門、梵志，從人至<a class="t" id="t0511a06"></a>天，自知自覺，自作證成就遊，如今世尊於<a class="t" id="t0511a07"></a>此世，天及魔、梵、沙門、梵志，從人至天，自知自<a class="t" id="t0511a08"></a>覺，自作證成就遊。我當說法，初妙、中妙、竟亦<a class="t" id="t0511a09"></a>妙，有義有文，具足清淨，顯現梵行，如今世<a class="t" id="t0511a10"></a>尊說法，初妙、中妙、竟亦妙，有義有文，具足清<a class="t" id="t0511a11"></a>淨，顯現梵行。我當廣演流布梵行，大會無<a class="t" id="t0511a12"></a>量，從人至天，善發顯現，如今世尊廣演流<a class="t" id="t0511a13"></a>布梵行，大會無量，從人至天，善發顯現。』」</p>
<p><a class="t-linehead" id="t-linehead0511a13"></a>佛復<a class="t" id="t0511a14"></a>告曰：「彌勒！汝於未來久遠人壽八萬歲時，當<a class="t" id="t0511a15"></a>得作佛，名彌勒如來、無所著、等正覺、明行成<a class="t" id="t0511a16"></a>為、善逝、世間解、無上士、道法御、天人師，號佛、眾<a class="t" id="t0511a17"></a>祐，猶如我今如來、無所著、等正覺、明行成為、<a class="t" id="t0511a18"></a>善逝、世間解、無上士、道法御、天人師，號佛、眾<a class="t" id="t0511a19"></a>祐。汝於此世，天及魔、梵、沙門、梵志，從人至<a class="t" id="t0511a20"></a>天，自知自覺，自作證成就遊，猶如我今於<a class="t" id="t0511a21"></a>此世，天及魔、梵、沙門、梵志，從人至天，自知自<a class="t" id="t0511a22"></a>覺，自作證成就遊。汝當說法，初妙、中妙、竟亦<a class="t" id="t0511a23"></a>妙，有義有文，具足清淨，顯現梵行，猶如我<a class="t" id="t0511a24"></a>今說法，初妙、中妙、竟亦妙，有義有文，具足清<a class="t" id="t0511a25"></a>淨，顯現梵行。汝當廣演流布梵行，大會無<a class="t" id="t0511a26"></a>量，從人至天，善發顯現，猶如我今廣演流<a class="t" id="t0511a27"></a>布梵行，大會無量，從人至天，善發顯現。汝<a class="t" id="t0511a28"></a>當有無量百千比丘眾，猶如我今無量百千<a class="t" id="t0511a29"></a>比丘眾。」</p>
<p><a class="t-linehead" id="t-linehead0511a29"></a>爾時，尊者阿難執拂侍佛。於是，世<a class="t" id="t0511b01"></a>尊迴顧告曰：「阿難！汝取金縷織成衣來，我<a class="t" id="t0511b02"></a>今欲與彌勒比丘。」</p>
<p><a class="t-linehead" id="t-linehead0511b02"></a>爾時，尊者阿難受世尊<a class="t" id="t0511b03"></a>教，即取金縷織成衣來，授與世尊。於是，世<a class="t" id="t0511b04"></a>尊從尊者阿難受此金縷織成衣已，告曰：<a class="t" id="t0511b05"></a>「彌勒！汝從如來取此金縷織成之衣，施佛、<a class="t" id="t0511b06"></a>法、眾。所以者何？彌勒！諸如來、無所著、等正覺，<a class="t" id="t0511b07"></a>為世間護，求義及饒益，求安隱快樂。」</p>
<p><a class="t-linehead" id="t-linehead0511b07"></a>於是，<a class="t" id="t0511b08"></a>尊者彌勒從如來取金縷織成衣已，施佛、<a class="t" id="t0511b09"></a>法、眾。</p>
<p><a class="t-linehead" id="t-linehead0511b09"></a>時，魔波旬便作是念：「此沙門瞿曇遊<a class="t" id="t0511b10"></a>波羅<span class="gaiji">［木＊奈］<!--gaiji,,1[木*奈],2&#x3B88;,3--></span>仙人住處鹿野園中，彼為弟子因未<a class="t" id="t0511b11"></a>來說法，我寧可往而嬈亂之。」時，魔波旬往<a class="t" id="t0511b12"></a>至佛所，到已向佛即說頌曰：</p><a class="t" id="t0511b13"></a>
<blockquote class="gatha">
<p>「彼必定當得，　　容貌妙第一，<a class="t" id="t0511b14"></a><br>
華鬘瓔珞身，　　明珠佩其臂，<a class="t" id="t0511b15"></a><br>
若在雞頭城，　　螺王境界中。」</p></blockquote><a class="t" id="t0511b16"></a>
<p><a class="t-linehead" id="t-linehead0511b16"></a>於是，世尊而作是念：「此魔波旬來到我所，<a class="t" id="t0511b17"></a>欲相嬈亂。」世尊知已，為魔波旬即說頌<a class="t" id="t0511b18"></a>曰：</p><a class="t" id="t0511b19"></a>
<blockquote class="gatha">
<p>「彼必定當得，　　無伏無疑惑，<a class="t" id="t0511b20"></a><br>
斷生老病死，　　無漏所作訖，<a class="t" id="t0511b21"></a><br>
若行梵行者，　　彌勒境界中。」</p></blockquote><a class="t" id="t0511b22"></a>
<p><a class="t-linehead" id="t-linehead0511b22"></a>於是，魔王復說頌曰：</p><a class="t" id="t0511b23"></a>
<blockquote class="gatha">
<p>「彼必定當得，　　名衣上妙服，<a class="t" id="t0511b24"></a><br>
旃檀以塗體，　　身<span class="gaiji">傭<!--gaiji,傭,1[月*庸],2&#x267DB;,3--></span>直姝長，<a class="t" id="t0511b25"></a><br>
若在雞頭城，　　螺王境界中。」</p></blockquote><a class="t" id="t0511b26"></a>
<p><a class="t-linehead" id="t-linehead0511b26"></a>爾時，世尊復說頌曰：</p><a class="t" id="t0511b27"></a>
<blockquote class="gatha">
<p>「彼必定當得，　　無主亦無家，<a class="t" id="t0511b28"></a><br>
手不持金寶，　　無為無所憂，<a class="t" id="t0511b29"></a><br>
若行梵行者，　　彌勒境界中。」</p></blockquote><a class="t" id="t0511c01"></a>
<p><a class="t-linehead" id="t-linehead0511c01"></a>於是，魔王復說頌曰：</p><a class="t" id="t0511c02"></a>
<blockquote class="gatha">
<p>「彼必定當得，　　名財好飲食，<a class="t" id="t0511c03"></a><br>
善能解歌舞，　　作樂常歡喜，<a class="t" id="t0511c04"></a><br>
若在雞頭城，　　螺王境界中。」</p></blockquote><a class="t" id="t0511c05"></a>
<p><a class="t-linehead" id="t-linehead0511c05"></a>爾時，世尊復說頌曰：</p><a class="t" id="t0511c06"></a>
<blockquote class="gatha">
<p>「彼為必度岸，　　如鳥破網出，<a class="t" id="t0511c07"></a><br>
得禪自在遊，　　具樂常歡喜，<a class="t" id="t0511c08"></a><br>
汝魔必當知，　　我已相降伏。」</p></blockquote><a class="t" id="t0511c09"></a>
<p><a class="t-linehead" id="t-linehead0511c09"></a>於是，魔王復作是念：「世尊知我，善逝見我。」<a class="t" id="t0511c10"></a>愁惱憂慼不能得住，即於彼處忽沒不現。</p><a class="t" id="t0511c11"></a>
<p><a class="t-linehead" id="t-linehead0511c11"></a>佛說如是。彌勒、阿夷哆、尊者阿難及諸比丘，<a class="t" id="t0511c12"></a>聞佛所說，歡喜奉行。</p><a class="t" id="t0511c13"></a>
<p class="endsutta">說本經第二竟<span class="t-note">（四千一字）</span></p><a class="t" id="t0511c14"></a><p class="endsection"><span class="t-juanname">中阿含經卷第十三<span class="t-note">（七千一百七十九字）</span><span class="t-note">（第二小土城誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>