<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma16">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 2</span>
<span class="mirror-right">業相應品</span></p>
<h1 class="mirror-row">
<span class="mirror-left latin">16. To the Kālāmas</span>
<span class="mirror-right">（一六）伽藍經</span></h1>
</div><a class="t" id="t0438b14"></a>
<p><a class="t-linehead" id="t-linehead0438b14"></a>我聞如是：</p>
<p>一時，佛遊伽藍園，與大比丘眾<a class="t" id="t0438b15"></a>俱，至羇舍子，住羇舍子村北尸攝惒林中。</p><a class="t" id="t0438b16"></a>
<p><a class="t-linehead" id="t-linehead0438b16"></a>爾時，羇舍子伽藍人聞沙門瞿曇釋種子捨<a class="t" id="t0438b17"></a>釋宗族，出家學道，遊伽藍園，與大比丘眾<a class="t" id="t0438b18"></a>俱，來至此羇舍子，住羇舍子村北尸攝惒林<a class="t" id="t0438b19"></a>中。彼沙門瞿曇有大名稱，周聞十方，沙門<a class="t" id="t0438b20"></a>瞿曇如來、無所著、等正覺、明行成為、善逝、世間<a class="t" id="t0438b21"></a>解、無上士、道法御、天人師，號佛、眾祐。彼於此<a class="t" id="t0438b22"></a>世，天及魔、梵，沙門、梵志，從人至天，自知自覺，<a class="t" id="t0438b23"></a>自作證成就遊。彼若說法，初善、中善、竟亦善，<a class="t" id="t0438b24"></a>有義有文，具足清淨，顯現梵行，若見如來、<a class="t" id="t0438b25"></a>無所著、等正覺，尊重禮拜，供養承事者，快得<a class="t" id="t0438b26"></a>善利。我等應共往見沙門瞿曇，禮事供養。</p><a class="t" id="t0438b27"></a>
<p><a class="t-linehead" id="t-linehead0438b27"></a>羇舍子伽藍人聞已，各與等類眷屬相隨從<a class="t" id="t0438b28"></a>羇舍子出，北行至尸攝惒林，欲見世尊禮<a class="t" id="t0438b29"></a>事供養。往詣佛已，彼伽藍人或稽首佛足，<a class="t" id="t0438c01"></a>却坐一面；或問訊佛，却坐一面；或叉手向佛，<a class="t" id="t0438c02"></a>却坐一面；或遙見佛已，默然而坐。彼時，伽藍<a class="t" id="t0438c03"></a>人各坐已定，佛為說法，勸發渴仰，成就歡<a class="t" id="t0438c04"></a>喜，無量方便為彼說法，勸發渴仰，成就歡<a class="t" id="t0438c05"></a>喜已，默然而住。</p>
<p><a class="t-linehead" id="t-linehead0438c05"></a>時，伽藍人，佛為說法，勸發渴<a class="t" id="t0438c06"></a>仰，成就歡喜已，各從坐起，偏袒著衣，叉手<a class="t" id="t0438c07"></a>向佛，白世尊曰：「瞿曇！有一沙門梵志來詣<a class="t" id="t0438c08"></a>伽藍！但自稱歎己所知見，而呰毀他所知<a class="t" id="t0438c09"></a>所見。瞿曇！復有一沙門梵志來詣伽藍，亦自<a class="t" id="t0438c10"></a>稱歎己所知見，而呰毀他所知所見。瞿曇！<a class="t" id="t0438c11"></a>我等聞已，便生疑惑：『此沙門梵志何者為實，<a class="t" id="t0438c12"></a>何者為虛？』」</p>
<p><a class="t-linehead" id="t-linehead0438c12"></a>世尊告曰：「伽藍！汝等莫生疑惑。<a class="t" id="t0438c13"></a>所以者何？因有疑惑，便生猶豫。伽藍！汝等<a class="t" id="t0438c14"></a>自無淨智，為有後世，為無後世？伽藍！汝<a class="t" id="t0438c15"></a>等亦無淨智，所作有罪，所作無罪？伽藍！當<a class="t" id="t0438c16"></a>知諸業有三，因習本有。<span class="corr" title="[何云&gt;云何] cf.［麗】">云何</span>為三？伽藍！謂貪<a class="t" id="t0438c17"></a>是諸業，因習本有。伽藍！恚及癡是諸業，因習<a class="t" id="t0438c18"></a>本有。伽藍！貪者為貪所覆，心無厭足，或殺<a class="t" id="t0438c19"></a>生，或不與取，或行邪婬，或知已妄言，或復飲<a class="t" id="t0438c20"></a>酒。伽藍！恚者為恚所覆，心無厭足，或殺生，<a class="t" id="t0438c21"></a>或不與取，或行邪婬，或知已妄言，或復飲<a class="t" id="t0438c22"></a>酒。伽藍！癡者為癡所覆，心無厭足，或殺生，<a class="t" id="t0438c23"></a>或不與取，或行邪婬，或知已妄言，或復飲<a class="t" id="t0438c24"></a>酒。</p>
<p><a class="t-linehead" id="t-linehead0438c24"></a>「伽藍！多聞聖弟子離殺斷殺，棄捨刀杖，<a class="t" id="t0438c25"></a>有慚有愧，有慈悲心，饒益一切，乃至蜫蟲，<a class="t" id="t0438c26"></a>彼於殺生淨除其心。伽藍！多聞聖弟子離<a class="t" id="t0438c27"></a>不與取，斷不與取，與之乃取，樂於與取，常<a class="t" id="t0438c28"></a>好布施，歡喜無悋，不望其報，彼於不與取<a class="t" id="t0438c29"></a>淨除其心。伽藍！多聞聖弟子離非梵行，斷<a class="t" id="t0439a01"></a>非梵行，勤修梵行，精勤妙行，清淨無穢，離<a class="t" id="t0439a02"></a>欲斷婬，彼於非梵行淨除其心。伽藍！多聞<a class="t" id="t0439a03"></a>聖弟子離妄言，斷妄言，真諦言，樂真諦，<a class="t" id="t0439a04"></a>住真諦不移動，一切可信，不欺世間，彼<a class="t" id="t0439a05"></a>於妄言淨除其心。</p>
<p><a class="t-linehead" id="t-linehead0439a05"></a>「伽藍！多聞聖弟子離兩<a class="t" id="t0439a06"></a>舌，斷兩舌，行不兩舌，不破壞他，不聞此<a class="t" id="t0439a07"></a>語彼，欲破壞此，不聞彼語此，欲破壞彼，<a class="t" id="t0439a08"></a>離者欲合，合者歡喜，不作群黨，不樂群黨，<a class="t" id="t0439a09"></a>不稱群黨，彼於兩舌淨除其心。伽藍！多聞<a class="t" id="t0439a10"></a>聖弟子離麤言，斷麤言，若有所言，辭氣麤<a class="t" id="t0439a11"></a>獷，惡聲逆耳，眾所不喜，眾所不愛，使他苦<a class="t" id="t0439a12"></a>惱，令不得定，斷如是言。若有所說，清和<a class="t" id="t0439a13"></a>柔潤，順耳入心，可喜可愛，使他安樂，言聲<a class="t" id="t0439a14"></a>具了，不使人畏，令他得定，說如是言，彼於<a class="t" id="t0439a15"></a>麤言淨除其心。伽藍！多聞聖弟子離綺語，<a class="t" id="t0439a16"></a>斷綺語，時說、真說、法說、義說、止息說，樂止<a class="t" id="t0439a17"></a>息說，事順時得宜，善教善訶，彼於綺語淨<a class="t" id="t0439a18"></a>除其心。伽藍！多聞聖弟子離貪伺，斷貪伺，<a class="t" id="t0439a19"></a>心不懷諍，見他財物諸生活具，不起貪伺，<a class="t" id="t0439a20"></a>欲令我得，彼於貪伺淨除其心。</p>
<p><a class="t-linehead" id="t-linehead0439a20"></a>「伽藍！多聞<a class="t" id="t0439a21"></a>聖弟子離恚，斷恚，有慚有愧，有慈悲心，饒<a class="t" id="t0439a22"></a>益一切，乃至蜫虫，彼於嫉恚淨除其心。伽<a class="t" id="t0439a23"></a>藍！多聞聖弟子離邪見，斷邪見，行於正見<a class="t" id="t0439a24"></a>而不顛倒，如是見，如是說，有施有齋，亦有<a class="t" id="t0439a25"></a>呪說，有善惡業報，有此世彼世，有父有<a class="t" id="t0439a26"></a>母；世有真人往至善處、善去、善向，此世彼<a class="t" id="t0439a27"></a>世，自知、自覺、自作證成就遊，彼於邪見淨<a class="t" id="t0439a28"></a>除其心。</p>
<p><a class="t-linehead" id="t-linehead0439a28"></a>「如是，伽藍！多聞聖弟子成就身淨<a class="t" id="t0439a29"></a>業，成就口、意淨業，離恚離諍，除去睡眠，無<a class="t" id="t0439b01"></a>調貢高，斷疑、度慢，正念正智，無有愚癡，<a class="t" id="t0439b02"></a>彼心與慈俱，遍滿一方成就遊。如是，二三<a class="t" id="t0439b03"></a>四方、四維上下，普周一切，心與慈俱，無結<a class="t" id="t0439b04"></a>無怨，無恚無諍，極廣甚大，無量善修，遍滿<a class="t" id="t0439b05"></a>一切世間成就遊。如是，悲、喜心與捨俱，無<a class="t" id="t0439b06"></a>結無怨，無恚無諍，極廣甚大，無量善修，遍<a class="t" id="t0439b07"></a>滿一切世間成就遊。</p>
<p><a class="t-linehead" id="t-linehead0439b07"></a>「如是，伽藍！多聞聖弟<a class="t" id="t0439b08"></a>子心無結無怨，無恚無諍，便得四安隱住<a class="t" id="t0439b09"></a>處。云何為四？有此世彼世，有善惡業報，<a class="t" id="t0439b10"></a>我得此正見相應業，受持具足，身壞命終，必<a class="t" id="t0439b11"></a>至善處，乃生天上。如是，伽藍！多聞聖弟子<a class="t" id="t0439b12"></a>心無結無怨，無恚無諍，是謂得第一安隱<a class="t" id="t0439b13"></a>住處。復次，伽藍！無此世彼世，無善惡業報，<a class="t" id="t0439b14"></a>如是我於現法中，非以此故為他所毀，但<a class="t" id="t0439b15"></a>為正智所稱譽，精進人、正見人說其有。如<a class="t" id="t0439b16"></a>是，伽藍！多聞聖弟子心無結無怨，無恚無<a class="t" id="t0439b17"></a>諍，是謂得第二安隱住處。復次，伽藍！若有<a class="t" id="t0439b18"></a>所作，必不作惡，我不念惡。所以者何？自不<a class="t" id="t0439b19"></a>作惡，苦何由生？如是，伽藍！多聞聖弟子心<a class="t" id="t0439b20"></a>無結無怨，無恚無諍，是謂得第三安隱住<a class="t" id="t0439b21"></a>處。復次，伽藍！若有所作，必不作惡，我不<a class="t" id="t0439b22"></a>犯世怖與不怖，常當慈愍一切世間，我心<a class="t" id="t0439b23"></a>不與眾生共諍，無濁歡悅。如是，伽藍！多聞<a class="t" id="t0439b24"></a>聖弟子心無結無怨，無恚無諍，是謂得第<a class="t" id="t0439b25"></a>四安隱住處。如是，伽藍！多聞聖弟子心無<a class="t" id="t0439b26"></a>結無怨，無恚無諍，是謂得四安隱住處。」</p>
<p><a class="t-linehead" id="t-linehead0439b26"></a>伽<a class="t" id="t0439b27"></a>藍白世尊曰：「如是，瞿曇！多聞聖弟子心無<a class="t" id="t0439b28"></a>結無怨，無恚無諍，得四安隱住處。云何為<a class="t" id="t0439b29"></a>四？有此世彼世，有善惡業報，我得此正見<a class="t" id="t0439c01"></a>相應業，受持具足，身壞命終，必至善處，乃至<a class="t" id="t0439c02"></a>天上。如是，瞿曇！多聞聖弟子心無結無怨，<a class="t" id="t0439c03"></a>無恚無諍，是謂得第一安隱住處。復次，瞿<a class="t" id="t0439c04"></a>曇！若無此世彼世，無善惡業報，我於現法<a class="t" id="t0439c05"></a>中，非以此故為他所毀，但為正智所稱<a class="t" id="t0439c06"></a>譽，精進人、正見人說其有。如是，瞿曇！多聞<a class="t" id="t0439c07"></a>聖弟子心無結無怨，無恚無諍，是謂得第<a class="t" id="t0439c08"></a>二安隱住處。復次，瞿曇！若有所作，必不作<a class="t" id="t0439c09"></a>惡，我不念惡。所以者何？自不作惡，苦何由<a class="t" id="t0439c10"></a>生？如是，瞿曇！多聞聖弟子心無結無怨，無<a class="t" id="t0439c11"></a>恚無諍，是謂得第三安隱住處。復次，瞿曇！<a class="t" id="t0439c12"></a>若有所作，必不作惡，我不犯世怖與不<a class="t" id="t0439c13"></a>怖，常當慈愍一切世間，我心不與眾生共<a class="t" id="t0439c14"></a>諍，無濁歡悅。如是，瞿曇！多聞聖弟子心無<a class="t" id="t0439c15"></a>結無怨，無恚無諍，是謂得第四安隱住處。<a class="t" id="t0439c16"></a>如是，瞿曇！多聞聖弟子心無結無怨，無恚<a class="t" id="t0439c17"></a>無諍，是謂得四安隱住處。瞿曇！我已知，善<a class="t" id="t0439c18"></a>逝，我已解。世尊！我等盡自歸佛、法及比丘<a class="t" id="t0439c19"></a>眾，唯願世尊受我等為優婆塞，從今日始，<a class="t" id="t0439c20"></a>終身自歸，乃至命盡。」</p>
<p><a class="t-linehead" id="t-linehead0439c20"></a>佛說如是。一切伽藍人<a class="t" id="t0439c21"></a>及諸比丘，聞佛所說，歡喜奉行。</p><a class="t" id="t0439c22"></a>
<p class="endsutta"><a class="t-linehead" id="t-linehead0439c22"></a>伽藍經第六竟<span class="t-note">（一千九百八十七字）</span></p><a class="t" id="t0439c23"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>