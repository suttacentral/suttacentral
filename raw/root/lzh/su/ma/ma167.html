<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma167">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 13</span>
<span class="mirror-right">根本分別品</span></p>
<h1 class="mirror-row">
<span class="mirror-left latin">167. </span>
<span class="mirror-right">（一六七）阿難說經</span></h1>
</div><a class="t" id="t0699c29"></a>
<p><a class="t-linehead" id="t-linehead0699c29"></a>我聞如是：</p>
<p>一時，佛遊舍衛國，在勝林給孤<a class="t" id="t0700a01"></a>獨園。</p>
<p><a class="t-linehead" id="t-linehead0700a01"></a>爾時，尊者阿難為諸比丘夜集講堂，<a class="t" id="t0700a02"></a>說跋地羅帝偈及其義也。</p>
<p><a class="t-linehead" id="t-linehead0700a02"></a>爾時，有一比丘<a class="t" id="t0700a03"></a>過夜平旦，往詣佛所，稽首作禮，却坐一面，白<a class="t" id="t0700a04"></a>曰：「世尊！彼尊者阿難為諸比丘夜集講堂，<a class="t" id="t0700a05"></a>說跋地羅帝偈及其義也。」</p>
<p><a class="t-linehead" id="t-linehead0700a05"></a>於是，世尊告一<a class="t" id="t0700a06"></a>比丘：「汝往至阿難比丘所，作如是語：『阿難！<a class="t" id="t0700a07"></a>世尊呼汝。』」</p>
<p><a class="t-linehead" id="t-linehead0700a07"></a>彼一比丘受世尊教，即從座起，<a class="t" id="t0700a08"></a>稽首佛足，繞三匝而去，往至尊者阿難所<a class="t" id="t0700a09"></a>而語曰：「世尊呼尊者阿難！」</p>
<p><a class="t-linehead" id="t-linehead0700a09"></a>尊者阿難即往<a class="t" id="t0700a10"></a>佛所，稽首作禮，却住一面，世尊問曰：「阿難！<a class="t" id="t0700a11"></a>汝實為諸比丘夜集講堂，說跋地羅帝偈<a class="t" id="t0700a12"></a>及其義耶？」</p>
<p><a class="t-linehead" id="t-linehead0700a12"></a>尊者阿難答曰：「唯然。」</p>
<p>世尊問曰：<a class="t" id="t0700a13"></a>「阿難！汝云何為諸比丘說跋地羅帝偈及<a class="t" id="t0700a14"></a>其義耶？」</p>
<p><a class="t-linehead" id="t-linehead0700a14"></a>尊者阿難即便說曰：</p><a class="t" id="t0700a15"></a>
<blockquote class="gatha">
<p>「慎莫念過去，　　亦勿願未來，<a class="t" id="t0700a16"></a><br>
過去事已滅，　　未來復未至。<a class="t" id="t0700a17"></a><br>
現在所有法，　　彼亦當為思，<a class="t" id="t0700a18"></a><br>
念無有堅強，　　慧者覺如是。<a class="t" id="t0700a19"></a><br>
為作聖人行，　　孰知愁於死，<a class="t" id="t0700a20"></a><br>
我要不會彼，　　大苦災患終。<a class="t" id="t0700a21"></a><br>
如是行精進，　　晝夜無懈怠，<a class="t" id="t0700a22"></a><br>
是故常當說，　　跋地羅帝偈。」</p></blockquote><a class="t" id="t0700a23"></a>
<p><a class="t-linehead" id="t-linehead0700a23"></a>世尊即復問曰：「阿難！云何比丘念過去耶？」</p>
<p>尊<a class="t" id="t0700a24"></a>者阿難答曰：「世尊！若有比丘樂過去色，欲、<a class="t" id="t0700a25"></a>著、住，樂過去覺、想、行、識，欲、著、住，如是比丘<a class="t" id="t0700a26"></a>念過去也。」</p>
<p><a class="t-linehead" id="t-linehead0700a26"></a>世尊即復問曰：「阿難！云何比丘不<a class="t" id="t0700a27"></a>念過去？」</p>
<p><a class="t-linehead" id="t-linehead0700a27"></a>尊者阿難答曰：「世尊！若比丘不樂<a class="t" id="t0700a28"></a>過去色，不欲、不著、不住，不樂過去覺、想、行、<a class="t" id="t0700a29"></a>識，不欲、不著、不住，如是比丘不念過去。」</p><a class="t" id="t0700b01"></a>
<p><a class="t-linehead" id="t-linehead0700b01"></a>世尊即復問曰：「阿難！云何比丘願未來耶？」</p><a class="t" id="t0700b02"></a>
<p><a class="t-linehead" id="t-linehead0700b02"></a>尊者阿難答曰：「世尊！若比丘樂未來色，欲、<a class="t" id="t0700b03"></a>著、住，樂未來覺、想、行、識，欲、著、住，如是比丘<a class="t" id="t0700b04"></a>願未來也。」</p>
<p><a class="t-linehead" id="t-linehead0700b04"></a>世尊即復問曰：「阿難！云何比丘<a class="t" id="t0700b05"></a>不願未來？」</p>
<p><a class="t-linehead" id="t-linehead0700b05"></a>尊者阿難答曰：「世尊！若比丘不<a class="t" id="t0700b06"></a>樂未來色，不欲、不著、不住，不樂未來覺、<a class="t" id="t0700b07"></a>想、行、識，不欲、不著、不住，如是比丘不願<a class="t" id="t0700b08"></a>未來。」</p>
<p><a class="t-linehead" id="t-linehead0700b08"></a>世尊即復問曰：「阿難！云何比丘受現<a class="t" id="t0700b09"></a>在法？」</p>
<p><a class="t-linehead" id="t-linehead0700b09"></a>尊者阿難答曰：「世尊！若比丘樂現在<a class="t" id="t0700b10"></a>色，欲、著、住，樂現在覺、想、行、識，欲、著、住，如是<a class="t" id="t0700b11"></a>比丘受現在法。」</p>
<p><a class="t-linehead" id="t-linehead0700b11"></a>世尊即復問曰：「阿難！云何<a class="t" id="t0700b12"></a>比丘不受現在法？」</p>
<p><a class="t-linehead" id="t-linehead0700b12"></a>尊者阿難答曰：「世尊！若<a class="t" id="t0700b13"></a>比丘不樂現在色，不欲、不著、不住，不樂<a class="t" id="t0700b14"></a>現在覺、想、行、識，不欲、不著、不住，如是比丘<a class="t" id="t0700b15"></a>不受現在法。世尊！我以如是為諸比丘<a class="t" id="t0700b16"></a>夜集講堂，說<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>地羅帝偈及其義也。」</p>
<p><a class="t-linehead" id="t-linehead0700b16"></a>於是，<a class="t" id="t0700b17"></a>世尊告諸比丘：「善哉！善哉！我弟子<span class="corr" title="[&gt;中] cf.［麗】">中</span>有眼、有<a class="t" id="t0700b18"></a>智、有義、有法。所以者何？謂弟子在師面前<a class="t" id="t0700b19"></a>如是句、如是文廣說此義，實如阿難比丘<a class="t" id="t0700b20"></a>所說，汝等應當如是受持。所以者何？此說<a class="t" id="t0700b21"></a>觀義應如是也。」</p>
<p><a class="t-linehead" id="t-linehead0700b21"></a>佛說如是。尊者阿難及諸<a class="t" id="t0700b22"></a>比丘，聞佛所說，歡喜奉行。</p><a class="t" id="t0700b23"></a>
<p class="endsutta"><a class="t-linehead" id="t-linehead0700b23"></a>阿難說經第六竟<span class="t-note">（七百七十二字）</span></p><a class="t" id="t0700b24"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>