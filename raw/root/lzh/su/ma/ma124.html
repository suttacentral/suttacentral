<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma124">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left latin">124. </span>
<span class="mirror-right">（一二四）八難經</span></h1>
</div><a class="t" id="t0613a29"></a>
<p><a class="t-linehead" id="t-linehead0613a29"></a>我聞如是：</p>
<p>一時，佛遊舍衛國，在勝林給孤<a class="t" id="t0613b01"></a>獨園。</p>
<p><a class="t-linehead" id="t-linehead0613b01"></a>爾時，世尊告諸比丘：「人行梵行而有<a class="t" id="t0613b02"></a>八難、八非時也。云何為八？若時如來、無所著、<a class="t" id="t0613b03"></a>等正覺、明行成為、善逝、世間解、無上士、道法御、<a class="t" id="t0613b04"></a>天人師，號佛、眾祐，出世說法，趣向止息，趣<a class="t" id="t0613b05"></a>向滅訖，趣向覺道，為善逝所演。彼人爾時<a class="t" id="t0613b06"></a>生地獄中。是謂人行梵行第一難、第一非<a class="t" id="t0613b07"></a>時。</p>
<p><a class="t-linehead" id="t-linehead0613b07"></a>「復次，若時如來、無所著、等正覺、明行成為、<a class="t" id="t0613b08"></a>善逝、世間解、無上士、道法御、天人師，號佛、眾<a class="t" id="t0613b09"></a>祐，出世說法，趣向止息，趣向滅訖，趣向覺<a class="t" id="t0613b10"></a>道，為善逝所演。彼人爾時生畜生中，生餓<a class="t" id="t0613b11"></a>鬼中，生長壽天中，生在邊國夷狄之中，無<a class="t" id="t0613b12"></a>信無恩，無有反復，若無比丘、比丘尼、優婆塞、<a class="t" id="t0613b13"></a>優婆夷。是謂人行梵行第五難、第五非時。</p>
<p><a class="t-linehead" id="t-linehead0613b13"></a>「復<a class="t" id="t0613b14"></a>次，若時如來、無所著、等正覺、明行成為、善逝、世<a class="t" id="t0613b15"></a>間解、無上士、道法御、天人師，號佛、眾祐，出世<a class="t" id="t0613b16"></a>說法，趣向止息，趣向滅訖，趣向覺道，為善<a class="t" id="t0613b17"></a>逝所演。彼人爾時雖生中國，而聾瘂如羊<a class="t" id="t0613b18"></a>鳴，常以手語，不能知說善惡之義。是謂人<a class="t" id="t0613b19"></a>行梵行第六難、第六非時。</p>
<p><a class="t-linehead" id="t-linehead0613b19"></a>「復次，若時如來、無<a class="t" id="t0613b20"></a>所著、等正覺、明行成為、善逝、世間解、無上士、道<a class="t" id="t0613b21"></a>法御、天人師，號佛、眾祐，出世說法，趣向止息，<a class="t" id="t0613b22"></a>趣向滅訖，趣向覺道，為善逝所演。彼人爾<a class="t" id="t0613b23"></a>時雖生中國，不聾、不瘂、不如羊鳴，不<a class="t" id="t0613b24"></a>以手語，又能知說善惡之義，然有邪見及<a class="t" id="t0613b25"></a>顛倒見，如是見、如是說：『無施、無齋，無有呪<a class="t" id="t0613b26"></a>說，無善惡業，無善惡業報，無此世彼世，<a class="t" id="t0613b27"></a>無父無母，世無真人往至善處、善去、善向，<a class="t" id="t0613b28"></a>此世彼世自知自覺，自作證成就遊。』是謂人<a class="t" id="t0613b29"></a>行梵行第七難、第七非時。</p>
<p><a class="t-linehead" id="t-linehead0613b29"></a>「復次，若時如來、無<a class="t" id="t0613c01"></a>所著、等正覺、明行成為、善逝、世間解、無上士、道<a class="t" id="t0613c02"></a>法御、天人師，號佛、眾祐，不出於世，亦不說<a class="t" id="t0613c03"></a>法，趣向止息，趣向滅訖，趣向覺道，為善逝<a class="t" id="t0613c04"></a>所演。彼人爾時生於中國，不聾、不瘂、不<a class="t" id="t0613c05"></a>如羊鳴，不以手語，又能知說善惡之義，而<a class="t" id="t0613c06"></a>有正見、不顛倒見，如是見、如是說：『有施、有<a class="t" id="t0613c07"></a>齋，亦有呪說，有善惡業，有善惡業報，有此<a class="t" id="t0613c08"></a>世彼世，有父有母，世有真人往至善處、善<a class="t" id="t0613c09"></a>去、善向，此世彼世自知自覺，自作證成就遊。』<a class="t" id="t0613c10"></a>是謂人行梵行第八難、第八非時。</p>
<p><a class="t-linehead" id="t-linehead0613c10"></a>「人行梵<a class="t" id="t0613c11"></a>行有一不難、有一是時。云何人行梵行有<a class="t" id="t0613c12"></a>一不難、有一是時？若時如來、無所著、等正覺、<a class="t" id="t0613c13"></a>明行成為、善逝、世間解、無上士、道法御、天人師，<a class="t" id="t0613c14"></a>號佛、眾祐，出世說法，趣向止息，趣向滅訖，<a class="t" id="t0613c15"></a>趣向覺道，為善逝所演。彼人爾時生於中<a class="t" id="t0613c16"></a>國，不聾、不瘂、不如羊鳴，不以手語，又能<a class="t" id="t0613c17"></a>知說善惡之義，而有正見、不顛倒見，如是<a class="t" id="t0613c18"></a>見、如是說：『有施、有齋，亦有呪說，有善惡業，<a class="t" id="t0613c19"></a>有善惡業報，有此世彼世，有父有母，世有<a class="t" id="t0613c20"></a>真人往至善處、善去、善向，此世彼世自知<a class="t" id="t0613c21"></a>自覺，自作證成就遊。』是謂人行梵行有一<a class="t" id="t0613c22"></a>不難、有一是時。」</p>
<p><a class="t-linehead" id="t-linehead0613c22"></a>於是，世尊說此頌曰：</p><a class="t" id="t0613c23"></a>
<blockquote class="gatha">
<p>「若得人身者，　　說最微妙法，<a class="t" id="t0613c24"></a><br>
若有不得果，　　必不遇其時。<a class="t" id="t0613c25"></a><br>
多說梵行難，　　人在於後世，<a class="t" id="t0613c26"></a><br>
若得遇其時，　　是世中甚難。<a class="t" id="t0613c27"></a><br>
欲得復人身，　　及聞微妙法，<a class="t" id="t0613c28"></a><br>
當以精勤學，　　人自哀愍故。<a class="t" id="t0613c29"></a><br>
談說聞善法，　　莫令失其時，<a class="t" id="t0614a01"></a><br>
若失此時者，　　必憂墮地獄。<a class="t" id="t0614a02"></a><br>
若不遇其時，　　不聞說善法，<a class="t" id="t0614a03"></a><br>
如商人失財，　　受生死無量。<a class="t" id="t0614a04"></a><br>
若有得人身，　　聞說正善法，<a class="t" id="t0614a05"></a><br>
遵奉世尊教，　　必遭遇其時。<a class="t" id="t0614a06"></a><br>
若遭遇此時，　　堪任正梵行，<a class="t" id="t0614a07"></a><br>
成就無上眼，　　日親之所說。<a class="t" id="t0614a08"></a><br>
彼為常自護，　　進行離諸使，<a class="t" id="t0614a09"></a><br>
斷滅一切結，　　降魔魔眷屬，<a class="t" id="t0614a10"></a><br>
彼度於世間，　　謂得盡諸漏。」</p></blockquote><a class="t" id="t0614a11"></a>
<p><a class="t-linehead" id="t-linehead0614a11"></a>佛說如是。彼諸比丘聞佛所說，歡喜奉行。</p><a class="t" id="t0614a12"></a>
<p class="endsutta"><a class="t-linehead" id="t-linehead0614a12"></a>八難經第八竟<span class="t-note">（一千三十三字）</span></p><a class="t" id="t0614a13"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>