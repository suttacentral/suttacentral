<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma83">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left latin">83. </span>
<span class="mirror-right">（八三）長老上尊睡眠經</span></h1>
</div><a class="t" id="t0559b29"></a>
<p><a class="t-linehead" id="t-linehead0559b29"></a>我聞如是：</p>
<p>一時，佛遊婆耆瘦，在鼉山怖<a class="t" id="t0559c01"></a>林鹿野園中。</p>
<p><a class="t-linehead" id="t-linehead0559c01"></a>爾時，尊者大目揵連遊摩竭<a class="t" id="t0559c02"></a>國，在善知識村中。於是，尊者大目揵連獨<a class="t" id="t0559c03"></a>安靜處宴坐思惟而便睡眠。世尊遙知尊者<a class="t" id="t0559c04"></a>大目揵連獨安靜處宴坐思惟而便睡眠。<a class="t" id="t0559c05"></a>世尊知已，即入如其像定，以如其像定，猶<a class="t" id="t0559c06"></a>若力士屈申臂頃，從婆耆瘦鼉山怖林鹿<a class="t" id="t0559c07"></a>野園中忽沒不現，往摩竭國善知識村尊<a class="t" id="t0559c08"></a>者大目揵連前。於是，世尊從定而寤，告曰：<a class="t" id="t0559c09"></a>「大目揵連！汝著睡眠。大目揵連！汝著睡眠。」</p><a class="t" id="t0559c10"></a>
<p><a class="t-linehead" id="t-linehead0559c10"></a>尊者大目揵連白世尊曰：「唯然。世尊！」</p>
<p>佛復告<a class="t" id="t0559c11"></a>曰：「大目揵連！如所相著睡眠，汝莫修彼<a class="t" id="t0559c12"></a>相，亦莫廣布，如是睡眠便可得滅。若汝睡<a class="t" id="t0559c13"></a>眠故不滅者，大目揵連！當隨本所聞法，隨<a class="t" id="t0559c14"></a>而受持廣布誦習，如是睡眠便可得滅。若<a class="t" id="t0559c15"></a>汝睡眠故不滅者，大目揵連！當隨本所聞<a class="t" id="t0559c16"></a>法，隨而受持為他廣說，如是睡眠便可得<a class="t" id="t0559c17"></a>滅。若汝睡眠故不滅者，大目揵連！當隨本<a class="t" id="t0559c18"></a>所聞法，隨而受持、心念、心思，如是睡眠便可<a class="t" id="t0559c19"></a>得滅。若汝睡眠故不滅者，大目揵連！當<a class="t" id="t0559c20"></a>以兩手捫摸於耳，如是睡眠便可得滅。</p><a class="t" id="t0559c21"></a>
<p><a class="t-linehead" id="t-linehead0559c21"></a>「若汝睡眠故不滅者，大目揵連！當以冷水<a class="t" id="t0559c22"></a>澡洗面目及灑身體，如是睡眠便可得滅。<a class="t" id="t0559c23"></a>若汝睡眠故不滅者，大目揵連！當從室出，<a class="t" id="t0559c24"></a>外觀四方，瞻視星宿，如是睡眠便可<span class="corr" title="[室&gt;得]">得</span>滅。<a class="t" id="t0559c25"></a>若汝睡眠故不滅者，大目揵連！當從室出，<a class="t" id="t0559c26"></a>而至屋頭，露地經行，守護諸根，心安在內，<a class="t" id="t0559c27"></a>於後前想，如是睡眠便可得滅。若汝睡眠<a class="t" id="t0559c28"></a>故不滅者，大目揵連！當捨經行道，至經行<a class="t" id="t0559c29"></a>道頭，敷尼師檀，結跏趺坐，如是睡眠便可<a class="t" id="t0560a01"></a>得滅。若汝睡眠故不滅者，大目揵連！當還<a class="t" id="t0560a02"></a>入室，四疊優多羅僧以敷床上，襞僧伽梨<a class="t" id="t0560a03"></a>作枕，右脇而臥，足足相累，心作明想，立正<a class="t" id="t0560a04"></a>念正智，常欲起想。</p>
<p><a class="t-linehead" id="t-linehead0560a04"></a>「大目揵連！莫計床樂眠<a class="t" id="t0560a05"></a>臥安快，莫貪財利，莫著名譽。所以者何？我<a class="t" id="t0560a06"></a>說一切法不可與會，亦說與會。大目揵連！<a class="t" id="t0560a07"></a>我說何法不可與會？大目揵連！若道俗法<a class="t" id="t0560a08"></a>共合會者，我說此法不可與會。大目揵連！<a class="t" id="t0560a09"></a>若道俗法共合會者，便多有所說，若多有<a class="t" id="t0560a10"></a>所說者，則便有調，若有調者，便心不息。大<a class="t" id="t0560a11"></a>目揵連！若心不息者，便心離定。大目揵連！<a class="t" id="t0560a12"></a>是故我說不可與會。大目揵連！我說何法<a class="t" id="t0560a13"></a>可與共會？大目揵連！彼無事處，我說此法<a class="t" id="t0560a14"></a>可與共會，山林樹下空安靜處，高巖石室寂<a class="t" id="t0560a15"></a>無音聲，遠離，無惡，無有人民，隨順宴坐。大<a class="t" id="t0560a16"></a>目揵連！我說此法可與共會。</p>
<p><a class="t-linehead" id="t-linehead0560a16"></a>「大目揵連！汝<a class="t" id="t0560a17"></a>若入村行乞食者，當以厭利，厭供養、恭敬，<a class="t" id="t0560a18"></a>汝若於利、供養、恭敬心作厭已，便入村乞<a class="t" id="t0560a19"></a>食。大目揵連！莫以高大意入村乞食。所以<a class="t" id="t0560a20"></a>者何？諸長者家有如是事，比丘來乞食，<a class="t" id="t0560a21"></a>令長者不作意，比丘便作是念：『誰壞我長<a class="t" id="t0560a22"></a>者家？所以者何？我入長者家，長者不作意。』<a class="t" id="t0560a23"></a>因是生憂，因憂生調，因調生心不息，因<a class="t" id="t0560a24"></a>心不息，心便離定。大目揵連！汝說法時莫<a class="t" id="t0560a25"></a>以諍說，若諍說者，便多有所說，因多說故，<a class="t" id="t0560a26"></a>則便生調，因生調故，便心不息，因心不息<a class="t" id="t0560a27"></a>故，便心離定。大目揵連！汝說法時莫強，說<a class="t" id="t0560a28"></a>法如師子。大<span class="corr" title="[揵目&gt;目揵]">目揵</span>連！汝說法時，下意說法，<a class="t" id="t0560a29"></a>捨力、滅力、破壞於力，當以不強，說法如師<a class="t" id="t0560b01"></a>子。大目揵連！當學如是。」</p>
<p><a class="t-linehead" id="t-linehead0560b01"></a>爾時，尊者大目揵<a class="t" id="t0560b02"></a>連即從坐起，偏袒著衣，叉手向佛，白曰：「世<a class="t" id="t0560b03"></a>尊！云何比丘得至究竟，究竟白淨、究竟梵<a class="t" id="t0560b04"></a>行、究竟梵行訖？」</p>
<p><a class="t-linehead" id="t-linehead0560b04"></a>世尊告曰：「大目揵連！比丘<a class="t" id="t0560b05"></a>若覺樂、覺苦、覺不苦不樂者，彼此覺觀無<a class="t" id="t0560b06"></a>常、觀興衰、觀斷、觀無欲、觀滅、觀捨。彼此<a class="t" id="t0560b07"></a>覺觀無常、觀興衰、觀斷、觀無欲、觀滅、觀<a class="t" id="t0560b08"></a>捨已，不受此世；因不受世已，便不疲勞；因<a class="t" id="t0560b09"></a>不疲勞已，便般涅槃，生已盡，梵行已立，所<a class="t" id="t0560b10"></a>作已辦，不更受有，知如真。大目揵連！如是<a class="t" id="t0560b11"></a>比丘得至究竟，究竟白淨、究竟梵行、究竟梵<a class="t" id="t0560b12"></a>行訖。」</p>
<p><a class="t-linehead" id="t-linehead0560b12"></a>佛說如是。尊者大目揵連聞佛所說，<a class="t" id="t0560b13"></a>歡喜奉行。</p><a class="t" id="t0560b14"></a>
<p class="endsutta"><a class="t-linehead" id="t-linehead0560b14"></a>長老上尊睡眠經第十二竟<span class="t-note">（千一百三十七字）</span></p><a class="t" id="t0560b15"></a><p class="endsection"><span class="t-juanname">中阿含經卷第二十<span class="t-note">（七千八百九字）</span><span class="t-note">（第二小土城<a class="t" id="t0560b16"></a>誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>