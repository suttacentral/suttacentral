<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma186">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 15</span>
<span class="mirror-right">雙品</span></p>
<h1 class="mirror-row">
<span class="mirror-left latin">186. </span>
<span class="mirror-right">（一八六）求解經</span></h1>
</div><a class="t" id="t0731b02"></a>
<p><a class="t-linehead" id="t-linehead0731b02"></a>我聞如是：</p>
<p>一時，佛遊拘樓瘦劒摩瑟曇拘樓<a class="t" id="t0731b03"></a>都邑。</p>
<p><a class="t-linehead" id="t-linehead0731b03"></a>爾時，世尊告諸比丘：「緣於彼意，不知<a class="t" id="t0731b04"></a>他心如真者，彼世尊正盡覺不可知，云何<a class="t" id="t0731b05"></a>求解於如來乎？」</p>
<p><a class="t-linehead" id="t-linehead0731b05"></a>時，諸比丘白世尊曰：「世尊<a class="t" id="t0731b06"></a>為法本，世尊為法主，法由世尊，唯願說<a class="t" id="t0731b07"></a>之，我等聞已，得廣知義。」</p>
<p><a class="t-linehead" id="t-linehead0731b07"></a>佛便告曰：「比丘！諦<a class="t" id="t0731b08"></a>聽，善思念之，我當為汝具分別說。」時，諸比<a class="t" id="t0731b09"></a>丘受教而聽。</p>
<p><a class="t-linehead" id="t-linehead0731b09"></a>世尊告曰：「緣於彼意，不知他<a class="t" id="t0731b10"></a>心如真者，當以二事求解如來，一者眼<a class="t" id="t0731b11"></a>知色，二者耳聞聲。若有穢污眼、耳知法，是<a class="t" id="t0731b12"></a>彼尊者為有、為無耶？若求時，則知所有穢污<a class="t" id="t0731b13"></a>眼、耳知法，彼尊者無。若無此者，當復更求，<a class="t" id="t0731b14"></a>若有雜眼、耳知法，是彼尊者為有、為無耶？<a class="t" id="t0731b15"></a>若求時，則知所有雜眼、耳知法，彼尊者無。若<a class="t" id="t0731b16"></a>無此者，當復更求，若有白淨眼、耳知法，是<a class="t" id="t0731b17"></a>彼尊者為有、為無耶？若求時，則知所有白<a class="t" id="t0731b18"></a>淨眼、耳知法，彼尊者有。若有此者，當復更<a class="t" id="t0731b19"></a>求，彼尊者為長夜行此法、為暫行耶？若求<a class="t" id="t0731b20"></a>時，則知彼尊者長夜行此法，不暫行也。若<a class="t" id="t0731b21"></a>常行者，當復更求，彼尊者為為名譽，為為<a class="t" id="t0731b22"></a>利義入此禪耶？不為名譽，不為利義入<a class="t" id="t0731b23"></a>此禪耶？若求時，則知彼尊者非為災患故<a class="t" id="t0731b24"></a>入此禪也。</p>
<p><a class="t-linehead" id="t-linehead0731b24"></a>「若有作是說：『彼尊者樂行非<a class="t" id="t0731b25"></a>恐怖，離欲不行欲，欲已盡也。』便應問彼：<a class="t" id="t0731b26"></a>『賢者！有何行、有何力、有何智，令賢者自正<a class="t" id="t0731b27"></a>觀如是說，彼尊者樂行非恐怖，離欲不行<a class="t" id="t0731b28"></a>欲，欲已盡耶？』彼若作是答：『賢者！我不知彼<a class="t" id="t0731b29"></a>心，亦非餘事知，然彼尊者或獨住，或在眾，<a class="t" id="t0731c01"></a>或在集會。若有善逝，若為善逝所化為宗<a class="t" id="t0731c02"></a>主，因食可見彼賢者，我不自知，我從彼尊<a class="t" id="t0731c03"></a>者聞，面前諮受，我樂行非恐怖，離欲不行<a class="t" id="t0731c04"></a>欲，欲已盡也。賢者！我有是行、有是力、有是<a class="t" id="t0731c05"></a>智，令我自正觀如是說，彼尊者樂行不恐<a class="t" id="t0731c06"></a>怖，離欲不行欲，欲已盡也。』</p>
<p><a class="t-linehead" id="t-linehead0731c06"></a>「於中當復問<a class="t" id="t0731c07"></a>彼如來法。若有穢污眼、耳知法，有彼處此<a class="t" id="t0731c08"></a>法滅盡無餘。若有雜眼、耳知法，有彼處此<a class="t" id="t0731c09"></a>法滅盡無餘。若有白淨法，有彼處此法滅<a class="t" id="t0731c10"></a>盡無餘，如來為彼答。若有穢污眼、耳知法，<a class="t" id="t0731c11"></a>有彼處此法滅盡無餘。若有雜眼、耳知法，<a class="t" id="t0731c12"></a>有彼處此法滅盡無餘。若有穢污眼、耳知<a class="t" id="t0731c13"></a>法，如來滅斷拔絕根本，終不復生。若有雜<a class="t" id="t0731c14"></a>眼、耳知法，如來滅斷拔絕根本，終不復生。<a class="t" id="t0731c15"></a>若有白淨法，如是我白淨，如是境界，如是<a class="t" id="t0731c16"></a>沙門，我如是成就此正法、律。有信弟子往<a class="t" id="t0731c17"></a>見如來，奉侍如來，從如來聞法，如來為<a class="t" id="t0731c18"></a>說法，上復上，妙復妙，善除黑白。如來為說<a class="t" id="t0731c19"></a>法，上復上，妙復妙，善除黑白者，如是如是<a class="t" id="t0731c20"></a>聞已，知斷一法，於諸法得究竟，靖信世<a class="t" id="t0731c21"></a>尊，彼世尊正盡覺也。</p>
<p><a class="t-linehead" id="t-linehead0731c21"></a>「復應問彼：『賢者！有何<a class="t" id="t0731c22"></a>行、有何力、有何智，令賢者知斷一法，於<a class="t" id="t0731c23"></a>諸法得究竟？靖信世尊，彼世尊正盡覺耶？』<a class="t" id="t0731c24"></a>彼如是答：『賢者！我不知世尊心，亦非餘<a class="t" id="t0731c25"></a>事知，我因世尊有如是靖信，世尊為我<a class="t" id="t0731c26"></a>說法，上復上，妙復妙，善除黑白。賢者！如如<a class="t" id="t0731c27"></a>世尊為我說法者，如是如是我聞，如來為<a class="t" id="t0731c28"></a>我說法，上復上，妙復妙，善除黑白。如是如<a class="t" id="t0731c29"></a>是我聞已，知斷一法，於諸法得究竟，靖<a class="t" id="t0732a01"></a>信世尊，彼世尊正盡覺也。賢者！我有是行、<a class="t" id="t0732a02"></a>有是力、有是智，令我知斷一法，於諸法<a class="t" id="t0732a03"></a>得究竟，靖信世尊，彼世尊正盡覺也。若有<a class="t" id="t0732a04"></a>此行、有此力，深著如來信根已立者，是謂<a class="t" id="t0732a05"></a>信見本不壞智相應，沙門、梵志、天及魔、梵及<a class="t" id="t0732a06"></a>餘世間無有能奪，如是求解如來，如是正<a class="t" id="t0732a07"></a>知如來。』」</p>
<p><a class="t-linehead" id="t-linehead0732a07"></a>佛說如是。彼諸比丘聞佛所說，歡<a class="t" id="t0732a08"></a>喜奉行。</p><a class="t" id="t0732a09"></a>
<p><a class="t-linehead" id="t-linehead0732a09"></a>求解經第五竟<span class="t-note">（千一十八字）</span></p><a class="t" id="t0732a10"></a><p class="endsection"><span class="t-juanname">中阿含經卷第四十八<span class="t-note">（九千九百一十九字）</span></span></p><a class="t" id="t0732a11"></a>
<p class="endsutta">中阿含雙品第四竟<span class="t-note">（九千九百一十九字）</span><span class="t-note">（第四分別誦<a class="t" id="t0732a12"></a>竟）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>