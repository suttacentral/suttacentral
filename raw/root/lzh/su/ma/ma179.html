<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma179">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 14</span>
<span class="mirror-right">心品</span></p>
<h1 class="mirror-row">
<span class="mirror-left latin">179. </span>
<span class="mirror-right">（一七九）五支物主經</span></h1>
</div><a class="t" id="t0720b01"></a>
<p><a class="t-linehead" id="t-linehead0720b01"></a>我聞如是：</p>
<p>一時，佛遊舍衛國，在勝林給孤<a class="t" id="t0720b02"></a>獨園。</p>
<p><a class="t-linehead" id="t-linehead0720b02"></a>爾時，五支物主平<span class="corr" title="[日&gt;旦]">旦</span>出舍衛國，往詣<a class="t" id="t0720b03"></a>佛所，欲見世尊供養禮事，五支物主便作<a class="t" id="t0720b04"></a>是念：「且置往見佛世尊，或能宴坐及諸尊比<a class="t" id="t0720b05"></a>丘，我今寧可詣一娑邏末利異學園。」於是，<a class="t" id="t0720b06"></a>五支物主便至比道遊戲歡樂，近巾頭阿<a class="t" id="t0720b07"></a>梨，往詣一娑邏末利異學園。</p>
<p><a class="t-linehead" id="t-linehead0720b07"></a>彼時，娑邏末<a class="t" id="t0720b08"></a>利異學園中，有一異學沙門文祁子，在於<a class="t" id="t0720b09"></a>彼中為大宗主，眾人之師，眾所敬重，統領<a class="t" id="t0720b10"></a>大眾五百異學師。彼在擾亂眾發高大音<a class="t" id="t0720b11"></a>聲，其聲喧閙，說若干種畜生之論，謂論王、<a class="t" id="t0720b12"></a>論賊、論鬪諍、論飲食、論衣被、論婦人、論<a class="t" id="t0720b13"></a>童女、論婬女、論世間、論邪道、論海中，如<a class="t" id="t0720b14"></a>是比聚集，論若干種畜生之論。異學沙門文<a class="t" id="t0720b15"></a>祁子遙見五支物主來，便自勅己眾，令默<a class="t" id="t0720b16"></a>然住：「汝等默然，莫復語言，宜自收斂，此沙<a class="t" id="t0720b17"></a>門瞿曇弟子五支物主來。若有沙門瞿曇在<a class="t" id="t0720b18"></a>家弟子居舍衛國者，無過於五支物主。所<a class="t" id="t0720b19"></a>以者何？彼愛樂默然，稱說默然，若彼見此<a class="t" id="t0720b20"></a>眾默然者，或能來前。」彼時，異學沙門文祁子<a class="t" id="t0720b21"></a>止己眾已，自默然住。</p>
<p><a class="t-linehead" id="t-linehead0720b21"></a>於是，五支物主往詣<a class="t" id="t0720b22"></a>異學沙門文祁子所，共相問訊，却坐一面，異<a class="t" id="t0720b23"></a>學沙門文祁子語曰：「物主！若有四事，我施<a class="t" id="t0720b24"></a>設彼成就善、第一善、無上士，得第一義、質直沙<a class="t" id="t0720b25"></a>門。云何為四？身不作惡業、口不惡言，不<a class="t" id="t0720b26"></a>行邪命、不念惡念。物主！若有此四事者，<a class="t" id="t0720b27"></a>我施設彼成就善、第一善、無上士，得第一義、<a class="t" id="t0720b28"></a>質直沙門。」</p>
<p><a class="t-linehead" id="t-linehead0720b28"></a>五支物主聞異學沙門文祁子所<a class="t" id="t0720b29"></a>說，不是不非，從坐起去。「如此所說，我自詣<a class="t" id="t0720c01"></a>佛，當問此義。」便往詣佛，稽首作禮，却坐一<a class="t" id="t0720c02"></a>面，與異學沙門文祁子所共論者，盡向佛<a class="t" id="t0720c03"></a>說。</p>
<p><a class="t-linehead" id="t-linehead0720c03"></a>世尊聞已，告曰：「物主！如異學沙門文祁子<a class="t" id="t0720c04"></a>所說，若當爾者，嬰孩童子支節柔軟，仰向臥<a class="t" id="t0720c05"></a>眠，亦當成就善、第一善、無上士，得第一義，質<a class="t" id="t0720c06"></a>直沙門。物主！嬰孩童子尚無身想，況復作<a class="t" id="t0720c07"></a>身惡業耶？唯能動身。物主！嬰孩童子，尚無<a class="t" id="t0720c08"></a>口想，況復惡言耶？唯能得啼。物主！嬰孩童<a class="t" id="t0720c09"></a>子，尚無命想，況復行邪命耶？唯有呻吟。物<a class="t" id="t0720c10"></a>主！嬰孩童子，尚無念想，況復惡念耶？唯念<a class="t" id="t0720c11"></a>母乳。物主！若如異學沙門文祁子說者，如<a class="t" id="t0720c12"></a>是嬰孩童子成就善、第一善、無上士，得第一義、<a class="t" id="t0720c13"></a>質直沙門。</p>
<p><a class="t-linehead" id="t-linehead0720c13"></a>「物主！若有四事，我施設彼成就<a class="t" id="t0720c14"></a>善、第一善，然非無上士，不得第一義，亦非質<a class="t" id="t0720c15"></a>直沙門。云何為四？身不作惡業，口不惡言，<a class="t" id="t0720c16"></a>不行邪命，不念惡念。物主！若有此四事，<a class="t" id="t0720c17"></a>我施設彼成就善、第一善，然非無上士，不<a class="t" id="t0720c18"></a>得第一義，亦非質直沙門。物主！身業、口業<a class="t" id="t0720c19"></a>者，我施設是戒；物主！念者，我施設是心所有<a class="t" id="t0720c20"></a>與心相隨。物主！我說當知不善戒，當知不<a class="t" id="t0720c21"></a>善戒從何而生？當知不善戒何處滅無餘？何<a class="t" id="t0720c22"></a>處敗壞無餘？當知賢聖弟子云何行滅不善<a class="t" id="t0720c23"></a>戒耶？物主！我說當知善戒，當知善戒從<a class="t" id="t0720c24"></a>何而生？當知善戒何處滅無餘？何處敗壞無<a class="t" id="t0720c25"></a>餘？當知賢聖弟子云何行滅善戒耶？物主！<a class="t" id="t0720c26"></a>我說當知不善念，當知不善念從何而生，<a class="t" id="t0720c27"></a>當知不善念何處滅無餘？何處敗壞無餘？當<a class="t" id="t0720c28"></a>知賢聖弟子云何行滅不善念耶？物主！我說<a class="t" id="t0720c29"></a>當知善念，當知善念從何而生？當知善念<a class="t" id="t0721a01"></a>何處滅無餘？何處敗壞無餘？當知賢聖弟子<a class="t" id="t0721a02"></a>云何行滅善念耶？</p>
<p><a class="t-linehead" id="t-linehead0721a02"></a>「物主！云何不善戒耶？不善<a class="t" id="t0721a03"></a>身行，不善口、意行，是謂不善戒。物主！此不<a class="t" id="t0721a04"></a>善戒從何而生？我說彼所從生，當知從心<a class="t" id="t0721a05"></a>生。云何為心？若心有欲、有恚、有癡，當知不<a class="t" id="t0721a06"></a>善戒從是心生。物主！不善戒何處滅無餘？<a class="t" id="t0721a07"></a>何處敗壞無餘？多聞聖弟子捨身不善業，<a class="t" id="t0721a08"></a>修身善業，捨口、意不善業，修口、意善業，此<a class="t" id="t0721a09"></a>不善戒滅無餘，敗壞無餘。物主！賢聖弟子云<a class="t" id="t0721a10"></a>何行滅不善戒？若多聞聖弟子觀內身如身，<a class="t" id="t0721a11"></a>至觀覺、心、法如法，賢聖弟子如是行者，滅<a class="t" id="t0721a12"></a>不善戒也。</p>
<p><a class="t-linehead" id="t-linehead0721a12"></a>「物主！云何善戒耶？善身業，善口、意<a class="t" id="t0721a13"></a>業，是謂善戒。物主！此善戒從何而生？我說<a class="t" id="t0721a14"></a>彼所從生，當知從心生。云何為心？若心無<a class="t" id="t0721a15"></a>欲<span class="corr" title="[無欲&gt;]"></span>、無恚、無癡，當知善戒從是心生。物<a class="t" id="t0721a16"></a>主！善戒何處滅無餘？何處敗壞無餘？若多聞<a class="t" id="t0721a17"></a>聖弟子行戒不著戒，此善戒滅無餘，敗壞<a class="t" id="t0721a18"></a>無餘。物主！賢聖弟子云何行滅善戒？若多聞<a class="t" id="t0721a19"></a>聖弟子觀內身如身，至觀覺、心、法如法，賢<a class="t" id="t0721a20"></a>聖弟子如是行者，滅善戒也。</p>
<p><a class="t-linehead" id="t-linehead0721a20"></a>「物主！云何不<a class="t" id="t0721a21"></a>善念耶？欲念、恚念、害念，是謂不善念。物主！<a class="t" id="t0721a22"></a>不善念從何而生？我說彼所從生，當知從<a class="t" id="t0721a23"></a>想生。云何為想？我說想多種、無量種、若干<a class="t" id="t0721a24"></a>種行，或欲想，或恚想，或害想。物主！眾生因<a class="t" id="t0721a25"></a>欲界想故，生不善念，欲界相應。若有想者，<a class="t" id="t0721a26"></a>因彼想故，生不善念，欲界相應。物主！眾生<a class="t" id="t0721a27"></a>因恚、害界想故，生不善念，恚、害界相應。若<a class="t" id="t0721a28"></a>有想者，因彼想故，生不善念，恚、害界相應，<a class="t" id="t0721a29"></a>此不善念從是想生。物主！不善念何處滅無<a class="t" id="t0721b01"></a>餘？何處敗壞無餘？若多聞聖弟子離欲、離<a class="t" id="t0721b02"></a>惡不善之法，有覺、有觀，離生喜、樂，得初禪成<a class="t" id="t0721b03"></a>就遊。此不善念滅無餘，敗壞無餘。物主！賢聖<a class="t" id="t0721b04"></a>弟子云何行滅不善念？若多聞聖弟子觀內<a class="t" id="t0721b05"></a>身如身，至觀覺、心、法如法，賢聖弟子如是<a class="t" id="t0721b06"></a>行者，滅不善念也。</p>
<p><a class="t-linehead" id="t-linehead0721b06"></a>「物主！云何善念耶？無欲<a class="t" id="t0721b07"></a>念、無恚念、無害念，是謂善念。物主！善念從<a class="t" id="t0721b08"></a>何而生？我說彼所從生，當知從想生。云何<a class="t" id="t0721b09"></a>為想？我說想多種、無量種、若干種行，或無欲<a class="t" id="t0721b10"></a>想，或無恚想，或無害想。物主！眾生因無欲界<a class="t" id="t0721b11"></a>想故，生善念，無欲界相應。若有想者，因彼<a class="t" id="t0721b12"></a>想故，生善念，無欲界相應。物主！眾生因無<a class="t" id="t0721b13"></a>恚、無害界故，生善念無恚、無害界相應。若<a class="t" id="t0721b14"></a>有想者，因彼想故生善念，無<span class="corr" title="[慈&gt;恚]">恚</span>、無害界相<a class="t" id="t0721b15"></a>應，此善念從是想生。物主！善念何處滅無<a class="t" id="t0721b16"></a>餘？何處敗壞無餘？若多聞聖弟子樂滅、苦滅，<a class="t" id="t0721b17"></a>喜、憂本已滅，不苦不樂、捨、念、清淨，得第四禪<a class="t" id="t0721b18"></a>成就遊。此善念滅無餘，敗壞無餘。物主！賢聖<a class="t" id="t0721b19"></a>弟子云何行滅善念？若多聞聖弟子觀內身<a class="t" id="t0721b20"></a>如身，至觀覺、心、法如法，賢聖弟子如是行<a class="t" id="t0721b21"></a>者，滅善念也。</p>
<p><a class="t-linehead" id="t-linehead0721b21"></a>「物主！若多聞聖弟子以慧觀<a class="t" id="t0721b22"></a>不善戒知如真，從生不善戒知如真，此不<a class="t" id="t0721b23"></a>善戒滅無餘，敗壞無餘，知如真，以慧觀。賢<a class="t" id="t0721b24"></a>聖弟子如是行者，滅不善戒知如真。以慧<a class="t" id="t0721b25"></a>觀善戒知如真，從生善戒知如真，此善戒<a class="t" id="t0721b26"></a>滅無餘，敗壞無餘，知如真，以慧觀。賢聖弟<a class="t" id="t0721b27"></a>子如是行者，滅善戒知如真。以慧觀不善<a class="t" id="t0721b28"></a>念知如真，從生不善念知如真，此不善念<a class="t" id="t0721b29"></a>滅無餘，敗壞無餘，知如真，以慧觀。賢聖弟<a class="t" id="t0721c01"></a>子如是行者，滅不善念知如真。以慧觀善<a class="t" id="t0721c02"></a>念知如真，從生善念知如真，此善念滅無<a class="t" id="t0721c03"></a>餘，敗壞無餘，知如真，以慧觀。賢聖弟子如<a class="t" id="t0721c04"></a>是行者，滅善念知如真。所以者何？因正見<a class="t" id="t0721c05"></a>故生正志，因正志故生正語，因正語故<a class="t" id="t0721c06"></a>生正業，因正業故生正命，因正命故生<a class="t" id="t0721c07"></a>正方便，因正方便故生正念，因正念故生<a class="t" id="t0721c08"></a>正定。賢聖弟子心如是定已，便解脫一切婬、<a class="t" id="t0721c09"></a>怒、癡。</p>
<p><a class="t-linehead" id="t-linehead0721c09"></a>「物主！賢聖弟子如是正心解脫已，便<a class="t" id="t0721c10"></a>知一切生已盡，梵行已立，所作已辦，不更受<a class="t" id="t0721c11"></a>有，知如真。是謂學見跡成就八支，漏盡<a class="t" id="t0721c12"></a>阿羅訶成就十支。物主！云何學見跡成<a class="t" id="t0721c13"></a>就八支？謂學正見至學正定，是謂學見<a class="t" id="t0721c14"></a>跡成就八支。物主！云何漏盡阿羅訶成<a class="t" id="t0721c15"></a>就十支？謂無學正見至無學正智，是謂漏<a class="t" id="t0721c16"></a>盡阿羅訶成就十支。物主！若有十支，我<a class="t" id="t0721c17"></a>施設彼成就善、第一善、無上士，得第一義、<a class="t" id="t0721c18"></a>質直沙門。」</p>
<p><a class="t-linehead" id="t-linehead0721c18"></a>佛說如是。彼五支物主及諸比<a class="t" id="t0721c19"></a>丘，聞佛所說，歡喜奉行。</p><a class="t" id="t0721c20"></a>
<p class="endsutta"><a class="t-linehead" id="t-linehead0721c20"></a>五支物主經第八竟<span class="t-note">（二千一百七十八字）</span></p><a class="t" id="t0721c21"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>