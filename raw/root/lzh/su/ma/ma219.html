<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma219">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 18</span>
<span class="mirror-right">例品</span></p>
<h1 class="mirror-row">
<span class="mirror-left latin">219. </span>
<span class="mirror-right">（二一九）阿那律陀經</span></h1>
</div><a class="t" id="t0803a26"></a>
<p><a class="t-linehead" id="t-linehead0803a26"></a>我聞如是：</p>
<p>一時，佛遊舍衛國，在勝林給孤<a class="t" id="t0803a27"></a>獨園。</p>
<p><a class="t-linehead" id="t-linehead0803a27"></a>爾時，諸比丘則於晡時從燕坐起，往<a class="t" id="t0803a28"></a>詣尊者阿那律陀所，稽首禮足，却坐一面，白<a class="t" id="t0803a29"></a>曰：「我等欲有所問，聽乃敢陳。」</p>
<p><a class="t-linehead" id="t-linehead0803a29"></a>尊者阿那律<a class="t" id="t0803b01"></a>陀答曰：「諸賢！欲問便問，我聞已當思。」</p>
<p><a class="t-linehead" id="t-linehead0803b01"></a>時，諸<a class="t" id="t0803b02"></a>比丘即便問曰：「云何比丘不煩熱死、不煩熱<a class="t" id="t0803b03"></a>命終耶？」</p>
<p><a class="t-linehead" id="t-linehead0803b03"></a>尊者阿那律陀答曰：「諸賢！若比丘見<a class="t" id="t0803b04"></a>質直及得聖愛戒者，是謂比丘不煩熱死、不<a class="t" id="t0803b05"></a>煩熱命終。」</p>
<p><a class="t-linehead" id="t-linehead0803b05"></a>時，諸比丘又復問曰：「比丘極是不<a class="t" id="t0803b06"></a>煩熱死、不煩熱命終耶？」</p>
<p><a class="t-linehead" id="t-linehead0803b06"></a>尊者阿那律陀答曰：<a class="t" id="t0803b07"></a>「諸賢！比丘不極是不煩熱死、不煩熱命終。<a class="t" id="t0803b08"></a>復次，諸賢！若比丘觀內身如身，乃至觀覺、心、<a class="t" id="t0803b09"></a>法如法，是謂比丘不煩熱死、不煩熱命終。」</p>
<p><a class="t-linehead" id="t-linehead0803b09"></a>時，<a class="t" id="t0803b10"></a>諸比丘又復問曰：「比丘極是不煩熱死、不煩<a class="t" id="t0803b11"></a>熱命終耶？」</p>
<p><a class="t-linehead" id="t-linehead0803b11"></a>尊者阿那律陀答曰：「諸賢！比丘不<a class="t" id="t0803b12"></a>極是不煩熱死、不煩熱命終。復次，諸賢！若比<a class="t" id="t0803b13"></a>丘心與慈俱，遍滿一方成就遊，如是二三<a class="t" id="t0803b14"></a>四方、四維上下，普周一切，心與慈俱，無結無<a class="t" id="t0803b15"></a>怨，無恚無諍，極廣甚大，無量善修，遍滿一切<a class="t" id="t0803b16"></a>世間成就遊。如是悲、喜心與捨俱，無結無<a class="t" id="t0803b17"></a>怨，無恚無諍，極廣甚大，無量善修，遍滿一切<a class="t" id="t0803b18"></a>世間成就遊。是謂比丘不煩熱死、不煩熱命<a class="t" id="t0803b19"></a>終。」</p>
<p><a class="t-linehead" id="t-linehead0803b19"></a>時，諸比丘又復問曰：「比丘極是不煩熱死、<a class="t" id="t0803b20"></a>不煩熱命終耶？」</p>
<p><a class="t-linehead" id="t-linehead0803b20"></a>尊者阿那律陀答曰：「諸賢！比<a class="t" id="t0803b21"></a>丘不極是不煩熱死、不煩熱命終。復次，諸賢！<a class="t" id="t0803b22"></a>若比丘度一切色想，乃至非有想非無想處<a class="t" id="t0803b23"></a>成就遊。是謂比丘不煩熱死、不煩熱命終。」</p>
<p><a class="t-linehead" id="t-linehead0803b23"></a>時，<a class="t" id="t0803b24"></a>諸比丘又復問曰：「比丘極是不煩熱死、不煩<a class="t" id="t0803b25"></a>熱命終耶？」</p>
<p><a class="t-linehead" id="t-linehead0803b25"></a>尊者阿那律陀答曰：「諸賢！比丘不<a class="t" id="t0803b26"></a>極是不煩熱死、不煩熱命終。復次。諸賢！若<a class="t" id="t0803b27"></a>有比丘度一切非有想非無想處，想知滅<a class="t" id="t0803b28"></a>身觸成就遊，及慧觀諸漏已盡者，是謂比<a class="t" id="t0803b29"></a>丘不煩熱死、不煩熱命終。」</p>
<p><a class="t-linehead" id="t-linehead0803b29"></a>時，諸比丘又復問<a class="t" id="t0803c01"></a>曰：「比丘極是不煩熱死、不煩熱命終耶？」</p>
<p><a class="t-linehead" id="t-linehead0803c01"></a>尊者<a class="t" id="t0803c02"></a>阿那律陀答曰：「諸賢！比丘極是不煩熱死、<a class="t" id="t0803c03"></a>不煩熱命終。」</p>
<p><a class="t-linehead" id="t-linehead0803c03"></a>時，諸比丘聞尊者阿那律陀所<a class="t" id="t0803c04"></a>說，善受持誦，即從坐起，稽首尊者阿那律<a class="t" id="t0803c05"></a>陀足繞三匝而去。</p>
<p><a class="t-linehead" id="t-linehead0803c05"></a>尊者阿那律陀所說如是。<a class="t" id="t0803c06"></a>彼諸比丘聞尊者阿那律陀所說，歡喜奉行。</p><a class="t" id="t0803c07"></a>
<p class="endsutta"><a class="t-linehead" id="t-linehead0803c07"></a>阿那律陀經第八竟<span class="t-note">（六百五十一字）</span></p><a class="t" id="t0803c08"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>