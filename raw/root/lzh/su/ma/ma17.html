<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma17">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 2</span>
<span class="mirror-right">業相應品</span></p>
<h1 class="mirror-row">
<span class="mirror-left latin">To Gāmaṇi</span>
<span class="mirror-right">（一七）伽彌尼經</span></h1>
</div><a class="t" id="t0439c25"></a>
<p><a class="t-linehead" id="t-linehead0439c25"></a>我聞如是：</p>
<p>一時，佛遊那難陀園，在墻村捺<a class="t" id="t0439c26"></a>林。</p>
<p><a class="t-linehead" id="t-linehead0439c26"></a>爾時，阿私羅天有子名伽彌尼，色像巍巍，<a class="t" id="t0439c27"></a>光耀煒曄，夜將向旦，往詣佛所，稽首佛足，<a class="t" id="t0439c28"></a>却住一面。</p>
<p><a class="t-linehead" id="t-linehead0439c28"></a>阿私羅天子伽彌尼白曰：「世尊！梵<a class="t" id="t0439c29"></a>志自高，事若干天，若眾生命終者，彼能令自<a class="t" id="t0440a01"></a>在往來善處，生於天上，世尊為法主，唯願<a class="t" id="t0440a02"></a>世尊使眾生命終得至善處，生於天中。」</p>
<p><a class="t-linehead" id="t-linehead0440a02"></a>世<a class="t" id="t0440a03"></a>尊告曰：「伽彌尼！我今問汝，隨所解答。伽彌<a class="t" id="t0440a04"></a>尼！於意云何？若村邑中或有男女，懈不精<a class="t" id="t0440a05"></a>進，而行惡法，成就十種不善業道，殺生、不<a class="t" id="t0440a06"></a>與取、邪婬、妄言，乃至邪見，彼命終時，若眾人<a class="t" id="t0440a07"></a>來，各叉手向稱歎求索，作如是語：『汝等男<a class="t" id="t0440a08"></a>女，懈不精進，而行惡法，成就十種不善業<a class="t" id="t0440a09"></a>道，殺生、不與取、邪婬、妄言，乃至邪見，汝等因<a class="t" id="t0440a10"></a>此緣此，身壞命終，必至善處，乃生天上。』如<a class="t" id="t0440a11"></a>是，伽彌尼！彼男女等，懈不精進，而行惡法，<a class="t" id="t0440a12"></a>成就十種不善業道，殺生、不與取、邪婬、妄言，<a class="t" id="t0440a13"></a>乃至邪見，寧為眾人各叉手向稱歎求索，<a class="t" id="t0440a14"></a>因此緣此，身壞命終，得至善處，生天上<a class="t" id="t0440a15"></a>耶？」</p>
<p><a class="t-linehead" id="t-linehead0440a15"></a>伽彌尼答曰：「不也。世尊！」</p>
<p>世尊歎曰：「善哉！伽<a class="t" id="t0440a16"></a>彌尼！所以者何？彼男女等，懈不精進，而行<a class="t" id="t0440a17"></a>惡法，成就十種不善業道，殺生、不與取、邪婬、<a class="t" id="t0440a18"></a>妄言，乃至邪見，若為眾人各叉手向稱歎求<a class="t" id="t0440a19"></a>索，因此緣此，身壞命終，得至善處，乃生天<a class="t" id="t0440a20"></a>上者，是處不然。伽彌尼！猶去村不遠有深<a class="t" id="t0440a21"></a>水淵，於彼有人以大重石擲著水中，若眾<a class="t" id="t0440a22"></a>人來，各叉手向稱歎求索，作如是語：『願石浮<a class="t" id="t0440a23"></a>出。』伽彌尼！於意云何？此大重石寧為眾人<a class="t" id="t0440a24"></a>各叉手向稱歎求索，因此緣此，而當出耶？」</p><a class="t" id="t0440a25"></a>
<p><a class="t-linehead" id="t-linehead0440a25"></a>伽彌尼答曰：「不也。世尊！」</p>
<p>「如是。伽彌尼！彼男女<a class="t" id="t0440a26"></a>等，懈不精進，而行惡法，成就十種不善業<a class="t" id="t0440a27"></a>道，殺生、不與取、邪婬、妄言，乃至邪見，若為眾<a class="t" id="t0440a28"></a>人各叉手向稱歎求索，因此緣此，身壞命終，<a class="t" id="t0440a29"></a>得至善處，生天上者，是處不然。所以者<a class="t" id="t0440b01"></a>何？謂此十種不善業道，黑有黑報，自然趣下，<a class="t" id="t0440b02"></a>必至惡處。</p>
<p><a class="t-linehead" id="t-linehead0440b02"></a>「伽彌尼！於意云何？若村邑中或<a class="t" id="t0440b03"></a>有男女，精進勤修，而行妙法，成十善業道，<a class="t" id="t0440b04"></a>離殺、斷殺、不與取、邪婬、妄言，乃至離邪見，<a class="t" id="t0440b05"></a>斷邪見，得正見，彼命終時，若眾人來，各叉<a class="t" id="t0440b06"></a>手向稱歎求索，作如是語：『汝男女等，精進<a class="t" id="t0440b07"></a>勤修，而行妙法，成十善業道，離殺、斷殺、不<a class="t" id="t0440b08"></a>與取、邪婬、妄言，乃至離邪見，斷邪見，得正<a class="t" id="t0440b09"></a>見，汝等因此緣此，身壞命終，當至惡處，生<a class="t" id="t0440b10"></a>地獄中。』伽彌尼！於意云何？彼男女等，精進<a class="t" id="t0440b11"></a>勤修，而行妙法，成十善業道，離殺、斷殺、不<a class="t" id="t0440b12"></a>與取、邪婬、妄言，乃至離邪見，斷邪見，得正<a class="t" id="t0440b13"></a>見，寧為眾人各叉手向稱歎求索，因此緣<a class="t" id="t0440b14"></a>此，身壞命終，得至惡處，生地獄中耶？」</p>
<p><a class="t-linehead" id="t-linehead0440b14"></a>伽彌<a class="t" id="t0440b15"></a>尼答曰：「不也。世尊！」</p>
<p><a class="t-linehead" id="t-linehead0440b15"></a>世尊歎曰：「善哉！伽彌尼！所<a class="t" id="t0440b16"></a>以者何？伽彌尼！彼男女等，精進勤修，而行妙<a class="t" id="t0440b17"></a>法，成十善業道，離殺、斷殺、不與取、邪婬、妄<a class="t" id="t0440b18"></a>言，乃至離邪見，斷邪見，得正見，若為眾人<a class="t" id="t0440b19"></a>各叉手向稱歎求索，因此緣此，身壞命終，得<a class="t" id="t0440b20"></a>生惡處，生地獄中者，是處不然。所以者<a class="t" id="t0440b21"></a>何？伽彌尼！謂此十善業道，白有白報，自然<a class="t" id="t0440b22"></a>昇上，必至善處。伽彌尼！猶去村不遠有深<a class="t" id="t0440b23"></a>水淵，於彼有人以酥油瓶投水而破，滓瓦<a class="t" id="t0440b24"></a>沈下，酥油浮上。如是，伽彌尼！彼男女等，精<a class="t" id="t0440b25"></a>進勤修，而行妙法，成十善業道，離殺、斷殺、<a class="t" id="t0440b26"></a>不與取，邪婬、妾言乃至離邪見，斷邪見，得<a class="t" id="t0440b27"></a>正見。彼命終時，謂身麤色四大之種從父母<a class="t" id="t0440b28"></a>生，衣食長養，坐臥按摩，澡浴強忍，是破壞法，<a class="t" id="t0440b29"></a>是滅盡法，離散之法；彼命終後，或烏鳥啄，或<a class="t" id="t0440c01"></a>虎狼食，或燒或埋，盡為粉塵，彼心、意、識常為<a class="t" id="t0440c02"></a>信所熏，為精進、多聞、布施、智慧所熏，彼因<a class="t" id="t0440c03"></a>此緣此，自然昇上，生於善處。伽彌尼！彼殺<a class="t" id="t0440c04"></a>生者，離殺、斷殺，園觀之道、昇進之道、善處之<a class="t" id="t0440c05"></a>道。伽彌尼！不與取、邪婬、妄言，乃至邪見者，離<a class="t" id="t0440c06"></a>邪見，得正見，園觀之道、昇進之道、善處之道。<a class="t" id="t0440c07"></a>伽彌尼！復有園觀之道、昇進之道、善處之道。<a class="t" id="t0440c08"></a>伽彌尼！云何復有園觀之道、昇進之道、善處<a class="t" id="t0440c09"></a>之道？謂八支聖道，正見乃至正定，是為八。伽<a class="t" id="t0440c10"></a>彌尼！是謂復有園觀之道、昇進之道、善處<a class="t" id="t0440c11"></a>之道。」</p><a class="t" id="t0440c12"></a>
<p><a class="t-linehead" id="t-linehead0440c12"></a>佛說如是。伽彌尼及諸比丘，聞佛所說，歡<a class="t" id="t0440c13"></a>喜奉行。</p><a class="t" id="t0440c14"></a>
<p class="endsutta"><a class="t-linehead" id="t-linehead0440c14"></a>伽彌尼經第七竟<span class="t-note">（千二百一十三字）</span></p><a class="t" id="t0440c15"></a><p class="endsection"><span class="t-juanname">中阿含經卷第三<span class="t-note">（一萬二百四十七字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>