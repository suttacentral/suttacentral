<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma90">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 8</span>
<span class="mirror-right">穢品</span></p>
<h1 class="mirror-row">
<span class="mirror-left latin">90. </span>
<span class="mirror-right">（九〇）知法經</span></h1>
</div>
<p><a class="t-linehead" id="t-linehead0572c15"></a>我聞如是：一時，佛遊拘舍彌在瞿師羅<a class="t" id="t0572c16"></a>園。</p>
<p><a class="t-linehead" id="t-linehead0572c16"></a>爾時，尊者周那告諸比丘：「若有比丘作<a class="t" id="t0572c17"></a>如是說：『我知諸法所可知法而無增伺。』<a class="t" id="t0572c18"></a>然彼賢者心生惡增伺而住，如是諍訟、恚<a class="t" id="t0572c19"></a>恨、瞋纏、不語結、慳、嫉、欺誑、諛諂、無慙、無愧，無惡<a class="t" id="t0572c20"></a>欲、惡見；然彼賢者心生惡欲、惡見而住。諸梵<a class="t" id="t0572c21"></a>行人知彼賢者不知諸法所可知法而無<a class="t" id="t0572c22"></a>增伺。所以者何？以彼賢者心生增伺而住，<a class="t" id="t0572c23"></a>如是諍訟、恚恨、瞋纏、不語結、慳、嫉、欺誑、諛諂、<a class="t" id="t0572c24"></a>無慙、無愧，無惡欲、惡見。所以者何？以彼賢<a class="t" id="t0572c25"></a>者心生惡欲、惡見而住。</p>
<p><a class="t-linehead" id="t-linehead0572c25"></a>「諸賢！猶人不富自<a class="t" id="t0572c26"></a>稱說富，亦無國封說有國封，又無畜牧說<a class="t" id="t0572c27"></a>有畜牧，若欲用時，則無金、銀、真珠、琉璃、水<a class="t" id="t0572c28"></a>精、琥珀，無畜牧、米穀，亦無奴婢。諸親朋友<a class="t" id="t0572c29"></a>往詣彼所，而作是說：『汝實不富自稱說富，<a class="t" id="t0573a01"></a>亦無國封說有國封，又無畜牧說有畜<a class="t" id="t0573a02"></a>牧，然欲用時，則無金、銀、真珠、琉璃、水精、琥珀，<a class="t" id="t0573a03"></a>無畜牧、米穀，亦無奴婢。』如是。諸賢！若有比<a class="t" id="t0573a04"></a>丘作如是說：『我知諸法所可知法而無<a class="t" id="t0573a05"></a>增伺。』然彼賢者心生惡增伺而住，如是<a class="t" id="t0573a06"></a>諍訟、恚恨、瞋纏、不語結、慳、嫉、欺誑、諛諂、無慙、無<a class="t" id="t0573a07"></a>愧，無惡欲、惡見；然彼賢者心生惡欲、惡見<a class="t" id="t0573a08"></a>而住。諸梵行人知彼賢者不知諸法所可<a class="t" id="t0573a09"></a>知法而無增伺。所以者何？以彼賢者心不<a class="t" id="t0573a10"></a>向增伺盡、無餘涅槃，如是諍訟、恚恨、瞋纏、<a class="t" id="t0573a11"></a>不語結、慳、嫉、欺誑、諛諂、無慙、無愧，無惡欲、惡<a class="t" id="t0573a12"></a>見。所以者何？以彼賢者心不向惡見法盡、<a class="t" id="t0573a13"></a>無餘涅槃。</p>
<p><a class="t-linehead" id="t-linehead0573a13"></a>「諸賢！或有比丘不作是說：『我<a class="t" id="t0573a14"></a>知諸法所可知法而無增伺。』然彼賢者心<a class="t" id="t0573a15"></a>不生惡增伺而住，如是諍訟、恚恨、瞋纏、不<a class="t" id="t0573a16"></a>語結、慳、嫉、欺誑、諛諂、無慙、無愧，無惡欲、惡見，<a class="t" id="t0573a17"></a>然彼賢者心不生惡欲、惡見而住。諸梵行<a class="t" id="t0573a18"></a>人知彼賢者實知諸法所可知法而無<a class="t" id="t0573a19"></a>增伺。所以者何？以彼賢者心不生惡增<a class="t" id="t0573a20"></a>伺而住，如是諍訟、恚恨、瞋纏、不語結、慳、嫉、欺<a class="t" id="t0573a21"></a>誑、諛諂、無慙、無愧，無惡欲、惡見。所以者何？以<a class="t" id="t0573a22"></a>彼賢者心不生惡欲、惡見而住。</p>
<p><a class="t-linehead" id="t-linehead0573a22"></a>「諸賢！猶人<a class="t" id="t0573a23"></a>大富自說不富，亦有國封說無國封，又<a class="t" id="t0573a24"></a>有畜牧說無畜牧，若欲用時，則有金、銀、<a class="t" id="t0573a25"></a>真珠、琉璃、水精、琥珀，有畜牧、米穀，亦有奴<a class="t" id="t0573a26"></a>婢。諸親朋友往詣彼所，作如是說：『汝實大<a class="t" id="t0573a27"></a>富自說不富，亦有國封說無國封，又有<a class="t" id="t0573a28"></a>畜牧說無畜牧，然欲用時，則有金、銀、真珠、<a class="t" id="t0573a29"></a>琉璃、水精、琥珀，有畜牧、米穀，亦有奴婢。』如<a class="t" id="t0573b01"></a>是。諸賢！若有比丘不作是說：『我知諸法<a class="t" id="t0573b02"></a>所可知法而無增伺。』然彼賢者心不生惡<a class="t" id="t0573b03"></a>增伺而住，如是諍訟、恚恨、瞋纏、不語結、<a class="t" id="t0573b04"></a>慳、嫉、欺誑、諛諂、無慙、無愧，無惡欲、惡見，然彼<a class="t" id="t0573b05"></a>賢者心不生惡欲、惡見而住。諸梵行人知<a class="t" id="t0573b06"></a>彼賢者知諸法所可知法而無增伺。所以<a class="t" id="t0573b07"></a>者何？以彼賢者心向增伺盡、無餘涅槃，如<a class="t" id="t0573b08"></a>是諍訟、恚恨、瞋纏、不語結、慳、嫉、欺誑、諛諂、無慙、<a class="t" id="t0573b09"></a>無愧，無惡欲、惡見。所以者何？以彼賢者心向<a class="t" id="t0573b10"></a>惡見法盡、無餘涅槃。」</p>
<p><a class="t-linehead" id="t-linehead0573b10"></a>尊者周那所說如是。彼<a class="t" id="t0573b11"></a>諸比丘聞尊者周那所說，歡喜奉行。</p><a class="t" id="t0573b12"></a>
<p class="endsutta"><a class="t-linehead" id="t-linehead0573b12"></a>知法經第四竟<span class="t-note">（八百八十一字）</span></p><a class="t" id="t0573b13"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>