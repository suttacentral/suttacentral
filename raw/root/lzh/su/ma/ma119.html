<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma119">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left latin">119. </span>
<span class="mirror-right">（一一九）說處經</span></h1>
</div><a class="t" id="t0609a08"></a>
<p><a class="t-linehead" id="t-linehead0609a08"></a>我聞如是：</p>
<p>一時，佛遊舍衛國，在勝林給孤<a class="t" id="t0609a09"></a>獨園。</p>
<p><a class="t-linehead" id="t-linehead0609a09"></a>爾時，世尊告諸比丘：「此有三說處，無<a class="t" id="t0609a10"></a>四無五。若比丘見已，因彼故說而說我見、<a class="t" id="t0609a11"></a>聞、識、知，比丘說而說是我所知。云何為三？<a class="t" id="t0609a12"></a>比丘，因過去世說，而說如是過去世時有；<a class="t" id="t0609a13"></a>比丘！因未來世說，而說如是未來世時有；<a class="t" id="t0609a14"></a>比丘！因現在世說，而說如是現在世時有；<a class="t" id="t0609a15"></a>是謂三說處，無四無五。若比丘見已，因<a class="t" id="t0609a16"></a>彼故說而說我見、聞、識、知，比丘說而說是我<a class="t" id="t0609a17"></a>所知，因所說善習得義，因不說不善習<a class="t" id="t0609a18"></a>得義。</p>
<p><a class="t-linehead" id="t-linehead0609a18"></a>「賢聖弟子兩耳一心聽法，彼兩耳一心<a class="t" id="t0609a19"></a>聽法已，斷一法、修一法、一法作證，彼斷一<a class="t" id="t0609a20"></a>法、修一法、一法作證已，便得正定。賢聖弟子<a class="t" id="t0609a21"></a>心得正定已，便斷一切婬、怒、癡，賢聖弟子<a class="t" id="t0609a22"></a>如是得心解脫。解脫已便知解脫，我生已<a class="t" id="t0609a23"></a>盡，梵行已立，所作已辦，不更受有，知如真。<a class="t" id="t0609a24"></a>因其所說有四處，當以觀人，此賢者可共<a class="t" id="t0609a25"></a>說、不可共說？若使此賢者一向論、不一向<a class="t" id="t0609a26"></a>答者，分別論、不分別答者，詰論、不詰答者，<a class="t" id="t0609a27"></a>止論、不止答者，如是此賢者不得共說，亦<a class="t" id="t0609a28"></a>不得共論。若使此賢者一向論、使一向答<a class="t" id="t0609a29"></a>者，分別論、分別答者，詰論、詰答者，止論、止答<a class="t" id="t0609b01"></a>者，如是此賢者得共說，亦得共論。</p>
<p><a class="t-linehead" id="t-linehead0609b01"></a>「復次，因<a class="t" id="t0609b02"></a>其所說，更有四處，當以觀人，此賢者可共<a class="t" id="t0609b03"></a>說、不可共說？若使此賢者於處、非處不住<a class="t" id="t0609b04"></a>者，所知不住者，說喻不住者，道跡不住者，<a class="t" id="t0609b05"></a>如是此賢者不可共說，亦不可共論。若此<a class="t" id="t0609b06"></a>賢者於處、非處住者，所知住者，說喻住者，道<a class="t" id="t0609b07"></a>跡住者，如是此賢者可得共說，亦可得共<a class="t" id="t0609b08"></a>論。因所說時止息口行，捨已所見，捨怨結<a class="t" id="t0609b09"></a>意，捨欲、捨恚、捨癡、捨慢、捨不語、捨慳嫉、<a class="t" id="t0609b10"></a>不求勝、不伏他，莫取所失，說義說法。<a class="t" id="t0609b11"></a>說義說法已，教復教止，自歡喜、令彼歡喜，<a class="t" id="t0609b12"></a>如是說義，如是說事，是聖說義，是聖說事，<a class="t" id="t0609b13"></a>謂至竟漏盡。」</p>
<p><a class="t-linehead" id="t-linehead0609b13"></a>於是，世尊說此頌曰：</p><a class="t" id="t0609b14"></a>
<blockquote class="gatha">
<p>「若有諍論議，　　雜意懷貢高，<a class="t" id="t0609b15"></a><br>
非聖毀呰德，　　各各相求便。<a class="t" id="t0609b16"></a><br>
但求他過失，　　意欲降伏彼，<a class="t" id="t0609b17"></a><br>
更互而求勝，　　聖不如是說。<a class="t" id="t0609b18"></a><br>
若欲得論議，　　慧者當知時，<a class="t" id="t0609b19"></a><br>
有法亦有義，　　諸聖論如是。<a class="t" id="t0609b20"></a><br>
慧者如是說，　　無諍無貢高，<a class="t" id="t0609b21"></a><br>
意無有厭足，　　無結無有漏。<a class="t" id="t0609b22"></a><br>
隨順不顛倒，　　正知而為說，<a class="t" id="t0609b23"></a><br>
善說則然可，　　自終不說惡。<a class="t" id="t0609b24"></a><br>
不以諍論議，　　亦不受他諍，<a class="t" id="t0609b25"></a><br>
知處及說處，　　是彼之所論。<a class="t" id="t0609b26"></a><br>
如是聖人說，　　慧者俱得義，<a class="t" id="t0609b27"></a><br>
為現法得樂，　　亦為後世安。<a class="t" id="t0609b28"></a><br>
當知聰達者，　　非倒非常說。」</p></blockquote><a class="t" id="t0609b29"></a>
<p><a class="t-linehead" id="t-linehead0609b29"></a>佛說如是。彼諸比丘聞佛所說，歡喜奉行。</p><a class="t" id="t0609c01"></a>
<p class="endsutta"><a class="t-linehead" id="t-linehead0609c01"></a>說處經第三竟<span class="t-note">（七百二十三字）</span></p><a class="t" id="t0609c02"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>