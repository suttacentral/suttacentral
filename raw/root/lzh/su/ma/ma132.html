<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma132">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left latin">132. </span>
<span class="mirror-right">（一三二）賴吒惒羅經</span></h1>
</div><p class="suttainfo"><span class="t-juanname">中阿含經卷第三十一</span></p><a class="t" id="t0623a09"></a><a class="t" id="t0623a10"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0623a11"></a><a class="t" id="t0623a12"></a>
<p><a class="t-linehead" id="t-linehead0623a12"></a>我聞如是：</p>
<p>一時，佛遊拘樓瘦，與大比丘<a class="t" id="t0623a13"></a>眾俱，往至鍮蘆吒，住鍮蘆吒村北尸攝<a class="t" id="t0623a14"></a>惒園中。</p>
<p><a class="t-linehead" id="t-linehead0623a14"></a>爾時，鍮蘆吒梵志、居士聞：「沙門瞿曇<a class="t" id="t0623a15"></a>釋種子捨釋宗族，出家學道，遊拘樓瘦，<a class="t" id="t0623a16"></a>與大比丘眾俱，來至此鍮蘆吒，住鍮蘆吒<a class="t" id="t0623a17"></a>村北尸攝惒園中。彼沙門瞿曇有大名稱，<a class="t" id="t0623a18"></a>周聞十方，沙門瞿曇如來、無所著、等正覺、明<a class="t" id="t0623a19"></a>行成為、善逝、世間解、無上士、道法御、天人師，<a class="t" id="t0623a20"></a>號佛、眾祐。彼於此世，天及魔、梵、沙門、梵志，<a class="t" id="t0623a21"></a>從人至天，自知自覺，自作證成就遊。彼若說<a class="t" id="t0623a22"></a>法，初妙、中妙、竟亦妙，有義有文，具足清淨，<a class="t" id="t0623a23"></a>顯現梵行。若見如來、無所著、等正覺，尊重禮<a class="t" id="t0623a24"></a>拜，供養承事者，快得善利。我等應共往見沙<a class="t" id="t0623a25"></a>門瞿曇禮拜供養。」</p>
<p><a class="t-linehead" id="t-linehead0623a25"></a>鍮蘆吒梵志、居士聞已，各<a class="t" id="t0623a26"></a>與等類眷屬相隨，從鍮蘆吒出，北行至尸<a class="t" id="t0623a27"></a>攝惒園，欲見世尊禮拜、供養。往詣佛已，<a class="t" id="t0623a28"></a>彼鍮蘆吒梵志、居士或稽首佛足，却坐一<a class="t" id="t0623a29"></a>面，或問訊佛，却坐一面，或叉手向佛，却坐<a class="t" id="t0623b01"></a>一面，或遙見佛已，默然而坐。彼時，鍮蘆吒梵<a class="t" id="t0623b02"></a>志、居士各坐已定，佛為說法，勸發渴仰，成就<a class="t" id="t0623b03"></a>歡喜，無量方便為彼說法，勸發渴仰，成就歡<a class="t" id="t0623b04"></a>喜已，默然而住。時，鍮蘆吒梵志、居士，佛為<a class="t" id="t0623b05"></a>說法，勸發渴仰，成就歡喜已，各從坐起，稽<a class="t" id="t0623b06"></a>首佛足，繞佛三匝而去。</p>
<p><a class="t-linehead" id="t-linehead0623b06"></a>彼時，賴吒惒羅居<a class="t" id="t0623b07"></a>士子故坐不起。於是，賴吒惒羅居士子，鍮蘆<a class="t" id="t0623b08"></a>吒梵志、居士去後不久，即從坐起，偏袒著<a class="t" id="t0623b09"></a>衣，叉手向佛，白曰：「世尊！如我知佛所說法<a class="t" id="t0623b10"></a>者，若我在家，為鎖所鎖，不得盡形壽清淨<a class="t" id="t0623b11"></a>行梵行。世尊！願我得從世尊出家學道而<a class="t" id="t0623b12"></a>受具足，得作比丘，淨修梵行。」</p>
<p><a class="t-linehead" id="t-linehead0623b12"></a>世尊問曰：「居<a class="t" id="t0623b13"></a>士子！父母聽汝於正法、律中至信、捨家、無<a class="t" id="t0623b14"></a>家、學道耶？」</p>
<p><a class="t-linehead" id="t-linehead0623b14"></a>賴吒惒羅居士子白曰：「世尊！父<a class="t" id="t0623b15"></a>母未聽我於正法、律中至信、捨家、無家、學<a class="t" id="t0623b16"></a>道。」</p>
<p><a class="t-linehead" id="t-linehead0623b16"></a>世尊告曰：「居士子！若父母不聽汝於正<a class="t" id="t0623b17"></a>法、律中至信、捨家、無家、學道者，我不得度<a class="t" id="t0623b18"></a>汝出家學道，亦不得受具足。」</p>
<p><a class="t-linehead" id="t-linehead0623b18"></a>賴吒惒羅<a class="t" id="t0623b19"></a>居士子白曰：「世尊！我當方便從父母求，必<a class="t" id="t0623b20"></a>令聽我於正法、律中至信、捨家、無家、學道。」</p><a class="t" id="t0623b21"></a>
<p><a class="t-linehead" id="t-linehead0623b21"></a>世尊告曰：「居士子！隨汝所欲。」</p>
<p>於是，賴吒惒<a class="t" id="t0623b22"></a>羅居士子聞佛所說，善受善持，稽首佛足，<a class="t" id="t0623b23"></a>繞三匝還歸。白曰：「二尊！如我知佛所說法<a class="t" id="t0623b24"></a>者，若我在家，為鎖所鎖，不得盡形壽清淨<a class="t" id="t0623b25"></a>行梵行，唯願二尊聽我於正法、律中至信、<a class="t" id="t0623b26"></a>捨家、無家、學道。」</p>
<p><a class="t-linehead" id="t-linehead0623b26"></a>賴吒惒羅父母告曰：「賴吒惒<a class="t" id="t0623b27"></a>羅！我今唯有汝一子，極愛憐念，意常愛樂，<a class="t" id="t0623b28"></a>見無厭足，若汝命終，我尚不欲相棄捨也，<a class="t" id="t0623b29"></a>況生別離不見汝耶？」</p>
<p><a class="t-linehead" id="t-linehead0623b29"></a>賴吒惒羅居士子復<a class="t" id="t0623c01"></a>至再三白曰：「二尊！如我知佛所說法者，若<a class="t" id="t0623c02"></a>我在家，為鎖所鎖，不得盡形壽清淨行梵<a class="t" id="t0623c03"></a>行，唯願二尊聽我於正法、律中至信、捨家、<a class="t" id="t0623c04"></a>無家、學道。」</p>
<p><a class="t-linehead" id="t-linehead0623c04"></a>賴吒惒羅居士子父母亦至再<a class="t" id="t0623c05"></a>三告曰：「賴吒惒羅！我今唯有汝一子，極愛<a class="t" id="t0623c06"></a>憐念，意常愛樂，見無厭足，若汝命終，我尚<a class="t" id="t0623c07"></a>不欲相棄捨也，況生別離不見汝耶？」</p>
<p><a class="t-linehead" id="t-linehead0623c07"></a>於是，<a class="t" id="t0623c08"></a>賴吒惒羅居士子即時臥地：「從今不起，不<a class="t" id="t0623c09"></a>飲不食，乃至父母聽我於正法、律中至信、<a class="t" id="t0623c10"></a>捨家、無家、學道。」於是，賴吒惒羅居士子一日<a class="t" id="t0623c11"></a>不食，至二、三、四、多日不食。</p>
<p><a class="t-linehead" id="t-linehead0623c11"></a>於是，賴吒惒<a class="t" id="t0623c12"></a>羅居士子父母往至子所，告曰：「賴吒惒羅！<a class="t" id="t0623c13"></a>汝至柔軟，身體極好，常坐臥好床，汝今不<a class="t" id="t0623c14"></a>知苦耶？賴吒惒羅！汝可速起，行欲布施，快<a class="t" id="t0623c15"></a>修福業。所以者何？賴吒惒羅！世尊境界甚<a class="t" id="t0623c16"></a>難甚難，出家學道亦復甚難。」爾時，賴吒惒羅<a class="t" id="t0623c17"></a>居士子默然不答。</p>
<p><a class="t-linehead" id="t-linehead0623c17"></a>於是，賴吒惒羅居士子父<a class="t" id="t0623c18"></a>母往至賴吒惒羅親親及諸臣所，而作是<a class="t" id="t0623c19"></a>語：「汝等共來至賴吒惒羅所，勸令從地起。」</p><a class="t" id="t0623c20"></a>
<p><a class="t-linehead" id="t-linehead0623c20"></a>賴吒惒羅居士子親親及諸臣等即便共至<a class="t" id="t0623c21"></a>賴吒惒羅所，語曰：「賴吒惒羅！汝至柔軟，身體<a class="t" id="t0623c22"></a>極好，常坐臥好床，汝今不知苦耶？賴吒惒<a class="t" id="t0623c23"></a>羅！汝可速起，行欲布施，快修福業。所以者<a class="t" id="t0623c24"></a>何？世尊境界甚難甚難，出家學道亦復甚難。」<a class="t" id="t0623c25"></a>彼時，賴吒惒羅居士子默然不答。</p>
<p><a class="t-linehead" id="t-linehead0623c25"></a>於是，賴吒<a class="t" id="t0623c26"></a>惒羅居士子父母至賴吒惒羅居士子善知<a class="t" id="t0623c27"></a>識、同伴、同時所，而作是語：「汝等共來至賴<a class="t" id="t0623c28"></a>吒惒羅所，勸令從地起。」</p>
<p><a class="t-linehead" id="t-linehead0623c28"></a>於是，賴吒惒羅居<a class="t" id="t0623c29"></a>士子善知識、同伴、同時即共往詣賴吒惒羅<a class="t" id="t0624a01"></a>居士子所，而作是語：「賴吒惒羅！汝至柔軟，身<a class="t" id="t0624a02"></a>體極好，常坐臥好床，汝今不知苦耶？賴吒<a class="t" id="t0624a03"></a>惒羅！汝可速起，行欲布施，快修福業。所以者<a class="t" id="t0624a04"></a>何？賴吒惒羅！世尊境界甚難甚難，出家學<a class="t" id="t0624a05"></a>道亦復甚難。」彼時，賴吒惒羅居士子默然<a class="t" id="t0624a06"></a>不答。</p>
<p><a class="t-linehead" id="t-linehead0624a06"></a>於是，賴吒惒羅居士子善知識、同伴、同<a class="t" id="t0624a07"></a>時往至賴吒惒羅居士子父母所，作如是<a class="t" id="t0624a08"></a>語：「可聽賴吒惒羅於正法、律中至信、捨家、<a class="t" id="t0624a09"></a>無家、學道，若其樂者，於此生中，故可相見；<a class="t" id="t0624a10"></a>若不樂者，必自來還歸父母所。今若不聽，定<a class="t" id="t0624a11"></a>死無疑，當何所益？」</p>
<p><a class="t-linehead" id="t-linehead0624a11"></a>於是，賴吒惒羅居士子<a class="t" id="t0624a12"></a>父母聞已，語賴吒惒羅居士子善知識、同伴、<a class="t" id="t0624a13"></a>同時曰：「我今聽賴吒惒羅於正法、律中至<a class="t" id="t0624a14"></a>信、捨家、無家、學道，若學道來還，故可見也。」</p>
<p><a class="t-linehead" id="t-linehead0624a14"></a>賴<a class="t" id="t0624a15"></a>吒惒羅居士子善知識、同伴、同時即共往詣<a class="t" id="t0624a16"></a>賴吒惒羅所，便作是語：「居士子！父母聽汝<a class="t" id="t0624a17"></a>於正法、律中至信、捨家、無家、學道，若學道已，<a class="t" id="t0624a18"></a>還見父母。」</p>
<p><a class="t-linehead" id="t-linehead0624a18"></a>賴吒惒羅居士子聞是語已，便<a class="t" id="t0624a19"></a>大歡喜，生愛生樂，從地而起，漸養其身，身<a class="t" id="t0624a20"></a>平復已，從鍮蘆吒出，往詣佛所，稽首佛足，<a class="t" id="t0624a21"></a>白曰：「世尊！父母聽我於正法、律中至信、捨<a class="t" id="t0624a22"></a>家、無家、學道，唯願世尊！聽從世尊出家學<a class="t" id="t0624a23"></a>道而受具足，得作比丘。」</p>
<p><a class="t-linehead" id="t-linehead0624a23"></a>於是，世尊度賴吒<a class="t" id="t0624a24"></a>惒羅居士子出家學道，授其具足，授具足<a class="t" id="t0624a25"></a>已，於鍮蘆吒隨住數時，於後則便攝衣持<a class="t" id="t0624a26"></a>鉢，遊行展轉，往至舍衛國，住勝林給孤獨<a class="t" id="t0624a27"></a>園。尊者賴吒惒羅出家學道，受具足已，在<a class="t" id="t0624a28"></a>遠離獨住，心無放逸，修行精懃，彼在遠離<a class="t" id="t0624a29"></a>獨住，心無放逸，修行精懃已。族姓子所為<a class="t" id="t0624b01"></a>剃除鬚髮，著袈裟衣，至信、捨家、無家、學道<a class="t" id="t0624b02"></a>者，唯無上梵行訖，於現法中自知自覺，自作<a class="t" id="t0624b03"></a>證成就遊，生已盡，梵行已立，所作已辦，不更<a class="t" id="t0624b04"></a>受有，知如真。尊者賴吒惒羅知法已，至得<a class="t" id="t0624b05"></a>阿羅訶。</p>
<p><a class="t-linehead" id="t-linehead0624b05"></a>於是，尊者賴吒惒羅得阿羅訶已<a class="t" id="t0624b06"></a>後或九年十年，而作是念：「我本已許出家學<a class="t" id="t0624b07"></a>道還見父母，我今寧可還赴本要。」於是，尊<a class="t" id="t0624b08"></a>者賴吒惒羅往詣佛所，稽首佛足，却坐一<a class="t" id="t0624b09"></a>面，白曰：「世尊！我本有要，出家學道已，還見<a class="t" id="t0624b10"></a>父母。世尊！我今辭行，往見父母，赴其本要。」</p><a class="t" id="t0624b11"></a>
<p><a class="t-linehead" id="t-linehead0624b11"></a>爾時，世尊便作是念：「此賴吒惒羅族姓子，<a class="t" id="t0624b12"></a>若使捨戒、罷道行欲如本者，必無是處。」世<a class="t" id="t0624b13"></a>尊知已，告曰：「汝去！未度者度，未解脫者令<a class="t" id="t0624b14"></a>得解脫，未滅訖者令得滅訖。賴吒惒羅！<a class="t" id="t0624b15"></a>今隨汝意。」</p>
<p><a class="t-linehead" id="t-linehead0624b15"></a>彼時，尊者賴吒惒羅聞佛所說，<a class="t" id="t0624b16"></a>善受善持，即從坐起，稽首佛足，繞三匝而<a class="t" id="t0624b17"></a>去。至己房中，收舉臥具，著衣持鉢，遊行展<a class="t" id="t0624b18"></a>轉，往至鍮蘆吒，住鍮蘆吒村北尸攝惒園。<a class="t" id="t0624b19"></a>於是，尊者賴吒惒羅過夜平旦，著衣持鉢，<a class="t" id="t0624b20"></a>入鍮蘆吒而行乞食。尊者賴吒惒羅作如<a class="t" id="t0624b21"></a>是念：「世尊稱歎次第乞食，我今寧可於此<a class="t" id="t0624b22"></a>鍮蘆吒次第乞食。」尊者賴吒惒羅便於鍮蘆<a class="t" id="t0624b23"></a>吒次第乞食，展轉至本家。</p>
<p><a class="t-linehead" id="t-linehead0624b23"></a>彼時，尊者賴吒<a class="t" id="t0624b24"></a>惒羅父在中門住，修理鬚髮，尊者賴吒惒<a class="t" id="t0624b25"></a>羅父遙見尊者賴吒惒羅來，便作是語：「此<a class="t" id="t0624b26"></a>禿沙門為黑所縛，斷種無子，破壞我家。我<a class="t" id="t0624b27"></a>有一子，極愛憐念，意常忍樂，見無厭足，彼<a class="t" id="t0624b28"></a>將去度，當莫與食。」</p>
<p><a class="t-linehead" id="t-linehead0624b28"></a>尊者賴吒惒羅自於父<a class="t" id="t0624b29"></a>家不得布施，但得嘖<span class="gaiji">［口＊數］<!--gaiji,,1[口*數],2&#x210A1;,3--></span>：「此禿沙門為黑<a class="t" id="t0624c01"></a>所縛，斷種無子，破壞我家。我有一子，極愛<a class="t" id="t0624c02"></a>憐念，意常愛樂，見無厭足，彼將去度，當莫<a class="t" id="t0624c03"></a>與食。」尊者賴吒惒羅知已，便速出去。</p>
<p><a class="t-linehead" id="t-linehead0624c03"></a>彼時，<a class="t" id="t0624c04"></a>尊者賴吒惒羅父家婢使，以箕盛臭爛飲<a class="t" id="t0624c05"></a>食，欲棄著糞聚中。尊者賴吒惒羅見父婢<a class="t" id="t0624c06"></a>使，以箕盛臭爛飲食，欲棄著糞聚中，便作<a class="t" id="t0624c07"></a>是語：「汝妹！若此爛飲食法應棄者，可著我<a class="t" id="t0624c08"></a>鉢中，我當食之。」</p>
<p><a class="t-linehead" id="t-linehead0624c08"></a>彼時，尊者賴吒惒羅父家<a class="t" id="t0624c09"></a>婢使，以箕中臭爛飲食瀉著鉢中。瀉著<a class="t" id="t0624c10"></a>鉢中時取其二相，識其音聲及其手足，取<a class="t" id="t0624c11"></a>二相已，即往至尊者賴吒惒羅父所，而作<a class="t" id="t0624c12"></a>是語：「尊今當知，尊子賴吒惒羅還來至此<a class="t" id="t0624c13"></a>鍮蘆吒，可往見之。」尊者賴吒惒羅父聞已，<a class="t" id="t0624c14"></a>大歡喜踊躍，左手攝衣，右手摩抆鬚髮，<a class="t" id="t0624c15"></a>疾往詣尊者賴吒惒羅所。</p>
<p><a class="t-linehead" id="t-linehead0624c15"></a>彼時，尊者賴吒惒<a class="t" id="t0624c16"></a>羅向壁食此臭爛食。尊者賴吒惒羅父見<a class="t" id="t0624c17"></a>尊者賴吒惒羅向壁食此臭爛食，作如是<a class="t" id="t0624c18"></a>說：「汝賴吒惒羅！汝至柔軟，身體極好，常食好<a class="t" id="t0624c19"></a>食，賴吒惒羅！汝云何乃食此臭爛食耶？賴吒<a class="t" id="t0624c20"></a>惒羅！汝以何意來此鍮蘆吒，而不能還至<a class="t" id="t0624c21"></a>父母家耶？」</p>
<p><a class="t-linehead" id="t-linehead0624c21"></a>尊者賴吒惒羅白曰：「居士！我入<a class="t" id="t0624c22"></a>父家不得布施，但得嘖<span class="gaiji">［口＊數］<!--gaiji,,1[口*數],2&#x210A1;,3--></span>：『此禿沙門為<a class="t" id="t0624c23"></a>黑所縛，斷種無子，破壞我家。我唯有<span class="corr" title="[&gt;一] cf.［麗】">一</span>子，至<a class="t" id="t0624c24"></a>愛憐念，意常愛樂，見無厭足，彼將去度，當<a class="t" id="t0624c25"></a>莫與食。』我聞此已，便速出去。」</p>
<p><a class="t-linehead" id="t-linehead0624c25"></a>尊者賴吒惒<a class="t" id="t0624c26"></a>羅父即辭謝曰：「賴吒惒羅可忍！賴吒惒羅可<a class="t" id="t0624c27"></a>忍！我實不知賴吒惒羅還入父家。」於是，尊<a class="t" id="t0624c28"></a>者賴吒惒羅父敬心扶抱尊者賴吒惒羅，將<a class="t" id="t0624c29"></a>入於內，敷座令坐，尊者賴吒惒羅即便就<a class="t" id="t0625a01"></a>坐。</p>
<p><a class="t-linehead" id="t-linehead0625a01"></a>於是，其父見尊者賴吒惒羅坐已，往至<a class="t" id="t0625a02"></a>婦所，而作是語：「卿今當知，賴吒惒羅族姓<a class="t" id="t0625a03"></a>子今來還家，可速辦飲食。」</p>
<p><a class="t-linehead" id="t-linehead0625a03"></a>尊者賴吒惒羅<a class="t" id="t0625a04"></a>母聞已，大歡喜踊躍，速辦飲食。辦飲食已，<a class="t" id="t0625a05"></a>疾輦錢出，著中庭地，聚作大積，彼大錢<a class="t" id="t0625a06"></a>積，一面立人，一面坐人，各不相見。作大錢<a class="t" id="t0625a07"></a>積已，往詣尊者賴吒惒羅所，作如是<a class="t" id="t0625a08"></a>語：「賴吒惒羅！是汝母分所有錢財，汝父錢<a class="t" id="t0625a09"></a>財無量，百千不可復計，今盡付汝。賴吒惒<a class="t" id="t0625a10"></a>羅！汝可捨戒罷道，行欲布施，快修福業。所<a class="t" id="t0625a11"></a>以者何？世尊境界甚難甚難，出家學道亦復<a class="t" id="t0625a12"></a>甚難。」</p>
<p><a class="t-linehead" id="t-linehead0625a12"></a>尊者賴吒惒羅白其母曰：「我今欲有<a class="t" id="t0625a13"></a>所說，能見聽不？」</p>
<p><a class="t-linehead" id="t-linehead0625a13"></a>尊者賴吒惒羅母語曰：「居<a class="t" id="t0625a14"></a>士子！汝有所說，我當聽之。」</p>
<p><a class="t-linehead" id="t-linehead0625a14"></a>尊者賴吒惒羅<a class="t" id="t0625a15"></a>白其母曰：「當作新布囊，用盛滿錢，以車<a class="t" id="t0625a16"></a>載之，至恒伽江，瀉著深處。所以者何？因<a class="t" id="t0625a17"></a>此錢故，令人憂苦、愁慼、啼哭，不得快樂。」</p>
<p><a class="t-linehead" id="t-linehead0625a17"></a>於<a class="t" id="t0625a18"></a>是，尊者賴吒惒羅母而作是念：「以此方便<a class="t" id="t0625a19"></a>不能令子賴吒惒羅捨戒罷道，我寧可<a class="t" id="t0625a20"></a>至其本婦所，作如是語：『諸新婦等！汝可以<a class="t" id="t0625a21"></a>先所著瓔珞嚴飾其身，賴吒惒羅族姓子<a class="t" id="t0625a22"></a>本在家時極所愛念，以此瓔珞速嚴身已，<a class="t" id="t0625a23"></a>汝等共往至賴吒惒羅族姓子所，各抱一足<a class="t" id="t0625a24"></a>而作是說：「不審賢郎有何天女勝於我者，<a class="t" id="t0625a25"></a>而令賢郎捨我為彼修梵行耶？」』」</p>
<p><a class="t-linehead" id="t-linehead0625a25"></a>於是，其母<a class="t" id="t0625a26"></a>即至尊者賴吒惒羅其本婦所，作如是語：<a class="t" id="t0625a27"></a>「諸新婦等！汝可以先所著瓔珞嚴飾其身，<a class="t" id="t0625a28"></a>賴吒惒羅族姓子本在家時極所愛念，以此<a class="t" id="t0625a29"></a>瓔珞速嚴身已，汝等共往至賴吒惒羅族姓<a class="t" id="t0625b01"></a>子所，各抱一足而作是說：『不審賢郎有何<a class="t" id="t0625b02"></a>天女勝於我者，而令賢郎捨我為彼修梵<a class="t" id="t0625b03"></a>行耶？』」</p>
<p><a class="t-linehead" id="t-linehead0625b03"></a>彼時，尊者賴吒惒羅其本<span class="corr" title="[　&gt;婦]">婦</span>等即各以<a class="t" id="t0625b04"></a>先所著瓔珞嚴飾其身，尊者賴吒惒羅本在<a class="t" id="t0625b05"></a>家時極所愛念。以此瓔珞嚴飾身已，往詣<a class="t" id="t0625b06"></a>尊者賴吒惒羅所，各抱一足而作是說：「不<a class="t" id="t0625b07"></a>審賢郎有何天女勝於我者，而令賢郎捨<a class="t" id="t0625b08"></a>我為彼修梵行耶？」</p>
<p><a class="t-linehead" id="t-linehead0625b08"></a>尊者賴吒惒羅語本婦<a class="t" id="t0625b09"></a>曰：「諸妹！當知我不為天女故修於梵行。<a class="t" id="t0625b10"></a>所為修梵行者，彼義已得，佛教所作，今已<a class="t" id="t0625b11"></a>成辦。」</p>
<p><a class="t-linehead" id="t-linehead0625b11"></a>尊者賴吒惒羅諸婦等却住一面，啼<a class="t" id="t0625b12"></a>泣埀淚而作是語：「我非賢郎妹，然賢郎喚<a class="t" id="t0625b13"></a>我為妹。」</p>
<p><a class="t-linehead" id="t-linehead0625b13"></a>於是，尊者賴吒惒羅迴還顧視，白父<a class="t" id="t0625b14"></a>母曰：「居士！若施食者便以時施，何為相嬈？」</p><a class="t" id="t0625b15"></a>
<p><a class="t-linehead" id="t-linehead0625b15"></a>爾時，父母即從坐起，自行澡水，以上味餚<a class="t" id="t0625b16"></a>饌，種種豐饒，食噉含消，手自斟酌，極令飽<a class="t" id="t0625b17"></a>滿。食訖收器，行澡水竟，取一小床，別坐聽<a class="t" id="t0625b18"></a>法。尊者賴吒惒羅為父母說法，勸發渴仰，<a class="t" id="t0625b19"></a>成就歡喜，無量方便為彼說法，勸發渴仰，<a class="t" id="t0625b20"></a>成就歡喜已，即從坐起立，說頌曰：</p><a class="t" id="t0625b21"></a>
<blockquote class="gatha">
<p>「觀此嚴飾形，　　珍寶瓔珞等，<a class="t" id="t0625b22"></a><br>
右磐縈其髮，　　紺黛畫眉目。<a class="t" id="t0625b23"></a><br>
此欺愚癡人，　　不誑度彼岸，<a class="t" id="t0625b24"></a><br>
以眾好綵色，　　莊嚴臭穢身。<a class="t" id="t0625b25"></a><br>
此欺愚癡人，　　不誑度彼岸，<a class="t" id="t0625b26"></a><br>
眾香遍塗體，　　雌黃黃其足。<a class="t" id="t0625b27"></a><br>
此欺愚癡人，　　不誑度彼岸，<a class="t" id="t0625b28"></a><br>
身服淨妙衣，　　莊嚴猶幻化。<a class="t" id="t0625b29"></a><br>
此欺愚癡人，　　不誑度彼岸，<a class="t" id="t0625c01"></a><br>
斷絕鹿<span class="gaiji">［革＊玄］<!--gaiji,,1[革*玄],2&#x4A59;,3--></span>繈，　　及破壞鹿門。<a class="t" id="t0625c02"></a><br>
我捨離餌去，　　誰樂於鹿縛。」</p></blockquote><a class="t" id="t0625c03"></a>
<p><a class="t-linehead" id="t-linehead0625c03"></a>尊者賴吒惒羅說此頌已，以如意足乘虛<a class="t" id="t0625c04"></a>而去，至鍮蘆吒林入彼林中，於鞞醯勒樹<a class="t" id="t0625c05"></a>下敷尼師檀，結加趺坐。爾時，拘牢婆王<a class="t" id="t0625c06"></a>及諸群臣前後圍繞，坐於正殿，咨嗟稱<a class="t" id="t0625c07"></a>歎尊者賴吒惒羅：「若我聞賴吒惒羅族姓子<a class="t" id="t0625c08"></a>來此鍮蘆吒者，我必往見。」</p>
<p><a class="t-linehead" id="t-linehead0625c08"></a>於是，拘牢婆王<a class="t" id="t0625c09"></a>告獵師曰：「汝去案行鍮蘆吒林，我欲出<a class="t" id="t0625c10"></a>獵。」獵師受教，即便案行鍮蘆吒林。於是，獵<a class="t" id="t0625c11"></a>師案行鍮蘆吒林，見尊者賴吒惒羅在鞞<a class="t" id="t0625c12"></a>醯勒樹下，敷尼師檀，結加趺坐，便作<a class="t" id="t0625c13"></a>是念：「所為拘牢婆王及諸群臣共坐正殿，<a class="t" id="t0625c14"></a>咨嗟稱歎者，今已在此。」</p>
<p><a class="t-linehead" id="t-linehead0625c14"></a>爾時，獵師案行鍮<a class="t" id="t0625c15"></a>蘆吒林已，還詣拘牢婆王所，白曰：「大王！當<a class="t" id="t0625c16"></a>知我已案行鍮蘆吒林，隨大王意。大王<a class="t" id="t0625c17"></a>本所為與諸群臣共坐正殿，咨嗟稱歎尊<a class="t" id="t0625c18"></a>者賴吒惒羅：『若我聞賴吒惒羅族姓子來此<a class="t" id="t0625c19"></a>鍮蘆吒者，我必往見。』尊者賴吒惒羅族姓<a class="t" id="t0625c20"></a>子今在鍮蘆吒林中鞞醯勒樹下，敷尼師<a class="t" id="t0625c21"></a>檀，結加趺坐。大王欲見者，便可往也。」</p>
<p><a class="t-linehead" id="t-linehead0625c21"></a>拘<a class="t" id="t0625c22"></a>牢婆王聞已，告御者曰：「汝速嚴駕，我今欲<a class="t" id="t0625c23"></a>往見賴吒惒羅。」</p>
<p><a class="t-linehead" id="t-linehead0625c23"></a>御者受教，即速嚴駕，訖還白<a class="t" id="t0625c24"></a>曰：「大王！當知嚴駕已辦，隨大王意。」</p>
<p><a class="t-linehead" id="t-linehead0625c24"></a>於是，<a class="t" id="t0625c25"></a>拘牢婆王即乘車出，往至鍮蘆吒林，遙見<a class="t" id="t0625c26"></a>尊者賴吒惒羅，即便下車，步進往至尊者賴<a class="t" id="t0625c27"></a>吒惒羅所。尊者賴吒惒羅見拘牢婆王來，而<a class="t" id="t0625c28"></a>作是說：「大王！今來欲自坐耶？」</p>
<p><a class="t-linehead" id="t-linehead0625c28"></a>拘牢婆王曰：<a class="t" id="t0625c29"></a>「今我雖到自己境界，然我意欲令賴吒惒<a class="t" id="t0626a01"></a>羅族姓子請我令坐。」</p>
<p><a class="t-linehead" id="t-linehead0626a01"></a>尊者賴吒惒羅即請<a class="t" id="t0626a02"></a>拘牢婆王曰：「今有別座，大王可坐。」</p>
<p><a class="t-linehead" id="t-linehead0626a02"></a>於是，拘<a class="t" id="t0626a03"></a>牢婆王與尊者賴吒惒羅共相問訊，却坐一<a class="t" id="t0626a04"></a>面，語賴吒惒羅：「若為家衰故出家學道耶？<a class="t" id="t0626a05"></a>若為無財物故行學道者，賴吒惒羅！拘牢<a class="t" id="t0626a06"></a>婆王家多有財物，我出財物與賴吒惒羅，<a class="t" id="t0626a07"></a>勸賴吒惒羅捨戒罷道，行欲布施，快修福<a class="t" id="t0626a08"></a>業。所以者何？賴吒惒羅！師教甚難，出家學道<a class="t" id="t0626a09"></a>亦復甚難。」</p>
<p><a class="t-linehead" id="t-linehead0626a09"></a>尊者賴吒惒羅聞已，語曰：「大王！今<a class="t" id="t0626a10"></a>以不淨請我，非清淨請。」</p>
<p><a class="t-linehead" id="t-linehead0626a10"></a>拘牢婆王聞已，問<a class="t" id="t0626a11"></a>曰：「我當云何以清淨請賴吒惒羅，非以不<a class="t" id="t0626a12"></a>淨耶？」</p>
<p><a class="t-linehead" id="t-linehead0626a12"></a>尊者賴吒惒羅語曰：「大王！應如是語：<a class="t" id="t0626a13"></a>『賴吒惒羅！我國人民安隱快樂，無恐怖、無<a class="t" id="t0626a14"></a>鬪諍，亦無棘刺、無苦使役，米穀豐饒，乞食<a class="t" id="t0626a15"></a>易得，賴吒惒羅住我國中，我當護如法。』大<a class="t" id="t0626a16"></a>王！如是以淨請我，非以不淨。」</p>
<p><a class="t-linehead" id="t-linehead0626a16"></a>拘牢婆王聞<a class="t" id="t0626a17"></a>已，語曰：「我今以淨請賴吒惒羅，非以不淨。<a class="t" id="t0626a18"></a>我國人民安隱快樂，無恐怖、無鬪諍，亦無<a class="t" id="t0626a19"></a>棘刺、無苦使役，米穀豐饒，乞食易得，賴吒<a class="t" id="t0626a20"></a>惒羅住我國中，我當護如法。</p>
<p><a class="t-linehead" id="t-linehead0626a20"></a>「復次，賴吒惒<a class="t" id="t0626a21"></a>羅！有四種衰，謂衰衰故，剃除鬚髮，著袈裟<a class="t" id="t0626a22"></a>衣，至信、捨家、無家、學道。云何為四？病衰、老衰、<a class="t" id="t0626a23"></a>財衰、親衰。賴吒惒羅！云何病衰？或有一人長<a class="t" id="t0626a24"></a>病疾患，極重甚苦，彼作是念：『我長病疾患，極<a class="t" id="t0626a25"></a>重甚苦，我實有欲，不能行欲，我今寧可剃<a class="t" id="t0626a26"></a>除鬚髮，著袈裟衣，至信、捨家、無家、學道。』彼於<a class="t" id="t0626a27"></a>後時以病衰故，剃除鬚髮，著袈裟衣，至<a class="t" id="t0626a28"></a>信、捨家、無家、學道，是為病衰。</p>
<p><a class="t-linehead" id="t-linehead0626a28"></a>「賴吒惒羅！云<a class="t" id="t0626a29"></a>何老衰？或有一人年耆根熟，壽過垂訖，彼<a class="t" id="t0626b01"></a>作是念：『我年耆根熟，壽過埀訖，我實有欲，<a class="t" id="t0626b02"></a>不能行欲，我今寧可剃除鬚髮，著袈裟衣，<a class="t" id="t0626b03"></a>至信、捨家、無家、學道。』彼於後時以老衰故，<a class="t" id="t0626b04"></a>剃除鬚髮，著袈裟衣，至信、捨家、無家、學道，<a class="t" id="t0626b05"></a>是謂老衰。</p>
<p><a class="t-linehead" id="t-linehead0626b05"></a>「賴吒惒羅！云何財衰？或有一人<a class="t" id="t0626b06"></a>貧窮無力，彼作是念：『我貧窮無力，我今寧<a class="t" id="t0626b07"></a>可剃除鬚髮，著袈裟衣，至信、捨家、無家、學<a class="t" id="t0626b08"></a>道。』彼於後時以財衰故，剃除鬚髮，著袈<a class="t" id="t0626b09"></a>裟衣，至信、捨家、無家、學道，是謂財衰。</p>
<p><a class="t-linehead" id="t-linehead0626b09"></a>「賴吒惒<a class="t" id="t0626b10"></a>羅！云何親衰？或有一人親里斷種，死亡沒<a class="t" id="t0626b11"></a>盡，彼作是念：『我親里斷種，死亡沒盡，我今寧<a class="t" id="t0626b12"></a>可剃除鬚髮，著袈裟衣，至信、捨家、無家、學<a class="t" id="t0626b13"></a>道。』彼於後時以親衰故，剃除鬚髮，著袈裟<a class="t" id="t0626b14"></a>衣，至信、捨家、無家、學道，是謂親衰。</p>
<p><a class="t-linehead" id="t-linehead0626b14"></a>「賴吒惒<a class="t" id="t0626b15"></a>羅昔時無病，安隱成就，平等食道，不冷不熱，<a class="t" id="t0626b16"></a>平正安樂，順次不諍，由是之故，食噉含消，安<a class="t" id="t0626b17"></a>隱得化。賴吒惒羅非以病衰故，剃除鬚髮，<a class="t" id="t0626b18"></a>著袈裟衣，至信、捨家、無家、學道。</p>
<p><a class="t-linehead" id="t-linehead0626b18"></a>「賴吒惒羅往<a class="t" id="t0626b19"></a>昔之時，年幼童子，髮黑清淨，身體盛壯，爾時<a class="t" id="t0626b20"></a>作倡伎樂，極以自娛，莊嚴其身，常喜遊戲。<a class="t" id="t0626b21"></a>彼時親屬皆不欲使令其學道，父母啼泣，<a class="t" id="t0626b22"></a>憂慼懊惱，亦不聽汝出家學道。然汝剃除<a class="t" id="t0626b23"></a>鬚髮，著袈裟衣，至信、捨家、無家、學道。賴吒惒<a class="t" id="t0626b24"></a>羅不以老衰故，剃<span class="corr" title="[&gt;除] cf.［麗】">除</span>鬚髮，著袈裟衣，至信、捨<a class="t" id="t0626b25"></a>家、無家、學道。</p>
<p><a class="t-linehead" id="t-linehead0626b25"></a>「賴吒惒羅！此鍮蘆吒第一家、最<a class="t" id="t0626b26"></a>大家、最勝家、最上家，謂財物也。賴吒惒羅！<a class="t" id="t0626b27"></a>不以財衰故，剃除鬚髮，著袈裟衣，至信、捨<a class="t" id="t0626b28"></a>家、無家、學道。</p>
<p><a class="t-linehead" id="t-linehead0626b28"></a>「賴吒惒羅！此鍮蘆吒林間，大<a class="t" id="t0626b29"></a>豪親族親皆存在，賴吒惒羅不以親衰故，<a class="t" id="t0626c01"></a>剃除鬚髮，著袈裟衣，至信、捨家、無家、學道。</p><a class="t" id="t0626c02"></a>
<p><a class="t-linehead" id="t-linehead0626c02"></a>「賴吒惒羅，此四種衰，或有衰者，剃除鬚髮，<a class="t" id="t0626c03"></a>著袈裟衣，至信、捨家、無家、學道。我見賴吒惒<a class="t" id="t0626c04"></a>羅都無此衰，可使賴吒惒羅剃除鬚髮，著<a class="t" id="t0626c05"></a>袈裟衣，至信、捨家、無家、學道。賴吒惒羅！知見<a class="t" id="t0626c06"></a>何等，為聞何等，剃除鬚髮，著袈裟衣，至信、<a class="t" id="t0626c07"></a>捨家、無家、學道？」</p>
<p><a class="t-linehead" id="t-linehead0626c07"></a>尊者賴吒惒羅答曰：「大王！<a class="t" id="t0626c08"></a>世尊知、見，如來、無所著、等正覺為說四事，我<a class="t" id="t0626c09"></a>欲忍樂是，我知見聞是，是故剃除鬚髮，著<a class="t" id="t0626c10"></a>袈裟衣，至信、捨家、無家、學道。云何為四？大<a class="t" id="t0626c11"></a>王！此世無護，無可依恃，此世一切趣向老<a class="t" id="t0626c12"></a>法，此世非常，要當捨去，此世無滿，無有厭<a class="t" id="t0626c13"></a>足，為愛走使。」</p>
<p><a class="t-linehead" id="t-linehead0626c13"></a>拘牢婆王問曰：「賴吒惒羅！向<a class="t" id="t0626c14"></a>之所說：『大王！此世無護，無可依恃。』賴吒惒<a class="t" id="t0626c15"></a>羅！我有兒孫、兄弟、枝黨、象軍、車軍、馬軍、步<a class="t" id="t0626c16"></a>軍，皆能射御，嚴毅勇猛，王子、力士，鉢邏騫<a class="t" id="t0626c17"></a>提摩訶能伽有占相、有策慮、有計算、有<a class="t" id="t0626c18"></a>善知書、有善談論，有君臣、有眷屬，持呪<a class="t" id="t0626c19"></a>知呪，彼隨諸方，有恐怖者能制止之。若賴<a class="t" id="t0626c20"></a>吒惒羅所說：『大王！此世無護，無可依恃。』賴吒<a class="t" id="t0626c21"></a>惒羅！向所說，此有何義耶？」</p>
<p><a class="t-linehead" id="t-linehead0626c21"></a>尊者賴吒惒羅答<a class="t" id="t0626c22"></a>曰：「大王！我今問王，隨所解答。大王！此身<a class="t" id="t0626c23"></a>頗有病耶？」</p>
<p><a class="t-linehead" id="t-linehead0626c23"></a>拘牢婆王答曰：「賴吒惒羅！今我此<a class="t" id="t0626c24"></a>身常有風病。」</p>
<p><a class="t-linehead" id="t-linehead0626c24"></a>尊者賴吒惒羅問曰：「大王！風病<a class="t" id="t0626c25"></a>發時，生極重甚苦者，大王！爾時可得語彼<a class="t" id="t0626c26"></a>兒孫、兄弟、象軍、馬軍、車軍、步軍皆能射御，嚴<a class="t" id="t0626c27"></a>毅勇猛，王子、力士，鍮邏騫提摩訶能伽，占<a class="t" id="t0626c28"></a>相、策慮、計算、知書、善能談論、君臣、眷屬，持<a class="t" id="t0626c29"></a>呪知呪，汝等共來暫代我受極重甚苦，令<a class="t" id="t0627a01"></a>我無病得安樂耶？」</p>
<p><a class="t-linehead" id="t-linehead0627a01"></a>拘牢婆王答曰：「不也。所<a class="t" id="t0627a02"></a>以者何？我自作業，因業緣業，獨受極苦，甚<a class="t" id="t0627a03"></a>重苦也。」</p>
<p><a class="t-linehead" id="t-linehead0627a03"></a>尊者賴吒惒羅語曰：「大王！以是故，<a class="t" id="t0627a04"></a>世尊說此世無護，無可依恃。我欲忍樂是，<a class="t" id="t0627a05"></a>我知見聞是，是故剃除鬚髮，著袈裟衣，至<a class="t" id="t0627a06"></a>信、捨家、無家、學道。」</p>
<p><a class="t-linehead" id="t-linehead0627a06"></a>拘牢婆王語曰：「若賴吒惒<a class="t" id="t0627a07"></a>羅所說：『大王！此世無護，無可依恃。』賴吒惒<a class="t" id="t0627a08"></a>羅！我亦欲是忍樂於是。所以者何？此世真<a class="t" id="t0627a09"></a>實無護，無可依恃。」</p>
<p><a class="t-linehead" id="t-linehead0627a09"></a>拘牢婆王復問曰：「若賴吒<a class="t" id="t0627a10"></a>惒羅所說：『大王！此世一切趣向老法。』賴吒惒<a class="t" id="t0627a11"></a>羅向所說，此復有何義？」</p>
<p><a class="t-linehead" id="t-linehead0627a11"></a>尊者賴吒惒羅答<a class="t" id="t0627a12"></a>曰：「大王！我今問王，隨所解答。若大王年或<a class="t" id="t0627a13"></a>二十四、或二十五者，於意云何？爾時速疾何<a class="t" id="t0627a14"></a>如於今？爾時筋力、形體、顏色何如於今？」</p>
<p><a class="t-linehead" id="t-linehead0627a14"></a>拘牢<a class="t" id="t0627a15"></a>婆王答曰：「賴吒惒羅！若我時年或二十四、或<a class="t" id="t0627a16"></a>二十五，自憶爾時，速疾、筋力、形體、顏色無<a class="t" id="t0627a17"></a>勝我者。賴吒惒羅！我今極老，諸根衰熟，壽過<a class="t" id="t0627a18"></a>垂訖，年滿八十，不復能起。」</p>
<p><a class="t-linehead" id="t-linehead0627a18"></a>尊者賴吒惒羅語<a class="t" id="t0627a19"></a>曰：「大王！以是故，世尊說此世一切趣向老法。<a class="t" id="t0627a20"></a>我欲忍樂是，我知見聞是，是故剃除鬚髮，<a class="t" id="t0627a21"></a>著袈裟衣，至信、捨家、無家、學道。」</p>
<p><a class="t-linehead" id="t-linehead0627a21"></a>拘牢婆王語<a class="t" id="t0627a22"></a>曰：「若賴吒惒羅所說：『大王！此世一切趣向老<a class="t" id="t0627a23"></a>法。』我亦欲是忍樂於是。所以者何？此世真<a class="t" id="t0627a24"></a>實一切趣向老法。」</p>
<p><a class="t-linehead" id="t-linehead0627a24"></a>拘牢婆王復問曰：「若賴吒<a class="t" id="t0627a25"></a>惒羅所說：『大王！此世無常，要當捨去。』賴吒惒<a class="t" id="t0627a26"></a>羅向所說，此復有何義？」</p>
<p><a class="t-linehead" id="t-linehead0627a26"></a>尊者賴吒惒羅語曰：<a class="t" id="t0627a27"></a>「大王！我今問王，隨所解答。大王！有豐拘樓<a class="t" id="t0627a28"></a>國及豐後宮、豐倉庫耶？」</p>
<p><a class="t-linehead" id="t-linehead0627a28"></a>拘牢婆王答曰：「如<a class="t" id="t0627a29"></a>是。」</p>
<p><a class="t-linehead" id="t-linehead0627a29"></a>尊者賴吒惒羅復問曰：「大王！有豐拘樓國<a class="t" id="t0627b01"></a>及豐後宮、豐倉庫者，若時有法來不可依，<a class="t" id="t0627b02"></a>忍樂破壞，一切世無不歸死者。爾時豐拘<a class="t" id="t0627b03"></a>樓國及豐後宮、豐倉庫者，可得從此世持<a class="t" id="t0627b04"></a>至後世耶？」</p>
<p><a class="t-linehead" id="t-linehead0627b04"></a>拘牢婆王答曰：「不也。所以者何？<a class="t" id="t0627b05"></a>我獨無二，亦無伴侶從此世至後世也。」</p>
<p><a class="t-linehead" id="t-linehead0627b05"></a>尊<a class="t" id="t0627b06"></a>者賴吒惒羅語曰：「大王！以是故，世尊說此世<a class="t" id="t0627b07"></a>無常，要當捨去。我欲忍樂是，我知見聞是，<a class="t" id="t0627b08"></a>是故剃除鬚髮，著袈裟衣，至信、捨家、無家、學<a class="t" id="t0627b09"></a>道。」</p>
<p><a class="t-linehead" id="t-linehead0627b09"></a>拘牢婆王語曰：「若賴吒惒羅所說：『大王！此<a class="t" id="t0627b10"></a>世無常，要當捨去。』者，我亦欲是忍樂於是。<a class="t" id="t0627b11"></a>所以者何？此世真實無常，要當捨去。」</p>
<p><a class="t-linehead" id="t-linehead0627b11"></a>拘牢婆<a class="t" id="t0627b12"></a>王復問曰：「若賴吒惒羅所說：『大王！此世無滿，<a class="t" id="t0627b13"></a>無有厭足，為愛走使。』賴吒惒羅向所說，此<a class="t" id="t0627b14"></a>復有何義？」</p>
<p><a class="t-linehead" id="t-linehead0627b14"></a>尊者賴吒惒羅答曰：「大王！我今問<a class="t" id="t0627b15"></a>王，隨所解答。大王！有豐拘樓國及豐後宮、<a class="t" id="t0627b16"></a>豐倉庫耶？」</p>
<p><a class="t-linehead" id="t-linehead0627b16"></a>拘牢婆王答曰：「如是。」</p>
<p>尊者賴吒<a class="t" id="t0627b17"></a>惒羅復問曰：「大王！有豐拘樓國及豐後宮、豐<a class="t" id="t0627b18"></a>倉庫者，若於東方有一人來，可信可任，不<a class="t" id="t0627b19"></a>欺誑世，來語王言：『我從東方來，見彼國<a class="t" id="t0627b20"></a>土極大富樂，多有人民。大王！可得彼國爾<a class="t" id="t0627b21"></a>所財物、人民、力役，欲得彼國整御之耶？』」</p>
<p><a class="t-linehead" id="t-linehead0627b21"></a>拘<a class="t" id="t0627b22"></a>牢婆王答曰：「賴吒惒羅！若我知有如是豐<a class="t" id="t0627b23"></a>國，爾所財物、人民、力役，得彼人民整御治<a class="t" id="t0627b24"></a>者，我必取之。」</p>
<p><a class="t-linehead" id="t-linehead0627b24"></a>「如是南方、西方、北方，從大海<a class="t" id="t0627b25"></a><span class="corr" title="[&gt;彼] cf.［麗】">彼</span>岸若有人來，可信可任，不欺誑世，來語<a class="t" id="t0627b26"></a>王言：『我從大海彼岸來，見彼國土極大富<a class="t" id="t0627b27"></a>樂，多有人民。大王！可得彼國爾所財物、人<a class="t" id="t0627b28"></a>民、力役，欲得彼國整御之耶？』」</p>
<p><a class="t-linehead" id="t-linehead0627b28"></a>拘牢婆王答<a class="t" id="t0627b29"></a>曰：「賴吒惒羅！若我知有如是豐國，爾所財<a class="t" id="t0627c01"></a>物、人民、力役，得彼人民整御治者，我必取<a class="t" id="t0627c02"></a>之。」</p>
<p><a class="t-linehead" id="t-linehead0627c02"></a>尊者賴吒惒羅語曰：「大王！以是故，世尊<a class="t" id="t0627c03"></a>說此世無滿，無有厭足，為愛走使。我欲忍<a class="t" id="t0627c04"></a>樂是，我知見聞是，是故剃除鬚髮，著袈裟<a class="t" id="t0627c05"></a>衣，至信、捨家、無家、學道。」</p>
<p><a class="t-linehead" id="t-linehead0627c05"></a>拘牢婆王語曰：「若<a class="t" id="t0627c06"></a>賴吒惒羅所說：『大王！此世無滿，無有厭足，<a class="t" id="t0627c07"></a>為愛走使。』我亦欲是忍樂於是。所以者何？<a class="t" id="t0627c08"></a>此世真實無滿，無有厭足，為愛走使。」</p>
<p><a class="t-linehead" id="t-linehead0627c08"></a>尊者<a class="t" id="t0627c09"></a>賴吒惒羅語曰：「大王！世尊知、見，如來、無所著、<a class="t" id="t0627c10"></a>等正覺為我說此四事，我知忍樂是，我<a class="t" id="t0627c11"></a>知見聞是，是故剃除鬚髮，著袈裟衣，至信、<a class="t" id="t0627c12"></a>捨家、無家、學道。」</p>
<p><a class="t-linehead" id="t-linehead0627c12"></a>於是，尊者賴吒惒羅說此<a class="t" id="t0627c13"></a>頌曰：</p><a class="t" id="t0627c14"></a>
<blockquote class="gatha">
<p>「我見世間人，　　有財癡不施，<a class="t" id="t0627c15"></a><br>
得財復更求，　　慳貪積聚物。<a class="t" id="t0627c16"></a><br>
王者得天下，　　整御隨其力，<a class="t" id="t0627c17"></a><br>
海內無厭足，　　復求於海外。<a class="t" id="t0627c18"></a><br>
王及諸人民，　　未離欲命盡，<a class="t" id="t0627c19"></a><br>
散髮妻子哭，　　嗚呼苦難伏。<a class="t" id="t0627c20"></a><br>
衣被而埋藏，　　或積薪火燒，<a class="t" id="t0627c21"></a><br>
緣行至後世，　　燒已無慧念。<a class="t" id="t0627c22"></a><br>
死後財不隨，　　妻子及奴婢，<a class="t" id="t0627c23"></a><br>
<span class="corr" title="[貨&gt;貧] cf.［麗】">貧</span>富俱共同，　　愚智亦復然。<a class="t" id="t0627c24"></a><br>
智者不懷憂，　　唯愚抱悒慼，<a class="t" id="t0627c25"></a><br>
是故智慧勝，　　逮得正覺道。<a class="t" id="t0627c26"></a><br>
深著於有有，　　愚癡作惡行，<a class="t" id="t0627c27"></a><br>
於法非法行，　　以力強奪他。<a class="t" id="t0627c28"></a><br>
少智習効他，　　愚多作惡行，<a class="t" id="t0627c29"></a><br>
趣胎至後世，　　數數受生死。<a class="t" id="t0628a01"></a><br>
已受出生世，　　獨作眾惡事，<a class="t" id="t0628a02"></a><br>
如賊他所縛，　　自作惡所害。<a class="t" id="t0628a03"></a><br>
如是此眾生，　　至到於後世，<a class="t" id="t0628a04"></a><br>
為己所作業，　　自作惡所害。<a class="t" id="t0628a05"></a><br>
如果熟自墮，　　老少亦如斯，<a class="t" id="t0628a06"></a><br>
欲莊美愛樂，　　心趣好惡色。<a class="t" id="t0628a07"></a><br>
為欲所縛害，　　因欲恐怖生，<a class="t" id="t0628a08"></a><br>
王我見此覺，　　知是沙門妙。」</p></blockquote><a class="t" id="t0628a09"></a>
<p><a class="t-linehead" id="t-linehead0628a09"></a>尊者賴吒惒羅所說如是。拘牢婆王聞尊者<a class="t" id="t0628a10"></a>賴吒惒羅所說，歡喜奉行。</p><a class="t" id="t0628a11"></a>
<p class="endsutta"><a class="t-linehead" id="t-linehead0628a11"></a>賴吒惒羅經第十六竟<span class="t-note">（六千七百七十七字）</span></p><a class="t" id="t0628a12"></a><p class="endsection"><span class="t-juanname">中阿含經卷第三十一<span class="t-note">（第三念誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>