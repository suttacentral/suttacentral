<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma111">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 10</span>
<span class="mirror-right">林品</span></p>
<h1 class="mirror-row">
<span class="mirror-left latin">111. </span>
<span class="mirror-right">（一一一）達梵行經</span></h1>
</div><a class="t" id="t0599b10"></a>
<p><a class="t-linehead" id="t-linehead0599b10"></a>我聞如是：</p>
<p>一時，佛遊拘樓瘦，在劍磨瑟曇<a class="t" id="t0599b11"></a>拘樓都邑。</p>
<p><a class="t-linehead" id="t-linehead0599b11"></a>爾時，世尊告諸比丘：「我當為汝<a class="t" id="t0599b12"></a>說法，初妙、中妙、竟亦妙，有文有義，具足清淨，<a class="t" id="t0599b13"></a>顯現梵行，謂名達梵行，能盡諸漏。汝等諦<a class="t" id="t0599b14"></a>聽，善思念之。」時，諸比丘受教而聽。</p>
<p><a class="t-linehead" id="t-linehead0599b14"></a>世尊告曰：<a class="t" id="t0599b15"></a>「汝等當知漏，知漏所因生，知漏有報，知<a class="t" id="t0599b16"></a>漏勝如，知漏滅盡，知漏滅道。汝等當知<a class="t" id="t0599b17"></a>覺，知覺所因生，知覺有報，知覺勝如，知<a class="t" id="t0599b18"></a>覺滅盡，知覺滅道。汝等當知想，知想所<a class="t" id="t0599b19"></a>因生，知想有報，知想勝如，知想滅盡，知想<a class="t" id="t0599b20"></a>滅道。汝等當知欲，知欲所因生，知欲有<a class="t" id="t0599b21"></a>報，知欲勝如，知欲滅盡，知欲滅道。汝等當<a class="t" id="t0599b22"></a>知業，知業所因生，知業有報，知業勝如，<a class="t" id="t0599b23"></a>知業滅盡，知業滅道。汝等當知苦，知苦所<a class="t" id="t0599b24"></a>因生，知苦有報，知苦勝如，知苦滅盡，知苦<a class="t" id="t0599b25"></a>滅道。</p>
<p><a class="t-linehead" id="t-linehead0599b25"></a>「云何知漏？謂有三漏：欲漏、有漏、無明<a class="t" id="t0599b26"></a>漏，是謂知漏。云何知漏所因生？謂無明也。<a class="t" id="t0599b27"></a>因無明則便有漏，是謂知漏所因生。云何<a class="t" id="t0599b28"></a>知漏有報？謂無明纏者，為諸漏所漬，彼因<a class="t" id="t0599b29"></a>此受報，或得善處，或得惡處，是謂知漏<a class="t" id="t0599c01"></a>有報。云何知漏勝如？謂或有漏生地獄中，<a class="t" id="t0599c02"></a>或有漏生畜生中，或有漏生餓鬼中，或有<a class="t" id="t0599c03"></a>漏生天上，或有漏生人間，是謂知漏勝<a class="t" id="t0599c04"></a>如。云何知漏滅盡？謂無明滅，漏便滅，是謂<a class="t" id="t0599c05"></a>知漏滅盡。云何知漏滅道？謂八支聖道，<a class="t" id="t0599c06"></a>正見乃至正定為八，是謂知漏滅道。若比<a class="t" id="t0599c07"></a>丘如是知漏，知漏所因生，知漏受報，知<a class="t" id="t0599c08"></a>漏勝如，知漏滅盡，知漏滅道者，是謂達梵<a class="t" id="t0599c09"></a>行，能盡一切漏。</p>
<p><a class="t-linehead" id="t-linehead0599c09"></a>「云何知覺？謂有三覺：樂覺、<a class="t" id="t0599c10"></a>苦覺、不苦不樂覺，是謂知覺。云何知覺所<a class="t" id="t0599c11"></a>因生？謂更樂也。因更樂則便有覺，是謂<a class="t" id="t0599c12"></a>知覺所因生。云何知覺有報？謂愛也。愛為<a class="t" id="t0599c13"></a>覺報，是謂知覺有報。云何知覺勝如？謂比<a class="t" id="t0599c14"></a>丘者，覺樂覺時便知覺樂覺，覺苦覺時便<a class="t" id="t0599c15"></a>知覺苦覺，覺不苦不樂覺時便知覺不苦<a class="t" id="t0599c16"></a>不樂覺，樂身、苦身、不苦不樂身，樂心、苦心、不<a class="t" id="t0599c17"></a>苦不樂心，樂食、苦食、不苦不樂食，樂無食、苦<a class="t" id="t0599c18"></a>無食、不苦不樂無食，樂欲、苦欲、不苦不樂欲，<a class="t" id="t0599c19"></a>樂無欲、苦無欲覺、不苦不樂無欲覺時，便知<a class="t" id="t0599c20"></a>覺不苦不樂無欲覺，是謂知覺勝如。云何<a class="t" id="t0599c21"></a>知覺滅盡？謂更樂滅，覺便滅，是謂知覺滅<a class="t" id="t0599c22"></a>盡。云何知覺滅道？謂八支聖道，正見乃至正<a class="t" id="t0599c23"></a>定為八，是謂知覺滅道。若比丘如是知覺，<a class="t" id="t0599c24"></a>知覺所因生，知覺有報，知覺勝如，知覺滅<a class="t" id="t0599c25"></a>盡，知覺滅道者，是謂達梵行，能盡一切覺。</p><a class="t" id="t0599c26"></a>
<p><a class="t-linehead" id="t-linehead0599c26"></a>「云何知想？謂有四想。比丘者，小想亦知，大<a class="t" id="t0599c27"></a>想亦知，無量想亦知，無所有處想亦知，是謂<a class="t" id="t0599c28"></a>知想。云何知想所因生？謂更樂也。因更樂<a class="t" id="t0599c29"></a>則便有想，是謂知想所因生。云何知想有<a class="t" id="t0600a01"></a>報？謂說也。隨其想便說，是謂知想有報。云<a class="t" id="t0600a02"></a>何知想勝如？謂或有想想色，或有想想聲，<a class="t" id="t0600a03"></a>或有想想香，或有想想味，或有想想觸，<a class="t" id="t0600a04"></a>是謂知想勝如。云何知想滅盡？謂更樂滅<a class="t" id="t0600a05"></a>想便滅，是謂知想滅盡。云何知想滅道？謂<a class="t" id="t0600a06"></a>八支聖道，正見乃至正定為八，是謂知想<a class="t" id="t0600a07"></a>滅道。若比丘如是知想，知想所因生，知想<a class="t" id="t0600a08"></a>有報，知想勝如，知想滅盡，知想滅道者，是<a class="t" id="t0600a09"></a>謂達梵行，能盡一切想。</p>
<p><a class="t-linehead" id="t-linehead0600a09"></a>「云何知欲？謂有五<a class="t" id="t0600a10"></a>欲功德，可愛、可喜、美色、欲想應、甚可樂。云<a class="t" id="t0600a11"></a>何為五？眼知色，耳知聲，鼻知香，舌知味，<a class="t" id="t0600a12"></a>身知觸，是謂知欲。云何知欲所因生？謂更<a class="t" id="t0600a13"></a>樂也。因更樂則便有欲，是謂知欲所因生。<a class="t" id="t0600a14"></a>云何知欲有報？謂隨欲種愛樂著而住彼，<a class="t" id="t0600a15"></a>因此受報有福處、無福處、不動處，是謂知<a class="t" id="t0600a16"></a>欲有報。云何知欲勝如？謂或有欲欲色，或<a class="t" id="t0600a17"></a>有欲欲聲，或有欲欲香，或有欲欲味，或<a class="t" id="t0600a18"></a>有欲欲觸，是謂知欲勝如。云何知欲滅盡？<a class="t" id="t0600a19"></a>謂更樂滅欲便滅，是謂知欲滅盡。云何知<a class="t" id="t0600a20"></a>欲滅道？謂八支聖道，正見乃至正定為八，是<a class="t" id="t0600a21"></a>謂知欲滅道。若比丘如是知欲，知欲所因<a class="t" id="t0600a22"></a>生，知欲受報，<span class="corr" title="[如&gt;知]">知</span>欲勝如，知欲滅盡，知欲滅<a class="t" id="t0600a23"></a>道者，是謂達梵行，能盡一切欲。</p>
<p><a class="t-linehead" id="t-linehead0600a23"></a>「云何知業？<a class="t" id="t0600a24"></a>謂有二業：思、已思業，是謂知業。云何知業<a class="t" id="t0600a25"></a>所因生？謂更樂也。因更樂則便有業，是謂<a class="t" id="t0600a26"></a>知業所因生。云何知業有報？謂或有業黑、<a class="t" id="t0600a27"></a>有黑報，或有業白、有白報，或有業黑白、黑<a class="t" id="t0600a28"></a>白報，或有業不黑不白、無報，業業盡，是謂<a class="t" id="t0600a29"></a>知業有報。云何知業勝如？謂或有業生地<a class="t" id="t0600b01"></a>獄中，或有業生畜生中，或有業生餓鬼中，<a class="t" id="t0600b02"></a>或有業生天上，或有業生人間，是謂知業<a class="t" id="t0600b03"></a>勝如。云何知業滅盡？謂更樂滅業便滅，是<a class="t" id="t0600b04"></a>謂知業滅盡。云何知業滅道？謂八支聖道，<a class="t" id="t0600b05"></a>正見乃至正定為八，是謂知業滅道。若比<a class="t" id="t0600b06"></a>丘如是知業，知業所因生，知業有報，知業<a class="t" id="t0600b07"></a>勝如，知業滅盡，知業滅道者，是謂達梵行，<a class="t" id="t0600b08"></a>能盡一切業。</p>
<p><a class="t-linehead" id="t-linehead0600b08"></a>「云何知苦？謂生苦、老苦、病苦、死<a class="t" id="t0600b09"></a>苦、怨憎會苦、愛別離苦、所求不得苦、略五<a class="t" id="t0600b10"></a>盛陰苦，是謂知苦。云何知苦所因生？謂<a class="t" id="t0600b11"></a>愛也。因愛生苦，是謂知苦所因生。云何<a class="t" id="t0600b12"></a>知苦有報？謂或有苦微遲滅，或有苦微疾<a class="t" id="t0600b13"></a>滅，或有苦盛遲滅，或有苦盛疾滅，苦苦盡，<a class="t" id="t0600b14"></a>是謂知苦有報。云何知苦勝如？謂不多聞<a class="t" id="t0600b15"></a>愚癡凡夫，不遇善知識，不御聖法法，身<a class="t" id="t0600b16"></a>生覺極苦甚重苦，命將欲絕，出此從外，更<a class="t" id="t0600b17"></a>求於彼。或有沙門、梵志，持一句呪，或二、<a class="t" id="t0600b18"></a>三、四、多句呪，或持百句呪，彼治我苦，如<a class="t" id="t0600b19"></a>是因求生苦，因習生苦，苦滅，是謂知苦<a class="t" id="t0600b20"></a>勝如。云何知苦滅盡？謂愛滅苦便滅，是謂<a class="t" id="t0600b21"></a>知苦滅盡。云何知苦滅道？謂八支聖道，正<a class="t" id="t0600b22"></a>見乃至正定為八，是謂知苦滅道。若比丘<a class="t" id="t0600b23"></a>如是知苦，知苦所因生，知苦有報，知苦<a class="t" id="t0600b24"></a>勝如，知苦滅盡。知苦滅道者，是謂達梵<a class="t" id="t0600b25"></a>行，能盡一切苦。」</p>
<p><a class="t-linehead" id="t-linehead0600b25"></a>佛說如是。彼諸比丘聞佛<a class="t" id="t0600b26"></a>所說，歡喜奉行。</p><a class="t" id="t0600b27"></a>
<p class="endsutta"><a class="t-linehead" id="t-linehead0600b27"></a>達梵行經第五竟<span class="t-note">（一千六百四十二字）</span></p><a class="t" id="t0600b28"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>