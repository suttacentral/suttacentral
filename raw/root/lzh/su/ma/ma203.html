<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma203">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left latin">203. </span>
<span class="mirror-right">（二〇三）晡利多經</span></h1>
</div><a class="t" id="t0773a04"></a>
<p><a class="t-linehead" id="t-linehead0773a04"></a>我聞如是。</p>
<p>一時，佛遊那難大，在波和利<a class="t" id="t0773a05"></a><span class="gaiji">［木＊奈］<!--gaiji,,1[木*奈],2&#x3B88;,3--></span>園之中。</p>
<p><a class="t-linehead" id="t-linehead0773a05"></a>爾時，晡利多居士著白淨衣，<a class="t" id="t0773a06"></a>白巾裹頭，拄杖執蓋，著世俗屣，從園至<a class="t" id="t0773a07"></a>園，從觀至觀，從林至林，遍遊從行彷徉。<a class="t" id="t0773a08"></a>若見諸沙門、梵志者，便作是說：「諸賢！當知<a class="t" id="t0773a09"></a>我離俗斷俗，捨諸俗事。」</p>
<p><a class="t-linehead" id="t-linehead0773a09"></a>彼諸沙門、梵志以<a class="t" id="t0773a10"></a>濡軟柔和語曰：「唯然。賢晡利多離俗斷<a class="t" id="t0773a11"></a>俗，捨諸俗事。」</p>
<p><a class="t-linehead" id="t-linehead0773a11"></a>於是，晡利多居士遍遊行彷<a class="t" id="t0773a12"></a>徉，往詣佛所，共相問訊，當在佛前，拄杖<a class="t" id="t0773a13"></a>而立，世尊告曰：「居士！有座，欲坐便坐。」</p>
<p><a class="t-linehead" id="t-linehead0773a13"></a>晡利<a class="t" id="t0773a14"></a>多居士白曰：「瞿曇！此事不然，此事不可。<a class="t" id="t0773a15"></a>所以者何？我離俗斷俗，捨諸俗事，而沙門<a class="t" id="t0773a16"></a>瞿曇喚我為居士耶？」</p>
<p><a class="t-linehead" id="t-linehead0773a16"></a>世尊答曰：「汝有相<a class="t" id="t0773a17"></a>幖幟如居士，是故我喚汝：『居士！有座，欲<a class="t" id="t0773a18"></a>坐便坐。』」</p>
<p><a class="t-linehead" id="t-linehead0773a18"></a>世尊如是復至再三告曰：「居士！有<a class="t" id="t0773a19"></a>座，欲坐便坐。」</p>
<p><a class="t-linehead" id="t-linehead0773a19"></a>晡利多居士亦至再三白曰：<a class="t" id="t0773a20"></a>「瞿曇！此事不然，此事不可。我離俗斷俗，捨<a class="t" id="t0773a21"></a>諸俗事，而沙門瞿曇喚我為居士耶？」</p>
<p><a class="t-linehead" id="t-linehead0773a21"></a>世尊<a class="t" id="t0773a22"></a>答曰：「汝有相幖幟如居士，是故我喚汝：『居<a class="t" id="t0773a23"></a>士！有座，欲坐便坐。』」</p>
<p><a class="t-linehead" id="t-linehead0773a23"></a>世尊問曰：「汝云何離俗<a class="t" id="t0773a24"></a>斷俗，捨諸俗事耶？」</p>
<p><a class="t-linehead" id="t-linehead0773a24"></a>晡利多居士答曰：「瞿曇！<a class="t" id="t0773a25"></a>我家一切所有財物盡持施兒，我無為無求<a class="t" id="t0773a26"></a>遊，唯往取食，存命而已，如是我離俗斷俗，<a class="t" id="t0773a27"></a>捨諸俗事。」</p>
<p><a class="t-linehead" id="t-linehead0773a27"></a>世尊告曰：「居士！聖法、律中不如<a class="t" id="t0773a28"></a>是斷絕俗事。居士！聖法、律中有八支斷俗<a class="t" id="t0773a29"></a>事也。」</p>
<p><a class="t-linehead" id="t-linehead0773a29"></a>於是，晡利多居士捨杖却蓋，及脫俗<a class="t" id="t0773b01"></a>屣，叉手向佛，白曰：「瞿曇！聖法、律中云何八<a class="t" id="t0773b02"></a>支斷俗事耶？」</p>
<p><a class="t-linehead" id="t-linehead0773b02"></a>世尊答曰：「居士！多聞聖弟<a class="t" id="t0773b03"></a>子依離殺、斷殺，依離不與取、斷不與取，依<a class="t" id="t0773b04"></a>離邪婬、斷邪婬，依離妄言，斷妄言，依無貪著、<a class="t" id="t0773b05"></a>斷貪著，依無害恚、斷害恚，依無憎嫉惱、斷憎<a class="t" id="t0773b06"></a>嫉惱，依無增上慢、斷增上慢。居士！多聞聖弟<a class="t" id="t0773b07"></a>子云何依離殺、斷殺耶？多聞聖弟子作是思<a class="t" id="t0773b08"></a>惟：『殺者必受惡報，現世及後世，若我殺者，<a class="t" id="t0773b09"></a>便當自害，亦誣謗他，天及諸智梵行者道<a class="t" id="t0773b10"></a>說我戒，諸方悉當聞我惡名，身壞命終，必<a class="t" id="t0773b11"></a>至惡處，生地獄中。如是殺者受此惡報，現<a class="t" id="t0773b12"></a>世及後世，我今寧可依離殺、斷殺耶？』便依<a class="t" id="t0773b13"></a>離殺、斷殺。如是多聞聖弟子依離殺、斷殺<a class="t" id="t0773b14"></a>也。</p>
<p><a class="t-linehead" id="t-linehead0773b14"></a>「居士！多聞聖弟子云何依離不與取、斷不<a class="t" id="t0773b15"></a>與取耶？多聞聖弟子作是思惟：『不與取者<a class="t" id="t0773b16"></a>必受惡報，現世及後世，若我不與取者，便<a class="t" id="t0773b17"></a>當自害，亦誣謗他，天及諸智梵行者道說<a class="t" id="t0773b18"></a>我戒，諸方悉當聞我惡名，身壞命終，必至<a class="t" id="t0773b19"></a>惡處，生地獄中。如是不與取者受此惡報，<a class="t" id="t0773b20"></a>現世及後世，我今寧可依離不與取、斷不<a class="t" id="t0773b21"></a>與取耶？』便依離不與取、斷不與取。如是多<a class="t" id="t0773b22"></a>聞聖弟子依離不與取、斷不與取也。</p>
<p><a class="t-linehead" id="t-linehead0773b22"></a>「居士！多<a class="t" id="t0773b23"></a>聞聖弟子云何依離邪婬、斷邪婬？多聞聖弟<a class="t" id="t0773b24"></a>子作是思惟：『邪婬者必受惡報，現世及後<a class="t" id="t0773b25"></a>世，若我邪婬者，便當自害，亦誣謗他，天及<a class="t" id="t0773b26"></a>諸智梵行者道說我戒，諸方悉當聞我惡<a class="t" id="t0773b27"></a>名，身壞命終，必至惡處，生地獄中。如是邪<a class="t" id="t0773b28"></a>婬者受此惡報，現世及後世，我今寧可依<a class="t" id="t0773b29"></a>離邪婬、斷邪婬耶？』便依離邪婬、斷邪婬。<a class="t" id="t0773c01"></a>如是多聞聖弟子依離邪婬、斷邪婬也。</p>
<p><a class="t-linehead" id="t-linehead0773c01"></a>「居<a class="t" id="t0773c02"></a>士！多聞聖弟子云何依離妄言、斷妄言耶？多<a class="t" id="t0773c03"></a>聞聖弟子作是思惟：『妄言者必受惡報，現世<a class="t" id="t0773c04"></a>及後世，若我妄言者，便當自害，亦誣謗他，<a class="t" id="t0773c05"></a>天及諸智梵行者道說我戒，諸方悉當聞<a class="t" id="t0773c06"></a>我惡名，身壞命終，必至惡處，生地獄中。如<a class="t" id="t0773c07"></a>是妄言者受此惡報，現世及後世，我今寧可<a class="t" id="t0773c08"></a>依離妄言、斷妄言耶？』便依離妄言、斷妄言。<a class="t" id="t0773c09"></a>如是多聞聖弟子依離妄言、斷妄言也。</p>
<p><a class="t-linehead" id="t-linehead0773c09"></a>「居<a class="t" id="t0773c10"></a>士！多聞聖弟子云何依無貪著、斷貪著耶？<a class="t" id="t0773c11"></a>多聞聖弟子作是思惟：『貪著者必受惡報，現<a class="t" id="t0773c12"></a>世及後世，若我貪著者，便當自害，亦誣謗<a class="t" id="t0773c13"></a>他，天及諸智梵行者道說我戒，諸方悉當<a class="t" id="t0773c14"></a>聞我惡名，身壞命終，必至惡處，生地獄中。<a class="t" id="t0773c15"></a>如是貪著者受此惡報，現世及後世，我今寧<a class="t" id="t0773c16"></a>可依無貪著、斷貪著耶？』便依無貪著、斷貪<a class="t" id="t0773c17"></a>著。如是多聞聖弟子依無貪著、斷貪著也。</p><a class="t" id="t0773c18"></a>
<p><a class="t-linehead" id="t-linehead0773c18"></a>「居士！多聞聖弟子云何依無害恚斷害恚耶？<a class="t" id="t0773c19"></a>多聞聖弟子作是思惟：『害恚者必受惡報，現<a class="t" id="t0773c20"></a>世及後世，若我害恚者，便當自害，亦誣謗<a class="t" id="t0773c21"></a>他，天及諸智梵行者道說我戒，諸方悉當聞<a class="t" id="t0773c22"></a>我惡名，身壞命終，必至惡處，生地獄中。如<a class="t" id="t0773c23"></a>是害恚者受此惡報，現世及後世，我今寧可<a class="t" id="t0773c24"></a>依無害恚、斷害恚耶？』便依無害恚、斷害恚。<a class="t" id="t0773c25"></a>如是多聞聖弟子依無害恚、斷害恚也。</p>
<p><a class="t-linehead" id="t-linehead0773c25"></a>「居<a class="t" id="t0773c26"></a>士！多聞聖弟子云何依無憎嫉惱、斷憎嫉惱<a class="t" id="t0773c27"></a>耶？多聞聖弟子作是思惟：『憎嫉惱者必受<a class="t" id="t0773c28"></a>惡報，現世及後世，若我憎嫉惱者，便當自害，<a class="t" id="t0773c29"></a>亦誣謗他，天及諸智梵行者道說我戒，諸方<a class="t" id="t0774a01"></a>悉當聞我惡名，身壞命終，必至惡處，生地<a class="t" id="t0774a02"></a>獄中。如是憎嫉惱者受此惡報，現世及後世，<a class="t" id="t0774a03"></a>我今寧可依無憎嫉惱、斷憎嫉惱耶？』便依<a class="t" id="t0774a04"></a>無憎嫉惱、斷憎嫉惱。如是多聞聖弟子依無<a class="t" id="t0774a05"></a>憎嫉惱、斷憎嫉惱也。</p>
<p><a class="t-linehead" id="t-linehead0774a05"></a>「居士！多聞聖弟子云何<a class="t" id="t0774a06"></a>依無增上慢、斷增上慢耶？多聞聖弟子作是<a class="t" id="t0774a07"></a>思惟：『增上慢者必受惡報，現世及後世，若我<a class="t" id="t0774a08"></a>增上慢者，便當自害，亦誣謗他，天及諸智梵<a class="t" id="t0774a09"></a>行者道說我戒，諸方悉當聞我惡名，身壞<a class="t" id="t0774a10"></a>命終，必至惡處，生地獄中。如是增上慢者<a class="t" id="t0774a11"></a>受此惡報，現世及後世，我今寧可依無增<a class="t" id="t0774a12"></a>上慢、斷增上慢耶？』便依無增上慢、斷增上慢。<a class="t" id="t0774a13"></a>如是多聞聖弟子依無增上慢、斷增上慢<a class="t" id="t0774a14"></a>也。是謂聖法、律中有八支斷絕俗事。」</p>
<p><a class="t-linehead" id="t-linehead0774a14"></a>居士<a class="t" id="t0774a15"></a>問曰：「瞿曇！聖法、律中但是斷俗事，復更有耶？」</p><a class="t" id="t0774a16"></a>
<p><a class="t-linehead" id="t-linehead0774a16"></a>世尊答曰：「聖法、律中不但有是斷絕俗事，更<a class="t" id="t0774a17"></a>有八支斷絕俗事得作證也。」</p>
<p><a class="t-linehead" id="t-linehead0774a17"></a>晡利多居士<a class="t" id="t0774a18"></a>聞已，便脫白巾，叉手向佛，白曰：「瞿曇！聖法、<a class="t" id="t0774a19"></a>律中云何更有八支斷絕俗事得作證耶？」</p><a class="t" id="t0774a20"></a>
<p><a class="t-linehead" id="t-linehead0774a20"></a>世尊答曰：「居士！猶如有狗，飢餓羸乏，至屠<a class="t" id="t0774a21"></a>牛處，彼屠牛師、屠牛弟子淨摘除肉，擲骨<a class="t" id="t0774a22"></a>與狗。狗得骨已，處處咬嚙，破脣缺齒，或傷<a class="t" id="t0774a23"></a>咽喉，然狗不得以此除飢。居士！多聞聖弟<a class="t" id="t0774a24"></a>子亦復作是思惟：『欲如骨鏁。世尊說欲如<a class="t" id="t0774a25"></a>骨鏁，樂少苦多，多有災患，當遠離之。』若有<a class="t" id="t0774a26"></a>此捨離欲、離惡不善之法，謂此一切世間飲<a class="t" id="t0774a27"></a>食永盡無餘，當修習彼。居士！猶去村不遠，<a class="t" id="t0774a28"></a>有小肉臠，墮在露地，或烏或鵄，持彼肉去，<a class="t" id="t0774a29"></a>餘烏鵄鳥競而逐之。於居士意云何？若<a class="t" id="t0774b01"></a>此烏鵄不速捨此小肉臠者，致餘烏鵄競<a class="t" id="t0774b02"></a>而逐耶？」</p>
<p><a class="t-linehead" id="t-linehead0774b02"></a>居士答曰：「唯然。瞿曇！」</p>
<p>「於居士意<a class="t" id="t0774b03"></a>云何？若此烏鵄能速捨此小肉臠者，餘烏鵄<a class="t" id="t0774b04"></a>鳥當復競逐耶？」</p>
<p><a class="t-linehead" id="t-linehead0774b04"></a>居士答曰：「不也。瞿曇！」</p>
<p>「居士！<a class="t" id="t0774b05"></a>多聞聖弟子亦復作是思惟：『欲如肉臠。世尊<a class="t" id="t0774b06"></a>說欲如肉臠，樂少苦多，多有災患，當遠離<a class="t" id="t0774b07"></a>之。』若有此捨離欲、離惡不善之法，謂此一<a class="t" id="t0774b08"></a>切世間飲食永盡無餘，當修習彼。居士！猶<a class="t" id="t0774b09"></a>如有人，手把火炬、向風而行。於居士意云<a class="t" id="t0774b10"></a>何，若使此人不速捨者，必燒其手、餘支體<a class="t" id="t0774b11"></a>耶？」</p>
<p><a class="t-linehead" id="t-linehead0774b11"></a>居士答曰：「唯然。瞿曇！」</p>
<p>「於居士意云何？若<a class="t" id="t0774b12"></a>使此人速捨炬者，當燒其手、餘支體耶？」</p>
<p><a class="t-linehead" id="t-linehead0774b12"></a>居<a class="t" id="t0774b13"></a>士答曰：「不也。瞿曇！」</p>
<p><a class="t-linehead" id="t-linehead0774b13"></a>「居士！多聞聖弟子亦復作<a class="t" id="t0774b14"></a>是思惟：『欲如火炬。世尊說欲如火炬，樂少<a class="t" id="t0774b15"></a>苦多，多有災患，當遠離之。』若有此捨離<a class="t" id="t0774b16"></a>欲、離惡不善之法，謂此一切世間飲食永盡<a class="t" id="t0774b17"></a>無餘，當修習彼。居士！猶去村不遠，有大<a class="t" id="t0774b18"></a>火坑，滿其中火，而無烟<span class="gaiji">［火＊僉］<!--gaiji,,1[火*僉],2&#x3DFF;,3--></span>。若有人來，不愚<a class="t" id="t0774b19"></a>不癡，亦不顛倒，自住本心，自由自在，用樂<a class="t" id="t0774b20"></a>不用苦，甚憎惡苦，用活不用死，甚憎惡<a class="t" id="t0774b21"></a>死。於居士意云何？此人寧當入火坑<a class="t" id="t0774b22"></a>耶？」</p>
<p><a class="t-linehead" id="t-linehead0774b22"></a>居士答曰：「不也。瞿曇！所以者何？彼見火<a class="t" id="t0774b23"></a>坑，便作是思惟：『若墮火坑，必死無疑，設不<a class="t" id="t0774b24"></a>死者，定受極苦。』彼見火坑，便思遠離，願求<a class="t" id="t0774b25"></a>捨離。」</p>
<p><a class="t-linehead" id="t-linehead0774b25"></a>「居士！多聞聖弟子亦復作是思惟：『欲如<a class="t" id="t0774b26"></a>火坑。世尊說欲如火坑，樂少苦多，多有災<a class="t" id="t0774b27"></a>患，當遠離之。』若有此捨離欲、離惡不善<a class="t" id="t0774b28"></a>之法，謂此一切世間飲食永盡無餘，當修習<a class="t" id="t0774b29"></a>彼。居士！猶去村不遠，有大毒蛇，至惡苦毒，<a class="t" id="t0774c01"></a>黑色可畏。若有人來，不愚不癡，亦不顛倒，自<a class="t" id="t0774c02"></a>住本心，自由自在，用樂不用苦，甚憎惡苦，<a class="t" id="t0774c03"></a>用活不用死，甚憎惡死。於居士意云何？<a class="t" id="t0774c04"></a>此人寧當以手授與及餘支體，作如是<a class="t" id="t0774c05"></a>說：『蜇我蜇我耶？』」</p>
<p><a class="t-linehead" id="t-linehead0774c05"></a>居士答曰：「不也。瞿曇！所以<a class="t" id="t0774c06"></a>者何？彼見毒蛇，便作是思惟：『若我以手及<a class="t" id="t0774c07"></a>餘支體使蛇蜇者，必死無疑，設不死者，定<a class="t" id="t0774c08"></a>受極苦。』彼見毒蛇，便思遠離，願求捨離。」</p>
<p><a class="t-linehead" id="t-linehead0774c08"></a>「居<a class="t" id="t0774c09"></a>士！多聞聖弟子亦復作是思惟：『欲如毒蛇。<a class="t" id="t0774c10"></a>世尊說欲如毒蛇，樂少苦多，多有災患，當<a class="t" id="t0774c11"></a>遠離之。』若有此捨離欲、離惡不善之法，謂<a class="t" id="t0774c12"></a>此一切世間飲食永盡無餘，當修習彼。居士！<a class="t" id="t0774c13"></a>猶如有人，夢得具足五欲自娛，彼若悟<a class="t" id="t0774c14"></a>已，都不見一。居士！多聞聖弟子亦復作是<a class="t" id="t0774c15"></a>思惟：『欲如夢也。世尊說欲如夢也。樂少苦<a class="t" id="t0774c16"></a>多，多有災患，當遠離之。』若有此捨離欲、<a class="t" id="t0774c17"></a>離惡不善之法，謂此一切世間飲食永盡無<a class="t" id="t0774c18"></a>餘，當修習彼。</p>
<p><a class="t-linehead" id="t-linehead0774c18"></a>「居士！猶如有人假借樂具，<a class="t" id="t0774c19"></a>或宮殿樓閣，或園觀浴池，或象馬車乘，或繒<a class="t" id="t0774c20"></a>綿被，或指環、臂釧，或香瓔珞頸鉗，或金寶華<a class="t" id="t0774c21"></a>鬘，或名衣上服，多人見已，而共歎曰：『如是為<a class="t" id="t0774c22"></a>善，如是為快。若有財物，應作如是極自<a class="t" id="t0774c23"></a>娛樂。』其物主者，隨所欲奪，或教人奪，即便<a class="t" id="t0774c24"></a>自奪，或教人奪，多人見已，而共說曰：『彼假借<a class="t" id="t0774c25"></a>者，實為欺誑，非是假借。』所以者何？其物主者，<a class="t" id="t0774c26"></a>隨所欲奪，或教人奪，即便自奪，或教人奪。<a class="t" id="t0774c27"></a>居士！多聞聖弟子亦復作是思惟：『欲如假<a class="t" id="t0774c28"></a>借，世尊說欲如假借，樂少苦多，多有災患，<a class="t" id="t0774c29"></a>當遠離之。』若有此捨離欲、離惡不善之<a class="t" id="t0775a01"></a>法，謂此一切世間飲食永盡無餘，當修習彼。</p><a class="t" id="t0775a02"></a>
<p><a class="t-linehead" id="t-linehead0775a02"></a>「居士！猶去村不遠，有大果樹，此樹常多有<a class="t" id="t0775a03"></a>好美果。若有人來，飢餓羸乏，欲得食果，彼<a class="t" id="t0775a04"></a>作是念：『此樹常多有好美果，我飢羸乏，<a class="t" id="t0775a05"></a>欲得食果，然此樹下無自落果可得飽<a class="t" id="t0775a06"></a>食及持歸去，我能緣樹，我今寧可上此樹<a class="t" id="t0775a07"></a>耶？』念已便上。復有一人來，飢餓羸乏，欲得<a class="t" id="t0775a08"></a>食果，持極利斧，彼作是念：『此樹常多有<a class="t" id="t0775a09"></a>好美果，然此樹下無自落果可得飽食<a class="t" id="t0775a10"></a>及持歸去，我不能緣樹，我今寧可斫倒<a class="t" id="t0775a11"></a>此樹耶？』即便斫倒。於居士意云何？若樹上<a class="t" id="t0775a12"></a>人不速來下者，樹倒地時，必折其臂、餘支<a class="t" id="t0775a13"></a>體耶？」</p>
<p><a class="t-linehead" id="t-linehead0775a13"></a>居士答曰：「唯然。瞿曇！」</p>
<p>「於居士意云何？<a class="t" id="t0775a14"></a>若樹上人速來下者，樹倒地時，寧折其臂、餘<a class="t" id="t0775a15"></a>支體耶？」</p>
<p><a class="t-linehead" id="t-linehead0775a15"></a>居士答曰：「不也。瞿曇！」</p>
<p>「居士！多聞聖<a class="t" id="t0775a16"></a>弟子亦復作是思惟，欲如樹果，世尊說欲<a class="t" id="t0775a17"></a>如樹果，樂少苦多，多有災患，當遠離之。若<a class="t" id="t0775a18"></a>有此捨離欲、離惡不善之法，謂此一切世<a class="t" id="t0775a19"></a>間飲食永盡無餘，當修習彼，是謂聖法、律<a class="t" id="t0775a20"></a>中更有此八支斷絕俗事而得作證。</p>
<p><a class="t-linehead" id="t-linehead0775a20"></a>「居士！<a class="t" id="t0775a21"></a>彼有覺、有觀息，內靖、一心，無覺、無觀，定生喜、<a class="t" id="t0775a22"></a>樂，得第二禪成就遊。彼已離喜欲，捨無求<a class="t" id="t0775a23"></a>遊，正念正智而身覺樂，謂聖所說，聖所捨、念、<a class="t" id="t0775a24"></a>樂住、空，得第三禪成就遊。彼樂滅、苦滅，喜、<a class="t" id="t0775a25"></a>憂本已滅，不苦不樂、捨、念、清淨，得第四禪成<a class="t" id="t0775a26"></a>就遊。彼已如是定心清淨，無穢無煩，柔軟善<a class="t" id="t0775a27"></a>住，得不動心，修學漏盡智通作證。彼知此<a class="t" id="t0775a28"></a>苦如真，知此苦習、知此苦滅、知此苦滅道<a class="t" id="t0775a29"></a>如真。知此漏如真，知此漏習、知此漏滅、<a class="t" id="t0775b01"></a>知此漏滅道如真。彼如是知、如是見，欲漏心<a class="t" id="t0775b02"></a>解脫，有漏、無明漏心解脫，解脫已便知解脫，<a class="t" id="t0775b03"></a>生已盡，梵行已立，所作已辦，不更受有，知<a class="t" id="t0775b04"></a>如真。」</p>
<p><a class="t-linehead" id="t-linehead0775b04"></a>說此法時，晡利多居士遠塵離垢，諸法<a class="t" id="t0775b05"></a>法眼生。於是，晡利多居士見法得法，覺白<a class="t" id="t0775b06"></a>淨法，斷疑度惑，更無餘尊，不復由他，無<a class="t" id="t0775b07"></a>有猶豫，已住果證，於世尊法得無所畏，<a class="t" id="t0775b08"></a>稽首佛足，白曰：「世尊！我今自歸於佛、法及<a class="t" id="t0775b09"></a>比丘眾，唯願世尊受我為優婆塞，從今日<a class="t" id="t0775b10"></a>始，終身自歸，乃至命盡。世尊！我本著白淨衣，<a class="t" id="t0775b11"></a>白巾裹頭，拄杖執蓋，及著俗屣，從園至<a class="t" id="t0775b12"></a>園，從觀至觀，從林至林，遍遊行彷徉，若見<a class="t" id="t0775b13"></a>諸沙門、梵志者，便作是語：『諸賢！我離俗、斷<a class="t" id="t0775b14"></a>俗，捨諸俗事。』彼諸沙門、梵志濡軟柔和，語<a class="t" id="t0775b15"></a>我言：『唯然。賢晡利多離俗、斷俗，捨諸俗事。』世<a class="t" id="t0775b16"></a>尊！我於爾時，彼實無智安著智處，實無智<a class="t" id="t0775b17"></a>祠，又無智食，實無智，奉事如智慧人。世尊！我<a class="t" id="t0775b18"></a>從今日，諸比丘眾及世尊弟子，此實有智，<a class="t" id="t0775b19"></a>安著智慧處，實有智祠，又有智食，實有智，<a class="t" id="t0775b20"></a>奉事智慧人也。世尊！我今再自歸佛、法及比<a class="t" id="t0775b21"></a>丘眾，唯願世尊受我為優婆塞，從今日始，<a class="t" id="t0775b22"></a>終身自歸，乃至命盡。世尊！我本所信敬重<a class="t" id="t0775b23"></a>外道沙門、梵志者，從今日斷。世尊！我從<a class="t" id="t0775b24"></a>今三自歸佛、法及比丘眾，唯願世尊受我<a class="t" id="t0775b25"></a>為優婆塞，從今日始，終身自歸，乃至命盡。」</p><a class="t" id="t0775b26"></a>
<p><a class="t-linehead" id="t-linehead0775b26"></a>佛說如是。晡利多居士及諸比丘，聞佛所說，<a class="t" id="t0775b27"></a>歡喜奉行。</p><a class="t" id="t0775b28"></a>
<p class="endsutta"><a class="t-linehead" id="t-linehead0775b28"></a>晡利多經第二竟<span class="t-note">（三千六百四十二字）</span></p><a class="t" id="t0775b29"></a><p class="endsection"><span class="t-juanname">中阿含經卷第五十五<span class="t-note">（七千六百九十一字）</span><span class="t-note">（第五後<a class="t" id="t0775c01"></a>誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>