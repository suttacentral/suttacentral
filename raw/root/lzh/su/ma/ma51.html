<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma51">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 5</span>
<span class="mirror-right">習相應品</span></p>
<h1 class="mirror-row">
<span class="mirror-left latin">51. Beginning</span>
<span class="mirror-right">（五一）本際經</span></h1>
</div><a class="t" id="t0487b05"></a>
<p><a class="t-linehead" id="t-linehead0487b05"></a>我聞如是：</p>
<p>一時，佛遊舍衛國，在勝林給孤<a class="t" id="t0487b06"></a>獨園。</p>
<p><a class="t-linehead" id="t-linehead0487b06"></a>爾時，世尊告諸比丘：「有愛者，其本際<a class="t" id="t0487b07"></a>不可知，本無有愛，然今生有愛，便可得<a class="t" id="t0487b08"></a>知，所因有愛。有愛者，則有習，非無習。何謂<a class="t" id="t0487b09"></a>有愛習？答曰無明為習。無明亦有習，非無<a class="t" id="t0487b10"></a>習。何謂無明習？答曰五葢為習。五葢亦有<a class="t" id="t0487b11"></a>習，非無習。何謂五葢習？答曰三惡行為習。<a class="t" id="t0487b12"></a>三惡行亦有習，非無習。何謂三惡行習？答<a class="t" id="t0487b13"></a>曰不護諸根為習。不護諸根亦有習，非無<a class="t" id="t0487b14"></a>習。何謂不護諸根習？答曰不正念、不正智為<a class="t" id="t0487b15"></a>習。不正念、不正智亦有習，非無習。何謂不正<a class="t" id="t0487b16"></a>念、不正智習？答曰不正思惟為習。不正思惟<a class="t" id="t0487b17"></a>亦有習，非無習。何謂不正思惟習？答曰不<a class="t" id="t0487b18"></a>信為習。不信亦有習，非無習。何謂不信習？<a class="t" id="t0487b19"></a>答曰聞惡法為習。聞惡法亦有習，非無習。<a class="t" id="t0487b20"></a>何謂聞惡法習？答曰親近惡知識為習。<a class="t" id="t0487b21"></a>親近惡知識亦有習，非無習。何謂親近惡<a class="t" id="t0487b22"></a>知識習？答曰惡人為習。」</p>
<p><a class="t-linehead" id="t-linehead0487b22"></a>「是為具惡人已，便<a class="t" id="t0487b23"></a>具親近惡知識。具親近惡知識已，便具聞<a class="t" id="t0487b24"></a>惡法。具聞惡法已，便具生不信。具生不信<a class="t" id="t0487b25"></a>已，便具不正思惟。具不正思惟已，便具不正<a class="t" id="t0487b26"></a>念、不正智。具不正念、不正智已，便具不護諸<a class="t" id="t0487b27"></a>根。具不護諸根已，便具三惡行。具三惡行<a class="t" id="t0487b28"></a>已，便具五葢。具五葢已，便具無明。具無明<a class="t" id="t0487b29"></a>已，便具有愛。如是此有愛展轉具成。</p>
<p><a class="t-linehead" id="t-linehead0487b29"></a>「明、解脫<a class="t" id="t0487c01"></a>亦有習，非無習。何謂明、解脫習？答曰七覺<a class="t" id="t0487c02"></a>支為習。七覺支亦有習，非無習。何謂七覺<a class="t" id="t0487c03"></a>支習？答曰四念處為習。四念處亦有習，非<a class="t" id="t0487c04"></a>無習。何謂四念處習？答曰三妙行為習。三<a class="t" id="t0487c05"></a>妙行亦有習，非無習。何謂三妙行習？答曰護<a class="t" id="t0487c06"></a>諸根為習。護諸根亦有習，非無習。何謂護<a class="t" id="t0487c07"></a>諸根習？答曰正念、正智為習。正念、正智亦有<a class="t" id="t0487c08"></a>習，非無習。何謂正念、正智習？答曰正思惟<a class="t" id="t0487c09"></a>為習。正思惟亦有習，非無習。何謂正思惟<a class="t" id="t0487c10"></a>習？答曰信為習。信亦有習，非無習。何謂信<a class="t" id="t0487c11"></a>習？答曰聞善法為習。聞善法亦有習，非無<a class="t" id="t0487c12"></a>習。何謂聞善法習？答曰親近善知識為習。<a class="t" id="t0487c13"></a>親近善知識亦有習，非無習。何謂親近善<a class="t" id="t0487c14"></a>知識習？答曰善人為習。</p>
<p><a class="t-linehead" id="t-linehead0487c14"></a>「是為具善人已，便<a class="t" id="t0487c15"></a>具親近善知識。具親近善知識已，便具聞<a class="t" id="t0487c16"></a>善法。具聞善法已，便具生信。具生信已，便<a class="t" id="t0487c17"></a>具正思惟。具正思惟已，便具正念、正智。具<a class="t" id="t0487c18"></a>正念、正智已，便具護諸根。具護諸根已，便<a class="t" id="t0487c19"></a>具三妙行。具三妙行已，便具四念處。具四<a class="t" id="t0487c20"></a>念處已，便具七覺支。具七覺支已，便具明、<a class="t" id="t0487c21"></a>解脫，如是此明、解脫展轉具成。」</p>
<p><a class="t-linehead" id="t-linehead0487c21"></a>佛說如是。<a class="t" id="t0487c22"></a>彼諸比丘聞佛所說，歡喜奉行。</p><a class="t" id="t0487c23"></a>
<p class="endsutta"><a class="t-linehead" id="t-linehead0487c23"></a>本際經第十竟<span class="t-note">（七百五十四字）</span></p><a class="t" id="t0487c24"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>