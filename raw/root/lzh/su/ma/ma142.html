<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma142">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left latin">142. </span>
<span class="mirror-right">（一四二）雨勢經</span></h1>
</div>
<div class="suttainfo"><h2>梵志品第二<span class="t-note">（有一十經）</span><span class="t-note">（第三念誦）</span></h2>
<p><span class="t-juanname">中阿含經卷第三十五</span><br>
<a class="t" id="t0648a19"></a><a class="t" id="t0648a20"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0648a21"></a><a class="t" id="t0648a22"></a>
<blockquote class="gatha">
<p>雨勢、歌羅、數　　瞿默、象跡喻<a class="t" id="t0648a23"></a><br>
聞德、何苦、欲　　欝瘦、阿攝惒</p></blockquote><a class="t" id="t0648a24"></a></div><a class="t" id="t0648a25"></a>
<p><a class="t-linehead" id="t-linehead0648a25"></a>我聞如是：</p>
<p>一時，佛遊王舍城，在鷲巖山中。</p><a class="t" id="t0648a26"></a>
<p><a class="t-linehead" id="t-linehead0648a26"></a>爾時，摩竭陀王未生怨鞞陀提子，與<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span><a class="t" id="t0648a27"></a>耆相憎，常在眷屬數作是說：「<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆國人有<a class="t" id="t0648a28"></a>大如意足，有大威德，有大福祐，有大威神，<a class="t" id="t0648a29"></a>我當斷滅<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆人種，破壞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆，令<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆人<a class="t" id="t0648b01"></a>遭無量厄。」</p>
<p><a class="t-linehead" id="t-linehead0648b01"></a>於是，摩竭陀王未生怨鞞陀提<a class="t" id="t0648b02"></a>子聞世尊遊王舍城，在鷲巖山中，便告大<a class="t" id="t0648b03"></a>臣雨勢曰：「我聞沙門瞿曇遊王舍城，在鷲<a class="t" id="t0648b04"></a>巖山中。雨勢！汝往至沙門瞿曇所，汝持我<a class="t" id="t0648b05"></a>名問訊聖體安快無病，氣力如常耶？當作<a class="t" id="t0648b06"></a>是語：『瞿曇！摩竭陀王未生怨鞞陀提子問<a class="t" id="t0648b07"></a>訊聖體安快無病，氣力如常耶？瞿曇！摩<a class="t" id="t0648b08"></a>竭陀王未生怨鞞陀提子與<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆相憎，常<a class="t" id="t0648b09"></a>在眷屬數作是說：「<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆國人有大如意足，<a class="t" id="t0648b10"></a>有大威德，有大福祐，有大威神，我當斷滅<a class="t" id="t0648b11"></a><span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆人種，破壞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆，令<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆人遭無量厄。」<a class="t" id="t0648b12"></a>沙門瞿曇當何所說？』雨勢！若沙門瞿曇有<a class="t" id="t0648b13"></a>所說者，汝善受持。所以者何？如是之人，終<a class="t" id="t0648b14"></a>不妄說。」</p>
<p><a class="t-linehead" id="t-linehead0648b14"></a>大臣雨勢受王教已，乘最好乘，與<a class="t" id="t0648b15"></a>五百乘俱出王舍城，即便往詣鷲巖山中。<a class="t" id="t0648b16"></a>登鷲巖山，下車步進，往詣佛所，便與世尊<a class="t" id="t0648b17"></a>共相問訊，却坐一面，白曰：「瞿曇！摩竭陀王<a class="t" id="t0648b18"></a>未生怨鞞陀提子問訊聖體安快無病，氣力<a class="t" id="t0648b19"></a>如常耶？瞿曇！摩竭陀王未生怨鞞陀提子<a class="t" id="t0648b20"></a>與<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆相憎，常在眷屬數作是說：『<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆國<a class="t" id="t0648b21"></a>人有大如意足，有大威德，有大福祐，有大<a class="t" id="t0648b22"></a>威神，我當斷滅<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆人種，破壞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆，令<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span><a class="t" id="t0648b23"></a>耆人遭無量厄。』沙門瞿曇當何所說？」</p>
<p><a class="t-linehead" id="t-linehead0648b23"></a>世尊<a class="t" id="t0648b24"></a>聞已，告曰：「雨勢！我昔曾遊於<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆國，彼國<a class="t" id="t0648b25"></a>有寺名遮惒邏。雨勢！爾時我為<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆國人<a class="t" id="t0648b26"></a>說七不衰法，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆國人則能受行七不衰法。<a class="t" id="t0648b27"></a>雨勢！若<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆國人行七不衰法而不犯者，<a class="t" id="t0648b28"></a><span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆必勝，則為不衰。」</p>
<p><a class="t-linehead" id="t-linehead0648b28"></a>大臣雨勢白世尊曰：<a class="t" id="t0648b29"></a>「沙門瞿曇略說此事，不廣分別，我等不能<a class="t" id="t0648c01"></a>得解此義，願沙門瞿曇廣分別說，當令我<a class="t" id="t0648c02"></a>等得知此義。」</p>
<p><a class="t-linehead" id="t-linehead0648c02"></a>世尊告曰：「雨勢！諦聽，善思念<a class="t" id="t0648c03"></a>之，我當為汝廣說此義。」大臣雨勢受教而<a class="t" id="t0648c04"></a>聽。</p>
<p><a class="t-linehead" id="t-linehead0648c04"></a>是時，尊者阿難執拂侍佛，世尊迴顧問<a class="t" id="t0648c05"></a>曰：「阿難！頗聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆數數集會，多聚集耶？」</p>
<p><a class="t-linehead" id="t-linehead0648c05"></a>尊者<a class="t" id="t0648c06"></a>阿難白曰：「世尊！我聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆數數集會，多聚<a class="t" id="t0648c07"></a>集也。」</p>
<p><a class="t-linehead" id="t-linehead0648c07"></a>世尊即告大臣雨勢：「若彼<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆數數集<a class="t" id="t0648c08"></a>會，多聚集者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆必勝，則為不衰。」</p>
<p><a class="t-linehead" id="t-linehead0648c08"></a>世尊復問<a class="t" id="t0648c09"></a>尊者阿難：「頗聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆共俱集會，俱作<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆事，<a class="t" id="t0648c10"></a>共俱起耶？」</p>
<p><a class="t-linehead" id="t-linehead0648c10"></a>尊者阿難白曰：「世尊！我聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆共<a class="t" id="t0648c11"></a>俱集會，俱作<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆事，共俱起也。」</p>
<p><a class="t-linehead" id="t-linehead0648c11"></a>世尊復告<a class="t" id="t0648c12"></a>大臣雨勢：「若彼<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆共俱集會，俱作<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆事，<a class="t" id="t0648c13"></a>共俱起者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆必勝，則為不衰。」</p>
<p><a class="t-linehead" id="t-linehead0648c13"></a>世尊復問尊<a class="t" id="t0648c14"></a>者阿難：「頗聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆未施設者不更施設，本<a class="t" id="t0648c15"></a>所施設而不改易，舊<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆法善奉行耶？」</p>
<p><a class="t-linehead" id="t-linehead0648c15"></a>尊<a class="t" id="t0648c16"></a>者阿難白曰：「世尊！我聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆未施設者不更<a class="t" id="t0648c17"></a>施設，本所施設而不改易，舊<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆法善奉<a class="t" id="t0648c18"></a>行也。」</p>
<p><a class="t-linehead" id="t-linehead0648c18"></a>世尊復告大臣雨勢：「若彼<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆未施設<a class="t" id="t0648c19"></a>者不更施設，本所施設而不改易，舊<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆<a class="t" id="t0648c20"></a>法善奉行者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆必勝，則為不衰。」</p>
<p><a class="t-linehead" id="t-linehead0648c20"></a>世尊復問<a class="t" id="t0648c21"></a>尊者阿難：「頗聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆不以力勢而犯他婦、<a class="t" id="t0648c22"></a>他童女耶？」</p>
<p><a class="t-linehead" id="t-linehead0648c22"></a>尊者阿難白曰：「世尊！我聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆<a class="t" id="t0648c23"></a>不以力勢而犯他婦、他童女也。」</p>
<p><a class="t-linehead" id="t-linehead0648c23"></a>世尊復告<a class="t" id="t0648c24"></a>大臣雨勢：「若彼<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆不以力勢而犯他婦、<a class="t" id="t0648c25"></a>他童女者<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆必勝，則為不衰。」</p>
<p><a class="t-linehead" id="t-linehead0648c25"></a>世尊復問尊<a class="t" id="t0648c26"></a>者阿難：「頗聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆有名德尊重者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆悉共<a class="t" id="t0648c27"></a>宗敬、恭奉、供養，於彼聞教則受耶？」</p>
<p><a class="t-linehead" id="t-linehead0648c27"></a>尊者阿<a class="t" id="t0648c28"></a>難白曰：「世尊！我聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆有名德尊重者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆<a class="t" id="t0648c29"></a>悉共宗敬、恭奉、供養，於彼聞教則受。」</p>
<p><a class="t-linehead" id="t-linehead0648c29"></a>世尊復<a class="t" id="t0649a01"></a>告大臣雨勢：「若彼<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆有名德尊重者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span><a class="t" id="t0649a02"></a>耆悉共宗敬、恭奉、供養，於彼聞教則受者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span><a class="t" id="t0649a03"></a>耆必勝，則為不衰。」</p>
<p><a class="t-linehead" id="t-linehead0649a03"></a>世尊復問尊者阿難：「頗<a class="t" id="t0649a04"></a>聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆所有舊寺，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆悉共修飾，遵奉、供養、<a class="t" id="t0649a05"></a>禮事，本之所施常作不廢，本之所為不減損<a class="t" id="t0649a06"></a>耶？」</p>
<p><a class="t-linehead" id="t-linehead0649a06"></a>尊者阿難白曰：「世尊！我聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆所有舊<a class="t" id="t0649a07"></a>寺，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆悉共修飾，遵奉、供養、禮事，本之所施<a class="t" id="t0649a08"></a>常作不廢，本之所為不減損也。」</p>
<p><a class="t-linehead" id="t-linehead0649a08"></a>世尊復告<a class="t" id="t0649a09"></a>大臣雨勢：「若彼<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆所有舊寺，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆悉共修<a class="t" id="t0649a10"></a>飾，遵奉、供養、禮事，本之所施常作不廢，本之<a class="t" id="t0649a11"></a>所為不減損者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆必勝，則為不衰。」</p>
<p><a class="t-linehead" id="t-linehead0649a11"></a>世尊<a class="t" id="t0649a12"></a>復問尊者阿難：「頗聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆悉共擁護諸阿羅<a class="t" id="t0649a13"></a>訶，極大愛敬，常願未來阿羅訶者而欲令<a class="t" id="t0649a14"></a>來，既已來者樂恒久住，常使不乏衣被、飲<a class="t" id="t0649a15"></a>食、床榻、湯藥、諸生活具耶？」</p>
<p><a class="t-linehead" id="t-linehead0649a15"></a>尊者阿難白曰：「世<a class="t" id="t0649a16"></a>尊！我聞<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆悉共擁護諸阿羅訶，極大愛敬，<a class="t" id="t0649a17"></a>常願未來阿羅訶者而欲令來，既已來者<a class="t" id="t0649a18"></a>樂恒久住，常使不乏衣被、飲食、床榻、湯藥、<a class="t" id="t0649a19"></a>諸生活具。」</p>
<p><a class="t-linehead" id="t-linehead0649a19"></a>世尊復告大臣雨勢：「若彼<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆悉<a class="t" id="t0649a20"></a>共擁護諸阿羅訶，極大愛敬，常願未來阿羅<a class="t" id="t0649a21"></a>訶者而欲令來，既已來者樂恒久住，常使<a class="t" id="t0649a22"></a>不乏衣被、飲食、床榻、湯藥、諸生活具者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆<a class="t" id="t0649a23"></a>必勝，則為不衰。雨勢！<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆行此七不衰法，<a class="t" id="t0649a24"></a>諸受持此七不衰法者，<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆必勝，則為不衰。」</p><a class="t" id="t0649a25"></a>
<p><a class="t-linehead" id="t-linehead0649a25"></a>於是，大臣雨勢即從坐起，偏袒著衣，叉手向<a class="t" id="t0649a26"></a>佛，白曰：「瞿曇！設彼<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆成就一不衰法者，<a class="t" id="t0649a27"></a>摩竭陀王未生怨鞞陀提子不能伏彼，況復<a class="t" id="t0649a28"></a>具七不衰法耶？瞿曇！我國事多，請退還歸。」</p><a class="t" id="t0649a29"></a>
<p><a class="t-linehead" id="t-linehead0649a29"></a>世尊報曰：「欲去隨意。」</p>
<p>於是，大臣雨勢聞佛<a class="t" id="t0649b01"></a>所說，則善受持，起繞世尊三匝而去。</p>
<p><a class="t-linehead" id="t-linehead0649b01"></a>大臣<a class="t" id="t0649b02"></a>雨勢去後不久。於是，世尊迴顧告曰：「阿難！<a class="t" id="t0649b03"></a>若有比丘依鷲巖山處處住者，宣令一切<a class="t" id="t0649b04"></a>盡集講堂，一切集已，便來白我。」</p>
<p><a class="t-linehead" id="t-linehead0649b04"></a>尊者阿難即<a class="t" id="t0649b05"></a>受佛教：「唯然。世尊！」是時，尊者阿難便行宣令：<a class="t" id="t0649b06"></a>「若有比丘依鷲巖山處處住者，今令一切<a class="t" id="t0649b07"></a>盡集講堂。」一切集已，還詣佛所，稽首作禮，<a class="t" id="t0649b08"></a>却住一面，白曰：「世尊！我已宣令：『若有比丘<a class="t" id="t0649b09"></a>依鷲巖山處處住者，悉令一切盡集講堂。』<a class="t" id="t0649b10"></a>今皆已集，唯願世尊自知其時。」</p>
<p><a class="t-linehead" id="t-linehead0649b10"></a>於是，世尊<a class="t" id="t0649b11"></a>將尊者阿難往詣講堂，於比丘眾前敷座<a class="t" id="t0649b12"></a>而坐，告諸比丘：「今為汝說七不衰法，汝等<a class="t" id="t0649b13"></a>諦聽，善思念之。」</p>
<p><a class="t-linehead" id="t-linehead0649b13"></a>時，諸比丘白曰：「唯然。」</p>
<p>佛言：「云<a class="t" id="t0649b14"></a>何為七？若比丘數數集會，多聚集者，比丘必<a class="t" id="t0649b15"></a>勝，則法不衰。若比丘共齊集會，俱作眾事，<a class="t" id="t0649b16"></a>共俱起者，比丘必勝，則法不衰。若比丘未施<a class="t" id="t0649b17"></a>設事不更施設，本所施設而不改易，我所<a class="t" id="t0649b18"></a>說戒善奉行者，比丘必勝，則法不衰。若比丘<a class="t" id="t0649b19"></a>此『未來有愛，喜、欲共俱，愛樂彼彼』有起不隨<a class="t" id="t0649b20"></a>者，比丘必勝，則法不衰。若比丘有長老上尊<a class="t" id="t0649b21"></a>俱學梵行，比丘悉共宗敬、恭奉、供養，於彼<a class="t" id="t0649b22"></a>聞教則受者，比丘必勝，則法不衰。若比丘<a class="t" id="t0649b23"></a>有無事處山林高巖，閑居靜處，寂無音聲，遠<a class="t" id="t0649b24"></a>離，無惡，無有人民，隨順宴坐，樂住不離者，<a class="t" id="t0649b25"></a>比丘必勝，則法不衰。若比丘悉共擁護諸梵<a class="t" id="t0649b26"></a>行者，至重愛敬，常願未來諸梵行者而欲<a class="t" id="t0649b27"></a>令來，既已來者樂恒久住，常使不乏衣被、<a class="t" id="t0649b28"></a>飲食、床榻、湯藥、諸生活具者，比丘必勝，則法<a class="t" id="t0649b29"></a>不衰。若比丘行此七不衰法，受持不犯者，<a class="t" id="t0649c01"></a>比丘必勝，則法不衰。」</p>
<p><a class="t-linehead" id="t-linehead0649c01"></a>於是，世尊復告諸比<a class="t" id="t0649c02"></a>丘曰：「我為汝等更說七不衰法，汝等諦聽，<a class="t" id="t0649c03"></a>善思念之。」</p>
<p><a class="t-linehead" id="t-linehead0649c03"></a>時，諸比丘白曰：「唯然。」</p>
<p>佛言：「云何<a class="t" id="t0649c04"></a>為七？若比丘尊師，恭敬、極重供養、奉事者，比<a class="t" id="t0649c05"></a>丘必勝，則法不衰。若比丘法、眾、戒、不放逸、供<a class="t" id="t0649c06"></a>給、定，恭敬、極重供養、奉事者，比丘必勝，則法<a class="t" id="t0649c07"></a>不衰。若比丘行此七不衰法，受持不犯者，<a class="t" id="t0649c08"></a>比丘必勝，則法不衰。」</p>
<p><a class="t-linehead" id="t-linehead0649c08"></a>世尊復告諸比丘曰：<a class="t" id="t0649c09"></a>「我為汝等更說七不衰法，汝等諦聽，善思<a class="t" id="t0649c10"></a>念之。」</p>
<p><a class="t-linehead" id="t-linehead0649c10"></a>時，諸比丘白曰：「唯然。」</p>
<p>佛言：「云何為七？<a class="t" id="t0649c11"></a>若比丘不行於業，不樂於業，不習業者，<a class="t" id="t0649c12"></a>比丘必勝，則法不衰。不行譁說，不樂譁說，<a class="t" id="t0649c13"></a>不習譁說者；不行聚會，不樂聚會，不習<a class="t" id="t0649c14"></a>聚會者；不行雜合，不樂雜合，不習雜合<a class="t" id="t0649c15"></a>者；不行睡眠，不樂睡眠，不習睡眠者；不<a class="t" id="t0649c16"></a>為利，不為譽，不為他人行梵行者；不為<a class="t" id="t0649c17"></a>暫爾，不為德勝，於其中間捨方便，令德<a class="t" id="t0649c18"></a>勝者；比丘必勝，則法不衰。若比丘行此七<a class="t" id="t0649c19"></a>不衰法，受持不犯者，比丘必勝，則法不衰。」</p><a class="t" id="t0649c20"></a>
<p><a class="t-linehead" id="t-linehead0649c20"></a>世尊復告諸比丘曰：「我為汝等更說七不<a class="t" id="t0649c21"></a>衰法，汝等諦聽，善思念之。」</p>
<p><a class="t-linehead" id="t-linehead0649c21"></a>時，諸比丘白曰：<a class="t" id="t0649c22"></a>「唯然。」</p>
<p><a class="t-linehead" id="t-linehead0649c22"></a>佛言：「云何為七？若比丘成就信財、戒<a class="t" id="t0649c23"></a>財、慚財、愧財、博聞財、施財，成就慧財者，比<a class="t" id="t0649c24"></a>丘必勝，則法不衰。若比丘行此七不衰法，受<a class="t" id="t0649c25"></a>持不犯者，比丘必勝，則法不衰。」</p>
<p><a class="t-linehead" id="t-linehead0649c25"></a>世尊復告<a class="t" id="t0649c26"></a>諸比丘曰：「我為汝等更說七不衰法，汝等<a class="t" id="t0649c27"></a>諦聽，善思念之。」</p>
<p><a class="t-linehead" id="t-linehead0649c27"></a>時，諸比丘白曰：「唯然。」</p>
<p>佛言：<a class="t" id="t0649c28"></a>「云何為七？若比丘成就信力、精進力、慚力、<a class="t" id="t0649c29"></a>愧力、念力、定力，成就慧力者，比丘必勝，則法<a class="t" id="t0650a01"></a>不衰。若比丘行此七不衰法，受持不犯者，<a class="t" id="t0650a02"></a>比丘必勝，則法不衰。」</p>
<p><a class="t-linehead" id="t-linehead0650a02"></a>世尊復告諸比丘曰：「我<a class="t" id="t0650a03"></a>為汝等更說七不衰法，汝等諦聽，善思念<a class="t" id="t0650a04"></a>之。」</p>
<p><a class="t-linehead" id="t-linehead0650a04"></a>時，諸比丘白曰：「唯然。」</p>
<p>佛言：「云何為七？若<a class="t" id="t0650a05"></a>比丘修念覺支，依捨離、依無欲、依滅盡，<a class="t" id="t0650a06"></a>趣向出要，擇法、精進、喜、息、定；修捨覺支，<a class="t" id="t0650a07"></a>依捨離、依無欲、依滅盡，趣向出要者，比<a class="t" id="t0650a08"></a>丘必勝，則法不衰。若比丘行此七不衰法，受<a class="t" id="t0650a09"></a>持不犯者，比丘必勝，則法不衰。」</p>
<p><a class="t-linehead" id="t-linehead0650a09"></a>世尊復告諸<a class="t" id="t0650a10"></a>比丘曰：「我為汝等更說七不衰法，汝等諦<a class="t" id="t0650a11"></a>聽，善思念之。」</p>
<p><a class="t-linehead" id="t-linehead0650a11"></a>時，諸比丘白曰：「唯然。」</p>
<p>佛言：「云<a class="t" id="t0650a12"></a>何為七？若比丘應與面前律與面前律，應<a class="t" id="t0650a13"></a>與憶律與憶律，應與不癡律與不癡律，<a class="t" id="t0650a14"></a>應與自發露與自發露，應與居與居，應<a class="t" id="t0650a15"></a>與展轉與展轉，眾中起諍，當以如棄糞掃<a class="t" id="t0650a16"></a>止諍法止之者，比丘必勝，則法不衰。若比<a class="t" id="t0650a17"></a>丘行此七不衰法，受持不犯者，比丘必勝，則<a class="t" id="t0650a18"></a>法不衰。」</p>
<p><a class="t-linehead" id="t-linehead0650a18"></a>世尊復告諸比丘曰：「今為汝等說<a class="t" id="t0650a19"></a>六慰勞法，汝等諦聽，善思念之。」</p>
<p><a class="t-linehead" id="t-linehead0650a19"></a>時，諸比丘白<a class="t" id="t0650a20"></a>曰：「唯然。」</p>
<p><a class="t-linehead" id="t-linehead0650a20"></a>佛言：「云何為六？以慈身業向諸梵<a class="t" id="t0650a21"></a>行，是慰勞法，愛法樂法，令愛令重，令奉令<a class="t" id="t0650a22"></a>敬，令修令攝，得沙門，得一心，得精進，得<a class="t" id="t0650a23"></a>涅槃。如是慈口業、慈意業。若有法利，如法<a class="t" id="t0650a24"></a>得利，自所飯食，至在鉢中，如是利分，布<a class="t" id="t0650a25"></a>施諸梵行，是慰勞法。愛法樂法，令愛令<a class="t" id="t0650a26"></a>重，令奉令敬，令修令攝，得沙門，得一心，<a class="t" id="t0650a27"></a>得精進，得涅槃。若有戒不缺、不穿、無穢、無<a class="t" id="t0650a28"></a>黑，如地不隨他，聖所稱譽，具善受持，如<a class="t" id="t0650a29"></a>是戒分，布施諸梵行，是慰勞法。愛法樂法，<a class="t" id="t0650b01"></a>令愛令重，令奉令敬，令修令攝，得沙門，<a class="t" id="t0650b02"></a>得一心，得精進，得涅槃。若有見是聖出<a class="t" id="t0650b03"></a>要，明了深達，能正盡苦，如是見分，布施諸<a class="t" id="t0650b04"></a>梵行，是慰勞法。愛法樂法，令愛令重，令奉<a class="t" id="t0650b05"></a>令敬，令修令攝，得沙門，得一心，得精進，<a class="t" id="t0650b06"></a>得涅槃。我向所言六慰勞法者，因此故說。」</p><a class="t" id="t0650b07"></a>
<p><a class="t-linehead" id="t-linehead0650b07"></a>佛說如是。彼諸比丘聞佛所說，歡喜奉行。</p><a class="t" id="t0650b08"></a>
<p class="endsutta"><a class="t-linehead" id="t-linehead0650b08"></a>雨勢經第一竟<span class="t-note">（三千七字）</span></p><a class="t" id="t0650b09"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>