<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma164">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 13</span>
<span class="mirror-right">根本分別品</span></p>
<h1 class="mirror-row">
<span class="mirror-left latin">164. </span>
<span class="mirror-right">（一六四）分別觀法經</span></h1>
</div><a class="t" id="t0694b15"></a>
<p><a class="t-linehead" id="t-linehead0694b15"></a>我聞如是：</p>
<p>一時，佛遊舍衛國，在勝林給孤<a class="t" id="t0694b16"></a>獨園。</p>
<p><a class="t-linehead" id="t-linehead0694b16"></a>爾時，世尊告諸比丘：「我當為汝說法，<a class="t" id="t0694b17"></a>初妙、中妙、竟亦妙，有義有文，具足清淨，顯<a class="t" id="t0694b18"></a>現梵行，謂分別觀法經。諦聽，諦聽，善思念<a class="t" id="t0694b19"></a>之。」</p>
<p><a class="t-linehead" id="t-linehead0694b19"></a>時，諸比丘白曰：「世尊！唯當受教。」</p>
<p>佛言：<a class="t" id="t0694b20"></a>「比丘！如是如是觀，如汝觀已，比丘！心出外<a class="t" id="t0694b21"></a>灑散，心不住內，不受而恐怖。比丘！如是<a class="t" id="t0694b22"></a>如是觀，如汝觀已，比丘！心不出外不灑<a class="t" id="t0694b23"></a>散，心住內，不受不恐怖，如是不復生、老、病、<a class="t" id="t0694b24"></a>死，是說苦邊。」佛說如是已即從坐起，入<a class="t" id="t0694b25"></a>室燕坐。</p>
<p><a class="t-linehead" id="t-linehead0694b25"></a>於是，諸比丘便作是念：「諸賢！當<a class="t" id="t0694b26"></a>知世尊略說此義，不廣分別，即從坐起，<a class="t" id="t0694b27"></a>入室燕坐：『比丘！如是如是觀，如汝觀已，比<a class="t" id="t0694b28"></a>丘！心出外灑散，心不住內，不受而恐怖。<a class="t" id="t0694b29"></a>比丘！如是如是觀，如汝觀已，比丘！心不出<a class="t" id="t0694c01"></a>外不灑散，心住內，不受不恐怖，如是不<a class="t" id="t0694c02"></a>復生、老、病、死，是說苦邊。』」彼復作是念：「諸賢！<a class="t" id="t0694c03"></a>誰能廣分別世尊向所略說義？」彼復作是<a class="t" id="t0694c04"></a>念：「尊者大迦旃延常為世尊之所稱譽，<a class="t" id="t0694c05"></a>及諸智梵行人，尊者大迦旃延能廣分別<a class="t" id="t0694c06"></a>世尊向所略說義。諸賢！共往詣尊者大迦<a class="t" id="t0694c07"></a>旃延所，請說此義，若尊者大迦旃延為分<a class="t" id="t0694c08"></a>別者，我等當善受持。」</p>
<p><a class="t-linehead" id="t-linehead0694c08"></a>於是，諸比丘往詣尊<a class="t" id="t0694c09"></a>者大迦旃延所，共相問訊，却坐一面，白曰：<a class="t" id="t0694c10"></a>「尊者大迦旃延！當知世尊略說此義，不廣<a class="t" id="t0694c11"></a>分別，即從坐起，入室燕坐：『比丘！如是如<a class="t" id="t0694c12"></a>是觀，如汝觀已，比丘！心出外灑散，心不住<a class="t" id="t0694c13"></a>內，不受而恐怖。比丘！如是如是觀，如汝<a class="t" id="t0694c14"></a>觀已，比丘！心不出外不灑散，心住內，不<a class="t" id="t0694c15"></a>受不恐怖，如是不復生、老、病、死，是說苦邊。』<a class="t" id="t0694c16"></a>我等便作是念：『諸賢！誰能廣分別世尊向<a class="t" id="t0694c17"></a>所略說義？』我等復作是念：『尊者大迦旃延<a class="t" id="t0694c18"></a>常為世尊之所稱譽，及諸智梵行人，尊者<a class="t" id="t0694c19"></a>大迦旃延能廣分別世尊向所略說義。』<a class="t" id="t0694c20"></a>唯願尊者大迦旃延為慈愍故而廣說<a class="t" id="t0694c21"></a>之。」</p>
<p><a class="t-linehead" id="t-linehead0694c21"></a>爾時，尊者大迦旃延告曰：「諸賢！聽我<a class="t" id="t0694c22"></a>說喻，慧者聞喻則解其義。諸賢！猶如有人<a class="t" id="t0694c23"></a>欲得求實，為求實故，持斧入林，彼見大<a class="t" id="t0694c24"></a>樹成根、莖、節、枝、葉、花、實，彼人不觸根、莖、節、<a class="t" id="t0694c25"></a>實，但觸枝葉。諸賢所說亦復如是，世尊<a class="t" id="t0694c26"></a>現在，捨來就我而問此義。所以者何？諸賢！<a class="t" id="t0694c27"></a>當知世尊是眼、是智、是義、是法、法主、法將，<a class="t" id="t0694c28"></a>說真諦義，現一切義，由彼世尊。諸賢！應<a class="t" id="t0694c29"></a>往詣世尊所而問此義：『世尊！此云何？此何<a class="t" id="t0695a01"></a>義？』如世尊說者，諸賢等當善受持。」</p>
<p><a class="t-linehead" id="t-linehead0695a01"></a>時，諸比<a class="t" id="t0695a02"></a>丘白曰：「唯然。尊者大迦旃延！世尊是眼、是智、<a class="t" id="t0695a03"></a>是義、是法、法主、法將，說真諦義，現一切義，<a class="t" id="t0695a04"></a>由彼世尊，我等應往詣世尊所而問此義：<a class="t" id="t0695a05"></a>『世尊！此云何？此何義？』如世尊說者，我等當<a class="t" id="t0695a06"></a>善受持。然尊者大迦旃延常為世尊之所稱<a class="t" id="t0695a07"></a>譽，及諸智梵行人，尊者大迦旃延能廣分<a class="t" id="t0695a08"></a>別世尊向所略說義。唯願尊者大迦旃延<a class="t" id="t0695a09"></a>為慈愍故而廣說之。」</p>
<p><a class="t-linehead" id="t-linehead0695a09"></a>尊者大迦旃延告諸<a class="t" id="t0695a10"></a>比丘：「諸賢等！共聽我所說。諸賢！云何比<a class="t" id="t0695a11"></a>丘心出外灑散？諸賢！比丘眼見色，識食色<a class="t" id="t0695a12"></a>相，識著色樂相，識縛色樂相，彼色相味<a class="t" id="t0695a13"></a>結縛心出外灑散；如是耳、鼻、舌、身，意知法，<a class="t" id="t0695a14"></a>識食法相，識著法樂相，識縛法樂相，彼法<a class="t" id="t0695a15"></a>相味結縛心出外灑散。諸賢！如是比丘心<a class="t" id="t0695a16"></a>出外灑散。諸賢！云何比丘心不出外灑散？<a class="t" id="t0695a17"></a>諸賢！比丘眼見色，識不食色相，識不著<a class="t" id="t0695a18"></a>色樂相，識不縛色樂相，彼色相味不結縛<a class="t" id="t0695a19"></a>心，不出外灑散；如是耳、鼻、舌、身，意知法，識<a class="t" id="t0695a20"></a>不食法相，識不著法樂相，識不縛法樂<a class="t" id="t0695a21"></a>相，彼法相味不結縛心，不出外灑散。諸<a class="t" id="t0695a22"></a>賢！如是比丘心不出外灑散。</p>
<p><a class="t-linehead" id="t-linehead0695a22"></a>「諸賢！云何比<a class="t" id="t0695a23"></a>丘心不住內？諸賢！比丘離欲，離惡不善<a class="t" id="t0695a24"></a>之法，有覺、有觀，離生喜、樂，得初禪成就<a class="t" id="t0695a25"></a>遊。彼識著離味，依彼住彼，緣彼縛彼，識<a class="t" id="t0695a26"></a>不住內。復次，諸賢！比丘覺、觀已息，內<a class="t" id="t0695a27"></a>靜、一心，無覺、無觀，定生喜、樂，得第二禪成<a class="t" id="t0695a28"></a>就遊。彼識著定味，依彼住彼，緣彼縛彼，識<a class="t" id="t0695a29"></a>不住內。復次，諸賢！比丘離於喜欲，捨無<a class="t" id="t0695b01"></a>求遊，正念正智而身覺樂，謂聖所說，聖所<a class="t" id="t0695b02"></a>捨、念、樂住、<span class="corr" title="[室&gt;空]">空</span>，得第三禪成就遊。彼識著<a class="t" id="t0695b03"></a>無喜味，依彼住彼，緣彼縛彼，識不住內。<a class="t" id="t0695b04"></a>復次，諸賢！比丘樂滅、苦滅，喜、憂本已滅，不<a class="t" id="t0695b05"></a>苦不樂、捨、念、清淨，得第四禪成就遊。彼識<a class="t" id="t0695b06"></a>著捨及念清淨味，依彼住彼，緣彼縛彼，識<a class="t" id="t0695b07"></a>不住內。</p>
<p><a class="t-linehead" id="t-linehead0695b07"></a>「復次，諸賢！比丘度一切色想，滅<a class="t" id="t0695b08"></a>有對想，不念若干想，無量空，是無量空處<a class="t" id="t0695b09"></a>成就遊，彼識著空智味，依彼住彼，緣彼縛<a class="t" id="t0695b10"></a>彼，識不住內。復次，諸賢！比丘度一切無量<a class="t" id="t0695b11"></a>空處，無量識，是無量識處成就遊，彼識著<a class="t" id="t0695b12"></a>識智味，依彼住彼，緣彼縛彼，識不住內。復<a class="t" id="t0695b13"></a>次，諸賢！比丘度一切無量識處，無所有，是<a class="t" id="t0695b14"></a>無所有處成就遊，彼識著無所有智味，依<a class="t" id="t0695b15"></a>彼住彼，緣彼縛彼，識不住內。復次，諸賢！比<a class="t" id="t0695b16"></a>丘度一切無所有處，非有想非無想，是非有<a class="t" id="t0695b17"></a>想非無想處成就遊，彼識著無想智味，依彼<a class="t" id="t0695b18"></a>住彼，緣彼縛彼，識不住內。諸賢！如是比<a class="t" id="t0695b19"></a>丘心不住內。</p>
<p><a class="t-linehead" id="t-linehead0695b19"></a>「諸賢！云何比丘心住內？諸<a class="t" id="t0695b20"></a>賢！比丘離欲，離惡不善之法，有覺有觀，離<a class="t" id="t0695b21"></a>生喜樂，得初禪成就遊。彼識不著離味，不<a class="t" id="t0695b22"></a>依彼不住彼，不緣彼不縛彼，識住內也。<a class="t" id="t0695b23"></a>復次，諸賢！比丘覺、觀已息，內靜、一心，無<a class="t" id="t0695b24"></a>覺、無觀，定生喜、樂，得第二禪成就遊。彼識<a class="t" id="t0695b25"></a>不著定味，不依彼不住彼，不緣彼不縛<a class="t" id="t0695b26"></a>彼，識住內也。復次，諸賢！比丘離於喜欲，<a class="t" id="t0695b27"></a>捨無求遊，正念正智而身覺樂，謂聖所說，<a class="t" id="t0695b28"></a>聖所捨、念、樂住、<span class="corr" title="[室&gt;空]">空</span>，得第三禪成就遊。彼識<a class="t" id="t0695b29"></a>不著無喜味，不依彼不住彼，不緣彼不<a class="t" id="t0695c01"></a>縛彼，識住內也。復次，諸賢！比丘樂滅、苦<a class="t" id="t0695c02"></a>滅，喜、憂本已滅，不苦不樂、捨、念、清淨，得第<a class="t" id="t0695c03"></a>四禪成就遊。識不著捨及念、清淨味，不依<a class="t" id="t0695c04"></a>彼不住彼，不緣彼不縛彼，識住內也。</p><a class="t" id="t0695c05"></a>
<p><a class="t-linehead" id="t-linehead0695c05"></a>「復次，諸賢！比丘度一切色想，滅有對想，不<a class="t" id="t0695c06"></a>念若干想，無量空，是無量空處成就遊。彼<a class="t" id="t0695c07"></a>識不著空智味，不依彼不住彼，不緣<a class="t" id="t0695c08"></a>彼不縛彼，識住內也。復次，諸賢！比丘度<a class="t" id="t0695c09"></a>一切無量空處，無量識，是無量識處成就<a class="t" id="t0695c10"></a>遊，彼識不著識智味，不依彼不住彼，<a class="t" id="t0695c11"></a>不緣彼不縛彼，識住內也。復次，諸賢！<a class="t" id="t0695c12"></a>比丘度一切無量識處，無所有，是無所有處<a class="t" id="t0695c13"></a>成就遊。彼識不著無所有智味，不依彼不<a class="t" id="t0695c14"></a>住彼，不緣彼不縛彼，識住內也。復次，諸<a class="t" id="t0695c15"></a>賢！比丘度一切無所有處，非有想非無想，<a class="t" id="t0695c16"></a>是非有想非無想處成就遊，彼識不著無想<a class="t" id="t0695c17"></a>智味，不依彼不住彼，不緣彼不縛彼，<a class="t" id="t0695c18"></a>識住內也。諸賢！如是比丘心住內也。</p>
<p><a class="t-linehead" id="t-linehead0695c18"></a>「諸<a class="t" id="t0695c19"></a>賢！云何比丘不受而恐怖？諸賢！比丘不離<a class="t" id="t0695c20"></a>色染，不離色欲，不離色愛，不離色渴。諸<a class="t" id="t0695c21"></a>賢！若有比丘不離色染，不離色欲，不離<a class="t" id="t0695c22"></a>色愛，不離色渴者，彼欲得色、求色、著色、<a class="t" id="t0695c23"></a>住色，色即是我，色是我有，<span class="corr" title="[&gt;彼] cf.［麗】">彼</span>欲得色、著<a class="t" id="t0695c24"></a>色、住色，色即是我，色是我有已，識捫摸色，<a class="t" id="t0695c25"></a>識捫摸色已，變易彼色時，識轉於色，識<a class="t" id="t0695c26"></a>轉於色已，彼生恐怖法，心住於中，因心<a class="t" id="t0695c27"></a>不知故，便怖懼煩勞，不受而恐怖；如是覺、<a class="t" id="t0695c28"></a>想、行。比丘不離識染，不離識欲，不離識<a class="t" id="t0695c29"></a>愛，不離識渴。諸賢！若有比丘不離識染，<a class="t" id="t0696a01"></a>不離識欲，不離識愛，不離識渴者，彼欲<a class="t" id="t0696a02"></a>得識、求識、著識、住識，識即是我，識是我有，<a class="t" id="t0696a03"></a>彼欲得識、求識、著識、住識，識即是我，識是<a class="t" id="t0696a04"></a>我有已，識捫摸識，識捫摸識已，變易彼識<a class="t" id="t0696a05"></a>時，識轉於識，識轉於識已，彼生恐怖法，心<a class="t" id="t0696a06"></a>住於中，因心不知故，便怖懼煩勞，不受而<a class="t" id="t0696a07"></a>恐怖。諸賢！如是比丘不受恐怖。</p>
<p><a class="t-linehead" id="t-linehead0696a07"></a>「諸賢！云何<a class="t" id="t0696a08"></a>比丘不受不恐怖。諸賢！比丘離色染，離色<a class="t" id="t0696a09"></a>欲，離色愛，離色渴。諸賢！若有比丘離色<a class="t" id="t0696a10"></a>染、離色欲、離色愛、離色渴者，彼不欲<a class="t" id="t0696a11"></a>得色，不求色、不著色、不住色，色非是<a class="t" id="t0696a12"></a>我，色非我有。彼不欲得色，不求色，不著<a class="t" id="t0696a13"></a>色，不住色，色非是我，色非我有已，<a class="t" id="t0696a14"></a>識不捫摸色，識不捫摸色已，變易彼色<a class="t" id="t0696a15"></a>時，識不轉於色，識不轉於色已。彼不生<a class="t" id="t0696a16"></a>恐怖法，心不住中，因心知故，便不怖懼，<a class="t" id="t0696a17"></a>不煩勞，不受，不恐怖；如是覺、想、行。比丘<a class="t" id="t0696a18"></a>離識染，離識欲，離識愛，離識渴。諸賢！<a class="t" id="t0696a19"></a>若有比丘離識染，離識欲，離識愛，離識<a class="t" id="t0696a20"></a>渴者，彼不欲得識，不求識，不著識，<a class="t" id="t0696a21"></a>不住識，識非是我，識非我有，彼不欲<a class="t" id="t0696a22"></a>得識，不求識，不著識，不住識，<span class="corr" title="[&gt;識] cf.［麗】">識</span>非是我，<a class="t" id="t0696a23"></a>識非我有已，識不捫摸識，識不捫摸識<a class="t" id="t0696a24"></a>已，變易彼識時，識不轉於識，識不轉於<a class="t" id="t0696a25"></a>識已，彼不生恐怖法，心不住中，因心知<a class="t" id="t0696a26"></a>故，便不怖懼，不煩勞，不受，不恐怖。諸賢！<a class="t" id="t0696a27"></a>如是比丘不受不恐怖。</p>
<p><a class="t-linehead" id="t-linehead0696a27"></a>「諸賢！謂世尊略說<a class="t" id="t0696a28"></a>此義，不廣分別，即從坐起，入室燕坐。比丘！<a class="t" id="t0696a29"></a>如是如是觀，如汝觀已，比丘！心出外灑散，<a class="t" id="t0696b01"></a>心不住內，不受而恐怖。比丘！如是如是觀，<a class="t" id="t0696b02"></a>如汝觀已，比丘！心不出外不灑散，心住<a class="t" id="t0696b03"></a>內，不受不恐怖，如是不復生、老、病、死，是說<a class="t" id="t0696b04"></a>苦邊。此世尊略說，不廣分別義，我以此句、<a class="t" id="t0696b05"></a>以此文廣說如是。諸賢！可往向佛具陳，<a class="t" id="t0696b06"></a>若如世尊所說義者，諸賢等便可受持。」</p>
<p><a class="t-linehead" id="t-linehead0696b06"></a>於<a class="t" id="t0696b07"></a>是，諸比丘聞尊者大迦旃延所說，善受持<a class="t" id="t0696b08"></a>誦，即從坐起，繞尊者大迦旃延三匝而去，<a class="t" id="t0696b09"></a>往詣佛所，稽首作禮，却坐一面，白曰：「世<a class="t" id="t0696b10"></a>尊！向世尊略說此義，不廣分別，即從坐起，<a class="t" id="t0696b11"></a>入室燕坐。尊者大迦旃延以此句、以此文<a class="t" id="t0696b12"></a>而廣說之。」</p>
<p><a class="t-linehead" id="t-linehead0696b12"></a>世尊聞已，嘆曰：「善哉！善哉！我弟<a class="t" id="t0696b13"></a>子中有眼、有智、有法、有義。所以者何？謂師<a class="t" id="t0696b14"></a>為弟子略說此義，不廣分別，彼弟子以此<a class="t" id="t0696b15"></a>句、以此文而廣說之，如迦旃延比丘所<a class="t" id="t0696b16"></a>說，汝等應當如是受持。所以者何？以說觀<a class="t" id="t0696b17"></a>義應如是也。」</p>
<p><a class="t-linehead" id="t-linehead0696b17"></a>佛說如是。彼諸比丘聞佛<a class="t" id="t0696b18"></a>所說，歡喜奉行。</p><a class="t" id="t0696b19"></a>
<p class="endsutta"><a class="t-linehead" id="t-linehead0696b19"></a>分別觀法經第三竟<span class="t-note">（二千七百五十一字）</span></p><a class="t" id="t0696b20"></a><p class="endsection"><span class="t-juanname">中阿含經卷第四十二<span class="t-note">（八千三百九十四字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>