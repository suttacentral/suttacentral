<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma184">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 15</span>
<span class="mirror-right">雙品</span></p>
<h1 class="mirror-row">
<span class="mirror-left latin">184. </span>
<span class="mirror-right">（一八四）牛角娑羅林經</span></h1>
</div><a class="t" id="t0726c27"></a>
<p><a class="t-linehead" id="t-linehead0726c27"></a>我聞如是：</p>
<p>一時，佛遊<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆瘦，在牛角娑羅<a class="t" id="t0726c28"></a>林，及諸多知識上尊比丘大弟子等。尊者舍<a class="t" id="t0726c29"></a>梨子、尊者大目揵連、尊者大迦葉、尊者<a class="t" id="t0727a01"></a>大迦旃延、尊者阿那律陀、尊者離越哆、<a class="t" id="t0727a02"></a>尊者阿難，如是比丘多知識上尊比丘大<a class="t" id="t0727a03"></a>弟子等，亦遊<span class="gaiji">跋<!--gaiji,跋,1[跳-兆+（乏-之+（犮-、））],2&#x47E6;,3--></span>耆瘦，在牛角娑羅林，並共<a class="t" id="t0727a04"></a>近佛葉屋邊住。</p>
<p><a class="t-linehead" id="t-linehead0727a04"></a>於是，尊者大目揵連、尊者<a class="t" id="t0727a05"></a>大迦葉、尊者大迦旃延、尊者阿那律陀，過<a class="t" id="t0727a06"></a>夜平旦，往詣尊者舍梨子所。尊者阿難遙見<a class="t" id="t0727a07"></a>彼諸尊往已，白曰：「賢者離越哆！當知此尊<a class="t" id="t0727a08"></a>者大目揵連、尊者大迦葉、尊者大迦旃延、<a class="t" id="t0727a09"></a>尊者阿那律陀，過夜平旦，往詣尊者舍梨<a class="t" id="t0727a10"></a>子所。賢者離越哆！今可共彼諸尊往詣尊<a class="t" id="t0727a11"></a>者舍梨子所，儻能因彼從尊者舍梨子少<a class="t" id="t0727a12"></a>多聞法。」於是，尊者大目揵連、尊者大迦葉、<a class="t" id="t0727a13"></a>尊者大迦旃延、尊者阿那律陀、尊者離越哆、<a class="t" id="t0727a14"></a>尊者阿難，過夜平旦，往詣尊者舍梨子所。</p>
<p><a class="t-linehead" id="t-linehead0727a14"></a>尊<a class="t" id="t0727a15"></a>者舍梨子遙見彼諸尊來已，尊者舍梨子因<a class="t" id="t0727a16"></a>彼諸尊故說：「善來，賢者阿難！善來，阿難！善來，<a class="t" id="t0727a17"></a>阿難！世尊侍者解世尊意，常為世尊之所<a class="t" id="t0727a18"></a>稱譽，及諸智梵行人。我今問賢者阿難，此<a class="t" id="t0727a19"></a>牛角娑羅林甚可愛樂，夜有明月，諸娑羅樹<a class="t" id="t0727a20"></a>皆敷妙香，猶若天花。賢者阿難！何等比丘<a class="t" id="t0727a21"></a>起發牛角娑羅林？」</p>
<p><a class="t-linehead" id="t-linehead0727a21"></a>尊者阿難答曰：「尊者舍梨<a class="t" id="t0727a22"></a>子！若有比丘廣學多聞，守持不忘，積聚博<a class="t" id="t0727a23"></a>聞，所謂法者，初妙、中妙、竟亦妙，有義有文，<a class="t" id="t0727a24"></a>具足清淨，顯現梵行。如是諸法廣學多聞，翫<a class="t" id="t0727a25"></a>習至千，意所惟觀，明見深達，彼所說法簡<a class="t" id="t0727a26"></a>要捷疾，與正相應，欲斷諸結。尊者舍梨子！<a class="t" id="t0727a27"></a>如是比丘起發牛角娑羅林。」</p>
<p><a class="t-linehead" id="t-linehead0727a27"></a>尊者舍梨子復<a class="t" id="t0727a28"></a>問曰：「賢者離越哆！賢者阿難比丘已說隨所<a class="t" id="t0727a29"></a>知。我今復問賢者離越哆，此牛角娑羅林<a class="t" id="t0727b01"></a>甚可愛樂，夜有明月，諸娑羅樹皆敷妙香，<a class="t" id="t0727b02"></a>猶若天花。賢者離越哆！何等比丘起發牛<a class="t" id="t0727b03"></a>角娑羅林？」</p>
<p><a class="t-linehead" id="t-linehead0727b03"></a>尊者離越哆答曰：「尊者舍梨子！若<a class="t" id="t0727b04"></a>有比丘樂於燕坐，內行止，不廢坐禪，成<a class="t" id="t0727b05"></a>就於觀，常好閑居，憙安靖處，尊者舍梨子！<a class="t" id="t0727b06"></a>如是比丘起發牛角娑羅林。」</p>
<p><a class="t-linehead" id="t-linehead0727b06"></a>尊者舍梨子復<a class="t" id="t0727b07"></a>問曰：「賢者阿那律陀！賢者離越哆比丘已說<a class="t" id="t0727b08"></a>隨所知。我今復問賢者阿那律陀，此牛角娑<a class="t" id="t0727b09"></a>羅林甚可愛樂，夜有明月，諸娑羅樹皆敷<a class="t" id="t0727b10"></a>妙香，猶若天華。賢者阿那律陀！何等比丘<a class="t" id="t0727b11"></a>起發牛角娑羅林？」</p>
<p><a class="t-linehead" id="t-linehead0727b11"></a>尊者阿那律陀答曰：「尊者<a class="t" id="t0727b12"></a>舍梨子！若有比丘逮得天眼，成就天眼，於<a class="t" id="t0727b13"></a>千世界彼少方便須臾盡見。尊者舍梨子！猶<a class="t" id="t0727b14"></a>有目人住高樓上，於下露地有千土墼，彼<a class="t" id="t0727b15"></a>少方便須臾盡見。尊者舍梨子！如是若有比<a class="t" id="t0727b16"></a>丘逮得天眼，成就天眼，於千世界彼少方<a class="t" id="t0727b17"></a>便須臾盡見，尊者舍梨子！如是比丘起發牛<a class="t" id="t0727b18"></a>角娑羅林。」</p>
<p><a class="t-linehead" id="t-linehead0727b18"></a>尊者舍梨子復問曰：「賢者迦旃延！<a class="t" id="t0727b19"></a>賢者阿那律陀比丘已說隨所知。我今復問<a class="t" id="t0727b20"></a>賢者迦旃延，此牛角娑羅林甚可愛樂，夜<a class="t" id="t0727b21"></a>有明月，諸娑羅樹皆敷妙香，猶若天花。賢<a class="t" id="t0727b22"></a>者迦旃延！何等比丘起發牛角娑羅林？」</p>
<p><a class="t-linehead" id="t-linehead0727b22"></a>尊者<a class="t" id="t0727b23"></a>大迦旃延答曰：「尊者舍梨子！猶二比丘法師<a class="t" id="t0727b24"></a>共論甚深阿毘曇，彼所問事，善解悉知，答<a class="t" id="t0727b25"></a>亦無礙，說法辯捷。尊者舍梨子！如是比丘起<a class="t" id="t0727b26"></a>發牛角娑羅林。」</p>
<p><a class="t-linehead" id="t-linehead0727b26"></a>尊者舍梨子復問曰：「尊者大<a class="t" id="t0727b27"></a>迦葉！賢者迦旃延比丘已說隨所知。我今復<a class="t" id="t0727b28"></a>問尊者大迦葉，此牛角娑羅林甚可愛樂，<a class="t" id="t0727b29"></a>夜有明月，諸娑羅樹皆敷妙香，猶若天華。<a class="t" id="t0727c01"></a>尊者大迦葉！何等比丘起發牛角娑羅林？」</p>
<p><a class="t-linehead" id="t-linehead0727c01"></a>尊<a class="t" id="t0727c02"></a>者大迦葉答曰：「賢者舍梨子！若有比丘自無<a class="t" id="t0727c03"></a>事稱說無事，自有少欲稱說少欲，自有知<a class="t" id="t0727c04"></a>足稱說知足，自樂在遠離獨住稱說樂在<a class="t" id="t0727c05"></a>遠離獨住，自修行精勤稱說修行精勤，自立<a class="t" id="t0727c06"></a>正念正智稱說立正念正智，自得定稱說<a class="t" id="t0727c07"></a>得定，自有智慧稱說智慧，自諸漏已盡稱<a class="t" id="t0727c08"></a>說諸漏已盡，自勸發渴仰成就歡喜稱說勸<a class="t" id="t0727c09"></a>發渴仰成就歡喜，賢者舍梨子！如是比丘<a class="t" id="t0727c10"></a>起發牛角娑羅林。」</p>
<p><a class="t-linehead" id="t-linehead0727c10"></a>尊者舍梨子復問曰：「賢者<a class="t" id="t0727c11"></a>目揵連！尊者大迦葉已說隨所知。我今復<a class="t" id="t0727c12"></a>問賢者目揵連，此牛角娑羅林甚可愛樂，夜<a class="t" id="t0727c13"></a>有明月，諸娑羅樹皆敷妙香，猶若天華。賢<a class="t" id="t0727c14"></a>者目連！何等比丘起發牛角娑羅林？」</p>
<p><a class="t-linehead" id="t-linehead0727c14"></a>尊者<a class="t" id="t0727c15"></a>大目揵連答曰：「尊者舍梨子！若有比丘有<a class="t" id="t0727c16"></a>大如意足，有大威德，有大福祐，有大威神，<a class="t" id="t0727c17"></a>自在無量如意足。彼行無量如意足，變一<a class="t" id="t0727c18"></a>為眾，合眾為一，一則住一，有知有見，徹<a class="t" id="t0727c19"></a>過石壁，如空無礙，出入於地，猶若如水，履<a class="t" id="t0727c20"></a>水如地而不陷沒，上昇虛空，結跏趺坐，猶<a class="t" id="t0727c21"></a>若如鳥，今此日月有大如意足，有大威德，<a class="t" id="t0727c22"></a>有大福祐，有大威神，以手捫摸，身至梵天。<a class="t" id="t0727c23"></a>尊者舍梨子！如是比丘起發牛角娑羅林。」</p>
<p><a class="t-linehead" id="t-linehead0727c23"></a>尊<a class="t" id="t0727c24"></a>者大目揵連問曰：「尊者舍梨子！我及諸尊已<a class="t" id="t0727c25"></a>各自說隨其所知。我今問尊者舍梨子，此牛<a class="t" id="t0727c26"></a>角娑羅林甚可愛樂，夜有明月，諸娑羅樹皆<a class="t" id="t0727c27"></a>敷妙香，猶若天華。尊者舍梨子！何等比丘<a class="t" id="t0727c28"></a>起發牛角娑羅林？」</p>
<p><a class="t-linehead" id="t-linehead0727c28"></a>尊者舍梨子答曰：「賢者目<a class="t" id="t0727c29"></a>揵連！若有比丘隨用心自在而不隨心，彼<a class="t" id="t0728a01"></a>若欲得隨所住止，中前遊行，即彼住止，中前<a class="t" id="t0728a02"></a>遊行。彼若欲得隨所住止，日中、晡時遊行，即<a class="t" id="t0728a03"></a>彼住止，日中、晡時遊行。賢者目揵連！猶王、王<a class="t" id="t0728a04"></a>臣，衣服甚多，有若干種雜妙色衣，彼若欲得<a class="t" id="t0728a05"></a>中前著者即取著之，彼若欲得日中、晡時<a class="t" id="t0728a06"></a>著者即取著之。賢者目揵連！如是。若有比<a class="t" id="t0728a07"></a>丘隨用心自在而不隨心，彼若欲得隨所<a class="t" id="t0728a08"></a>住止，中前遊行，即彼住止，中前遊行。彼若欲<a class="t" id="t0728a09"></a>得隨所住止，日中、晡時遊行，即彼住止，日中、<a class="t" id="t0728a10"></a>晡時遊行，賢者目揵連！如是比丘起發牛角<a class="t" id="t0728a11"></a>娑羅林。」</p>
<p><a class="t-linehead" id="t-linehead0728a11"></a>尊者舍梨子告曰：「賢者目揵連！我及<a class="t" id="t0728a12"></a>諸賢已各自說隨其所知。賢者目揵連！我等<a class="t" id="t0728a13"></a>寧可共彼諸賢往詣佛所，向論此事，於中<a class="t" id="t0728a14"></a>知誰最為善說。」於是，尊者舍梨子、尊者大<a class="t" id="t0728a15"></a>目揵連、尊者大迦葉、尊者大迦旃延、尊者阿<a class="t" id="t0728a16"></a>那律陀、尊者離越哆、尊者阿難，往詣佛所，<a class="t" id="t0728a17"></a>諸尊者等稽首佛足，却坐一面，尊者阿難亦<a class="t" id="t0728a18"></a>稽首佛足，却住一面。</p>
<p><a class="t-linehead" id="t-linehead0728a18"></a>尊者舍梨子白曰：「世<a class="t" id="t0728a19"></a>尊！今日賢者大目揵連、尊者大迦葉、賢者迦<a class="t" id="t0728a20"></a>旃延、賢者阿那律陀、賢者離越哆、賢者阿難，<a class="t" id="t0728a21"></a>過夜平旦，來詣我所，我遙見彼諸賢來已，<a class="t" id="t0728a22"></a>因彼諸賢故說：『善來，賢者阿難！善來，阿難！善<a class="t" id="t0728a23"></a>來，阿難！世尊侍者解世尊意，常為世尊之所<a class="t" id="t0728a24"></a>稱譽，及諸智梵行<span class="corr" title="[　&gt;人]">人</span>，我今問賢者阿難，此<a class="t" id="t0728a25"></a>牛角娑羅林甚可愛樂，夜有明月，諸娑羅樹<a class="t" id="t0728a26"></a>皆敷妙香，猶若天華，賢者阿難！何等比丘<a class="t" id="t0728a27"></a>起發牛角娑羅林？』賢者阿難即答我曰：『尊者<a class="t" id="t0728a28"></a>舍梨子！若有比丘廣學多聞，守持不忘，積<a class="t" id="t0728a29"></a>聚博聞，所謂法者，初妙、中妙、竟亦妙，有義有<a class="t" id="t0728b01"></a>文，具足清淨，顯現梵行。如是諸法廣學多聞，<a class="t" id="t0728b02"></a>翫習至千，意所惟觀，明見深達，彼所說法<a class="t" id="t0728b03"></a>簡要捷疾，與正相應，欲斷諸結。尊者舍梨<a class="t" id="t0728b04"></a>子！如是比丘起發牛角娑羅林。』」</p>
<p><a class="t-linehead" id="t-linehead0728b04"></a>世尊歎曰：<a class="t" id="t0728b05"></a>「善哉！善哉！舍梨子！實如阿難比丘所說。所以<a class="t" id="t0728b06"></a>者何？阿難比丘成就多聞。」</p>
<p><a class="t-linehead" id="t-linehead0728b06"></a>尊者舍梨子白曰：<a class="t" id="t0728b07"></a>「世尊！賢者阿難如是說已，我復問曰：『賢者<a class="t" id="t0728b08"></a>離越哆！賢者阿難比丘已說隨所知。我今復<a class="t" id="t0728b09"></a>問賢者離越哆，此牛角<span class="corr" title="[裟&gt;娑]">娑</span>羅林甚可愛樂，<a class="t" id="t0728b10"></a>夜有明月，諸娑羅樹皆敷妙香，猶若天華。<a class="t" id="t0728b11"></a>賢者離越哆！何等比丘起發牛角娑羅林？』賢<a class="t" id="t0728b12"></a>者離越哆即答我曰：『尊者舍梨子！若有比丘<a class="t" id="t0728b13"></a>樂於燕坐，內行止，不廢坐禪，成就於觀，<a class="t" id="t0728b14"></a>常好閑居，憙安靖處，尊者舍梨子！如是比<a class="t" id="t0728b15"></a>丘起發牛角娑羅林。』」</p>
<p><a class="t-linehead" id="t-linehead0728b15"></a>世尊歎曰：「善哉！善哉！舍<a class="t" id="t0728b16"></a>梨子！如離越哆比丘所說。所以者何？離越哆<a class="t" id="t0728b17"></a>比丘常樂坐禪。」</p>
<p><a class="t-linehead" id="t-linehead0728b17"></a>尊者舍梨子白曰：「世尊！賢者<a class="t" id="t0728b18"></a>離越哆如是說已，我復問曰：『賢者阿那律陀！<a class="t" id="t0728b19"></a>賢者離越哆比丘已說隨所知。我今復問<a class="t" id="t0728b20"></a>賢者阿那律陀，此牛角娑羅林甚可愛樂，夜<a class="t" id="t0728b21"></a>有明月，諸娑羅樹皆敷妙香，猶若天華。賢<a class="t" id="t0728b22"></a>者阿那律陀！何等比丘起發牛角娑羅林？』賢<a class="t" id="t0728b23"></a>者阿那律陀即答我曰：『尊者舍梨子！若有比<a class="t" id="t0728b24"></a>丘逮得天眼，成就天眼，於千世界彼少方<a class="t" id="t0728b25"></a>便須臾盡見。尊者舍梨子！猶有目人住高樓<a class="t" id="t0728b26"></a>上，於下露地有千土墼，彼少有方便須<a class="t" id="t0728b27"></a>臾盡見。尊者舍梨子！如是。若有比丘逮得<a class="t" id="t0728b28"></a>天眼，成就天眼，於千世界微少方便須臾<a class="t" id="t0728b29"></a>盡見。尊者舍梨子！如是比丘起發牛角娑羅<a class="t" id="t0728c01"></a>林。』」</p>
<p><a class="t-linehead" id="t-linehead0728c01"></a>世尊歎曰：「善哉！善哉！舍梨子！如阿那律陀<a class="t" id="t0728c02"></a>比丘所說。所以者何？阿那律陀比丘成就天<a class="t" id="t0728c03"></a>眼。」</p>
<p><a class="t-linehead" id="t-linehead0728c03"></a>尊者舍梨子白曰：「世尊！賢者阿那律陀如<a class="t" id="t0728c04"></a>是說已，我復問曰：『賢者迦旃延！賢者阿那律<a class="t" id="t0728c05"></a>陀比丘已說隨所知。我今復問賢者迦旃延，<a class="t" id="t0728c06"></a>此牛角娑羅林甚可愛樂，夜有明月，諸娑羅<a class="t" id="t0728c07"></a>樹皆敷妙香，猶若天華。賢者迦旃延！何等比<a class="t" id="t0728c08"></a>丘起發牛角娑羅林？』賢者迦旃延即答我曰：<a class="t" id="t0728c09"></a>『尊者舍梨子！猶二比丘法師共論甚深阿<a class="t" id="t0728c10"></a>毘曇，彼所問事，善解悉知，答亦無礙，說法辯<a class="t" id="t0728c11"></a>捷。尊者舍梨子！如是比丘起發牛角娑羅林。』」</p><a class="t" id="t0728c12"></a>
<p><a class="t-linehead" id="t-linehead0728c12"></a>世尊歎曰：「善哉！善哉！舍梨子！如迦旃延比丘<a class="t" id="t0728c13"></a>所說。所以者何？迦旃延比丘分別法師。」</p>
<p><a class="t-linehead" id="t-linehead0728c13"></a>尊者<a class="t" id="t0728c14"></a>舍梨子白曰：「世尊！賢者迦旃延如是說已，我<a class="t" id="t0728c15"></a>復問曰：『尊者大迦葉！賢者迦旃延比丘已說<a class="t" id="t0728c16"></a>隨所知。我今復問尊者大迦葉，此牛角娑羅<a class="t" id="t0728c17"></a>林甚可愛樂，夜有明月，諸娑羅樹皆敷妙<a class="t" id="t0728c18"></a>香，猶若天華。尊者大迦葉！何等比丘起發牛<a class="t" id="t0728c19"></a>角娑羅林？』尊者大迦葉即答我曰：『賢者舍梨<a class="t" id="t0728c20"></a>子！若有比丘自無事稱說無事，自有少欲<a class="t" id="t0728c21"></a>稱說少欲，自有知足稱說知足，自樂在遠<a class="t" id="t0728c22"></a>離獨住稱說樂在遠離獨住，自修行精勤稱<a class="t" id="t0728c23"></a>說修行精勤，自立正念正智稱說立正念正<a class="t" id="t0728c24"></a>智，自得定稱說得定，自有智慧稱說<span class="corr" title="[知&gt;智]">智</span>慧，<a class="t" id="t0728c25"></a>自諸漏已盡稱說諸漏已盡，自勸發渴仰成<a class="t" id="t0728c26"></a>就歡喜稱說勸發渴仰成就歡喜。賢者舍梨<a class="t" id="t0728c27"></a>子！如是比丘起發牛角娑羅林。』」</p>
<p><a class="t-linehead" id="t-linehead0728c27"></a>世尊歎曰：<a class="t" id="t0728c28"></a>「善哉！善哉！舍梨子！如迦葉比丘所說。所以<a class="t" id="t0728c29"></a>者何？迦葉比丘常行無事。」</p>
<p><a class="t-linehead" id="t-linehead0728c29"></a>尊者舍梨子白曰：<a class="t" id="t0729a01"></a>「世尊！尊者大迦葉如是說已，我復問曰：『賢者<a class="t" id="t0729a02"></a>目揵連！尊者大迦葉已說隨所知。我今復問<a class="t" id="t0729a03"></a>賢者目揵連，此牛角娑羅林甚可愛樂，夜有<a class="t" id="t0729a04"></a>明月，諸娑羅樹皆敷妙香，猶若天華。賢者<a class="t" id="t0729a05"></a>目揵連！何等比丘起發牛角娑羅林？』賢者大<a class="t" id="t0729a06"></a>目揵連即答我曰：『尊者舍梨子！若有比丘<a class="t" id="t0729a07"></a>有大如意足，有大威德，有大福祐，有大威<a class="t" id="t0729a08"></a>神，自在無量如意足，彼行無量如意足，變一<a class="t" id="t0729a09"></a>為眾，合眾為一，一則住一，有知有見，徹過<a class="t" id="t0729a10"></a>石壁，如空無礙，出入於地，猶若如水，履水<a class="t" id="t0729a11"></a>如地而不陷沒，上昇虛空，結跏趺坐，猶若<a class="t" id="t0729a12"></a>如鳥，今此日月有大如意足，有大威德，有<a class="t" id="t0729a13"></a>大福祐，有大威神，以手捫摸，身至梵天。尊<a class="t" id="t0729a14"></a>者舍梨子！如是比丘起發牛角娑羅林。』」</p>
<p><a class="t-linehead" id="t-linehead0729a14"></a>世尊<a class="t" id="t0729a15"></a>歎曰：「善哉！善哉！舍梨子！如目揵連比丘所<a class="t" id="t0729a16"></a>說。所以者何？目揵連比丘有大如意足。」</p>
<p><a class="t-linehead" id="t-linehead0729a16"></a>於<a class="t" id="t0729a17"></a>是，尊者大目揵連即從坐起，偏袒著衣，叉<a class="t" id="t0729a18"></a>手向佛，白曰：「世尊！我及諸尊如是說已。便<a class="t" id="t0729a19"></a>白尊者舍梨子曰：『尊者舍梨子！我及諸尊已<a class="t" id="t0729a20"></a>各自說隨其所知，我今問尊者舍梨子，此牛<a class="t" id="t0729a21"></a>角娑羅林甚可愛樂，夜有明月，諸娑羅樹皆<a class="t" id="t0729a22"></a>敷妙香，猶若天華。尊者舍梨子！何等比丘<a class="t" id="t0729a23"></a>起發牛角娑羅林？』尊者舍梨子即答我曰：『賢<a class="t" id="t0729a24"></a>者目揵連！若有比丘隨用心自在而不隨<a class="t" id="t0729a25"></a>心，彼若欲得隨所住止，中前遊行，即彼住止，<a class="t" id="t0729a26"></a>中前遊行。彼若欲得隨所住止，日中、晡時遊<a class="t" id="t0729a27"></a>行，即彼住止，日中、晡時遊行。賢者目揵連！猶<a class="t" id="t0729a28"></a>王、王臣，衣服甚多，有若干種雜妙色衣，彼若<a class="t" id="t0729a29"></a>欲得中前著者即取著之，彼若欲得日中、<a class="t" id="t0729b01"></a>晡時著者即取著之。賢者目揵連！如是。若<a class="t" id="t0729b02"></a>有比丘隨用心自在而不隨心，彼若欲<a class="t" id="t0729b03"></a>得隨所住止，中前遊行，即彼住止，中前遊行。<a class="t" id="t0729b04"></a>彼若欲得隨所住止，日中、晡時遊行，即彼住<a class="t" id="t0729b05"></a>止，日中、晡時遊行。賢者目揵連！如是比丘起<a class="t" id="t0729b06"></a>發牛角娑羅林。』」</p>
<p><a class="t-linehead" id="t-linehead0729b06"></a>世尊歎曰：「善哉！善哉！目揵連！<a class="t" id="t0729b07"></a>如舍梨子比丘所說。所以者何？舍梨子比丘<a class="t" id="t0729b08"></a>隨用心自在。」</p>
<p><a class="t-linehead" id="t-linehead0729b08"></a>於是，尊者舍梨子即從坐起，<a class="t" id="t0729b09"></a>偏袒著衣，叉手向佛，白曰：「世尊！我及諸賢<a class="t" id="t0729b10"></a>如是說已，告曰：『賢者目揵連！我及諸賢已各<a class="t" id="t0729b11"></a>自說隨其所知。賢者目揵連！我等寧可共<a class="t" id="t0729b12"></a>彼諸賢往詣佛所，向論此事，於中知誰最<a class="t" id="t0729b13"></a>為善說。』世尊！我等誰為善說耶？」</p>
<p><a class="t-linehead" id="t-linehead0729b13"></a>世尊答曰：<a class="t" id="t0729b14"></a>「舍梨子！一切悉善。所以者何？此諸法者，盡我<a class="t" id="t0729b15"></a>所說。舍梨子！聽我所說，如是比丘起發牛<a class="t" id="t0729b16"></a>角娑羅林。舍梨子！若有比丘隨所依住城<a class="t" id="t0729b17"></a>郭村邑，彼過夜平旦，著衣持鉢，入村乞食，<a class="t" id="t0729b18"></a>善守護身，善斂諸根，善立其念。彼乞食已，<a class="t" id="t0729b19"></a>過日中後，收舉衣鉢，澡洗手足，以尼師壇<a class="t" id="t0729b20"></a>著於肩上，或至無事處，或至樹下，或至空<a class="t" id="t0729b21"></a>安靖處，敷尼師壇，結跏趺坐，不解結<a class="t" id="t0729b22"></a>跏趺坐乃至漏盡，彼便不解結跏趺坐乃<a class="t" id="t0729b23"></a>至漏盡。舍梨子！如是比丘起發牛角娑羅<a class="t" id="t0729b24"></a>林。」</p>
<p><a class="t-linehead" id="t-linehead0729b24"></a>佛說如是。彼諸比丘聞佛所說，歡喜奉<a class="t" id="t0729b25"></a>行。</p><a class="t" id="t0729b26"></a>
<p class="endsutta"><a class="t-linehead" id="t-linehead0729b26"></a>牛角娑羅林經第三竟<span class="t-note">（三千七百八十五字）</span></p><a class="t" id="t0729b27"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>