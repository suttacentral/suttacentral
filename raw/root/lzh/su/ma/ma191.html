<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma191">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 15</span>
<span class="mirror-right">雙品</span></p>
<h1 class="mirror-row">
<span class="mirror-left latin">191. </span>
<span class="mirror-right">（一九一）大空經</span></h1>
</div><a class="t" id="t0738a05"></a>
<p><a class="t-linehead" id="t-linehead0738a05"></a>我聞如是：</p>
<p>一時，佛遊釋中迦維羅衛，在<a class="t" id="t0738a06"></a>尼拘類園。</p>
<p><a class="t-linehead" id="t-linehead0738a06"></a>爾時，世尊過夜平旦，著衣持鉢，<a class="t" id="t0738a07"></a>入迦維羅衛而行乞食，食訖中後，往詣加<a class="t" id="t0738a08"></a>羅差摩釋精舍。爾時，加羅差摩釋精舍敷眾<a class="t" id="t0738a09"></a>多床座，眾多比丘於中住止。彼時，世尊從<a class="t" id="t0738a10"></a>加羅差摩釋精舍出，往詣加羅釋精舍。爾<a class="t" id="t0738a11"></a>時，尊者阿難與眾多比丘在加羅釋精舍<a class="t" id="t0738a12"></a>中集作衣業，尊者阿難遙見佛來，見已出<a class="t" id="t0738a13"></a>迎，取佛衣鉢，還敷床座，汲水洗足。佛洗足已，<a class="t" id="t0738a14"></a>於加羅釋精舍坐尊者阿難所敷之座，告<a class="t" id="t0738a15"></a>曰：「阿難！加羅差摩釋精舍敷眾多床座，眾多<a class="t" id="t0738a16"></a>比丘於中住止。」</p>
<p><a class="t-linehead" id="t-linehead0738a16"></a>尊者阿難白曰：「唯然。世尊！加<a class="t" id="t0738a17"></a>羅差摩釋精舍敷眾多床座，眾多比丘於中<a class="t" id="t0738a18"></a>住止。所以者何？我今作衣業。」</p>
<p><a class="t-linehead" id="t-linehead0738a18"></a>時，世尊復告<a class="t" id="t0738a19"></a>阿難曰：「比丘不可欲嘩說、樂於嘩說、合<a class="t" id="t0738a20"></a>會嘩說、欲眾、樂眾、合會於眾、不欲離眾、<a class="t" id="t0738a21"></a>不樂獨住遠離之處。若有比丘欲嘩說、樂<a class="t" id="t0738a22"></a>於嘩說、合會嘩說、欲眾、樂眾、合會於眾、不<a class="t" id="t0738a23"></a>欲離眾、不樂獨住遠離處者，謂有樂、聖樂、<a class="t" id="t0738a24"></a>無欲之樂、離樂、息樂、正覺之樂、無食之樂、非<a class="t" id="t0738a25"></a>生死樂。若得如是樂，易不難得者，終無是<a class="t" id="t0738a26"></a>處。阿難！若有比丘不欲嘩說，不樂嘩說，<a class="t" id="t0738a27"></a>不合會嘩說，不欲於眾，不樂於眾，不合<a class="t" id="t0738a28"></a>會眾，欲離於眾，常樂獨住遠離處者，謂有<a class="t" id="t0738a29"></a>樂、聖樂、無欲之樂、離樂、息樂、正覺之樂、無食<a class="t" id="t0738b01"></a>之樂、非生死樂。若得如是樂，易不難得<span class="corr" title="[　&gt;者]">者</span>，<a class="t" id="t0738b02"></a>必有是處。</p>
<p><a class="t-linehead" id="t-linehead0738b02"></a>「阿難！比丘不可欲嘩說、樂於嘩<a class="t" id="t0738b03"></a>說、合會嘩說、欲眾、樂眾、合會於眾、不欲<a class="t" id="t0738b04"></a>離眾、不樂獨住遠離之處。若有比丘欲<a class="t" id="t0738b05"></a>嘩說、樂於嘩說、合會嘩說、欲眾、樂眾、合會<a class="t" id="t0738b06"></a>於眾、不欲離眾、不樂獨住遠離處者，得<a class="t" id="t0738b07"></a>時愛樂心解脫，及不時不移動心解脫者，終<a class="t" id="t0738b08"></a>無是處。阿難！若有比丘不欲嘩說，不樂<a class="t" id="t0738b09"></a>嘩說，不合會嘩說，不欲於眾，不樂於眾，<a class="t" id="t0738b10"></a>不合會眾，欲離於眾，常樂獨住遠離處者，<a class="t" id="t0738b11"></a>得時愛樂心解脫，及不時不移動心解脫者，<a class="t" id="t0738b12"></a>必有是處。所以者何？我不見有一色令我<a class="t" id="t0738b13"></a>欲樂，彼色敗壞變易，異時生愁慼啼哭、憂苦、<a class="t" id="t0738b14"></a>懊惱，以是故我此異住處正覺盡覺，謂度<a class="t" id="t0738b15"></a>一切色想行於外空。</p>
<p><a class="t-linehead" id="t-linehead0738b15"></a>「阿難！我行此住處已，生<a class="t" id="t0738b16"></a>歡悅，我此歡悅，一切身覺正念正智，生喜、生<a class="t" id="t0738b17"></a>止、生樂、生定，如我此定，一切身覺正念正<a class="t" id="t0738b18"></a>智。阿難！或有比丘、比丘尼、優婆塞、優婆私<a class="t" id="t0738b19"></a>共來詣我，我便為彼行如是如是心，遠離，樂<a class="t" id="t0738b20"></a>無欲，我亦復為彼說法，勸助於彼。阿難！若<a class="t" id="t0738b21"></a>比丘欲多行空者，彼比丘當持內心住止<a class="t" id="t0738b22"></a>令一定，彼持內心住止令一定已，當念<a class="t" id="t0738b23"></a>內空。阿難！若比丘作如是說我不持內心<a class="t" id="t0738b24"></a>住止，不令一定，念內空者，當知彼比丘大<a class="t" id="t0738b25"></a>自疲勞。</p>
<p><a class="t-linehead" id="t-linehead0738b25"></a>「阿難！云何比丘持內心住止令一定<a class="t" id="t0738b26"></a>耶？比丘者，此身離生喜、樂，漬、盡潤漬，普遍充<a class="t" id="t0738b27"></a>滿，離生喜、樂，無處不遍。阿難！猶人沐浴，器<a class="t" id="t0738b28"></a>盛澡豆，以水澆和，和令作丸，漬盡潤漬，普<a class="t" id="t0738b29"></a>遍充滿，內外周密，無處有漏。如是，阿難！比<a class="t" id="t0738c01"></a>丘此身離生喜、樂，漬盡潤漬，普遍充滿，離生喜、<a class="t" id="t0738c02"></a>樂，無處不遍。阿難！如是比丘持內心住止<a class="t" id="t0738c03"></a>令得一定，彼持內心住止令一定已，當念<a class="t" id="t0738c04"></a>內空。彼念內空已，其心移動，不趣向近，不<a class="t" id="t0738c05"></a>得清澄，不住不解於內空也。阿難！若比丘<a class="t" id="t0738c06"></a>觀時，則知念內空，其心移動，不趣向近，不<a class="t" id="t0738c07"></a>得清澄，不住不解於內空者，彼比丘當念<a class="t" id="t0738c08"></a>外空，彼念外空已，其心移動，不趣向近，不<a class="t" id="t0738c09"></a>得清澄，不住不解於外空也。</p>
<p><a class="t-linehead" id="t-linehead0738c09"></a>「阿難！若比<a class="t" id="t0738c10"></a>丘觀時，則知念外空，其心移動，不趣向近，<a class="t" id="t0738c11"></a>不得清澄，不住不解於外空者，彼比丘<a class="t" id="t0738c12"></a>當念內外空。彼念內外空已，其心移動，不<a class="t" id="t0738c13"></a>趣向近，不得清澄，不住不解於內外空<a class="t" id="t0738c14"></a>也。阿難！若比丘觀時，則知念內外空，其心移<a class="t" id="t0738c15"></a>動，不趣向近，不得清澄，不住不解於內<a class="t" id="t0738c16"></a>外空者，彼比丘當念不移動。彼念不移動<a class="t" id="t0738c17"></a>已，其心移動，不趣向近，不得清澄，不住<a class="t" id="t0738c18"></a>不解於不移動也。</p>
<p><a class="t-linehead" id="t-linehead0738c18"></a>「阿難！若比丘觀時，則知<a class="t" id="t0738c19"></a>念不移動，其心移動，不趣向近，不得清澄，<a class="t" id="t0738c20"></a>不住不解於不移動者，彼比丘彼彼心於<a class="t" id="t0738c21"></a>彼彼定，御復御，習復習，軟復軟，善快柔和，<a class="t" id="t0738c22"></a>攝樂遠離。若彼心於彼彼定，御復御，習復<a class="t" id="t0738c23"></a>習，軟復軟，善快柔和，攝樂遠離已，當以內<a class="t" id="t0738c24"></a>空成就遊。彼內空成就遊已，心不移動，趣<a class="t" id="t0738c25"></a>向於近，得清澄住，解於內空。阿難！如是比<a class="t" id="t0738c26"></a>丘觀時，則知內空成就遊，心不移動，趣向<a class="t" id="t0738c27"></a>於近，得清澄住，解於內空者，是謂正知。</p>
<p><a class="t-linehead" id="t-linehead0738c27"></a>「阿<a class="t" id="t0738c28"></a>難！比丘當以外空成就遊，彼外空成就遊<a class="t" id="t0738c29"></a>已，心不移動，趣向於近，得清澄住，解於外<a class="t" id="t0739a01"></a>空。阿難！如是比丘觀時，則知外空成就遊，<a class="t" id="t0739a02"></a>心不移動，趣向於近，得清澄住，解於外空<a class="t" id="t0739a03"></a>者，是謂正知。阿難！比丘當以內外空成就<a class="t" id="t0739a04"></a>遊，彼內外空成就遊已，心不移動，趣向於<a class="t" id="t0739a05"></a>近，得清澄住，解於內外空。阿難！如是比丘<a class="t" id="t0739a06"></a>觀時，則知內外空成就遊，心不移動，趣向<a class="t" id="t0739a07"></a>於近，得清澄住，解於內外空者，是謂正知。<a class="t" id="t0739a08"></a>阿難！當以不移動成就遊，彼不移動成就<a class="t" id="t0739a09"></a>遊已，心不移動，趣向於近，得清澄住，解於<a class="t" id="t0739a10"></a>不移動。阿難！如是比丘觀時，則知不移動<a class="t" id="t0739a11"></a>成就遊，心不移動，趣向於近，得清澄住，解<a class="t" id="t0739a12"></a>於不移動者，是謂正知。</p>
<p><a class="t-linehead" id="t-linehead0739a12"></a>「阿難！彼比丘行此<a class="t" id="t0739a13"></a>住處心，若欲經行者，彼比丘從禪室出，在<a class="t" id="t0739a14"></a>室影中露地經行，諸根在內，心不向外，後<a class="t" id="t0739a15"></a>作前想，如是經行已，心中不生貪伺、憂慼、<a class="t" id="t0739a16"></a>惡不善法，是謂正知。阿難！彼比丘行此住<a class="t" id="t0739a17"></a>處心，若欲坐定者，彼比丘從離經行，至經<a class="t" id="t0739a18"></a>行頭，敷尼師檀，結跏趺坐，如是坐定已，<a class="t" id="t0739a19"></a>心中不生貪伺、憂慼、惡不善法，是謂正知。<a class="t" id="t0739a20"></a>阿難！彼比丘行此住處心，若欲有所念者，<a class="t" id="t0739a21"></a>彼比丘若此三惡不善之念：欲念、恚念、害念，<a class="t" id="t0739a22"></a>莫念此三惡不善之念。若此三善念：無欲念、<a class="t" id="t0739a23"></a>無恚念、無害念，當念此三善念。如是念已，<a class="t" id="t0739a24"></a>心中不生貪伺、憂慼、惡不善法，是謂正知。</p><a class="t" id="t0739a25"></a>
<p><a class="t-linehead" id="t-linehead0739a25"></a>「阿難！彼比丘行此住處心，若欲有所說者，<a class="t" id="t0739a26"></a>彼比丘若此論非聖論，無義相應，謂論王論、<a class="t" id="t0739a27"></a>賊論、鬪諍論、飲食論、衣被論、婦人論、童女論、婬<a class="t" id="t0739a28"></a>女論、世間論、邪道論、海中論，不論如是種種<a class="t" id="t0739a29"></a>畜生論。若論聖論與義相應，令心柔和，<a class="t" id="t0739b01"></a>無諸陰蓋，謂論施論、戒論、定論、慧論、解脫論、<a class="t" id="t0739b02"></a>解脫知見論、漸損論、不會論、少欲論、知足<a class="t" id="t0739b03"></a>論、無欲論、斷論、滅論、燕坐論、緣起論，如是<a class="t" id="t0739b04"></a>沙門所論。如是論已，心中不生貪伺、憂<a class="t" id="t0739b05"></a>慼、惡不善法，是謂正知。</p>
<p><a class="t-linehead" id="t-linehead0739b05"></a>「復次，阿難！有五欲<a class="t" id="t0739b06"></a>功德，可樂、意所念，愛色欲相應，眼知色，耳知<a class="t" id="t0739b07"></a>聲，鼻知香，舌知味，身知觸。若比丘心至到，<a class="t" id="t0739b08"></a>觀此五欲功德，隨其欲功德，若心中行者。<a class="t" id="t0739b09"></a>所以者何？無前無後，此五欲功德，隨其欲<a class="t" id="t0739b10"></a>功德，心中行者。阿難！若比丘觀時，則知此五<a class="t" id="t0739b11"></a>欲功德，隨其欲功德，心中行者。彼比丘彼彼<a class="t" id="t0739b12"></a>欲功德，觀無常、觀衰耗、觀無欲、觀斷、觀<a class="t" id="t0739b13"></a>滅、觀斷捨離，若此五欲功德有欲有染者，<a class="t" id="t0739b14"></a>彼即滅也。阿難！若如是比丘觀時，則知者此<a class="t" id="t0739b15"></a>五欲功德有欲有染，彼已斷也，是謂正知。</p><a class="t" id="t0739b16"></a>
<p><a class="t-linehead" id="t-linehead0739b16"></a>「復次，阿難！有五盛陰，色盛陰，覺、想、行、識盛<a class="t" id="t0739b17"></a>陰，謂比丘如是觀興衰，是色、是色習、是色<a class="t" id="t0739b18"></a>滅，是覺、想、行、識，是識、是識習、是識滅。若此<a class="t" id="t0739b19"></a>五盛陰有我慢者，彼即滅也。阿難！若有比<a class="t" id="t0739b20"></a>丘如是觀時，則知五陰中我慢已滅，是謂<a class="t" id="t0739b21"></a>正知。阿難！是法一向可、一向樂、一向意念，無<a class="t" id="t0739b22"></a>漏無受，魔所不及，惡所不及，諸惡不善法、<a class="t" id="t0739b23"></a>穢污、當來有本、煩熱苦報生老病死因亦所<a class="t" id="t0739b24"></a>不及，謂成就此不放逸也。所以者何？因不<a class="t" id="t0739b25"></a>放逸，諸如來、無所著、等正覺得覺，因不放逸<a class="t" id="t0739b26"></a>根，生諸無量善法。若有隨道品，阿難！是故<a class="t" id="t0739b27"></a>汝當如是學。我亦成就於不放逸，當學如<a class="t" id="t0739b28"></a>是。阿難！以何義故，信弟子隨世尊行奉事<a class="t" id="t0739b29"></a>至命盡耶？」</p>
<p><a class="t-linehead" id="t-linehead0739b29"></a>尊者阿難白世尊曰：「世尊為法<a class="t" id="t0739c01"></a>本，世尊為法主，法由世尊，唯願說之，我今<a class="t" id="t0739c02"></a>聞已，得廣知義。」</p>
<p><a class="t-linehead" id="t-linehead0739c02"></a>佛便告曰：「阿難！諦聽，善思<a class="t" id="t0739c03"></a>念之，我當為汝具分別說。」尊者阿難受教<a class="t" id="t0739c04"></a>而聽。</p>
<p><a class="t-linehead" id="t-linehead0739c04"></a>佛言：「阿難！不其正經、歌詠、記說故，信<a class="t" id="t0739c05"></a>弟子隨世尊行奉事至命盡也。但，阿難！或<a class="t" id="t0739c06"></a>彼長夜數聞此法，誦習至千，意所惟觀，<a class="t" id="t0739c07"></a>明見深達，若此論聖論與義相應，令心柔<a class="t" id="t0739c08"></a>和，無諸陰蓋，謂論施論、戒論、定論、慧論、解<a class="t" id="t0739c09"></a>脫論、解脫知見論、漸損論、不會論、<span class="corr" title="[小&gt;少] cf.［麗】">少</span>欲論、知<a class="t" id="t0739c10"></a>足論、無欲論、斷論、滅論、燕坐論、緣起論。如<a class="t" id="t0739c11"></a>是沙門所論，得、易不難得，因此義故，信弟<a class="t" id="t0739c12"></a>子隨世尊行奉事至命盡也。阿難！如是為<a class="t" id="t0739c13"></a>煩師，為煩弟子，為煩梵行。</p>
<p><a class="t-linehead" id="t-linehead0739c13"></a>「阿難！云何為煩<a class="t" id="t0739c14"></a>師？若師出世，有策慮思惟，往策慮地，有<a class="t" id="t0739c15"></a>思惟觀雜，凡人有辯才，彼住無事處山林<a class="t" id="t0739c16"></a>樹下，或居高巖，寂無音聲，遠離，無惡，無有<a class="t" id="t0739c17"></a>人民，隨順宴坐，或住彼處，學遠離精勤，<a class="t" id="t0739c18"></a>得增上心，現法樂居。彼學遠離，精勤安隱，<a class="t" id="t0739c19"></a>快樂遊行已，隨弟子還梵志、居士、村邑、國<a class="t" id="t0739c20"></a>人。彼隨弟子還梵志、居士、村邑、國人已，便<a class="t" id="t0739c21"></a>功高還家。如是為煩師，是亦為惡不善法、<a class="t" id="t0739c22"></a>穢污，當來有本，煩熱苦報、生老病死因所<a class="t" id="t0739c23"></a>煩，是謂煩師。</p>
<p><a class="t-linehead" id="t-linehead0739c23"></a>「阿難！云何為煩弟子？彼師弟<a class="t" id="t0739c24"></a>子學彼遠離，彼住無事處山林樹下，或居<a class="t" id="t0739c25"></a>高巖，寂無音聲，遠離，無惡，無有人民，隨順<a class="t" id="t0739c26"></a>燕坐，或住彼處，學遠離精勤，得增上心，現<a class="t" id="t0739c27"></a>法樂居，彼學遠離，精勤安隱，快樂遊行已，<a class="t" id="t0739c28"></a>隨弟子還梵志、居士、村邑、國人。彼隨弟子<a class="t" id="t0739c29"></a>還梵志、居士、村邑、國人已，便功高還家。如<a class="t" id="t0740a01"></a>是為煩弟子，是亦為惡不善法，穢污，當來<a class="t" id="t0740a02"></a>有本，煩熱苦報、生老病死因所煩，是謂煩<a class="t" id="t0740a03"></a>弟子。</p>
<p><a class="t-linehead" id="t-linehead0740a03"></a>「阿難！云何為煩梵行？若如來出世，無<a class="t" id="t0740a04"></a>所著、等正覺、明行成為、善逝、世間解、無上士、道<a class="t" id="t0740a05"></a>法御、天人師，號佛、眾祐，彼住無事處山林樹<a class="t" id="t0740a06"></a>下，或居高巖，寂無音聲，遠離，無惡，無有人<a class="t" id="t0740a07"></a>民，隨順燕坐。阿難！如來以何義故，住無<a class="t" id="t0740a08"></a>事處山林樹下，或居高巖，寂無音聲，遠離，<a class="t" id="t0740a09"></a>無惡，無有人民，隨順燕坐耶？」</p>
<p><a class="t-linehead" id="t-linehead0740a09"></a>尊者阿難白<a class="t" id="t0740a10"></a>世尊曰：「世尊為法本，世尊為法主，法由世<a class="t" id="t0740a11"></a>尊，唯願說之，我今聞已，得廣知義。」</p>
<p><a class="t-linehead" id="t-linehead0740a11"></a>佛便告<a class="t" id="t0740a12"></a>曰：「阿難！諦聽，善思念之，我當為汝具分別<a class="t" id="t0740a13"></a>說。」尊者阿難受教而聽。</p>
<p><a class="t-linehead" id="t-linehead0740a13"></a>佛言：「阿難！如來非<a class="t" id="t0740a14"></a>為未得欲得、未獲欲獲、未證欲證故，住無<a class="t" id="t0740a15"></a>事處山林樹下，或居高巖，寂無音聲，遠離，<a class="t" id="t0740a16"></a>無惡，無有人民，隨順燕坐。阿難！如來但<a class="t" id="t0740a17"></a>以二義故，住無事處山林樹下，或居高巖，<a class="t" id="t0740a18"></a>寂無音聲，遠離，無惡，無有人民，隨順燕坐，<a class="t" id="t0740a19"></a>一者為自現法樂居故，二者慈愍後生人<a class="t" id="t0740a20"></a>故。或有後生人效如來住無事處山林樹<a class="t" id="t0740a21"></a>下，或居高巖，寂無音聲，遠離，無惡，無有人<a class="t" id="t0740a22"></a>民，隨順燕坐。阿難！如來以此義故，住無事<a class="t" id="t0740a23"></a>處山林樹下，或居高巖，寂無音聲，遠離，無<a class="t" id="t0740a24"></a>惡，無有人民，隨順燕坐，或住彼處，學遠<a class="t" id="t0740a25"></a>離精勤，得增上心，現法樂居。彼學遠離，精<a class="t" id="t0740a26"></a>勤安隱，快樂遊行已，隨梵行還比丘、比丘尼、<a class="t" id="t0740a27"></a>優婆塞、優婆私。彼隨梵行還比丘、比丘尼、<a class="t" id="t0740a28"></a>優婆塞、優婆私已，便不功高而不還家。<a class="t" id="t0740a29"></a>阿難！若彼不移動心解脫作證，我不說彼<a class="t" id="t0740b01"></a>有障礙也。若彼得四增上心現法樂居，本<a class="t" id="t0740b02"></a>為精勤，無放逸遊行故，此或可有失以弟<a class="t" id="t0740b03"></a>子多集會故。</p>
<p><a class="t-linehead" id="t-linehead0740b03"></a>「復次，阿難！彼師弟子效住無事<a class="t" id="t0740b04"></a>處山林樹下，或居高巖，寂無音聲，遠離，無<a class="t" id="t0740b05"></a>惡，無有人民，隨順燕坐。或住彼處，學遠離<a class="t" id="t0740b06"></a>精勤，得增上心，現法樂居，彼學遠離，精勤<a class="t" id="t0740b07"></a>安隱，快樂遊行已，隨梵行還比丘、比丘尼、優<a class="t" id="t0740b08"></a>婆塞、優婆私。彼隨梵行還比丘、比丘尼、<a class="t" id="t0740b09"></a>優婆塞、優婆私已，便功高還家。如是為<a class="t" id="t0740b10"></a>煩梵行，是亦為惡不善法、穢污，當來有本，<a class="t" id="t0740b11"></a>煩熱苦報、生老病死因所煩，是謂煩梵行。<a class="t" id="t0740b12"></a>阿難！於煩師、煩弟子，此煩梵行最為不可、不<a class="t" id="t0740b13"></a>樂、不愛，最意不念。阿難！是故汝等於我行<a class="t" id="t0740b14"></a>慈事，莫行怨事。</p>
<p><a class="t-linehead" id="t-linehead0740b14"></a>「阿難！云何弟子於師行怨<a class="t" id="t0740b15"></a>事，不行慈事？若尊師為弟子說法，憐念愍<a class="t" id="t0740b16"></a>傷，求義及饒益，求安隱快樂，發慈悲心，是<a class="t" id="t0740b17"></a>為饒益，是為快樂，是為饒益樂。若彼弟子<a class="t" id="t0740b18"></a>而不恭敬，亦不順行，不立於智，其心不<a class="t" id="t0740b19"></a>趣向法次法，不受正法，違犯師教，不能<a class="t" id="t0740b20"></a>得定者，如是弟子於師行怨事，不行慈<a class="t" id="t0740b21"></a>事。</p>
<p><a class="t-linehead" id="t-linehead0740b21"></a>「阿難！云何弟子於師行慈事，不行怨事？<a class="t" id="t0740b22"></a>若尊師為弟子說法，憐念愍傷，求義及饒<a class="t" id="t0740b23"></a>益，求安隱快樂，發慈悲心，是為饒益，是為<a class="t" id="t0740b24"></a>快樂，是為饒益樂。若彼弟子恭敬順行而<a class="t" id="t0740b25"></a>立於智，其心歸趣向法次法，受持正法，<a class="t" id="t0740b26"></a>不違師教，能得定者，如是弟子於師行慈<a class="t" id="t0740b27"></a>事，不行怨事。阿難！是故汝等於我行慈事，<a class="t" id="t0740b28"></a>莫行怨事。所以者何？我不如是說，如陶師<a class="t" id="t0740b29"></a>作瓦。阿難！我說嚴急至苦，若有真實者，<a class="t" id="t0740c01"></a>必能往也。」</p>
<p><a class="t-linehead" id="t-linehead0740c01"></a>佛說如是。尊者阿難及諸比丘，<a class="t" id="t0740c02"></a>聞佛所說，歡喜奉行。</p><a class="t" id="t0740c03"></a>
<p><a class="t-linehead" id="t-linehead0740c03"></a>大空第五竟<span class="t-note">（三千六百七十八字）</span></p><a class="t" id="t0740c04"></a><p class="endsection"><span class="t-juanname">中阿含經卷第四十九<span class="t-note">（萬一千五百八十字）</span></span></p><a class="t" id="t0740c05"></a>
<p class="endsutta">中阿含雙品第一竟<span class="t-note">（萬一千五百八十字）</span><span class="t-note">（第五後誦）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>