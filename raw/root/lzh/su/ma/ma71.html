<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma71">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 6</span>
<span class="mirror-right">王相應品</span></p>
<h1 class="mirror-row">
<span class="mirror-left latin">71. To Pāyāsi</span>
<span class="mirror-right">（七一）蜱肆經</span></h1>
</div><p class="suttainfo"><span class="t-juanname">中阿含經卷第十六</span></p><a class="t" id="t0525a08"></a><a class="t" id="t0525a09"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0525a10"></a><a class="t" id="t0525a12"></a>
<p><a class="t-linehead" id="t-linehead0525a12"></a>我聞如是：</p>
<p>一時，尊者鳩摩羅迦葉遊拘薩<a class="t" id="t0525a13"></a>羅國，與大比丘眾俱，往詣斯惒提，住彼村<a class="t" id="t0525a14"></a>北尸攝惒林。</p>
<p><a class="t-linehead" id="t-linehead0525a14"></a>爾時，斯惒提中有王名蜱肆，<a class="t" id="t0525a15"></a>極大豐樂，資財無量，畜牧產業不可稱計，封<a class="t" id="t0525a16"></a>戶、食邑種種具足，斯惒提邑泉池草木一切<a class="t" id="t0525a17"></a>屬王，從拘薩羅王波斯匿之所封授。</p>
<p><a class="t-linehead" id="t-linehead0525a17"></a>於是，<a class="t" id="t0525a18"></a>斯惒提梵志、居士，聞有沙門名鳩摩羅迦<a class="t" id="t0525a19"></a>葉，遊拘薩羅國，與大比丘眾俱，來至此斯<a class="t" id="t0525a20"></a>惒提，住彼村北尸攝惒林。彼沙門鳩摩羅迦<a class="t" id="t0525a21"></a>葉有大名稱，周聞十方，鳩摩羅迦葉才辯<a class="t" id="t0525a22"></a>無礙，所說微妙，彼是多聞阿羅訶也。若有<a class="t" id="t0525a23"></a>見此阿羅訶恭敬禮事者，快得善利，我等<a class="t" id="t0525a24"></a>可往見彼沙門鳩摩羅迦葉。斯惒提梵志、居<a class="t" id="t0525a25"></a>士各與等類相隨而行，從斯惒提並共北出，<a class="t" id="t0525a26"></a>至尸攝惒林。</p>
<p><a class="t-linehead" id="t-linehead0525a26"></a>是時，蜱肆王在正殿上，遙見<a class="t" id="t0525a27"></a>斯惒提梵志、居士，各與等類相隨而行，從斯<a class="t" id="t0525a28"></a>惒提並共北出，至尸攝惒林。蜱肆王見已，告<a class="t" id="t0525a29"></a>侍人曰：「此斯惒提梵志、居士，今日何故各與<a class="t" id="t0525b01"></a>等類相隨而行，從斯惒提並共北出，至尸攝<a class="t" id="t0525b02"></a>惒林？」</p>
<p><a class="t-linehead" id="t-linehead0525b02"></a>侍人白曰：「天王！彼斯惒提梵志、居士，聞<a class="t" id="t0525b03"></a>有沙門鳩摩羅迦葉遊拘薩羅國，與大比<a class="t" id="t0525b04"></a>丘眾俱，來至此斯惒提，住彼村北尸攝惒<a class="t" id="t0525b05"></a>林。天王！彼沙門鳩摩羅迦葉有大名稱，周<a class="t" id="t0525b06"></a>聞十方，鳩摩羅迦葉才辯無礙，所說微妙，彼<a class="t" id="t0525b07"></a>是多聞阿羅訶也。若有見此阿羅訶恭敬禮<a class="t" id="t0525b08"></a>事者，快得善利，我等可往見彼沙門鳩摩<a class="t" id="t0525b09"></a>羅迦葉。天王！是故斯惒提梵志、居士，各與等<a class="t" id="t0525b10"></a>類相隨而行，從斯惒提並共北出，至尸攝惒<a class="t" id="t0525b11"></a>林。」</p>
<p><a class="t-linehead" id="t-linehead0525b11"></a>蜱肆王聞已，告侍人曰：「汝往詣彼斯惒<a class="t" id="t0525b12"></a>提梵志、居士所，而語之曰：『蜱肆王告斯惒提<a class="t" id="t0525b13"></a>梵志、居士：「諸賢可住，我與汝等共往見彼<a class="t" id="t0525b14"></a>沙門鳩摩羅迦葉。汝等愚癡！勿為彼所欺，<a class="t" id="t0525b15"></a>為有後世，有眾生生。我如是見，如是說，<a class="t" id="t0525b16"></a>無有後世，無眾生生。」』」</p>
<p><a class="t-linehead" id="t-linehead0525b16"></a>侍人受教，即往詣彼<a class="t" id="t0525b17"></a>斯惒提梵志、居士所，而語之曰：「蜱肆王告斯<a class="t" id="t0525b18"></a>惒提梵志、居士：『諸賢可住，我與汝等共往<a class="t" id="t0525b19"></a>見彼沙門鳩摩羅迦葉。汝等愚癡！勿為彼所<a class="t" id="t0525b20"></a>欺，為有後世，有眾生生。我如是見，如是<a class="t" id="t0525b21"></a>說：無有後世，無眾生生。』」</p>
<p><a class="t-linehead" id="t-linehead0525b21"></a>斯惒提梵志、居士<a class="t" id="t0525b22"></a>聞此教已，答侍人曰：「輙如來勅。」</p>
<p><a class="t-linehead" id="t-linehead0525b22"></a>侍人還啟，<a class="t" id="t0525b23"></a>已宣王命：「彼斯惒提梵志、居士住待天王，唯<a class="t" id="t0525b24"></a>願天王宜知是時。」</p>
<p><a class="t-linehead" id="t-linehead0525b24"></a>時，蜱肆王即勅御者：「汝<a class="t" id="t0525b25"></a>速嚴駕，我今欲行。」</p>
<p><a class="t-linehead" id="t-linehead0525b25"></a>御者受教，即速嚴駕訖，<a class="t" id="t0525b26"></a>還白王：「嚴駕已<span class="corr" title="[辨&gt;辦]">辦</span>，隨天王意。」</p>
<p><a class="t-linehead" id="t-linehead0525b26"></a>時，蜱肆王即乘<a class="t" id="t0525b27"></a>車出，往詣斯惒提梵志、居士所，與共<span class="corr" title="[&gt;北] cf.［麗】">北</span>行至尸<a class="t" id="t0525b28"></a>攝惒林。時，蜱肆王遙見尊者鳩摩羅迦葉在<a class="t" id="t0525b29"></a>樹林間，即下車步進，往詣尊者鳩摩羅迦葉<a class="t" id="t0525c01"></a>所，共相問訊，却坐一面，問曰：「迦葉！我今欲<a class="t" id="t0525c02"></a>問，寧見聽耶？」</p>
<p><a class="t-linehead" id="t-linehead0525c02"></a>尊者鳩摩羅迦葉告曰：「蜱肆！若<a class="t" id="t0525c03"></a>欲問者，便可問之，我聞已當思。」</p>
<p><a class="t-linehead" id="t-linehead0525c03"></a>時，蜱肆王<a class="t" id="t0525c04"></a>即便問曰：「迦葉！我如是見，如是說，無有後<a class="t" id="t0525c05"></a>世，無眾生生。沙門鳩摩羅迦葉！於意云何？」</p><a class="t" id="t0525c06"></a>
<p><a class="t-linehead" id="t-linehead0525c06"></a>尊者鳩摩羅迦葉告曰：「蜱肆！我今問王，隨所<a class="t" id="t0525c07"></a>解答。於王意云何？今此日月，為是今世，為<a class="t" id="t0525c08"></a>後世耶？」</p>
<p><a class="t-linehead" id="t-linehead0525c08"></a>蜱肆答曰：「沙門鳩摩羅迦葉雖作<a class="t" id="t0525c09"></a>是說，但我如是見，如是說，無有後世，無眾<a class="t" id="t0525c10"></a>生生。」</p>
<p><a class="t-linehead" id="t-linehead0525c10"></a>尊者鳩摩羅迦葉告曰：「蜱肆！復更有惡<a class="t" id="t0525c11"></a>而過此耶？」</p>
<p><a class="t-linehead" id="t-linehead0525c11"></a>蜱肆答曰：「如是。迦葉！復更有惡。<a class="t" id="t0525c12"></a>迦葉！我有親親疾病困篤，我往彼所，到已，<a class="t" id="t0525c13"></a>謂言：『汝等當知我如是見，如是說：無有後<a class="t" id="t0525c14"></a>世，無眾生生。親親！有沙門、梵志如是見，如<a class="t" id="t0525c15"></a>是說言：有後世，有眾生生。我常不信彼之<a class="t" id="t0525c16"></a>所說。彼復作是語：「若有男女作惡行，不精<a class="t" id="t0525c17"></a>進，事惰、懈怠、嫉妬、慳貪，不舒手，不庶幾，極<a class="t" id="t0525c18"></a>著財物，彼因緣此，身壞命終，必至惡處，生<a class="t" id="t0525c19"></a>地獄中。」若彼沙門、梵志所說是真實者，汝等<a class="t" id="t0525c20"></a>是我親親，作惡行，不精進事惰、懈怠、嫉<a class="t" id="t0525c21"></a>妬、慳貪，不舒手，不庶幾，極著財物，若汝等<a class="t" id="t0525c22"></a>身壞命終，必至惡處，生地獄中者，可還語<a class="t" id="t0525c23"></a>我：「蜱肆！彼地獄中如是如是苦。」若當爾者，<a class="t" id="t0525c24"></a>我便現見。』彼聞我語，受我教已，都無有來<a class="t" id="t0525c25"></a>語我言：『蜱肆！彼地獄中如是如是苦。』迦葉！<a class="t" id="t0525c26"></a>因此事故，我作是念：無有後世，無眾生<a class="t" id="t0525c27"></a>生。」</p>
<p><a class="t-linehead" id="t-linehead0525c27"></a>尊者鳩摩羅迦葉告曰：「蜱肆！我復問王，<a class="t" id="t0525c28"></a>隨所解答。若有王人收縛罪者，送至王所，<a class="t" id="t0525c29"></a>白曰：『天王！此人有罪，王當治之。』王告彼曰：<a class="t" id="t0526a01"></a>『汝等將去反縛兩手，令彼騎驢，打破敗鼓，<a class="t" id="t0526a02"></a>聲如驢鳴，遍宣令已，從城南門出，坐高標<a class="t" id="t0526a03"></a>下，斬斷其頭。』彼受教已，即反縛罪人，令其<a class="t" id="t0526a04"></a>騎驢，打破敗鼓，聲如驢鳴，遍宣令已，從城<a class="t" id="t0526a05"></a>南門出，坐高標下，欲斬其頭。此人臨死語<a class="t" id="t0526a06"></a>彼卒曰：『汝且小住，我欲得見父母、妻子、奴<a class="t" id="t0526a07"></a>婢、使人，聽我暫去。』於王意云何？彼卒寧當<a class="t" id="t0526a08"></a>放斯罪人，聽暫去耶？」</p>
<p><a class="t-linehead" id="t-linehead0526a08"></a>蜱肆答曰：「不也。迦葉！」</p><a class="t" id="t0526a09"></a>
<p><a class="t-linehead" id="t-linehead0526a09"></a>尊者鳩摩羅迦葉告曰：「蜱肆！王親親者亦復<a class="t" id="t0526a10"></a>如是，作惡行，不精進，事惰、懈怠、嫉妬、慳<a class="t" id="t0526a11"></a>貪、不舒手，不庶幾，極著財物，彼因緣此，身<a class="t" id="t0526a12"></a>壞命終，必至惡處，生地獄中。地獄卒捉極<a class="t" id="t0526a13"></a>苦治時，彼語卒曰：『諸地獄卒！汝等小住，莫<a class="t" id="t0526a14"></a>苦治我，我欲暫去詣蜱肆王，告語之曰：「彼<a class="t" id="t0526a15"></a>地獄中如是如是苦。」令彼現見。』於王意云<a class="t" id="t0526a16"></a>何？彼地獄卒寧當放王親親令暫來耶？」</p><a class="t" id="t0526a17"></a>
<p><a class="t-linehead" id="t-linehead0526a17"></a>蜱肆答曰：「不也。迦葉！」</p>
<p>尊者鳩摩羅迦葉告曰：「蜱<a class="t" id="t0526a18"></a>肆！汝應如是觀於後世，莫如肉眼之所見<a class="t" id="t0526a19"></a>也。蜱肆！若有沙門、梵志斷絕離欲，趣向離<a class="t" id="t0526a20"></a>欲，斷絕離恚，趣向離恚，斷絕離癡，趣向離<a class="t" id="t0526a21"></a>癡，彼以清淨天眼出過於人，見此眾生死<a class="t" id="t0526a22"></a>時、生時，好色、惡色，或妙、不妙，往來善處及不<a class="t" id="t0526a23"></a>善處，隨此眾生之所作業，見其如真。」</p>
<p><a class="t-linehead" id="t-linehead0526a23"></a>蜱肆<a class="t" id="t0526a24"></a>王復言：「沙門鳩摩羅迦葉雖作是說，但我<a class="t" id="t0526a25"></a>如是見，如是說：無有後世，無眾生生。」</p>
<p><a class="t-linehead" id="t-linehead0526a25"></a>尊者<a class="t" id="t0526a26"></a>鳩摩羅迦葉告曰：「蜱肆！復更有惡而過此<a class="t" id="t0526a27"></a>耶？」</p>
<p><a class="t-linehead" id="t-linehead0526a27"></a>蜱肆答曰：「如是。迦葉！復更有惡。迦葉！我<a class="t" id="t0526a28"></a>有親親疾病困篤，我往彼所，到已謂言：『汝<a class="t" id="t0526a29"></a>等當知我如是見，如是說：無有後世，無眾<a class="t" id="t0526b01"></a>生生。親親！有沙門、梵志如是見，如是說言：<a class="t" id="t0526b02"></a>有後世，有眾生生。我常不信彼之所說。彼<a class="t" id="t0526b03"></a>復作是語：「若有男女妙行精進，精勤不懈，<a class="t" id="t0526b04"></a>無有嫉妬，亦不慳貪，舒手，庶幾，開意放捨，<a class="t" id="t0526b05"></a>給諸孤窮，常樂施與，不著財物，彼因緣<a class="t" id="t0526b06"></a>此，身壞命終，必昇善處，乃生天上。」若彼沙<a class="t" id="t0526b07"></a>門、梵志所說是真實者，汝等是我親親，妙行<a class="t" id="t0526b08"></a>精進，精勤不懈，無有嫉妬，亦不慳貪，舒手，<a class="t" id="t0526b09"></a>庶幾，開意放捨，給諸孤窮，常樂施與，不著<a class="t" id="t0526b10"></a>財物，若汝等身壞命終，必昇善處，生天上<a class="t" id="t0526b11"></a>者，可還語我：「蜱肆！天上如是如是樂。」若當<a class="t" id="t0526b12"></a>爾者，我便現見。』彼聞我語，受我教已，都無<a class="t" id="t0526b13"></a>有來語我言：『蜱肆！天上如是如是樂。』迦<a class="t" id="t0526b14"></a>葉！因此事故，我作是念：無有後世，無眾<a class="t" id="t0526b15"></a>生生。」</p>
<p><a class="t-linehead" id="t-linehead0526b15"></a>尊者鳩摩羅迦葉告曰：「蜱肆！聽我說<a class="t" id="t0526b16"></a>喻，慧者聞喻則解其義。蜱肆！猶村邑外有<a class="t" id="t0526b17"></a>都圊廁，深沒人頭，糞滿其中，而有一人墮<a class="t" id="t0526b18"></a>沒廁底。若復有人為慈愍彼，求義及饒益，<a class="t" id="t0526b19"></a>求安隱快樂，便從廁上徐徐挽出，刮以竹<a class="t" id="t0526b20"></a>片，拭以樹葉，洗以暖湯。彼於後時淨澡浴<a class="t" id="t0526b21"></a>已，以香塗身，昇正殿上，以五所欲而娛樂<a class="t" id="t0526b22"></a>之。於王意云何？彼人寧復憶念先廁，歡喜<a class="t" id="t0526b23"></a>稱譽，復欲見耶？」</p>
<p><a class="t-linehead" id="t-linehead0526b23"></a>蜱肆答曰：「不也。迦葉！若更有<a class="t" id="t0526b24"></a>人憶念彼廁，歡喜稱譽而欲見者，便不愛<a class="t" id="t0526b25"></a>此人，況復自憶念先廁，歡喜稱譽？復欲見者，<a class="t" id="t0526b26"></a>是處不然。」</p>
<p><a class="t-linehead" id="t-linehead0526b26"></a>「蜱肆！若王有親親，妙行精進，精<a class="t" id="t0526b27"></a>勤不懈，無有嫉妬，亦不慳貪，舒手，庶幾，開<a class="t" id="t0526b28"></a>意放捨，給諸孤窮，常樂施與，不著財物，彼<a class="t" id="t0526b29"></a>因緣此，身壞命終，必昇善處，乃生天上，生<a class="t" id="t0526c01"></a>天上已，天五所欲而自娛樂。於王意云何？<a class="t" id="t0526c02"></a>彼天天子寧當捨彼天五所欲，憶念於此<a class="t" id="t0526c03"></a>人間五欲，歡喜稱譽，復欲見耶？」</p>
<p><a class="t-linehead" id="t-linehead0526c03"></a>蜱肆答曰：「不<a class="t" id="t0526c04"></a>也。迦葉！所以者何？人間五欲臭處不淨，甚可<a class="t" id="t0526c05"></a>增惡，而不可向，不可愛念，麤澁不淨。迦<a class="t" id="t0526c06"></a>葉！比於人間五所欲者，天欲為最，最上最<a class="t" id="t0526c07"></a>好，最妙最勝。若彼天天子捨天五欲，而更憶<a class="t" id="t0526c08"></a>念人間五欲，歡喜稱譽，復欲見者，是處不<a class="t" id="t0526c09"></a>然。」</p>
<p><a class="t-linehead" id="t-linehead0526c09"></a>「蜱肆！汝應如是觀於後世，莫如肉眼之<a class="t" id="t0526c10"></a>所見也。蜱肆！若有沙門、梵志斷絕離欲，趣<a class="t" id="t0526c11"></a>向離欲，斷絕離恚，趣向離恚，斷絕離癡，趣<a class="t" id="t0526c12"></a>向離癡，彼以清淨天眼出過於人，見此眾<a class="t" id="t0526c13"></a>生死時、生時，好色、惡色，或妙、不妙，往來善處<a class="t" id="t0526c14"></a>及不善處，隨此眾生之所作業，見其如真。」</p><a class="t" id="t0526c15"></a>
<p><a class="t-linehead" id="t-linehead0526c15"></a>蜱肆王復言：「沙門鳩摩羅迦葉雖作是說，但<a class="t" id="t0526c16"></a>我如是見，如是說：無有後世，無眾生生。」</p>
<p><a class="t-linehead" id="t-linehead0526c16"></a>尊<a class="t" id="t0526c17"></a>者鳩摩羅迦葉告曰：「蜱肆！復更有惡而過是<a class="t" id="t0526c18"></a>耶？」</p>
<p><a class="t-linehead" id="t-linehead0526c18"></a>蜱肆答曰：「如是。迦葉！復更有惡。迦葉！我<a class="t" id="t0526c19"></a>有親親疾病困篤，我往彼所，到已謂言：『汝<a class="t" id="t0526c20"></a>等當知我如是見，如是說：無有後世，無<a class="t" id="t0526c21"></a>眾生生。親親！有沙門、梵志如是見，如是說<a class="t" id="t0526c22"></a>言：有後世，有眾生生。我常不信彼之所說。<a class="t" id="t0526c23"></a>彼復作是語：「若有男女妙行精進，精勤不<a class="t" id="t0526c24"></a>懈，無有嫉妬，亦不慳貪，舒手，庶幾，開意放<a class="t" id="t0526c25"></a>捨，給<span class="corr" title="[緒&gt;諸]">諸</span>孤窮，常樂施與，不著財物，彼因緣<a class="t" id="t0526c26"></a>此，身壞命終，必昇善處，乃生天上。」若彼沙<a class="t" id="t0526c27"></a>門、梵志所說是真實者，汝等是我親親，妙行<a class="t" id="t0526c28"></a>精進，精勤不懈，無有嫉妬，亦不慳貪，舒手，<a class="t" id="t0526c29"></a>庶幾，開意放捨，給諸孤窮，常樂施與，不著<a class="t" id="t0527a01"></a>財物，若汝等身壞命終，必昇善處，生天上<a class="t" id="t0527a02"></a>者，可還語我：「蜱肆！天上如是如是樂。」若汝<a class="t" id="t0527a03"></a>天上而作是念：「我若還歸，當何所得？」蜱肆王<a class="t" id="t0527a04"></a>家多有財物，吾當與汝。』彼聞我語，受我<a class="t" id="t0527a05"></a>教已，都無有來語我言：『蜱肆！天上如是<a class="t" id="t0527a06"></a>如是樂。』迦葉！因此事故，我作是念：無有<a class="t" id="t0527a07"></a>後世，無眾生生。」</p>
<p><a class="t-linehead" id="t-linehead0527a07"></a>尊者鳩摩羅迦葉告曰：「蜱<a class="t" id="t0527a08"></a>肆！天上壽長，人間命短。若人間百歲，是三十<a class="t" id="t0527a09"></a>三天一日一夜，如是一日一夜，月三十日，<a class="t" id="t0527a10"></a>年十二月，三十三天天壽千年。於王意云<a class="t" id="t0527a11"></a>何？若汝有親親妙行精進，<span class="corr" title="[&gt;精]">精</span>勤不懈，無有嫉<a class="t" id="t0527a12"></a>妬，亦不慳貪，舒手，庶幾，開意放捨，給諸孤<a class="t" id="t0527a13"></a>窮，常樂施與，不著財物，彼因緣此，身壞命<a class="t" id="t0527a14"></a>終，必昇善處，乃生天上，生天上已，便作是<a class="t" id="t0527a15"></a>念：『我等先當一日一夜，以天五欲而自娛<a class="t" id="t0527a16"></a>樂，或二、三、四，至六、七日，以天五欲而自娛樂。<a class="t" id="t0527a17"></a>然後當往語蜱肆王：「天上如是如是樂。」<a class="t" id="t0527a18"></a>令彼現見。』於王意云何，汝竟當得爾所活<a class="t" id="t0527a19"></a>不？」</p>
<p><a class="t-linehead" id="t-linehead0527a19"></a>蜱肆問曰：「迦葉！誰從後世來語？沙門鳩<a class="t" id="t0527a20"></a>摩羅迦葉！天上壽長，人間命短，若人間百歲，<a class="t" id="t0527a21"></a>是三十三天一日一夜，如是一日一夜，月三<a class="t" id="t0527a22"></a>十日，年十二月，三十三天天壽千年。」</p>
<p><a class="t-linehead" id="t-linehead0527a22"></a>尊者鳩<a class="t" id="t0527a23"></a>摩羅迦葉告曰：「蜱肆！聽我說喻，慧者聞喻<a class="t" id="t0527a24"></a>則解其義。蜱肆！猶如盲人，彼作是說，無黑<a class="t" id="t0527a25"></a>白色，亦無見黑白色，無長短色，亦無見長<a class="t" id="t0527a26"></a>短色，無近遠色，亦無見近遠色，無麤細色，<a class="t" id="t0527a27"></a>亦無見麤細色。何以故？我初不見不知，是<a class="t" id="t0527a28"></a>故無有色。彼盲如是說，為真說耶？」</p>
<p><a class="t-linehead" id="t-linehead0527a28"></a>蜱肆答<a class="t" id="t0527a29"></a>曰：「不也。迦葉！所以者何？迦葉！有黑白色，亦<a class="t" id="t0527b01"></a>有見黑白色，有長短色，亦有見長短色，<a class="t" id="t0527b02"></a>有近遠色，亦有見近遠色，有麤細色，亦有<a class="t" id="t0527b03"></a>見麤細色。若盲作是說，我不見不知，是故<a class="t" id="t0527b04"></a>無有色者。彼作是說，為不真實。」</p>
<p><a class="t-linehead" id="t-linehead0527b04"></a>尊者鳩摩<a class="t" id="t0527b05"></a>羅迦葉告曰：「蜱肆王亦如盲，若王作是說：<a class="t" id="t0527b06"></a>『誰從後世來語？沙門鳩摩羅迦葉！天上壽長，<a class="t" id="t0527b07"></a>人間命短，若人間百歲是三十三天一日一夜，<a class="t" id="t0527b08"></a>如是一日一夜，月三十日，年十二月，三十三天<a class="t" id="t0527b09"></a>天壽千年。』」</p>
<p><a class="t-linehead" id="t-linehead0527b09"></a>蜱肆王言：「沙門鳩摩羅迦葉！大為<a class="t" id="t0527b10"></a>不可，不應作是說。所以者何？沙門鳩摩羅<a class="t" id="t0527b11"></a>迦葉！精進比我如盲，迦葉！若知我知我親<a class="t" id="t0527b12"></a>親妙行精進，精勤不懈，無有嫉妬，亦不慳<a class="t" id="t0527b13"></a>貪，舒手，庶幾，開意放捨，給諸孤窮，常樂施<a class="t" id="t0527b14"></a>與，不著財物，彼因緣此，身壞命終，必昇善<a class="t" id="t0527b15"></a>處，生天上者。迦葉！我今便應即行布施，修<a class="t" id="t0527b16"></a>諸福業，奉齋守戒已，以刀自殺，或服毒藥，<a class="t" id="t0527b17"></a>或投坑井，或自縊死。沙門鳩摩羅迦葉！精<a class="t" id="t0527b18"></a>進不應比我如彼盲人。」</p>
<p><a class="t-linehead" id="t-linehead0527b18"></a>尊者鳩摩羅迦葉<a class="t" id="t0527b19"></a>告曰：「蜱肆！復聽我說喻，慧者聞喻則解其<a class="t" id="t0527b20"></a>義。蜱肆！猶如梵志有年少婦，方始懷姙，又<a class="t" id="t0527b21"></a>前婦者已有一男，而彼梵志於其中間忽便<a class="t" id="t0527b22"></a>命終，命終之後，彼前婦兒語小母曰：『小母！<a class="t" id="t0527b23"></a>當知今此家中所有財物盡應屬我，不復<a class="t" id="t0527b24"></a>見應可與分者。』小母報曰：『我今懷姙，若生<a class="t" id="t0527b25"></a>男者，汝應與分；若生女者，物盡屬汝。』彼前<a class="t" id="t0527b26"></a>婦兒復更再三語小母曰：『今此家中所有財<a class="t" id="t0527b27"></a>物盡應屬我，不復見應可與分者。』小母亦<a class="t" id="t0527b28"></a>復再三報曰：『我今懷姙，若生男者，汝應與<a class="t" id="t0527b29"></a>分；若生女者，物盡屬汝。』於是，小母愚癡不<a class="t" id="t0527c01"></a>達，不善曉解，無有智慧，欲求存命而反自<a class="t" id="t0527c02"></a>害，即入室中，便取利刀自決其腹，看為<a class="t" id="t0527c03"></a>是男，為是女耶？彼愚癡不達，不善曉解，無<a class="t" id="t0527c04"></a>有智慧，欲求存命而反自害及<span class="corr" title="[復&gt;腹]">腹</span>中子。當<a class="t" id="t0527c05"></a>知蜱肆亦復如是愚癡不達，不善曉解，無<a class="t" id="t0527c06"></a>有智慧，欲求存命，反作是念：『迦葉！若知<a class="t" id="t0527c07"></a>我知我親親妙行精進，精勤不懈，無有嫉<a class="t" id="t0527c08"></a>妬，亦不慳貪，舒手，庶幾，開意放捨，給諸孤<a class="t" id="t0527c09"></a>窮，常樂施與，不著財物，彼因緣此，身壞命<a class="t" id="t0527c10"></a>終，必昇善處，生天上者，我今便應即行布<a class="t" id="t0527c11"></a>施，修諸福業，奉齋守戒已，以刀自殺，或服<a class="t" id="t0527c12"></a>毒藥，或投坑井，或自縊死。沙門鳩摩羅迦<a class="t" id="t0527c13"></a>葉！精進不應比我如彼盲人。』蜱肆！若精進<a class="t" id="t0527c14"></a>人長壽者，便得大福；若得大福者，便得生<a class="t" id="t0527c15"></a>天長壽。蜱肆！汝應如是觀於後世，莫如肉<a class="t" id="t0527c16"></a>眼之所見也。蜱肆！若有沙門、梵志斷絕離<a class="t" id="t0527c17"></a>欲，趣向離欲，斷絕離恚，趣向離恚，斷絕離<a class="t" id="t0527c18"></a>癡，趣向離癡，彼以清淨天眼出過於人，見<a class="t" id="t0527c19"></a>此眾生死時、生時，好色、惡色，或妙、不妙，往來<a class="t" id="t0527c20"></a>善處及不善處，隨此眾生之所作業，見其如<a class="t" id="t0527c21"></a>真。」</p>
<p><a class="t-linehead" id="t-linehead0527c21"></a>蜱肆王復言：「沙門鳩摩羅迦葉雖作是說，<a class="t" id="t0527c22"></a>但我如是見，如是說：無有後世，無眾生生。」</p><a class="t" id="t0527c23"></a>
<p><a class="t-linehead" id="t-linehead0527c23"></a>尊者鳩摩羅迦葉告曰：「蜱肆！復更有惡而過<a class="t" id="t0527c24"></a>此耶？」</p>
<p><a class="t-linehead" id="t-linehead0527c24"></a>蜱肆答曰：「如是。迦葉！復更有惡。迦葉！<a class="t" id="t0527c25"></a>我有親親疾病困篤，我往彼所，慰勞看彼，<a class="t" id="t0527c26"></a>彼亦慰勞視我；彼若命終，我復詣彼慰勞看<a class="t" id="t0527c27"></a>彼，彼亦不復慰勞視我，我亦不復慰勞看<a class="t" id="t0527c28"></a>彼。迦葉！以此事故，我作是念：無眾生生。」</p>
<p><a class="t-linehead" id="t-linehead0527c28"></a>尊<a class="t" id="t0527c29"></a>者鳩摩羅迦葉告曰：「蜱肆！復聽我說喻，慧<a class="t" id="t0528a01"></a>者聞喻則解其義。蜱肆！猶如有人善能吹<a class="t" id="t0528a02"></a>螺，若彼方土未曾聞螺聲，便往彼方，於夜<a class="t" id="t0528a03"></a>闇中昇高山上盡力吹螺。彼眾多人未曾<a class="t" id="t0528a04"></a>聞螺聲，聞已，便念：『此為何聲？如是極妙，為<a class="t" id="t0528a05"></a>甚奇特，實可愛樂，好可觀聽，令心歡悅。』時，<a class="t" id="t0528a06"></a>彼眾人便共往詣善吹螺人所，到已，問曰：『此<a class="t" id="t0528a07"></a>是何聲？如是極妙，為甚奇特，實可愛樂，好<a class="t" id="t0528a08"></a>可觀聽，令心歡悅。』善吹螺人以螺投地，語<a class="t" id="t0528a09"></a>眾人曰：『諸君！當知即此螺聲。』於是，眾人以<a class="t" id="t0528a10"></a>足蹴螺，而作是語：『螺可出聲，螺可出聲？<a class="t" id="t0528a11"></a>寂無音響。』善吹螺人便作是念：『今此眾人<a class="t" id="t0528a12"></a>愚癡不達，不善曉解，無有智慧。所以者何？<a class="t" id="t0528a13"></a>乃從無知之物欲求音聲。』是時，善吹螺人<a class="t" id="t0528a14"></a>還取彼螺，以水淨洗，便舉向口，盡力吹之。<a class="t" id="t0528a15"></a>時，彼眾人聞已，作是念：『螺甚奇妙。所以者何？<a class="t" id="t0528a16"></a>謂因手因水因口風吹，便生好聲，周滿四<a class="t" id="t0528a17"></a>方。』如是，蜱肆！若人活命存者，則能言語共相<a class="t" id="t0528a18"></a>慰勞，若其命終，便不能言共相慰勞。蜱肆！<a class="t" id="t0528a19"></a>汝應如是觀眾生生，莫如肉眼之所見也。<a class="t" id="t0528a20"></a>蜱肆！若有沙門、梵志斷絕離欲，趣向離欲，<a class="t" id="t0528a21"></a>斷絕離恚，趣向離恚，斷絕離癡，趣向離癡，<a class="t" id="t0528a22"></a>彼以清淨天眼出過於人，見此眾生死時、生<a class="t" id="t0528a23"></a>時，好色、惡色，或妙、不妙，往來善處及不善處，<a class="t" id="t0528a24"></a>隨此眾生之所作業，見其如真。」</p>
<p><a class="t-linehead" id="t-linehead0528a24"></a>蜱肆王復<a class="t" id="t0528a25"></a>言：「沙門鳩摩羅迦葉雖作是說，但我如是<a class="t" id="t0528a26"></a>見，如是說：無眾生生。」</p>
<p><a class="t-linehead" id="t-linehead0528a26"></a>尊者鳩摩羅迦葉告曰：<a class="t" id="t0528a27"></a>「蜱肆！復更有惡而過此耶？」</p>
<p><a class="t-linehead" id="t-linehead0528a27"></a>蜱肆答曰：「如是。<a class="t" id="t0528a28"></a>迦葉！復更有惡。迦葉！我有右伺，收捕罪<a class="t" id="t0528a29"></a>人送詣我所，到已，白曰：『天王！此人有罪，願<a class="t" id="t0528b01"></a>王治之。』我語彼曰：『取此罪人可生稱之，生<a class="t" id="t0528b02"></a>稱之已，還下著地，以繩絞殺，殺已復稱。我<a class="t" id="t0528b03"></a>欲得知此人為何時極輕柔軟，色悅澤好，<a class="t" id="t0528b04"></a>為死時耶？為活時耶？』彼受我教，取此罪<a class="t" id="t0528b05"></a>人，活稱之已，還下著地，以繩絞殺，殺已復<a class="t" id="t0528b06"></a>稱。彼罪人活時極輕柔軟，色悅澤好；彼人<a class="t" id="t0528b07"></a>死已，皮轉厚重，堅不柔軟，色不悅澤。迦葉！<a class="t" id="t0528b08"></a>因此事故，我作是念：無眾生生。」</p>
<p><a class="t-linehead" id="t-linehead0528b08"></a>尊者鳩摩<a class="t" id="t0528b09"></a>羅迦葉告曰：「蜱肆！復聽我說喻，慧者聞喻<a class="t" id="t0528b10"></a>則解其義。<span class="corr" title="[喻&gt;蜱]">蜱</span>肆！猶如鐵丸或鐵犁鑱，竟日<a class="t" id="t0528b11"></a>火燒，彼當爾時，極輕柔軟，色悅澤好，若火<a class="t" id="t0528b12"></a>滅已，漸漸就冷，轉凝厚重，堅不柔軟，色不<a class="t" id="t0528b13"></a>悅澤。如是，蜱肆！若人活時，身體極輕柔軟，<a class="t" id="t0528b14"></a>色悅澤好；若彼死已，便轉厚重，堅不柔軟，<a class="t" id="t0528b15"></a>色不悅澤。蜱肆！汝應如是觀眾生生，莫<a class="t" id="t0528b16"></a>如肉眼之所見也。蜱肆！若有沙門、梵志斷<a class="t" id="t0528b17"></a>絕離欲，趣向離欲，斷絕離恚，趣向離恚，斷<a class="t" id="t0528b18"></a>絕離癡，趣向離癡，彼以清淨天眼出過於<a class="t" id="t0528b19"></a>人，見眾生死時、生時，好色、惡色，或妙、不妙，<a class="t" id="t0528b20"></a>往來善處及不善處，隨此眾生之所作業，見<a class="t" id="t0528b21"></a>其如真。」</p>
<p><a class="t-linehead" id="t-linehead0528b21"></a>蜱肆王復言：「沙門鳩摩羅迦葉雖作<a class="t" id="t0528b22"></a>是說，但我如是見，如是說：無眾生生。」</p>
<p><a class="t-linehead" id="t-linehead0528b22"></a>尊者<a class="t" id="t0528b23"></a>鳩摩羅迦葉告曰：「蜱肆！復更有惡而過此耶？」</p><a class="t" id="t0528b24"></a>
<p><a class="t-linehead" id="t-linehead0528b24"></a>蜱肆答曰：「如是。迦葉！復更有惡。迦葉！我有<a class="t" id="t0528b25"></a>右伺收捕罪人送詣我所，到已，白曰：『天王！<a class="t" id="t0528b26"></a>此人有罪，願王治之。』我語彼曰：『取此罪人<a class="t" id="t0528b27"></a>倒著鐵釜中，或著銅釜中，密蓋其口，於下<a class="t" id="t0528b28"></a>燃火，下燃火已，觀視眾生入時出時，往來周<a class="t" id="t0528b29"></a>旋。』彼受我教，取此罪人，倒著鐵釜中，或著<a class="t" id="t0528c01"></a>銅釜中，密蓋其口，於下燃火，下燃火已，觀<a class="t" id="t0528c02"></a>視眾生入時出時，往來周旋。迦葉！我作如是<a class="t" id="t0528c03"></a>方便，不見眾生生。迦葉！因此事故，我作是<a class="t" id="t0528c04"></a>念：無眾生生。」</p>
<p><a class="t-linehead" id="t-linehead0528c04"></a>尊者鳩摩羅迦葉告曰：「蜱肆！<a class="t" id="t0528c05"></a>我今問汝，隨所解答。於意云何？若汝食好<a class="t" id="t0528c06"></a>極美上饌，晝寢於床，汝頗曾憶於夢中見<a class="t" id="t0528c07"></a>園觀浴池、林木華果、清泉長流，極意遊戲周<a class="t" id="t0528c08"></a>旋往來耶？」</p>
<p><a class="t-linehead" id="t-linehead0528c08"></a>蜱肆答曰：「曾憶有之。」</p>
<p>迦葉復問：<a class="t" id="t0528c09"></a>「若汝食好極美上饌，晝寢於床，爾時頗有<a class="t" id="t0528c10"></a>直侍人不？」</p>
<p><a class="t-linehead" id="t-linehead0528c10"></a>答曰：「有也。」</p>
<p>迦葉復問：「若汝食好<a class="t" id="t0528c11"></a>極美上饌，晝寢於床，當爾之時，左右直侍<a class="t" id="t0528c12"></a>頗有見汝出入周旋往來時耶？」</p>
<p><a class="t-linehead" id="t-linehead0528c12"></a>蜱肆答曰：<a class="t" id="t0528c13"></a>「正使異人亦不能見，況復左右直侍人耶？」</p><a class="t" id="t0528c14"></a>
<p><a class="t-linehead" id="t-linehead0528c14"></a>「蜱肆！汝應如是觀眾生生，莫如肉眼之所<a class="t" id="t0528c15"></a>見也。蜱肆！若有沙門、梵志斷絕離欲，趣向<a class="t" id="t0528c16"></a>離欲，斷絕離恚，趣向離恚，斷絕離癡，趣向<a class="t" id="t0528c17"></a>離癡，彼以清淨天眼出過於人，見此眾生<a class="t" id="t0528c18"></a>死時、生時，好色、惡色，或妙、不妙，往來善處及<a class="t" id="t0528c19"></a>不善處，隨此眾生之所作業，見其如真。」</p>
<p><a class="t-linehead" id="t-linehead0528c19"></a>蜱<a class="t" id="t0528c20"></a>肆王復言：「沙門鳩摩羅迦葉雖作是說，但我<a class="t" id="t0528c21"></a>如是見，如是說：無眾生生。」</p>
<p><a class="t-linehead" id="t-linehead0528c21"></a>尊者鳩摩羅迦<a class="t" id="t0528c22"></a>葉告曰：「蜱肆！復更有惡而過此耶？」</p>
<p><a class="t-linehead" id="t-linehead0528c22"></a>蜱肆答<a class="t" id="t0528c23"></a>曰：「如是。迦葉！復更有惡。迦葉！我有右伺，<a class="t" id="t0528c24"></a>收捕罪人送詣我所，到已，白曰：『天王！此人<a class="t" id="t0528c25"></a>有罪，願王治之。』我語彼曰：『取此罪人剝皮<a class="t" id="t0528c26"></a>剔肉，截筋破骨，乃至於髓，求眾生生。』彼<a class="t" id="t0528c27"></a>受我教，取此罪人剝皮剔肉，截筋破骨，<a class="t" id="t0528c28"></a>乃至於髓，求眾生生。迦葉！我作如是方便<a class="t" id="t0528c29"></a>求眾生生，而竟不見眾生生。迦葉！因此<a class="t" id="t0529a01"></a>事故，我作是念：無眾生生。」</p>
<p><a class="t-linehead" id="t-linehead0529a01"></a>尊者鳩摩羅迦<a class="t" id="t0529a02"></a>葉告曰：「蜱肆！復聽我說喻，慧者聞喻則解<a class="t" id="t0529a03"></a>其義。蜱肆！猶如事火編髮梵志居近道邊，<a class="t" id="t0529a04"></a>去彼不遠，有商人宿。時，諸商人過夜平旦<a class="t" id="t0529a05"></a>怱怱發去，忘一小兒。於是，事火編髮梵志<a class="t" id="t0529a06"></a>早起案行商人宿處，見一小兒獨住失主，<a class="t" id="t0529a07"></a>見已，念曰：『今此小兒無所依怙，我不養者，<a class="t" id="t0529a08"></a>必死無疑。』便抱持去，還至本處而養長之。<a class="t" id="t0529a09"></a>此兒轉大，諸根成就。爾時，事火編髮梵志彼<a class="t" id="t0529a10"></a>於人間有小事緣，於是，事火編髮梵志勅<a class="t" id="t0529a11"></a>年少曰：『我有小事暫出人間，汝當種火，慎<a class="t" id="t0529a12"></a>莫令滅；若火滅者，汝可取此火鑽求之。』</p><a class="t" id="t0529a13"></a>
<p><a class="t-linehead" id="t-linehead0529a13"></a>「爾時，事火編髮梵志善教勅已，即至人間，於<a class="t" id="t0529a14"></a>後年少便出遊戲，火遂滅盡。彼還求火，即取<a class="t" id="t0529a15"></a>火鑽以用打地，而作是語：『火出，火出。』火竟<a class="t" id="t0529a16"></a>不出，復於石上加力打之：『火出，火出。』火亦<a class="t" id="t0529a17"></a>不出。火既不出，便破火鑽十片、百片，棄去<a class="t" id="t0529a18"></a>坐地，愁惱而言：『不能得火，當如之何？』</p>
<p><a class="t-linehead" id="t-linehead0529a18"></a>「是時，<a class="t" id="t0529a19"></a>事火編髮梵志彼於人間所作已訖，還歸本<a class="t" id="t0529a20"></a>處，到已，問曰：『年少！汝不遊戲隨視種火，不<a class="t" id="t0529a21"></a>令滅耶？』年少白曰：『尊者！我出遊戲，火後遂<a class="t" id="t0529a22"></a>滅，我還求火。即取火鑽以用打地而作是<a class="t" id="t0529a23"></a>語：「火出，火出。」火竟不出。復於石上加力打<a class="t" id="t0529a24"></a>之：「火出，火出。」火亦不出。火既不出，便破火<a class="t" id="t0529a25"></a>鑽十片、百片，棄去坐地。尊者！我如是求，不<a class="t" id="t0529a26"></a>能得火，當如之何？』</p>
<p><a class="t-linehead" id="t-linehead0529a26"></a>「爾時，事火編髮梵志便<a class="t" id="t0529a27"></a>作是念：『今此年少甚癡不達，不善曉解，無<a class="t" id="t0529a28"></a>有智慧。所以者何？從無知火鑽作如是<a class="t" id="t0529a29"></a>意求索火耶？』於是，事火編髮梵志取燥火<a class="t" id="t0529b01"></a>鑽火母，著地而以鑽之，即便火出，轉轉熾<a class="t" id="t0529b02"></a>盛，語年少曰：『年少！求火法應如是，不應<a class="t" id="t0529b03"></a>如<span class="corr" title="[沙&gt;汝]">汝</span>愚癡不達，無有智慧，從無知火鑽<a class="t" id="t0529b04"></a>作如是意求索於火。』當知蜱肆亦復如<a class="t" id="t0529b05"></a>是，愚癡不達，不善曉解，無有智慧，於無知<a class="t" id="t0529b06"></a>死肉乃至骨髓求眾生生。蜱肆！汝應如是<a class="t" id="t0529b07"></a>觀眾生生，莫如肉眼之所見也。蜱肆！若有<a class="t" id="t0529b08"></a>沙門、梵志斷絕離欲，趣向離欲，斷絕離恚，<a class="t" id="t0529b09"></a>趣向離恚，斷絕離癡，趣向離癡，彼以清淨<a class="t" id="t0529b10"></a>天眼出過於人，見此眾生死時、生時，好色、惡<a class="t" id="t0529b11"></a>色，或妙、不妙，往來善處及不善處，隨此眾生<a class="t" id="t0529b12"></a>之所作業，見其如真。」</p>
<p><a class="t-linehead" id="t-linehead0529b12"></a>蜱肆王復言：「沙門鳩摩<a class="t" id="t0529b13"></a>羅迦葉雖作是說，但我此見欲取、恚取、怖取、<a class="t" id="t0529b14"></a>癡取，終不能捨。所以者何？若有他國異人<a class="t" id="t0529b15"></a>聞之，便作是說：『蜱肆王有見長夜受持，彼<a class="t" id="t0529b16"></a>為沙門鳩摩羅迦葉之所降伏、所治、斷捨。』迦<a class="t" id="t0529b17"></a>葉！是故我此見欲取、恚取、怖取、癡取，終不能<a class="t" id="t0529b18"></a>捨。」</p>
<p><a class="t-linehead" id="t-linehead0529b18"></a>尊者鳩摩羅迦葉告曰：「蜱肆！聽我說喻，<a class="t" id="t0529b19"></a>慧者聞喻則解其義。蜱肆！猶如朋友二人<a class="t" id="t0529b20"></a>捨家治生，彼行道時，初見有麻甚多無主，<a class="t" id="t0529b21"></a>一人見已，便語伴曰：『汝當知之，今此有麻<a class="t" id="t0529b22"></a>甚多無主，我欲與汝共取，自重而擔，還歸<a class="t" id="t0529b23"></a>可得資用。』便取重擔。彼於道路復見多有<a class="t" id="t0529b24"></a>劫貝紗縷及劫貝衣甚多無主。復見多銀<a class="t" id="t0529b25"></a>亦無有主。一人見已，便棄麻擔取銀自重。<a class="t" id="t0529b26"></a>復於道路見多金聚而無有主。時，擔銀人<a class="t" id="t0529b27"></a>語擔麻者：『汝今當知，此金極多而無有主，<a class="t" id="t0529b28"></a>汝可捨麻，我捨銀擔，我欲與汝共取此金，<a class="t" id="t0529b29"></a>重擔而歸，可得供用。』彼擔麻者語擔銀人：<a class="t" id="t0529c01"></a>『我此麻擔已好，裝治縛束已堅，從遠擔來，我<a class="t" id="t0529c02"></a>不能捨，汝且自知，勿憂我也。』於是，擔銀人<a class="t" id="t0529c03"></a>強奪麻擔，撲著於地而<span class="gaiji">挽<!--gaiji,挽,1[打-丁+勉],2&#x22C4D;,3--></span>壞之。彼擔麻者<a class="t" id="t0529c04"></a>語擔銀人：『汝已如是<span class="gaiji">挽<!--gaiji,挽,1[打-丁+勉],2&#x22C4D;,3--></span>壞我擔，我此麻擔<a class="t" id="t0529c05"></a>縛束已堅，所來處遠，我要自欲擔此麻歸，終<a class="t" id="t0529c06"></a>不捨之，汝且自知，勿憂我也。』</p>
<p><a class="t-linehead" id="t-linehead0529c06"></a>「彼擔銀人即<a class="t" id="t0529c07"></a>捨銀擔，便自取金重擔而還。擔金人歸，父<a class="t" id="t0529c08"></a>母遙見擔金來歸，見已，嘆曰：『善來，賢子！快來，<a class="t" id="t0529c09"></a>賢子！汝因是金快得生活，供養父母，供給<a class="t" id="t0529c10"></a>妻子、奴婢、使人，復可布施沙門、梵志，作福<a class="t" id="t0529c11"></a>昇上，善果善報，生天長壽。』彼擔麻者還歸其<a class="t" id="t0529c12"></a>家，父母遙見擔麻來歸，見已，罵曰：『汝罪人<a class="t" id="t0529c13"></a>來，無德人來，汝因此麻，不得生活、供養父<a class="t" id="t0529c14"></a>母、供給妻子奴婢使人，又亦不得布施沙<a class="t" id="t0529c15"></a>門及諸梵志，作福昇上，善果善報，生天長壽。』<a class="t" id="t0529c16"></a>當知蜱肆亦復如是，若汝此見欲取、恚取、<a class="t" id="t0529c17"></a>怖取、癡取，終不捨者，汝便當受無量之惡，<a class="t" id="t0529c18"></a>亦為眾人之所增惡。」</p>
<p><a class="t-linehead" id="t-linehead0529c18"></a>蜱肆王復言：「沙門鳩<a class="t" id="t0529c19"></a>摩羅迦葉雖作是說，但我此見欲取、恚取、怖<a class="t" id="t0529c20"></a>取、癡取，終不能捨。所以者何？若有他國異<a class="t" id="t0529c21"></a>人聞之，便作是說：『蜱肆王有見長夜受持，<a class="t" id="t0529c22"></a>彼為沙門鳩摩羅迦葉之所降伏、所治、斷捨。』<a class="t" id="t0529c23"></a>迦葉！是故我此見欲取、恚取、怖取、癡取，終不<a class="t" id="t0529c24"></a>能捨。」</p>
<p><a class="t-linehead" id="t-linehead0529c24"></a>尊者鳩摩羅迦葉告曰：「蜱肆，復聽我<a class="t" id="t0529c25"></a>說喻，慧者聞喻則解其義。蜱肆！猶如商人<a class="t" id="t0529c26"></a>與其大眾，有千乘車，行飢儉道。此大眾中<a class="t" id="t0529c27"></a>而有兩主，彼作是念：『我等何因得脫此難？』<a class="t" id="t0529c28"></a>復作是念：『我此大眾應分為兩部，部各五<a class="t" id="t0529c29"></a>百。』彼商人眾便分為兩部，部各五百。於是，<a class="t" id="t0530a01"></a>一商人主將五百乘至飢儉道，彼商人主<a class="t" id="t0530a02"></a>常在前導，見有一人從傍道來，衣服盡濕，<a class="t" id="t0530a03"></a>身黑頭黃，兩眼極赤，著蘅華鬘而乘驢車，<a class="t" id="t0530a04"></a>泥著兩<span class="gaiji">［轗－咸＋匆］<!--gaiji,,1[轗-咸+匆],2&#x28349;,3--></span>，彼商人主見，便問曰：『飢儉道中有<a class="t" id="t0530a05"></a>天雨不？彼有新水、樵及草耶？』彼人答曰：<a class="t" id="t0530a06"></a>『飢儉道中天降大雨，極有新水乃饒樵、草。<a class="t" id="t0530a07"></a>諸賢！汝等可捨故水、樵、草，莫令乘乏，汝<a class="t" id="t0530a08"></a>等不久當得新水及好樵、草。』</p>
<p><a class="t-linehead" id="t-linehead0530a08"></a>「彼商人主聞已<a class="t" id="t0530a09"></a>即還，詣諸商人而告之曰：『我在前行，見<a class="t" id="t0530a10"></a>有一人從傍道來，衣服盡濕，身黑頭黃，兩<a class="t" id="t0530a11"></a>眼極赤，著蘅華鬘而乘驢車，泥著兩<span class="gaiji">［轗－咸＋匆］<!--gaiji,,1[轗-咸+匆],2&#x28349;,3--></span>。我<a class="t" id="t0530a12"></a>問彼曰：「飢儉道中有天雨不？彼有新水、樵<a class="t" id="t0530a13"></a>及草耶？」彼答我曰：「飢儉道中天降大雨，極<a class="t" id="t0530a14"></a>有新水乃饒樵、草。諸賢！汝等可捨故水、樵、<a class="t" id="t0530a15"></a>草，莫令乘乏，汝等不久當得新水及好<a class="t" id="t0530a16"></a>樵、草。」諸商人！我等可捨故水、樵、草，如是不<a class="t" id="t0530a17"></a>久當得新水、樵、草，莫令乘乏。』彼商人等即<a class="t" id="t0530a18"></a>便棄捨故水、樵、草，一日行道不得新水、樵、<a class="t" id="t0530a19"></a>草，二日、三日，乃至七日行道，猶故不<a class="t" id="t0530a20"></a>得新水、樵、草，過七日已，為食人鬼之所殺<a class="t" id="t0530a21"></a>害。</p>
<p><a class="t-linehead" id="t-linehead0530a21"></a>「第二商人主便作是念：『前商人主已過嶮<a class="t" id="t0530a22"></a>難，我等今當以何方便復得脫難？』第二商<a class="t" id="t0530a23"></a>人主作是念已，與五百車即便俱進至飢<a class="t" id="t0530a24"></a>儉道。第二商人主自在前導，見有一人從<a class="t" id="t0530a25"></a>傍道來，衣服盡濕，身黑頭黃，兩眼極赤，著蘅<a class="t" id="t0530a26"></a>華鬘而乘驢車，泥著兩<span class="gaiji">［轗－咸＋匆］<!--gaiji,,1[轗-咸+匆],2&#x28349;,3--></span>，第二商人主見<a class="t" id="t0530a27"></a>便問曰：『飢儉道中有天雨不？彼有新水、樵<a class="t" id="t0530a28"></a>及草耶？』彼人答曰：『飢儉道中天降大雨，極<a class="t" id="t0530a29"></a>有新水乃饒樵、草。諸賢！汝等可捨故水、樵、<a class="t" id="t0530b01"></a>草，莫令乘乏，汝等不久當得新水及好<a class="t" id="t0530b02"></a>樵、草。』</p>
<p><a class="t-linehead" id="t-linehead0530b02"></a>「第二商人主聞已即還，詣諸商人而<a class="t" id="t0530b03"></a>告之曰：『我在前行見有一人從傍道來，衣<a class="t" id="t0530b04"></a>服盡濕，身黑頭黃，兩眼極赤，著蘅華鬘而乘<a class="t" id="t0530b05"></a>驢車，泥著兩<span class="gaiji">［轗－咸＋匆］<!--gaiji,,1[轗-咸+匆],2&#x28349;,3--></span>。我問彼曰：「飢儉道中有天<a class="t" id="t0530b06"></a>雨不？彼有新水、樵及草耶？」彼答我曰：「飢儉<a class="t" id="t0530b07"></a>道中天適大雨，極有新水乃饒樵、草。諸賢！<a class="t" id="t0530b08"></a>汝等可捨故水、樵、草，莫令乘乏，汝等不<a class="t" id="t0530b09"></a>久當得新水及好樵、草。」諸商人！我等未可<a class="t" id="t0530b10"></a>捨故水、樵、草，若得新水、樵、草，然後當棄。』彼<a class="t" id="t0530b11"></a>不捨故水、樵、草，一日行道不得新水、樵、草，<a class="t" id="t0530b12"></a>二日、三日，乃至七日行道，猶故不得新水、樵、<a class="t" id="t0530b13"></a>草。第二商人主在前行時，見前第一商人主<a class="t" id="t0530b14"></a>及諸商人為食人鬼之所殺害，第二商人<a class="t" id="t0530b15"></a>主見已，語諸商人：『汝等看前商人主愚癡<a class="t" id="t0530b16"></a>不達，不善曉解，無有智慧，既自殺身，復<a class="t" id="t0530b17"></a>殺諸人。汝等商人若欲取前諸商人物，自<a class="t" id="t0530b18"></a>恣取之。』當知蜱肆亦復如是。若汝此見<a class="t" id="t0530b19"></a>欲取、恚取、怖取、癡取，終不捨者，汝便當受無<a class="t" id="t0530b20"></a>量之惡，亦為眾人之所憎惡，猶前第一商<a class="t" id="t0530b21"></a>人之主及諸商人。」</p>
<p><a class="t-linehead" id="t-linehead0530b21"></a>蜱肆王復言：「沙門鳩摩羅<a class="t" id="t0530b22"></a>迦葉雖作是說，但我此見欲取、恚取、怖取、癡<a class="t" id="t0530b23"></a>取，終不能捨。所以者何？若有他國異人聞<a class="t" id="t0530b24"></a>之，便作是說：『蜱肆王有見長夜受持，彼為<a class="t" id="t0530b25"></a>沙門鳩摩羅迦葉之所降伏、所治、斷捨。』迦葉！<a class="t" id="t0530b26"></a>是故我此見欲取、恚取、怖取、癡取，終不能捨。」</p><a class="t" id="t0530b27"></a>
<p><a class="t-linehead" id="t-linehead0530b27"></a>尊者鳩摩羅迦葉告曰：「蜱肆！復聽我說喻，<a class="t" id="t0530b28"></a>慧者聞喻則解其義。蜱肆！猶如二人許戲<a class="t" id="t0530b29"></a>賭<span class="gaiji">餅<!--gaiji,餅,1[麩-夫+并],2&#x4D35;,3--></span>，第一戲者並竊食之，食一、二、三，或至<a class="t" id="t0530c01"></a>眾多，第二戲者便作是念：『共此人戲，數數<a class="t" id="t0530c02"></a>欺我而偷<span class="gaiji">餅<!--gaiji,餅,1[麩-夫+并],2&#x4D35;,3--></span>食，或一、二、三，或至眾多。』見如<a class="t" id="t0530c03"></a>是已，語彼伴曰：『我今欲息，後當更戲。』於是，<a class="t" id="t0530c04"></a>第二戲者離於彼處，便以毒藥用塗其<span class="gaiji">餅<!--gaiji,餅,1[麩-夫+并],2&#x4D35;,3--></span>，<a class="t" id="t0530c05"></a>塗已即還，語其伴曰：『可來共戲。』即來共戲。<a class="t" id="t0530c06"></a>第一戲者復竊<span class="gaiji">餅<!--gaiji,餅,1[麩-夫+并],2&#x4D35;,3--></span>食，或一、二、三，或至眾多，既<a class="t" id="t0530c07"></a>食<span class="gaiji">餅<!--gaiji,餅,1[麩-夫+并],2&#x4D35;,3--></span>已，即便戴眼吐沫欲死。於是，第二戲者<a class="t" id="t0530c08"></a>向第一戲人即說頌曰：</p><a class="t" id="t0530c09"></a>
<blockquote class="gatha">
<p>「『此<span class="gaiji">餅<!--gaiji,餅,1[麩-夫+并],2&#x4D35;,3--></span>毒藥塗，　　汝貪食不覺，<a class="t" id="t0530c10"></a><br>
　坐為<span class="gaiji">餅<!--gaiji,餅,1[麩-夫+并],2&#x4D35;,3--></span>欺我，　　後必致苦患。』</p></blockquote><a class="t" id="t0530c11"></a>
<p><a class="t-linehead" id="t-linehead0530c11"></a>「當知蜱肆亦復如是，若汝此見欲取、恚取、怖<a class="t" id="t0530c12"></a>取、癡取，終不捨者，汝便當受無量之惡，亦為<a class="t" id="t0530c13"></a>眾人之所憎惡，猶如戲人為<span class="gaiji">餅<!--gaiji,餅,1[麩-夫+并],2&#x4D35;,3--></span>欺他，還自<a class="t" id="t0530c14"></a>得殃。」</p>
<p><a class="t-linehead" id="t-linehead0530c14"></a>蜱肆王復言：「沙門鳩摩羅迦葉雖作是<a class="t" id="t0530c15"></a>說，但我此見欲取、恚取、怖取、癡取，終不能捨。<a class="t" id="t0530c16"></a>所以者何？若有他國異人聞之，便作是說：<a class="t" id="t0530c17"></a>『蜱肆王有見長夜受持，彼為沙門鳩摩羅迦<a class="t" id="t0530c18"></a>葉之所降伏、所治、斷捨。』迦葉！是故我此見欲<a class="t" id="t0530c19"></a>取、恚取、怖取、癡取，終不能捨。」</p>
<p><a class="t-linehead" id="t-linehead0530c19"></a>尊者鳩摩羅迦<a class="t" id="t0530c20"></a>葉告曰：「蜱肆！復聽我說喻，慧者聞喻則解<a class="t" id="t0530c21"></a>其義。蜱肆！猶養猪人，彼行路時，見有熇糞<a class="t" id="t0530c22"></a>甚多無主，便作是念：『此糞可以養飽多猪，<a class="t" id="t0530c23"></a>我寧可取自重而去。』即取負去，彼於中道<a class="t" id="t0530c24"></a>遇天大雨，糞液流漫，澆污其身，故負持去，<a class="t" id="t0530c25"></a>終不棄捨，彼則自受無量之惡，亦為眾人<a class="t" id="t0530c26"></a>之所憎惡。當知蜱肆亦復如是，若汝此見<a class="t" id="t0530c27"></a>欲取、恚取、怖取、癡取，終不捨者，汝便當受無<a class="t" id="t0530c28"></a>量之惡，亦為眾人之所憎惡，猶養猪人。」</p>
<p><a class="t-linehead" id="t-linehead0530c28"></a>蜱<a class="t" id="t0530c29"></a>肆王復言：「沙門鳩摩羅迦葉雖作是說，但我<a class="t" id="t0531a01"></a>此見欲取、恚取、怖取、癡取，終不能捨。所以者<a class="t" id="t0531a02"></a>何？若有他國異人聞之，便作是說：『蜱肆王<a class="t" id="t0531a03"></a>有見長夜受持，彼為沙門鳩摩羅迦葉之所<a class="t" id="t0531a04"></a>降伏、所治、斷捨。』迦葉！是故我此見欲取、恚取、<a class="t" id="t0531a05"></a>怖取、癡取，終不能捨。」</p>
<p><a class="t-linehead" id="t-linehead0531a05"></a>尊者鳩摩羅迦葉告曰：<a class="t" id="t0531a06"></a>「蜱肆！復聽我說最後譬喻，若汝知者，善；若<a class="t" id="t0531a07"></a>不知者，我不復說法。蜱肆！猶如大猪為五<a class="t" id="t0531a08"></a>百猪王，行嶮難道。彼於中路遇見一虎，<a class="t" id="t0531a09"></a>猪見虎已，便作是念：『若與鬪者，虎必殺我；<a class="t" id="t0531a10"></a>若畏走者，然諸親族便輕慢我。不知今當<a class="t" id="t0531a11"></a>以何方便得脫此難？』作是念已，而語虎<a class="t" id="t0531a12"></a>曰：『若欲鬪者，便可共鬪；若不爾者，借我道<a class="t" id="t0531a13"></a>過。』彼虎聞已，便語猪曰：『聽汝共鬪，不借汝<a class="t" id="t0531a14"></a>道。』猪復語曰：『虎！汝小住，待我被著祖父時<a class="t" id="t0531a15"></a>鎧，還當共戰。』彼虎聞已，而作是念：『彼非我<a class="t" id="t0531a16"></a>敵，況祖父鎧耶？』便語猪曰：『隨汝所欲。』猪即<a class="t" id="t0531a17"></a>還至本廁處所，婉轉糞中，塗身至眼已，<a class="t" id="t0531a18"></a>便往至虎所，語曰：『汝欲鬪者便可共鬪；若<a class="t" id="t0531a19"></a>不爾者，借我道過。』虎見猪已，復作是念：『我<a class="t" id="t0531a20"></a>常不食雜小蟲者，以惜牙故，況復當近此<a class="t" id="t0531a21"></a>臭猪耶？』虎念是已，便語猪曰：『我借汝道，不<a class="t" id="t0531a22"></a>與汝鬪。』猪得過已，則還向虎而說頌曰：</p><a class="t" id="t0531a23"></a>
<blockquote class="gatha">
<p>「『虎汝有四足，　　我亦有四足，<a class="t" id="t0531a24"></a><br>
　汝來共我鬪，　　何意怖而走？』</p></blockquote><a class="t" id="t0531a25"></a>
<p><a class="t-linehead" id="t-linehead0531a25"></a>「時，虎聞已，亦復說頌而答猪曰：</p><a class="t" id="t0531a26"></a>
<blockquote class="gatha">
<p>「『汝毛竪森森，　　諸畜中下極，<a class="t" id="t0531a27"></a><br>
　猪汝可速去，　　糞臭不可堪。』</p></blockquote><a class="t" id="t0531a28"></a>
<p><a class="t-linehead" id="t-linehead0531a28"></a>「時，猪自誇復說頌曰：</p><a class="t" id="t0531a29"></a>
<blockquote class="gatha">
<p>「『摩竭鴦二國，　　聞我共汝鬪，<a class="t" id="t0531b01"></a><br>
　汝來共我戰，　　何以怖而走？』</p></blockquote><a class="t" id="t0531b02"></a>
<p><a class="t-linehead" id="t-linehead0531b02"></a>「虎聞此已，復說頌曰：</p><a class="t" id="t0531b03"></a>
<blockquote class="gatha">
<p>「『舉身毛皆污，　　猪汝臭熏我，<a class="t" id="t0531b04"></a><br>
　汝鬪欲求勝，　　我今與汝勝。』」</p></blockquote><a class="t" id="t0531b05"></a>
<p><a class="t-linehead" id="t-linehead0531b05"></a>尊者鳩摩羅迦葉告曰：「蜱肆！我亦如是，若汝<a class="t" id="t0531b06"></a>此見欲取、恚取、怖取、癡取，終不捨者，汝便自<a class="t" id="t0531b07"></a>受無量之惡，亦為眾人之所憎惡，猶如彼<a class="t" id="t0531b08"></a>虎與猪勝也。」</p>
<p><a class="t-linehead" id="t-linehead0531b08"></a>蜱肆王聞已，白曰：「尊者！初說<a class="t" id="t0531b09"></a>日月喻時，我聞即解，歡喜奉受，然我欲從<a class="t" id="t0531b10"></a>尊者鳩摩羅迦葉求上復上妙智所說，是故<a class="t" id="t0531b11"></a>我向問復問耳。我今自歸尊者鳩摩羅迦<a class="t" id="t0531b12"></a>葉。」</p>
<p><a class="t-linehead" id="t-linehead0531b12"></a>尊者鳩摩羅迦葉告曰：「蜱肆！汝莫歸我，<a class="t" id="t0531b13"></a>我所歸佛，汝亦應歸。」</p>
<p><a class="t-linehead" id="t-linehead0531b13"></a>蜱肆王白曰：「尊者！我<a class="t" id="t0531b14"></a>今自歸佛、法及比丘眾，願尊者鳩摩羅迦<a class="t" id="t0531b15"></a>葉為佛受我為優婆塞，從今日始，終身自<a class="t" id="t0531b16"></a>歸，乃至命盡。尊者鳩摩羅迦葉！我從今日始<a class="t" id="t0531b17"></a>行布施修福。」</p>
<p><a class="t-linehead" id="t-linehead0531b17"></a>尊者鳩摩羅迦葉問曰：「蜱肆！<a class="t" id="t0531b18"></a>汝欲行施修福，施與幾人？能至幾時？」</p>
<p><a class="t-linehead" id="t-linehead0531b18"></a>蜱肆<a class="t" id="t0531b19"></a>王白曰：「布施百人，或至千人，一日、二日，或<a class="t" id="t0531b20"></a>至七日。」</p>
<p><a class="t-linehead" id="t-linehead0531b20"></a>尊者鳩摩羅迦葉告曰：「若王行施修<a class="t" id="t0531b21"></a>福，布施百人，或至千人，一日、二日，或至七<a class="t" id="t0531b22"></a>日者，諸方沙門、梵志盡聞：『蜱肆王有見長夜<a class="t" id="t0531b23"></a>受持，彼為沙門鳩摩羅迦葉之所降伏、所治、<a class="t" id="t0531b24"></a>斷捨。』諸方聞已，盡當遠來，七日之中不及<a class="t" id="t0531b25"></a>王施；若不得食王信施者，王便無福，不得<a class="t" id="t0531b26"></a>長夜受其安樂。蜱肆王！猶如種子不碎不<a class="t" id="t0531b27"></a>壞，不剖不坼，非風非日，非水中傷，秋時<a class="t" id="t0531b28"></a>好藏。若彼居士深耕良田，極治地已，隨時<a class="t" id="t0531b29"></a>下種，然雨澤不適者，於蜱肆意云何，彼種<a class="t" id="t0531c01"></a>可得生增長不？」</p>
<p><a class="t-linehead" id="t-linehead0531c01"></a>答曰：「不也。」</p>
<p>尊者鳩摩羅迦<a class="t" id="t0531c02"></a>葉告曰：「蜱肆！汝亦如是。若行施修福，布施<a class="t" id="t0531c03"></a>百人或至千人，一日、二日，或至七日者，諸<a class="t" id="t0531c04"></a>方沙門、梵志盡聞：『蜱肆王有見長夜受持，彼<a class="t" id="t0531c05"></a>為沙門鳩摩羅迦葉之所降伏、所治、斷捨。』諸<a class="t" id="t0531c06"></a>方聞已，盡當遠來，七日之中不及王施；若<a class="t" id="t0531c07"></a>不得食王信施者，王便無福，不得長夜<a class="t" id="t0531c08"></a>受其安樂。」</p>
<p><a class="t-linehead" id="t-linehead0531c08"></a>蜱肆王復問曰：「尊者！我當云何？」</p><a class="t" id="t0531c09"></a>
<p><a class="t-linehead" id="t-linehead0531c09"></a>尊者鳩摩羅迦葉答曰：「蜱肆！汝當行施修<a class="t" id="t0531c10"></a>福，常供長齋。若蜱肆王行施修福，常供長<a class="t" id="t0531c11"></a>齋者，諸方沙門、梵志聞：『蜱肆王有見長夜<a class="t" id="t0531c12"></a>受持，彼為沙門鳩摩羅迦葉之所降伏、所治、<a class="t" id="t0531c13"></a>斷捨。』諸方聞已，盡當遠來，彼皆可得及王<a class="t" id="t0531c14"></a>信施，王便有福，而得長夜受其安樂。蜱肆！<a class="t" id="t0531c15"></a>猶如種子不碎不壞，不剖不坼，非風非<a class="t" id="t0531c16"></a>日，非水中傷，秋時好藏。若彼居士深耕良<a class="t" id="t0531c17"></a>田，極治地已，隨時下種，雨澤適者，於蜱肆<a class="t" id="t0531c18"></a>意云何，彼種可得生增長不？」</p>
<p><a class="t-linehead" id="t-linehead0531c18"></a>答曰：「生也。」</p>
<p>尊<a class="t" id="t0531c19"></a>者鳩摩羅迦葉告曰：「蜱肆！汝亦如是，若當<a class="t" id="t0531c20"></a>行施修福，常供長齋者。諸方沙門、梵志聞：<a class="t" id="t0531c21"></a>『蜱肆王有見長夜受持，彼為沙門鳩摩羅迦<a class="t" id="t0531c22"></a>葉之所降伏、所治、斷捨。』諸方聞已，盡當遠來，<a class="t" id="t0531c23"></a>彼皆可得及王信施，王便有福，而得長夜<a class="t" id="t0531c24"></a>受其安樂。」</p>
<p><a class="t-linehead" id="t-linehead0531c24"></a>於是，蜱肆王白曰：「尊者！我從今<a class="t" id="t0531c25"></a>始行施修福，常供長齋。」</p>
<p><a class="t-linehead" id="t-linehead0531c25"></a>爾時，尊者鳩摩羅迦<a class="t" id="t0531c26"></a>葉為蜱肆王及斯惒提梵志、居士說法，勸<a class="t" id="t0531c27"></a>發渴仰，成就歡喜，無量方便，為彼說法，勸<a class="t" id="t0531c28"></a>發渴仰，成就歡喜已，默然而住。於是，蜱肆<a class="t" id="t0531c29"></a>王及斯惒提梵志、居士，尊者鳩摩羅迦葉為<a class="t" id="t0532a01"></a>其說法，勸發渴仰，成就歡喜已，即從坐<a class="t" id="t0532a02"></a>起，稽首尊者鳩摩羅迦葉足，繞三匝而<a class="t" id="t0532a03"></a>去。</p><a class="t" id="t0532a04"></a>
<p><a class="t-linehead" id="t-linehead0532a04"></a>彼蜱肆王雖行施修福，然極惡麤弊，豆羹菜<a class="t" id="t0532a05"></a>茹，唯一片薑，又復施以麤弊布衣。時，監厨者<a class="t" id="t0532a06"></a>名優多羅，彼行施修福時，為蜱肆王囑<a class="t" id="t0532a07"></a>語上座呪願：「此施若有福報者，莫令蜱肆<a class="t" id="t0532a08"></a>王今世後世受。」蜱肆王聞優多羅行施修福<a class="t" id="t0532a09"></a>時，常為囑上座呪願：「此施若有福報者，<a class="t" id="t0532a10"></a>莫令蜱肆王今世後世受。」聞已，即呼問曰：「優<a class="t" id="t0532a11"></a>多羅！汝實行施修福時，為我囑上座呪願：<a class="t" id="t0532a12"></a>『此施若有福報者，莫令蜱肆王今世後世<a class="t" id="t0532a13"></a>受。』為如是耶？」</p>
<p><a class="t-linehead" id="t-linehead0532a13"></a>優多羅白曰：「實爾。天王！所以<a class="t" id="t0532a14"></a>者何？天王雖行施修福，然極惡麤弊，豆羹<a class="t" id="t0532a15"></a>菜茹，唯一片薑。天王！此食尚不可以手觸，<a class="t" id="t0532a16"></a>況復自食耶？天王施以麤弊布衣。天王！此<a class="t" id="t0532a17"></a>衣尚不可以脚躡，況復自著耶？我敬天<a class="t" id="t0532a18"></a>王，不重所施，是故，天王！我不願此弊布施<a class="t" id="t0532a19"></a>報令王受也。」</p>
<p><a class="t-linehead" id="t-linehead0532a19"></a>蜱肆王聞已，告曰：「優多羅！汝<a class="t" id="t0532a20"></a>從今始，如我所食，當以飯食，如我著衣，當<a class="t" id="t0532a21"></a>以布施。」於是，優多羅從是已後，如王所食，<a class="t" id="t0532a22"></a>便以飯食，如王所衣，便以布施。</p>
<p><a class="t-linehead" id="t-linehead0532a22"></a>爾時，優多羅<a class="t" id="t0532a23"></a>因為蜱肆王監行布施故，身壞命終，生四<a class="t" id="t0532a24"></a>王天中。彼蜱肆王以不至心行布施故，身<a class="t" id="t0532a25"></a>壞命終，生榵樹林空宮殿中。</p>
<p><a class="t-linehead" id="t-linehead0532a25"></a>尊者橋<span class="gaiji">［火＊僉］<!--gaiji,,1[火*僉],2&#x3DFF;,3--></span>鉢<a class="t" id="t0532a26"></a>帝數往遊行彼榵樹林空宮殿中，尊者橋<a class="t" id="t0532a27"></a><span class="gaiji">［火＊僉］<!--gaiji,,1[火*僉],2&#x3DFF;,3--></span>鉢帝遙見蜱肆王，即便問曰：「汝是誰耶？」</p>
<p><a class="t-linehead" id="t-linehead0532a27"></a>蜱<a class="t" id="t0532a28"></a>肆王答曰：「尊者橋<span class="gaiji">［火＊僉］<!--gaiji,,1[火*僉],2&#x3DFF;,3--></span>鉢帝！頗聞閻浮洲中有<a class="t" id="t0532a29"></a>斯惒提王，名蜱肆耶？」</p>
<p><a class="t-linehead" id="t-linehead0532a29"></a>尊者橋<span class="gaiji">［火＊僉］<!--gaiji,,1[火*僉],2&#x3DFF;,3--></span>鉢帝答曰：<a class="t" id="t0532b01"></a>「我聞閻浮洲中斯惒提有王，名蜱肆。」</p>
<p><a class="t-linehead" id="t-linehead0532b01"></a>蜱肆<a class="t" id="t0532b02"></a>王白曰：「尊者橋<span class="gaiji">［火＊僉］<!--gaiji,,1[火*僉],2&#x3DFF;,3--></span>鉢帝，我即是也，本名蜱肆<a class="t" id="t0532b03"></a>王。」</p>
<p><a class="t-linehead" id="t-linehead0532b03"></a>尊者橋<span class="gaiji">［火＊僉］<!--gaiji,,1[火*僉],2&#x3DFF;,3--></span>鉢帝復問曰：「蜱肆王如是見，<a class="t" id="t0532b04"></a>如是說：無有後世，無眾生生。彼何由生此，<a class="t" id="t0532b05"></a>依四王天小榵樹林空宮殿中？」</p>
<p><a class="t-linehead" id="t-linehead0532b05"></a>蜱肆王白<a class="t" id="t0532b06"></a>曰：「尊者橋<span class="gaiji">［火＊僉］<!--gaiji,,1[火*僉],2&#x3DFF;,3--></span>鉢帝！我本實有是見，然為尊<a class="t" id="t0532b07"></a>者沙門鳩摩羅迦葉之所降伏、所治、斷捨。若<a class="t" id="t0532b08"></a>尊者橋<span class="gaiji">［火＊僉］<!--gaiji,,1[火*僉],2&#x3DFF;,3--></span>鉢帝還下閻浮洲者，願遍告語閻<a class="t" id="t0532b09"></a>浮洲人：『若行施修福時，當至心與，自手與，<a class="t" id="t0532b10"></a>自往與，至信與，知有業、有業報與。所以者<a class="t" id="t0532b11"></a>何？莫令以是受布施報如斯惒提蜱肆王<a class="t" id="t0532b12"></a>也。蜱肆王者是布施主，以不至心行施與<a class="t" id="t0532b13"></a>故，生依四王天小榵樹林空宮殿中。』」爾時，<a class="t" id="t0532b14"></a>尊者橋<span class="gaiji">［火＊僉］<!--gaiji,,1[火*僉],2&#x3DFF;,3--></span>鉢帝默然而受。</p>
<p><a class="t-linehead" id="t-linehead0532b14"></a>於是，尊者橋<span class="gaiji">［火＊僉］<!--gaiji,,1[火*僉],2&#x3DFF;,3--></span>鉢<a class="t" id="t0532b15"></a>帝有時來下至閻浮洲，則遍告諸閻浮洲<a class="t" id="t0532b16"></a>人：「至心施與，自手與，自往與，至信與，知有<a class="t" id="t0532b17"></a>業、有業報與。所以者何？莫令以是受布<a class="t" id="t0532b18"></a>施報如斯惒提蜱肆王也。蜱肆王者是布<a class="t" id="t0532b19"></a>施主，以不至心行施與故，生依四王天小<a class="t" id="t0532b20"></a>榵樹林空宮殿中。」</p>
<p><a class="t-linehead" id="t-linehead0532b20"></a>尊者鳩摩羅迦葉所說如<a class="t" id="t0532b21"></a>是。蜱肆王，斯惒提梵志、居士及諸比丘，聞尊<a class="t" id="t0532b22"></a>者鳩摩羅迦葉所說，歡喜奉行。</p><a class="t" id="t0532b23"></a>
<p><a class="t-linehead" id="t-linehead0532b23"></a>蜱肆王經第七竟<span class="t-note">（萬三百六十七字）</span></p><a class="t" id="t0532b24"></a><p class="endsection"><span class="t-juanname">中阿含經卷第十六<span class="t-note">（萬三百六十七字）</span></span></p><a class="t" id="t0532b25"></a>
<p class="endsutta">中阿含王相<span class="corr" title="[&gt;應]">應</span>品第一竟<span class="t-note">（三萬五千六百二十一字）</span><span class="t-note">（第二<a class="t" id="t0532b26"></a>小土城誦）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>