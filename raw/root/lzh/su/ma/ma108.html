<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma108">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 10</span>
<span class="mirror-right">林品</span></p>
<h1 class="mirror-row">
<span class="mirror-left latin">108. </span>
<span class="mirror-right">（一〇八）林經</span></h1>
</div><a class="t" id="t0597c12"></a>
<p><a class="t-linehead" id="t-linehead0597c12"></a>我聞如是：</p>
<p>一時，佛遊舍衛國，在勝林給孤<a class="t" id="t0597c13"></a>獨園。</p>
<p><a class="t-linehead" id="t-linehead0597c13"></a>爾時，世尊告諸比丘：「比丘者，依一林<a class="t" id="t0597c14"></a>住，我依此林住，或所為出家學道，欲得沙<a class="t" id="t0597c15"></a>門義，此義於我得，學道者所須衣被、飲食、床<a class="t" id="t0597c16"></a>榻、湯藥、諸生活具，彼一切求索，易不難得。<a class="t" id="t0597c17"></a>彼比丘依此林住，依此林住已，所為出家<a class="t" id="t0597c18"></a>學道，欲得沙門義，此義於我不得，學道者<a class="t" id="t0597c19"></a>所須衣被、飲食、床榻、湯藥、諸生活具，彼一切求<a class="t" id="t0597c20"></a>索，易不難得。彼比丘應作是觀：『我出家學<a class="t" id="t0597c21"></a>道，不為衣被故，不為飲食、床榻、湯藥故，<a class="t" id="t0597c22"></a>亦不為諸生活具故。然我依此林住，所為<a class="t" id="t0597c23"></a>出家學道，欲得沙門義，此義於我不得，<a class="t" id="t0597c24"></a>學道者所須衣被、飲食、床榻、湯藥、諸生活具，<a class="t" id="t0597c25"></a>彼一切求索，易不難得。』彼比丘如是觀已，<a class="t" id="t0597c26"></a>可捨此林去。</p>
<p><a class="t-linehead" id="t-linehead0597c26"></a>「比丘者，依一林住，我依<a class="t" id="t0597c27"></a>此林住，或所為出家學道，欲得沙門義，此<a class="t" id="t0597c28"></a>義於我得，學道者所須衣被、飲食、床榻、湯藥、<a class="t" id="t0597c29"></a>諸生活具，彼一切求索，易不難得。彼比丘<a class="t" id="t0598a01"></a>依此林住，依此林住已，所為出家學道，欲<a class="t" id="t0598a02"></a>得沙門義，此義於我得，學道者所須衣被、飲<a class="t" id="t0598a03"></a>食、床榻、湯藥、諸生活具，彼一切求索，甚難可<a class="t" id="t0598a04"></a>得。彼比丘應作是觀：『我出家學道，不為衣<a class="t" id="t0598a05"></a>被故，不為飲食、床榻、湯藥故，亦不為諸生<a class="t" id="t0598a06"></a>活具故。然我依此林住，所為出家學道，欲<a class="t" id="t0598a07"></a>得沙門義，此義於我得，學道者所須衣被、飲<a class="t" id="t0598a08"></a>食、床榻、湯藥、諸生活具，彼一切求索，甚難可<a class="t" id="t0598a09"></a>得。』彼比丘如是觀已，可住此林。</p>
<p><a class="t-linehead" id="t-linehead0598a09"></a>「比丘者，依<a class="t" id="t0598a10"></a>一林住，我依此林住，或所為出家學道，欲<a class="t" id="t0598a11"></a>得沙門義，此義於我得，學道者所須衣被、飲<a class="t" id="t0598a12"></a>食、床榻、湯藥、諸生活具，彼一切求索，易不難<a class="t" id="t0598a13"></a>得。彼比丘依此林住，依此林住已，所為出<a class="t" id="t0598a14"></a>家學道，欲得沙門義，此義於我不得，學道<a class="t" id="t0598a15"></a>者所須衣被、飲食、床榻、湯藥、諸生活具，彼一<a class="t" id="t0598a16"></a>切求索，甚難可得。彼比丘應作是觀：『我依<a class="t" id="t0598a17"></a>此林住，所為出家學道，欲得沙門義，此義<a class="t" id="t0598a18"></a>於我不得，學道者所須衣被、飲食、床榻、湯藥、<a class="t" id="t0598a19"></a>諸生活具，彼一切求索，甚難可得。』彼比丘如<a class="t" id="t0598a20"></a>是觀已，即捨此林，夜半而去，莫與彼別。</p>
<p><a class="t-linehead" id="t-linehead0598a20"></a>「比<a class="t" id="t0598a21"></a>丘者，依一林住，我依此林住，或所為出家<a class="t" id="t0598a22"></a>學道，欲得沙門義，此義於我得，學道者所<a class="t" id="t0598a23"></a>須衣被、飲食、床榻、湯藥、諸生活具，彼一切求<a class="t" id="t0598a24"></a>索，易不難得。彼比丘依此林住，依此林住<a class="t" id="t0598a25"></a>已，所為出家學道，欲得沙門義，此義於我<a class="t" id="t0598a26"></a>得，學道者所須衣被、飲食、床榻、湯藥、諸生活<a class="t" id="t0598a27"></a>具，彼一切求索，易不難得。彼比丘應作是<a class="t" id="t0598a28"></a>觀：『我依此林住，所為出家學道，欲得沙門<a class="t" id="t0598a29"></a>義，此義於我得，學道者所須衣被、飲食、床榻、<a class="t" id="t0598b01"></a>湯藥、諸生活具，彼一切求索，易不難得。』彼比<a class="t" id="t0598b02"></a>丘作是觀已，依此林住，乃可終身至其<a class="t" id="t0598b03"></a>命盡，如依林住，塚間、村邑、依於人住亦<a class="t" id="t0598b04"></a>復如是。」</p>
<p><a class="t-linehead" id="t-linehead0598b04"></a>佛說如是。彼諸比丘聞佛所說，歡<a class="t" id="t0598b05"></a>喜奉行。</p><a class="t" id="t0598b06"></a>
<p class="endsutta"><a class="t-linehead" id="t-linehead0598b06"></a>林經第二竟<span class="t-note">（八百三十一字）</span></p><a class="t" id="t0598b07"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>