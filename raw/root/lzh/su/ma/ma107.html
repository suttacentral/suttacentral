<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma107">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 10</span>
<span class="mirror-right">林品</span></p>
<h1 class="mirror-row">
<span class="mirror-left latin">107. </span>
<span class="mirror-right">（一〇七）林經</span></h1>
</div>
<div class="suttainfo"><h2>林品第五<span class="t-note">（有十經）</span><span class="t-note">（第二小土城誦）</span></h2>
<p><span class="t-juanname">中阿含經卷第二十七</span><br>
<a class="t" id="t0596c20"></a><a class="t" id="t0596c21"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0596c22"></a><a class="t" id="t0596c23"></a>
<blockquote class="gatha">
<p>二林、觀心二　　達、奴波、法本<a class="t" id="t0596c24"></a><br>
優陀羅、蜜丸　　瞿曇彌在後</p></blockquote><a class="t" id="t0596c25"></a></div><a class="t" id="t0596c26"></a>
<p><a class="t-linehead" id="t-linehead0596c26"></a>我聞如是：</p>
<p>一時，佛遊舍衛國，在勝林給孤<a class="t" id="t0596c27"></a>獨園。</p>
<p><a class="t-linehead" id="t-linehead0596c27"></a>爾時，世尊告諸比丘：「比丘者，依一林<a class="t" id="t0596c28"></a>住，我依此林住，或無正念便得正念，其心<a class="t" id="t0596c29"></a>不定而得定心，若不解脫便得解脫，諸漏<a class="t" id="t0597a01"></a>不盡而得漏盡，不得無上安隱涅槃則得<a class="t" id="t0597a02"></a>涅槃；學道者所須衣被、飲食、床榻、湯藥、諸生活<a class="t" id="t0597a03"></a>具，彼一切求索，易不難得。彼比丘依此林<a class="t" id="t0597a04"></a>住，依此林住已，若無正念不得正念，其心<a class="t" id="t0597a05"></a>不定不得定心，若不解脫不得解脫，諸漏<a class="t" id="t0597a06"></a>不盡不得漏盡，不得無上安隱涅槃，然不<a class="t" id="t0597a07"></a>得涅槃；學道者所須衣被、飲食、床榻、湯藥、諸<a class="t" id="t0597a08"></a>生活具，彼一切求索，易不難得。彼比丘應作<a class="t" id="t0597a09"></a>是觀：『我出家學道，不為衣被故，不為飲食、<a class="t" id="t0597a10"></a>床榻、湯藥故，亦不為諸生活具故。然我依<a class="t" id="t0597a11"></a>此林住，或無正念不得正念，其心不定不<a class="t" id="t0597a12"></a>得定心，若不解脫不得解脫，諸漏不盡不<a class="t" id="t0597a13"></a>得漏盡，不得無上安隱涅槃，然不得涅槃；<a class="t" id="t0597a14"></a>學道者所須衣被、飲食、床榻、湯藥、諸生活具，<a class="t" id="t0597a15"></a>彼一切求索，易不難得。』彼比丘如是觀已，可<a class="t" id="t0597a16"></a>捨此林去。</p>
<p><a class="t-linehead" id="t-linehead0597a16"></a>「比丘者，依一林住，我依此林住，<a class="t" id="t0597a17"></a>或無正念便得正念，其心不定而得定心，<a class="t" id="t0597a18"></a>若不解脫便得解脫，諸漏不盡而得漏盡，不<a class="t" id="t0597a19"></a>得無上安隱涅槃則得涅槃；學道者所須衣<a class="t" id="t0597a20"></a>被、飲食、床榻、湯藥、諸生活具，彼一切求索，易<a class="t" id="t0597a21"></a>不難得。彼比丘依此林住，依此林住已，或<a class="t" id="t0597a22"></a>無正念便得正念，其心不定而得定心，若不<a class="t" id="t0597a23"></a>得解脫便得解脫，諸漏不盡而得漏盡，不<a class="t" id="t0597a24"></a>得無上安隱涅槃則得涅槃；學道者所須衣<a class="t" id="t0597a25"></a>被、飲食、床榻、湯藥、諸生活具，彼一切求索，甚<a class="t" id="t0597a26"></a>難可得。彼比丘應作是觀：『我出家學道，不<a class="t" id="t0597a27"></a>為衣被故，不為飲食、床榻、湯藥故，亦不<a class="t" id="t0597a28"></a>為諸生活具故。然依此林住，或無正念便<a class="t" id="t0597a29"></a>得正念，其心不定而得定心，若不解脫便<a class="t" id="t0597b01"></a>得解脫，諸漏不盡而得漏盡，不得無上安隱<a class="t" id="t0597b02"></a>涅槃則得涅槃；學道者所須衣被、飲食、床榻、<a class="t" id="t0597b03"></a>湯藥、諸生活具，彼一切求索，甚難可得。』彼比<a class="t" id="t0597b04"></a>丘如是觀已，可住此林。</p>
<p><a class="t-linehead" id="t-linehead0597b04"></a>「比丘者，依一林住，<a class="t" id="t0597b05"></a>我依此林住，或無正念便得正念，其心不定<a class="t" id="t0597b06"></a>而得定心，若不解脫便得解脫，諸漏不盡而<a class="t" id="t0597b07"></a>得漏盡，不得無上安隱涅槃則得涅槃；學道<a class="t" id="t0597b08"></a>者所須衣被、飲食、床榻、湯藥、諸生活具，彼一<a class="t" id="t0597b09"></a>切求索，易不難得。彼比丘依此林住，依<a class="t" id="t0597b10"></a>此林住已，或無正念不得正念，其心不定<a class="t" id="t0597b11"></a>不得定心，若不解脫不得解脫，諸漏不盡<a class="t" id="t0597b12"></a>不得漏盡，不得無上安隱涅槃。然不得<a class="t" id="t0597b13"></a>涅槃；學道者所須衣被、飲食、床榻、湯藥、諸生<a class="t" id="t0597b14"></a>活具，彼一切求索，甚難可得。彼比丘應作<a class="t" id="t0597b15"></a>是觀：『我依此林住，或無正念不得正念，其<a class="t" id="t0597b16"></a>心不定不得定心，若不解脫不得解脫，諸<a class="t" id="t0597b17"></a>漏不盡不得漏盡，不得無上安隱涅槃；然<a class="t" id="t0597b18"></a>不得涅槃，學道者所須衣被、飲食、床榻、湯藥、<a class="t" id="t0597b19"></a>諸生活具，彼一切求索，甚難可得。』彼比丘如<a class="t" id="t0597b20"></a>是觀已，即捨此林，夜半而去，莫與彼別。</p>
<p><a class="t-linehead" id="t-linehead0597b20"></a>「比<a class="t" id="t0597b21"></a>丘者，依一林住，我依此林住，或無正念便<a class="t" id="t0597b22"></a>得正念，其心不定而得定心，若不解脫便<a class="t" id="t0597b23"></a>得解脫，諸漏不盡而得漏盡，不得無上安隱<a class="t" id="t0597b24"></a>涅槃則得涅槃；學道者所須衣被、飲食、床榻、<a class="t" id="t0597b25"></a>湯藥、諸生活具，彼一切求索，易不難得。彼比<a class="t" id="t0597b26"></a>丘依此林住，依此林住已，或無正念便得<a class="t" id="t0597b27"></a>正念，其心不定而得定心，若不解脫便得解<a class="t" id="t0597b28"></a>脫，諸漏不盡而得漏盡，不得無上安隱涅槃<a class="t" id="t0597b29"></a>則得涅槃；學道者所須衣被、飲食、床榻、湯藥、<a class="t" id="t0597c01"></a>諸生活具，彼一切求索，易不難得。彼比丘應<a class="t" id="t0597c02"></a>作是觀：『我依此林住，或無正念便得正念，<a class="t" id="t0597c03"></a>其心不定而得定心，若不解脫便得解脫，<a class="t" id="t0597c04"></a>諸漏不盡而得漏盡，不得無上安隱涅槃則<a class="t" id="t0597c05"></a>得涅槃；學道者所須衣被、飲食、床榻、湯藥、諸<a class="t" id="t0597c06"></a>生活具，彼一切求索，易不難得。』彼比丘如<a class="t" id="t0597c07"></a>是觀已，依此林住，乃可終身至其命盡，如<a class="t" id="t0597c08"></a>依林住，塜間、村邑、依於人住亦復如是。」</p><a class="t" id="t0597c09"></a>
<p><a class="t-linehead" id="t-linehead0597c09"></a>佛說如是。彼諸比丘聞佛所說，歡喜奉行。</p><a class="t" id="t0597c10"></a>
<p class="endsutta"><a class="t-linehead" id="t-linehead0597c10"></a>林經第一竟<span class="t-note">（千一百六十五字）</span></p><a class="t" id="t0597c11"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>