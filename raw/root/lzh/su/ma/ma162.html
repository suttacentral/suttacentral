<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma162">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 13</span>
<span class="mirror-right">根本分別品</span></p>
<h1 class="mirror-row">
<span class="mirror-left latin">162. </span>
<span class="mirror-right">（一六二）分別六界經</span></h1>
</div>
<div class="suttainfo"><h2>根本分別品第二<span class="t-note">（有十經）</span><span class="t-note">（第四分別誦）</span></h2>
<p><span class="t-juanname">中阿含經卷第四十二</span><br>
<a class="t" id="t0690a13"></a><a class="t" id="t0690a14"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0690a15"></a><a class="t" id="t0690a16"></a>
<blockquote class="gatha">
<p>分別六界、處　　觀法、溫泉林<a class="t" id="t0690a17"></a><br>
釋中禪室尊　　阿難說、意行<a class="t" id="t0690a18"></a><br>
拘樓瘦無諍　　鸚鵡、分別業</p></blockquote><a class="t" id="t0690a19"></a></div><a class="t" id="t0690a20"></a>
<p><a class="t-linehead" id="t-linehead0690a20"></a>我聞如是：</p>
<p>一時，佛遊摩竭陀國，往詣王舍<a class="t" id="t0690a21"></a>城宿。於是，世尊往至陶家，語曰：「陶師！我<a class="t" id="t0690a22"></a>今欲寄陶屋一宿，汝見聽耶？」</p>
<p><a class="t-linehead" id="t-linehead0690a22"></a>陶師答曰：「我<a class="t" id="t0690a23"></a>無所違。然有一比丘先已住中，若彼聽者，<a class="t" id="t0690a24"></a>欲住隨意。」</p>
<p><a class="t-linehead" id="t-linehead0690a24"></a>爾時，尊者弗迦邏娑利先已在<a class="t" id="t0690a25"></a>彼住陶屋中。於是，世尊出陶師家入彼陶<a class="t" id="t0690a26"></a>屋，語尊者弗迦邏娑利曰：「比丘！我今欲寄<a class="t" id="t0690a27"></a>陶屋一宿，汝見聽耶？」</p>
<p><a class="t-linehead" id="t-linehead0690a27"></a>尊者弗迦邏娑利答曰：<a class="t" id="t0690a28"></a>「君！我無所違。且此陶屋草座已敷，君欲住<a class="t" id="t0690a29"></a>者，自可隨意。」</p>
<p><a class="t-linehead" id="t-linehead0690a29"></a>爾時，世尊從彼陶屋出外洗<a class="t" id="t0690b01"></a>足訖，還入內，於草座上敷尼師檀，結跏<a class="t" id="t0690b02"></a>趺坐，竟夜默然靖坐定意，尊者弗迦邏娑<a class="t" id="t0690b03"></a>利亦竟夜默然靖坐定意。彼時，世尊而作<a class="t" id="t0690b04"></a>是念：「此比丘住止寂靖，甚奇！甚特！我今寧<a class="t" id="t0690b05"></a>可問彼比丘：『汝師是誰？依誰出家學道受<a class="t" id="t0690b06"></a>法？』」</p>
<p><a class="t-linehead" id="t-linehead0690b06"></a>世尊念已，問曰：「比丘！汝師是誰？依誰出<a class="t" id="t0690b07"></a>家學道受法？」</p>
<p><a class="t-linehead" id="t-linehead0690b07"></a>尊者弗迦邏<span class="corr" title="[裟&gt;娑]">娑</span>利答曰：「賢者！有<a class="t" id="t0690b08"></a>沙門瞿曇釋種子，捨釋宗族，剃除鬚髮，著<a class="t" id="t0690b09"></a>袈裟衣，至信、捨家、無家、學道，覺無上正盡覺，<a class="t" id="t0690b10"></a>彼是我師，依彼出家學道受法。」</p>
<p><a class="t-linehead" id="t-linehead0690b10"></a>世尊即復問<a class="t" id="t0690b11"></a>曰：「比丘！曾見師耶？」</p>
<p><a class="t-linehead" id="t-linehead0690b11"></a>尊者弗迦邏娑利答曰：<a class="t" id="t0690b12"></a>「不見。」</p>
<p><a class="t-linehead" id="t-linehead0690b12"></a>世尊問曰：「若見師者，為識不耶？」</p>
<p>尊者<a class="t" id="t0690b13"></a>弗迦邏娑利答曰：「不識。然，賢者！我聞世尊、<a class="t" id="t0690b14"></a>如來、無所著、等正覺、明行成為、善逝、世間解、<a class="t" id="t0690b15"></a>無上士、道法御、天人師，號佛、眾祐，彼是我師，<a class="t" id="t0690b16"></a>依彼出家學道受法。」</p>
<p><a class="t-linehead" id="t-linehead0690b16"></a>彼時，世尊復作是念：「此<a class="t" id="t0690b17"></a>族姓子依我出家學道受法，我今寧可為<a class="t" id="t0690b18"></a>說法耶？」</p>
<p><a class="t-linehead" id="t-linehead0690b18"></a>世尊念已，語尊者弗迦邏娑利曰：<a class="t" id="t0690b19"></a>「比丘！我為汝說法，初善、中善、竟亦善，有義<a class="t" id="t0690b20"></a>有文，具足清淨，顯現梵行，謂分別六界，汝<a class="t" id="t0690b21"></a>當諦聽，善思念之。」</p>
<p><a class="t-linehead" id="t-linehead0690b21"></a>尊者弗迦邏娑利答曰：<a class="t" id="t0690b22"></a>「唯然。」</p>
<p><a class="t-linehead" id="t-linehead0690b22"></a>佛告彼曰：「比丘！人有六界聚、六觸<a class="t" id="t0690b23"></a>處、十八意行、四住處。若有住彼，不聞憂慼<a class="t" id="t0690b24"></a>事，不聞憂慼事已，意便不憎、不憂、不勞，<a class="t" id="t0690b25"></a>亦不恐怖。如是有教，不放逸慧，守護真<a class="t" id="t0690b26"></a>諦，長養惠施。比丘！當學最上，當學至<a class="t" id="t0690b27"></a>寂，分別六界。如是，比丘！人有六界聚，此<a class="t" id="t0690b28"></a>說何因？謂地界、水界、火界、風界、空界、識界。比<a class="t" id="t0690b29"></a>丘！人有六界聚者，因此故說。</p>
<p><a class="t-linehead" id="t-linehead0690b29"></a>「比丘！人有<a class="t" id="t0690c01"></a>六觸處，此說何因？謂比丘眼觸見色，耳觸<a class="t" id="t0690c02"></a>聞聲，鼻觸嗅香，舌觸嘗味，身觸覺觸，意<a class="t" id="t0690c03"></a>觸知法。比丘！人有六觸處者，因此故說。<a class="t" id="t0690c04"></a>比丘！人有十八意行，此說何因？謂比丘眼<a class="t" id="t0690c05"></a>見色，觀色喜住，觀色憂住，觀色捨住，如是<a class="t" id="t0690c06"></a>耳、鼻、舌、身，意知法，觀法喜住，觀法憂住，觀法<a class="t" id="t0690c07"></a>捨住。比丘！此六喜觀、六憂觀、六捨觀，合已<a class="t" id="t0690c08"></a>十八行。比丘！人有十八意行者，因此故<a class="t" id="t0690c09"></a>說。</p>
<p><a class="t-linehead" id="t-linehead0690c09"></a>「比丘！人有四住處，此說何因？謂真<a class="t" id="t0690c10"></a>諦住處、慧住處、施住處、息住處。比丘！人<a class="t" id="t0690c11"></a>有四住處者，因此故說。云何比丘不放逸<a class="t" id="t0690c12"></a>慧？若有比丘分別身界，今我此身有內地<a class="t" id="t0690c13"></a>界而受於生，此為云何？謂髮、毛、爪、齒、麤<a class="t" id="t0690c14"></a>細膚、皮、肉、骨、筋、腎、心、肝、肺、脾、大腸、<span class="gaiji">胃<!--gaiji,胃,1[月*胃],2&#x26769;,3--></span>、糞。如斯<a class="t" id="t0690c15"></a>之比，此身中餘在內，內所攝堅，堅性住內，<a class="t" id="t0690c16"></a>於生所受，是謂比丘內地界也。比丘！若有<a class="t" id="t0690c17"></a>內地界及外地界者，彼一切總說地界，彼<a class="t" id="t0690c18"></a>一切非我有，我非彼有，亦非神也。如是慧<a class="t" id="t0690c19"></a>觀，知其如真，心不染著於此地界，是謂比<a class="t" id="t0690c20"></a>丘不放逸慧。</p>
<p><a class="t-linehead" id="t-linehead0690c20"></a>「復次，比丘不放逸慧。若有比<a class="t" id="t0690c21"></a>丘分別身界，今我此身有內水界而受於<a class="t" id="t0690c22"></a>生，此為云何？謂腦膜、眼淚、汗、涕、唾、膿、血、肪、<a class="t" id="t0690c23"></a>髓、涎、淡、小便，如斯之比，此身中餘在內，內<a class="t" id="t0690c24"></a>所攝水，水性潤內，於生所受，是謂比丘內<a class="t" id="t0691a01"></a>水界也。比丘！若有內水界及外水界者，彼<a class="t" id="t0691a02"></a>一切總說水界，彼一切非我有，我非彼有，<a class="t" id="t0691a03"></a>亦非神也。如是慧觀，知其如真，心不染著<a class="t" id="t0691a04"></a>於此水界，是謂比丘不放逸慧。</p>
<p><a class="t-linehead" id="t-linehead0691a04"></a>「復次，比丘<a class="t" id="t0691a05"></a>不放逸慧。若有比丘分別此身界，今我此<a class="t" id="t0691a06"></a>身有內火界而受於生，此為云何？謂熱身、<a class="t" id="t0691a07"></a>暖身、煩悶身、溫莊身，謂消飲食，如斯之比，<a class="t" id="t0691a08"></a>此身中餘在內，內所攝火，火性熱內，於生<a class="t" id="t0691a09"></a>所受，是謂比丘內火界也。比丘！若有內<a class="t" id="t0691a10"></a>火界及外火界者，彼一切總說火界，彼一<a class="t" id="t0691a11"></a>切非我有，我非彼有，亦非神也。如是慧觀，<a class="t" id="t0691a12"></a>知其如真，心不染著於此火界，是謂比丘<a class="t" id="t0691a13"></a>不放逸慧。</p>
<p><a class="t-linehead" id="t-linehead0691a13"></a>「復次，比丘不放逸慧。若有比<a class="t" id="t0691a14"></a>丘分別身界，今我此身有內風界而受於<a class="t" id="t0691a15"></a>生，此為云何？謂上風、下風、脇風、掣縮風、蹴風、<a class="t" id="t0691a16"></a>非道風、節節風、息出風、息入風。如斯之比，<a class="t" id="t0691a17"></a>此身中餘在內，內所攝風，風性動內，於生<a class="t" id="t0691a18"></a>所受，是謂比丘內風界也。比丘！若有內風<a class="t" id="t0691a19"></a>界及外風界者，彼一切總說風界，彼一切<a class="t" id="t0691a20"></a>非我有，我非彼有，亦非神也。如是慧觀，知<a class="t" id="t0691a21"></a>其如真，心不染著於此風界，是謂比丘不<a class="t" id="t0691a22"></a>放逸慧。</p>
<p><a class="t-linehead" id="t-linehead0691a22"></a>「復次，比丘不放逸慧。若有比丘<a class="t" id="t0691a23"></a>分別身界，今我此身有內空界而受於生，<a class="t" id="t0691a24"></a>此為云何？謂眼空、耳空、鼻空、口空、咽喉動搖，<a class="t" id="t0691a25"></a>謂食噉含消，安徐咽住，若下過出。如斯<a class="t" id="t0691a26"></a>之比，此身中餘在內，內所攝空，在空不<a class="t" id="t0691a27"></a>為肉、皮、骨、筋所覆，是謂比丘內空界也。比<a class="t" id="t0691a28"></a>丘！若有內空界及外空界者，彼一切總說空<a class="t" id="t0691a29"></a>界，彼一切非我有，我非彼有，亦非神也。如<a class="t" id="t0691b01"></a>是慧觀，知其如真，心不染著於此空界，是<a class="t" id="t0691b02"></a>謂比丘不放逸慧。</p>
<p><a class="t-linehead" id="t-linehead0691b02"></a>「比丘！若有比丘於此<a class="t" id="t0691b03"></a>五界知其如真，知如真已，心不染彼而解<a class="t" id="t0691b04"></a>脫者，唯有餘識，此何等識？樂識、苦識、喜識、憂<a class="t" id="t0691b05"></a>識、捨識。比丘！因樂更樂故生樂覺，彼覺<a class="t" id="t0691b06"></a>樂覺，覺樂覺已，即知覺樂覺。若有比丘<a class="t" id="t0691b07"></a>滅此樂更樂，滅此樂更樂已，若有從樂<a class="t" id="t0691b08"></a>更樂生樂覺者，彼亦滅息止，知已冷也。<a class="t" id="t0691b09"></a>比丘！因苦更樂故生苦覺，彼覺苦覺，覺苦<a class="t" id="t0691b10"></a>覺已，即知覺苦覺。若有比丘滅此苦更<a class="t" id="t0691b11"></a>樂，滅此苦更樂已，若有從苦更樂生苦<a class="t" id="t0691b12"></a>覺者，彼亦滅息止，知已冷也。比丘！因喜<a class="t" id="t0691b13"></a>更樂故生喜覺，彼覺喜覺，覺喜覺已，<a class="t" id="t0691b14"></a>即知覺喜覺。若有比丘滅此喜更樂，滅<a class="t" id="t0691b15"></a>此喜更樂已，若有從喜更樂生喜覺者，<a class="t" id="t0691b16"></a>彼亦滅息止，知已冷也。</p>
<p><a class="t-linehead" id="t-linehead0691b16"></a>「比丘！因憂更樂<a class="t" id="t0691b17"></a>故生憂覺，彼覺憂覺，覺憂覺已，即知覺<a class="t" id="t0691b18"></a>憂覺。若有比丘滅此憂更樂，滅此憂更<a class="t" id="t0691b19"></a>樂已，若有從憂更<span class="corr" title="[藥&gt;樂]">樂</span>生憂覺者，彼亦滅<a class="t" id="t0691b20"></a>息止，知已冷也。比丘！因捨更樂故生捨<a class="t" id="t0691b21"></a>覺，彼覺捨覺，覺捨覺已，即知覺捨覺。<a class="t" id="t0691b22"></a>若有比丘滅此捨更樂，滅此捨更樂已，若<a class="t" id="t0691b23"></a>有從捨更樂生捨覺者，彼亦滅息止，知已<a class="t" id="t0691b24"></a>冷也。比丘！彼彼更樂故生彼彼覺，滅彼彼<a class="t" id="t0691b25"></a>更樂已，彼彼覺亦滅，彼知此覺從更樂，更<a class="t" id="t0691b26"></a>樂本，更樂習，從更樂生，以更樂為首，依<a class="t" id="t0691b27"></a>更樂行。</p>
<p><a class="t-linehead" id="t-linehead0691b27"></a>「比丘！猶如火母，因鑽及人方便熱<a class="t" id="t0691b28"></a>相故，而生火也。比丘！彼彼眾多林木相離<a class="t" id="t0691b29"></a>分散，若從彼生火，火數熱於生數受，彼<a class="t" id="t0691c01"></a>都滅止息，則冷樵木也。如是，比丘！彼彼更<a class="t" id="t0691c02"></a>樂故生彼彼覺，滅彼彼更樂故彼彼覺亦<a class="t" id="t0691c03"></a>滅，彼知此覺從更樂，更樂本，更樂習，從更<a class="t" id="t0691c04"></a>樂生，以更樂為首，依更樂行。若比丘不<a class="t" id="t0691c05"></a>染此三覺而解脫者，彼比丘唯存於捨，極<a class="t" id="t0691c06"></a>清淨也。比丘！彼比丘作是念：『我此清淨捨，<a class="t" id="t0691c07"></a>移入無量空處，修如是心，依彼、住彼、立彼、<a class="t" id="t0691c08"></a>緣彼、繫縛於彼。我此清淨捨，移入無量識<a class="t" id="t0691c09"></a>處、無所有處、非有想非無想處，修如是心，<a class="t" id="t0691c10"></a>依彼、住彼、立彼、緣彼、繫縛於彼。』</p>
<p><a class="t-linehead" id="t-linehead0691c10"></a>「比丘！猶<a class="t" id="t0691c11"></a>工煉金上妙之師，以火燒金，鍛令極薄，又<a class="t" id="t0691c12"></a>以火燷，數數足火熟煉令淨，極使柔軟<a class="t" id="t0691c13"></a>而有光明。比丘！此金者，於金師以數數足<a class="t" id="t0691c14"></a>火熟煉令淨，極使柔軟而有光明已，彼<a class="t" id="t0691c15"></a>金師者，隨所施設，或縺繒綵，嚴飾新衣，<a class="t" id="t0691c16"></a>指鐶、臂釧、瓔珞、寶鬘，隨意所作。如是，比丘！<a class="t" id="t0691c17"></a>彼比丘作是念：『我此清淨捨移入無量空<a class="t" id="t0691c18"></a>處，修如是心，依彼、住彼、立彼、緣彼、繫縛<a class="t" id="t0691c19"></a>於彼。我此清淨捨移入無量識處、無所有<a class="t" id="t0691c20"></a>處、非有想非無想處，修如是心，依彼、住彼、<a class="t" id="t0691c21"></a>立彼、緣彼、繫縛於彼。』</p>
<p><a class="t-linehead" id="t-linehead0691c21"></a>「彼比丘復作是念：『我<a class="t" id="t0691c22"></a>此清淨捨，依無量空處者，故是有為。若有<a class="t" id="t0691c23"></a>為者，則是無常，若無常者，即是苦也。若是苦<a class="t" id="t0691c24"></a>者，便知苦，知苦已，彼此捨不復移入無量<a class="t" id="t0691c25"></a>空處。我此清淨捨，依無量識處、無所有處、<a class="t" id="t0691c26"></a>非有想非無想處者，故是有為。若有為者，則<a class="t" id="t0691c27"></a>是無常，若無常者，即是苦也。若是苦者，便知<a class="t" id="t0691c28"></a>苦，知苦已，彼此捨不復移入無量識處、無<a class="t" id="t0691c29"></a>所有處、非有想非無想處。』比丘！若有比丘<a class="t" id="t0692a01"></a>於此四處以慧觀之，知其如真，心不成就，<a class="t" id="t0692a02"></a>不移入者。彼於爾時不復有為，亦無所<a class="t" id="t0692a03"></a>思，謂有及無，彼受身最後覺，則知受身<a class="t" id="t0692a04"></a>最後覺，受命最後覺，則知受命最後覺，<a class="t" id="t0692a05"></a>身壞命終，壽命已訖，彼所覺一切滅息止，知<a class="t" id="t0692a06"></a>至冷也。</p>
<p><a class="t-linehead" id="t-linehead0692a06"></a>「比丘！譬如燃燈，因油因炷，彼若<a class="t" id="t0692a07"></a>無人更增益油，亦不續炷，是為前已滅訖，<a class="t" id="t0692a08"></a>後不相續，無所復受。如是，比丘！受身最後<a class="t" id="t0692a09"></a>覺，則知受身最後覺，受命最後覺，則知受<a class="t" id="t0692a10"></a>命最後覺，身壞命終，壽命已訖，彼所覺一切<a class="t" id="t0692a11"></a>滅息止，知至冷也。比丘！是謂比丘第一<a class="t" id="t0692a12"></a>正慧，謂至究竟滅訖，漏盡比丘成就於彼，<a class="t" id="t0692a13"></a>成就第一正慧處。比丘！此解脫住真諦，得<a class="t" id="t0692a14"></a>不移動，真諦者，謂如法也，妄言者，謂虛妄法。<a class="t" id="t0692a15"></a>比丘！成就彼第一真諦處。</p>
<p><a class="t-linehead" id="t-linehead0692a15"></a>「比丘！彼比丘施<a class="t" id="t0692a16"></a>說施若本必有怨家，彼於爾時放捨、吐離、<a class="t" id="t0692a17"></a>解脫、滅訖。比丘！是謂比丘第一正惠施，謂<a class="t" id="t0692a18"></a>捨離一切世盡，無欲、滅、息、止，比丘成就於<a class="t" id="t0692a19"></a>彼，成就第一惠施處。比丘！彼比丘心為欲、<a class="t" id="t0692a20"></a>恚、癡所穢，不得解脫。比丘！此一切婬、怒、癡<a class="t" id="t0692a21"></a>盡，無欲、滅、息、止，得第一息。比丘！成就彼<a class="t" id="t0692a22"></a>者成就第一息處。</p>
<p><a class="t-linehead" id="t-linehead0692a22"></a>「比丘！我者是自舉，我當<a class="t" id="t0692a23"></a>有是亦自舉，我當非有非無是亦自舉，我<a class="t" id="t0692a24"></a>當色有是亦自舉，我當無色有是亦自舉，<a class="t" id="t0692a25"></a>我當非有色非無色是亦自舉，我當有想<a class="t" id="t0692a26"></a>是亦自舉，我當無想是亦自舉，我當非有<a class="t" id="t0692a27"></a>想非無想是亦自舉。是貢高、是憍慠、是放逸，<a class="t" id="t0692a28"></a>比丘！若無此一切自舉、貢高、憍慠、放逸者，意<a class="t" id="t0692a29"></a>謂之息。比丘！若意息者，便不憎、不憂、不勞、<a class="t" id="t0692b01"></a>不怖。所以者何？彼比丘成就法故，不復有<a class="t" id="t0692b02"></a>可說憎者。若不憎則不憂，不憂則不愁，<a class="t" id="t0692b03"></a>不愁則不勞，不勞則不怖，因不怖便當<a class="t" id="t0692b04"></a>般涅槃，生已盡，梵行已立，所作已辦，不更<a class="t" id="t0692b05"></a>受有，知如真。」</p>
<p><a class="t-linehead" id="t-linehead0692b05"></a>說此法已，尊者弗迦邏娑<a class="t" id="t0692b06"></a>利遠塵離垢，諸法法眼生。於是，尊者弗迦<a class="t" id="t0692b07"></a>邏娑利見法得法，覺白淨法，斷疑度惑，<a class="t" id="t0692b08"></a>更無餘尊，不復由他，無有猶豫，已住果<a class="t" id="t0692b09"></a>證，於世尊法得無所畏，即從坐起，稽首<a class="t" id="t0692b10"></a>佛足，白曰：「世尊！我悔過。善逝！我自首。如愚<a class="t" id="t0692b11"></a>如癡，如不定，如不善解，不識良田，不能<a class="t" id="t0692b12"></a>自知。所以者何？以我稱如來、無所著、等正<a class="t" id="t0692b13"></a>覺為君也。唯願世尊聽我悔過，我悔過已，<a class="t" id="t0692b14"></a>後不更作。」</p>
<p><a class="t-linehead" id="t-linehead0692b14"></a>世尊告曰：「比丘！汝實愚癡，汝實<a class="t" id="t0692b15"></a>不定，汝不善解，謂稱如來、無所著、等正覺<a class="t" id="t0692b16"></a>為君也。比丘！若汝能自悔過，見已發露，護<a class="t" id="t0692b17"></a>不更作者，比丘！如是則於聖法、律中益而<a class="t" id="t0692b18"></a>不損，謂能自悔過，見已發露，護不更作。」</p>
<p><a class="t-linehead" id="t-linehead0692b18"></a>佛<a class="t" id="t0692b19"></a>說如是。尊者弗迦邏娑利聞佛所說，歡喜<a class="t" id="t0692b20"></a>奉行。</p><a class="t" id="t0692b21"></a>
<p class="endsutta"><a class="t-linehead" id="t-linehead0692b21"></a>分別六界經第一竟<span class="t-note">（三千一百三十一字）</span></p><a class="t" id="t0692b22"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>