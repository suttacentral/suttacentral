<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma104">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 9</span>
<span class="mirror-right">因品</span></p>
<h1 class="mirror-row">
<span class="mirror-left latin">104. </span>
<span class="mirror-right">（一〇四）優曇婆邏經</span></h1>
</div><a class="t" id="t0591b28"></a>
<p><a class="t-linehead" id="t-linehead0591b28"></a>我聞如是：</p>
<p>一時，佛遊王舍城，在竹林伽<a class="t" id="t0591b29"></a>蘭哆園。</p>
<p><a class="t-linehead" id="t-linehead0591b29"></a>爾時，有一居士名曰實意，彼於<a class="t" id="t0591c01"></a>平旦從王舍城出，欲往詣佛供養禮事。於<a class="t" id="t0591c02"></a>是，實意居<span class="corr" title="[土&gt;士]">士</span>作如是念：「且置詣佛，世尊或<a class="t" id="t0591c03"></a>能宴坐及諸尊比丘，我寧可往優曇婆邏<a class="t" id="t0591c04"></a>林詣異學園。」於是，實意居士即往優曇婆<a class="t" id="t0591c05"></a>邏林詣異學園。</p>
<p><a class="t-linehead" id="t-linehead0591c05"></a>彼時，優曇婆邏林異學園<a class="t" id="t0591c06"></a>中，有一異學名曰無恚，在彼中尊為異<a class="t" id="t0591c07"></a>學師，眾人所敬，多所降伏，為五百異學<a class="t" id="t0591c08"></a>之所推宗，在眾調亂，音聲高大，說種種鳥<a class="t" id="t0591c09"></a>論、語論、王論、賊論、鬪諍論、飲食論、衣被論、婦女<a class="t" id="t0591c10"></a>論、童女論、婬女論、世俗論、非道論、海論、國論，<a class="t" id="t0591c11"></a>如是比說種種鳥論，皆集在彼坐。於是，<a class="t" id="t0591c12"></a>異學無恚遙見實意居士來，即勅己眾，皆<a class="t" id="t0591c13"></a>令嘿然：「諸賢！汝等莫語嘿然，樂嘿然，各自<a class="t" id="t0591c14"></a>斂攝。所以者何？實意居士來，是沙門瞿曇<a class="t" id="t0591c15"></a>弟子。若有沙門瞿曇弟子名德高遠，所可<a class="t" id="t0591c16"></a>宗重，在家住止，居王舍城者，彼為第一，彼<a class="t" id="t0591c17"></a>不語，樂嘿然，自收斂。若彼知此眾嘿然住<a class="t" id="t0591c18"></a>者，彼或能來。」於是，異學無恚令眾嘿然，自<a class="t" id="t0591c19"></a>亦嘿然。</p>
<p><a class="t-linehead" id="t-linehead0591c19"></a>於是，實意居士往詣異學無恚所，共<a class="t" id="t0591c20"></a>相問訊，却坐一面，實意居<span class="corr" title="[土&gt;士]">士</span>語曰：「無恚！我<a class="t" id="t0591c21"></a>佛世尊若在無事處山林樹下，或住高巖，寂<a class="t" id="t0591c22"></a>無音聲，遠離，無惡，無有人民，隨順宴坐。是<a class="t" id="t0591c23"></a>佛世尊如斯之比，在無事處山林樹下，或<a class="t" id="t0591c24"></a>住高巖，寂無音聲，遠離，無惡，無有人民，隨<a class="t" id="t0591c25"></a>順宴坐。彼在遠離處常樂宴坐，安隱快樂，<a class="t" id="t0591c26"></a>彼佛世尊初不一日一夜共聚集會，如汝今<a class="t" id="t0591c27"></a>日及眷屬也。」</p>
<p><a class="t-linehead" id="t-linehead0591c27"></a>於是，異學無恚語曰：「居士！<a class="t" id="t0591c28"></a>止！止！汝何由得知，沙門瞿曇空慧解脫？此不<a class="t" id="t0591c29"></a>足說，或相應或不相應，或順或不順，彼沙<a class="t" id="t0592a01"></a>門瞿曇行邊至邊，樂邊至邊，住邊至邊。猶如<a class="t" id="t0592a02"></a>瞎牛在邊地食，行邊至邊，樂邊至邊，住邊<a class="t" id="t0592a03"></a>至邊，彼沙門瞿曇亦復如是。居士！若彼沙<a class="t" id="t0592a04"></a>門瞿曇來此眾者，我以一論滅彼，如弄<a class="t" id="t0592a05"></a>空瓶，亦當為彼說瞎牛喻。」</p>
<p><a class="t-linehead" id="t-linehead0592a05"></a>於是，異學無恚<a class="t" id="t0592a06"></a>告己眾曰：「諸賢！沙門瞿曇儻至此眾，若必<a class="t" id="t0592a07"></a>來者，汝等莫敬，從坐而起，叉手向彼，莫<a class="t" id="t0592a08"></a>請令坐，豫留一座，彼到此已，作如是語：<a class="t" id="t0592a09"></a>『瞿曇！有座，欲坐隨意。』」</p>
<p><a class="t-linehead" id="t-linehead0592a09"></a>爾時，世尊在於宴坐，<a class="t" id="t0592a10"></a>以淨天耳出過於人，聞實意居士與異學<a class="t" id="t0592a11"></a>無恚共論如是，則於晡時從宴坐起，往<a class="t" id="t0592a12"></a>詣優曇婆邏林異學園中。異學無恚遙見世<a class="t" id="t0592a13"></a>尊來，即從坐起偏袒著衣，叉手向佛，讚曰：<a class="t" id="t0592a14"></a>「善來，沙門瞿曇！久不來此，願坐此座。」</p>
<p><a class="t-linehead" id="t-linehead0592a14"></a>彼時，<a class="t" id="t0592a15"></a>世尊作如是念：「此愚癡人，自違其要。」世尊<a class="t" id="t0592a16"></a>知已，即坐其床，異學無恚便與世尊共相<a class="t" id="t0592a17"></a>問訊，却坐一面。世尊問曰：「無恚！向與實意<a class="t" id="t0592a18"></a>居<span class="corr" title="[土&gt;士]">士</span>共論何事？以何等故集在此坐？」</p>
<p><a class="t-linehead" id="t-linehead0592a18"></a>異學<a class="t" id="t0592a19"></a>無恚答曰：「瞿曇！我等作是念：『沙門瞿曇有<a class="t" id="t0592a20"></a>何等法，謂教訓弟子？弟子受教訓已，令得<a class="t" id="t0592a21"></a>安隱，盡其形壽，淨修梵行，及為他說。』瞿曇！<a class="t" id="t0592a22"></a>向與實意居士共論如是，以是之故，集在<a class="t" id="t0592a23"></a>此坐。」</p>
<p><a class="t-linehead" id="t-linehead0592a23"></a>實意居<span class="corr" title="[土&gt;士]">士</span>聞彼語已，便作是念：「此異<a class="t" id="t0592a24"></a>學無恚異哉妄語。所以者何？在佛面前<a class="t" id="t0592a25"></a>欺誑世尊。」</p>
<p><a class="t-linehead" id="t-linehead0592a25"></a>世尊知已，語曰：「無恚！我法甚深！<a class="t" id="t0592a26"></a>甚奇！甚特！難覺難知，難見難得，謂我教訓<a class="t" id="t0592a27"></a>弟子。弟子受教訓已，盡其形壽，淨修梵行，<a class="t" id="t0592a28"></a>亦為他說。無恚！若汝師宗所可不了憎<a class="t" id="t0592a29"></a>惡行者，汝以問我，我必能答，令可汝意。」</p>
<p><a class="t-linehead" id="t-linehead0592a29"></a>於<a class="t" id="t0592b01"></a>是，調亂異學眾等同音共唱，高大聲曰：「沙<a class="t" id="t0592b02"></a>門瞿曇甚奇！甚特！有大如意足，有大威德，<a class="t" id="t0592b03"></a>有大福祐，有大威神。所以者何？乃能自捨<a class="t" id="t0592b04"></a>己宗，而以他宗隨人所問。」於是異學無恚<a class="t" id="t0592b05"></a>自勅己眾，令嘿然已，問曰：「瞿曇！不了可憎<a class="t" id="t0592b06"></a>行。云何得具足？云何不得具足？」</p>
<p><a class="t-linehead" id="t-linehead0592b06"></a>於是，世尊<a class="t" id="t0592b07"></a>答曰：「無恚！或有沙門、梵志倮形無衣，或<a class="t" id="t0592b08"></a>以手為衣，或以葉為衣，或以珠為衣，或<a class="t" id="t0592b09"></a>不以瓶取水，或不以櫆取水，不食刀<a class="t" id="t0592b10"></a>杖劫抄之食，不食欺妄食，不自往、不遣信，<a class="t" id="t0592b11"></a>不求來尊，不善尊，不住尊。若有二人食，不<a class="t" id="t0592b12"></a>在中食，不懷姙家食，不畜狗家食，設使家<a class="t" id="t0592b13"></a>有糞蠅飛來而不食，不噉魚，不食肉，不<a class="t" id="t0592b14"></a>飲酒，不飲惡水，或都無所飲，學無飲行，<a class="t" id="t0592b15"></a>或噉一口，以一口為足，或二、三、四，乃至七口，<a class="t" id="t0592b16"></a>以七口為足，或食一得，以一得為足，或二、<a class="t" id="t0592b17"></a>三、四乃至七得，以七得為足，或日一食，以<a class="t" id="t0592b18"></a>一食為足，或二、三、四、五、六、七日、半月、一月一<a class="t" id="t0592b19"></a>食，以一食為足。</p>
<p><a class="t-linehead" id="t-linehead0592b19"></a>「或食菜茹，或食稗子，或食<a class="t" id="t0592b20"></a><span class="gaiji">［木＊祭］<!--gaiji,,1[木*祭],2&#x23624;,3--></span>米，或食雜<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span>，或食頭頭邏食，或食麤<a class="t" id="t0592b21"></a>食，或至無事處，依於無事，或食根，或食果，<a class="t" id="t0592b22"></a>或食自落果，或持連合衣，或持毛衣，或持<a class="t" id="t0592b23"></a>頭舍衣，或持毛頭舍衣，或持全皮，或持<a class="t" id="t0592b24"></a>穿皮，或持全穿皮，或持散髮，或持編髮，或<a class="t" id="t0592b25"></a>持散編髮，或有剃髮，或有剃鬚，或剃鬚<a class="t" id="t0592b26"></a>髮，或有拔髮，或有拔鬚，或拔鬚髮，或住立<a class="t" id="t0592b27"></a>斷坐，或修蹲行，或有臥刺，以刺為床，或<a class="t" id="t0592b28"></a>有臥果，以果為床，或有事水，晝夜手抒，<a class="t" id="t0592b29"></a>或有事火，竟昔然之，或事日月尊祐大德，<a class="t" id="t0592c01"></a>叉手向彼。如此之比，受無量苦，學煩熱行。<a class="t" id="t0592c02"></a>無恚！於意云何？不了可憎行如是，為具足？<a class="t" id="t0592c03"></a>為不具足？」</p>
<p><a class="t-linehead" id="t-linehead0592c03"></a>異學無恚答曰：「瞿曇！如是不了<a class="t" id="t0592c04"></a>可憎行為具足，非不具足。」</p>
<p><a class="t-linehead" id="t-linehead0592c04"></a>世尊復語曰：「無<a class="t" id="t0592c05"></a>恚！我為汝說此不了可憎具足行為無量<a class="t" id="t0592c06"></a>穢所污。」</p>
<p><a class="t-linehead" id="t-linehead0592c06"></a>異學無恚問曰：「瞿曇云何為我說<a class="t" id="t0592c07"></a>此不了可憎具足行為無量穢所污耶？」</p>
<p><a class="t-linehead" id="t-linehead0592c07"></a>世尊<a class="t" id="t0592c08"></a>答曰：「無恚！或有一清苦行苦行，因此清<a class="t" id="t0592c09"></a>苦行苦行，惡欲、念欲。無恚！若有一清苦行<a class="t" id="t0592c10"></a>苦行，因此清苦行苦行，惡欲、念欲者，是謂，<a class="t" id="t0592c11"></a>無恚！行苦行者穢。復次，無恚！或有一清苦行<a class="t" id="t0592c12"></a>苦行，因此清苦行苦行，仰視日光，吸服日<a class="t" id="t0592c13"></a>氣。無恚！若有一清苦行苦行，因此清苦<a class="t" id="t0592c14"></a>行苦行，仰視日光，吸服日氣者，是謂，無恚！<a class="t" id="t0592c15"></a>行苦行者穢。復次，無恚！或有一清苦行苦<a class="t" id="t0592c16"></a>行，因此清苦行苦行而自貢高，得清苦行<a class="t" id="t0592c17"></a>苦行已，心便繫著。無恚！若有一清苦行苦<a class="t" id="t0592c18"></a>行，因此清苦行苦行而自貢高，得清苦<a class="t" id="t0592c19"></a>行苦行已，心便繫著者，是謂，無恚！行苦行者<a class="t" id="t0592c20"></a>穢。</p>
<p><a class="t-linehead" id="t-linehead0592c20"></a>「復次，無恚！或有一清苦行苦行，因此清<a class="t" id="t0592c21"></a>苦行苦行，自貴賤他。無恚！若有一清苦行<a class="t" id="t0592c22"></a>苦行，因此清苦行苦行，自貴賤他者，是謂，<a class="t" id="t0592c23"></a>無恚！行苦行者穢。復次，無恚！或有一清苦行<a class="t" id="t0592c24"></a>苦行，因此清苦行苦行，往至家家而自稱<a class="t" id="t0592c25"></a>說：『我行清苦，我行甚難。』無恚！若有一清苦<a class="t" id="t0592c26"></a>行苦行，因此清苦行苦行，往至家家而自<a class="t" id="t0592c27"></a>稱說：『我行清苦，我行甚難。』者，是謂，無恚！行<a class="t" id="t0592c28"></a>苦行者穢。</p>
<p><a class="t-linehead" id="t-linehead0592c28"></a>「復次，無恚！或有一清苦行苦行，<a class="t" id="t0592c29"></a>因此清苦行苦行，若見沙門、梵志為他所<a class="t" id="t0593a01"></a>敬重、供養、禮事者，便起嫉妬言：『何為敬重、<a class="t" id="t0593a02"></a>供養、禮事彼沙門、梵志？應敬重、供養、禮事<a class="t" id="t0593a03"></a>於我。所以者何？我行苦行。』無恚！若有一清<a class="t" id="t0593a04"></a>苦行苦行，因此清苦行苦行，若見沙門、梵志<a class="t" id="t0593a05"></a>為他所敬重、供養、禮事者，便起嫉妬言：『何<a class="t" id="t0593a06"></a>為敬重、供養、禮事彼沙門、梵志？應敬重、供<a class="t" id="t0593a07"></a>養、禮事於我。所以者何？我行苦行。』者，是謂，<a class="t" id="t0593a08"></a>無恚！行苦行者穢。</p>
<p><a class="t-linehead" id="t-linehead0593a08"></a>「復次，無恚！或有一清苦行<a class="t" id="t0593a09"></a>苦行，因此清苦行苦行，若見沙門、梵志為<a class="t" id="t0593a10"></a>他所敬重、供養、禮事者，便面訶此沙門、梵<a class="t" id="t0593a11"></a>志言：『何為敬重、供養、禮事？汝多欲、多求、常食，<a class="t" id="t0593a12"></a>食根種子、樹種子、果種子、節種子、種子為<a class="t" id="t0593a13"></a>五。猶如暴雨，多所傷害五穀種子，嬈亂畜<a class="t" id="t0593a14"></a>生及於人民。』如是，彼沙門、梵志數入他家亦<a class="t" id="t0593a15"></a>復如是。無恚！若有一清苦行苦行，因此清<a class="t" id="t0593a16"></a>苦行苦行，若見沙門、梵志為他所敬重、供養、<a class="t" id="t0593a17"></a>禮事者，便面訶此沙門、梵志言：『何為敬重、<a class="t" id="t0593a18"></a>供養、禮事？汝多欲、多求、常食，食根種子、樹種<a class="t" id="t0593a19"></a>子、果種子、節種子、種子為五。猶如暴雨，多<a class="t" id="t0593a20"></a>所傷害五穀種子，嬈亂畜生及於人民。』如是，<a class="t" id="t0593a21"></a>彼沙門、梵志數入他家亦復如是者，是謂，<a class="t" id="t0593a22"></a>無恚！行苦行者穢。</p>
<p><a class="t-linehead" id="t-linehead0593a22"></a>「復次，無恚！或有一清苦行<a class="t" id="t0593a23"></a>苦行，因此清苦行苦行，有愁癡恐怖、恐懼密<a class="t" id="t0593a24"></a>行、疑恐失名、增伺放逸。無恚！若有一清苦行<a class="t" id="t0593a25"></a>苦行，因此清苦行苦行，有愁癡恐怖、恐懼<a class="t" id="t0593a26"></a>密行、疑恐失名、增伺放逸者，是謂，無恚！行苦<a class="t" id="t0593a27"></a>行者穢。</p>
<p><a class="t-linehead" id="t-linehead0593a27"></a>「復次，無恚！或有一清苦行苦行，因<a class="t" id="t0593a28"></a>此清苦行苦行，生身見、邊見、邪見、見取、難為，<a class="t" id="t0593a29"></a>意無節限，為諸沙門、梵志可通法而不通。<a class="t" id="t0593b01"></a>無恚！若有一清苦行苦行，因此清苦行苦<a class="t" id="t0593b02"></a>行，生身見、邊見、邪見、見取、難為，意無節限，<a class="t" id="t0593b03"></a>為沙門、梵志可通法而不通者，是謂，無恚！行<a class="t" id="t0593b04"></a>苦行者穢。</p>
<p><a class="t-linehead" id="t-linehead0593b04"></a>「復次，無恚！或有一清苦行苦行，<a class="t" id="t0593b05"></a>因此清苦行苦行，瞋、纏、不語結、慳、嫉、諛諂、欺<a class="t" id="t0593b06"></a>誑、無慙、無愧。無恚！若有一清苦行苦行，因<a class="t" id="t0593b07"></a>此清苦行苦行，瞋纏、不語結、慳、嫉、諛諂、欺誑、<a class="t" id="t0593b08"></a>無慙、無愧者，是謂，無恚！行苦行者穢。</p>
<p><a class="t-linehead" id="t-linehead0593b08"></a>「復次，無<a class="t" id="t0593b09"></a>恚！或有一清苦行苦行，因此清苦行苦行，<a class="t" id="t0593b10"></a>妄言、兩舌、麤言、綺語，具惡戒。無恚！若有一清<a class="t" id="t0593b11"></a>苦行苦行，因此清苦行苦行，妄言、兩舌、麤<a class="t" id="t0593b12"></a>言、綺語，具惡戒者，是謂，無恚！行苦行者穢。</p>
<p><a class="t-linehead" id="t-linehead0593b12"></a>「復<span class="corr" title="[&gt;次]">次</span>，<a class="t" id="t0593b13"></a>無恚！或有一清苦行苦行，因此清苦行苦<a class="t" id="t0593b14"></a>行，不信、懈怠，無正念正智，有惡慧。無恚！若<a class="t" id="t0593b15"></a>有一清苦行苦行，因此清苦行苦行，不信、懈<a class="t" id="t0593b16"></a>怠，無正念正智，有惡慧者，是謂，無恚！行苦<a class="t" id="t0593b17"></a>行者穢。無恚，我不為汝說此不了可憎具<a class="t" id="t0593b18"></a>足行，無量穢所污耶？」</p>
<p><a class="t-linehead" id="t-linehead0593b18"></a>異學無恚答曰：「如是，瞿<a class="t" id="t0593b19"></a>曇為我說此不了可憎具足行，無量穢所污。」</p><a class="t" id="t0593b20"></a>
<p><a class="t-linehead" id="t-linehead0593b20"></a>「無恚！我復為汝說此不了可憎具足行，不<a class="t" id="t0593b21"></a>為無量穢所污。」</p>
<p><a class="t-linehead" id="t-linehead0593b21"></a>異學無恚復問曰：「云何瞿曇<a class="t" id="t0593b22"></a>為我說此不了可憎具足行，不為無量穢<a class="t" id="t0593b23"></a>所污耶？」</p>
<p><a class="t-linehead" id="t-linehead0593b23"></a>世尊答曰：「無恚！或有一清苦行苦<a class="t" id="t0593b24"></a>行，因此清苦行苦行，不惡欲、不念欲。無恚！<a class="t" id="t0593b25"></a>若有一清苦行苦行，因此清苦行苦行，不<a class="t" id="t0593b26"></a>惡欲、不念欲者，是謂，無恚！行苦行者無穢。</p>
<p><a class="t-linehead" id="t-linehead0593b26"></a>「復<a class="t" id="t0593b27"></a>次，無恚！或有一清苦行苦行，因此清苦行<a class="t" id="t0593b28"></a>苦行，不視日光，不服日氣。無恚！若有一<a class="t" id="t0593b29"></a>清苦行苦行，因此清苦行苦行，不視日光，<a class="t" id="t0593c01"></a>不服日氣者，是謂，無恚！行苦行者無穢。</p>
<p><a class="t-linehead" id="t-linehead0593c01"></a>「復<a class="t" id="t0593c02"></a>次，無恚！或有一清苦行苦行，因此清苦行<a class="t" id="t0593c03"></a>苦行而不貢高，得清苦行苦行已，心不繫<a class="t" id="t0593c04"></a>著。無恚！若有一清苦行苦行，因此清苦行<a class="t" id="t0593c05"></a>苦行而不貢高，得清苦行苦行已，心不繫<a class="t" id="t0593c06"></a>著者，是謂，無恚！行苦行者無穢。</p>
<p><a class="t-linehead" id="t-linehead0593c06"></a>「復次，無恚！或<a class="t" id="t0593c07"></a>有一清苦行苦行，因此清苦行苦行，不自<a class="t" id="t0593c08"></a>貴、不賤他。無恚！若一清苦行苦行，因此清<a class="t" id="t0593c09"></a>苦行苦行，不自貴、不賤他者，是謂，無恚！行<a class="t" id="t0593c10"></a>苦行者無穢。</p>
<p><a class="t-linehead" id="t-linehead0593c10"></a>「復次，無恚！若有一清苦行苦<a class="t" id="t0593c11"></a>行，因此清苦行苦行，不至家家而自稱說：<a class="t" id="t0593c12"></a>『我行清苦行，我行甚難。』無恚！若有一清苦行<a class="t" id="t0593c13"></a>苦行，因此清苦行苦行，不至家家而自稱<a class="t" id="t0593c14"></a>說：『我行清苦行，我行甚難。』者，是謂，無恚！行<a class="t" id="t0593c15"></a>苦行者無穢。</p>
<p><a class="t-linehead" id="t-linehead0593c15"></a>「復次，無恚！或有一清苦行苦行，<a class="t" id="t0593c16"></a>因此清苦行苦行，若見沙門、梵志為他所<a class="t" id="t0593c17"></a>敬重、供養、禮事者，不起嫉妬言：『何為敬重、<a class="t" id="t0593c18"></a>供養、禮事彼沙門、梵志？應敬重、供養、禮事<a class="t" id="t0593c19"></a>於我。所以者何？我行苦行。』無恚！若有一清<a class="t" id="t0593c20"></a>苦行苦行，因此清苦行苦行，若見沙門、梵<a class="t" id="t0593c21"></a>志為他所敬重、供養、禮事者，不起嫉妬言：<a class="t" id="t0593c22"></a>『何為敬重、供養、禮事彼沙門、梵志？應敬重、<a class="t" id="t0593c23"></a>供養、禮事於我。所以者何？我行苦行。』者，是<a class="t" id="t0593c24"></a>謂，無恚！行苦行者無穢。</p>
<p><a class="t-linehead" id="t-linehead0593c24"></a>「復次，無恚！或有一清<a class="t" id="t0593c25"></a>苦行苦行，因此清苦行苦行，若見沙門、梵志<a class="t" id="t0593c26"></a>為他所敬重、供養、禮事者，不面訶此沙門、<a class="t" id="t0593c27"></a>梵志言：『何為敬重、供養、禮事？汝多欲、多求、常<a class="t" id="t0593c28"></a>食，食根種子、樹種子、果種子、節種子、種子<a class="t" id="t0593c29"></a>為五。猶如暴雨，多所傷害五穀種子，嬈亂<a class="t" id="t0594a01"></a>畜生及於人民。』如是，彼沙門、梵志數入他家<a class="t" id="t0594a02"></a>亦復如是。無恚！若有一清苦行苦行，因此<a class="t" id="t0594a03"></a>清苦行苦行，若見沙門、梵志為他所敬重、<a class="t" id="t0594a04"></a>供養、禮事者，不面訶此沙門、梵志言：『何為<a class="t" id="t0594a05"></a>敬重、供養、禮事？汝多欲、多求、常食，食根種子、<a class="t" id="t0594a06"></a>樹種子、果種子、節種子、種子為五。猶如暴雨，<a class="t" id="t0594a07"></a>多所傷害五穀種子，嬈亂畜生及於人民。』<a class="t" id="t0594a08"></a>如是，彼沙門、梵志數入他家亦復如是者，<a class="t" id="t0594a09"></a>是謂，無恚！行苦行者無穢。</p>
<p><a class="t-linehead" id="t-linehead0594a09"></a>「復次，無恚！或有一<a class="t" id="t0594a10"></a>清苦行苦行，因此清苦行苦行，不愁癡恐<a class="t" id="t0594a11"></a>怖、不恐懼密行、不疑恐失名、不增伺放逸。<a class="t" id="t0594a12"></a>無恚！若有一清苦行苦行，因此清苦行苦行，<a class="t" id="t0594a13"></a>不愁癡恐怖、不恐懼密行、不疑恐失名、不<a class="t" id="t0594a14"></a>增伺放逸者，是謂，無恚！行苦行者無穢。</p>
<p><a class="t-linehead" id="t-linehead0594a14"></a>「復<a class="t" id="t0594a15"></a>次，無恚！或有一清苦行苦行，因此清苦行苦<a class="t" id="t0594a16"></a>行，不生身見、邊見、邪見、見取、不難為，意無<a class="t" id="t0594a17"></a>節限，為諸沙門、梵志可通法而通。無恚！若<a class="t" id="t0594a18"></a>有一清苦行苦行，因此清苦行苦行，不生<a class="t" id="t0594a19"></a>身見、邊見、邪見、見取、不難為，意無節限，為<a class="t" id="t0594a20"></a>諸沙門、梵志可通法而通者，是謂，無恚！行苦<a class="t" id="t0594a21"></a>行者無穢。</p>
<p><a class="t-linehead" id="t-linehead0594a21"></a>「復次，無恚！或有一清苦行苦行，<a class="t" id="t0594a22"></a>因此清苦行苦行，無瞋纏、不語結、慳、嫉、諛<a class="t" id="t0594a23"></a>諂、欺誑、無慙、無愧。無恚！若有一清苦行苦行，<a class="t" id="t0594a24"></a>因此清苦行苦行，無瞋、纏、不語結、慳、嫉、諛諂、<a class="t" id="t0594a25"></a>欺誑、無慙、無愧者，是謂，無恚！行苦行者無穢。</p><a class="t" id="t0594a26"></a>
<p><a class="t-linehead" id="t-linehead0594a26"></a>「復次，無恚！或有一清苦行苦行，因此清苦行<a class="t" id="t0594a27"></a>苦行，不妄言、兩舌、麤言、綺語，不具惡戒。無<a class="t" id="t0594a28"></a>恚！若有一清苦行苦行，因此清苦行苦行，<a class="t" id="t0594a29"></a>不妄言、兩舌、麤言、綺語，不具惡戒者，是謂，<a class="t" id="t0594b01"></a>無恚！行苦行者無穢。</p>
<p><a class="t-linehead" id="t-linehead0594b01"></a>「復次，無恚！或有一清苦<a class="t" id="t0594b02"></a>行苦行，因此清苦行苦行，無不信、懈怠，有<a class="t" id="t0594b03"></a>正念正智，無有惡慧。無恚！若有一清苦行<a class="t" id="t0594b04"></a>苦行，因此清苦行苦行，無不信、懈怠，有正<a class="t" id="t0594b05"></a>念正智，無惡慧者，是謂，無恚！行苦行者無<a class="t" id="t0594b06"></a>穢。無恚！我不為汝說此不了可憎具足行，<a class="t" id="t0594b07"></a>不為無量穢所污耶？」</p>
<p><a class="t-linehead" id="t-linehead0594b07"></a>異學無恚答曰：「如是。<a class="t" id="t0594b08"></a>瞿曇為我說此不了可憎具足行，不為無<a class="t" id="t0594b09"></a>量穢所污。」</p>
<p><a class="t-linehead" id="t-linehead0594b09"></a>異學無恚問曰：「瞿曇！此不了可憎<a class="t" id="t0594b10"></a>行，是得第一、得真實耶？」</p>
<p><a class="t-linehead" id="t-linehead0594b10"></a>世尊答曰：「無恚！此<a class="t" id="t0594b11"></a>不了可憎行，不得第一、不得真實；然有二<a class="t" id="t0594b12"></a>種，得皮、得節。」</p>
<p><a class="t-linehead" id="t-linehead0594b12"></a>異學無恚復問曰：「瞿曇！云何<a class="t" id="t0594b13"></a>此不了可憎行得表皮耶？」</p>
<p><a class="t-linehead" id="t-linehead0594b13"></a>世尊答曰：「無恚！<a class="t" id="t0594b14"></a>此或有一沙門梵志行四行，不殺生、不教殺、<a class="t" id="t0594b15"></a>不同殺，不偷、不教偷、不同偷，不取他女、不教<a class="t" id="t0594b16"></a>取他女、不同取他女，不妄言、不教妄言、不同<a class="t" id="t0594b17"></a>妄言。彼行此四行，樂而不進，心與慈俱，遍<a class="t" id="t0594b18"></a>滿一方成就遊。如是二三四方、四維上下，普<a class="t" id="t0594b19"></a>周一切，心與慈俱，無結、無怨、無恚、無諍，極廣<a class="t" id="t0594b20"></a>甚大，無量善修，遍滿一切世間成就遊。如是<a class="t" id="t0594b21"></a>悲喜心與捨俱，無結、無怨、無恚、無諍，極廣甚<a class="t" id="t0594b22"></a>大，無量善修，遍滿一切世間成就遊。無恚！於<a class="t" id="t0594b23"></a>意云何？如是此不了可憎行得表皮耶？」</p>
<p><a class="t-linehead" id="t-linehead0594b23"></a>無<a class="t" id="t0594b24"></a>恚答曰：「瞿曇！如是此不了可憎行得表皮<a class="t" id="t0594b25"></a>也。瞿曇！云何此不了可憎行得節耶？」</p>
<p><a class="t-linehead" id="t-linehead0594b25"></a>世尊答<a class="t" id="t0594b26"></a>曰：「無恚！或有一沙門梵志行四行，不殺生、<a class="t" id="t0594b27"></a>不教殺、不同殺，不偷、不教偷、不同偷，不取他<a class="t" id="t0594b28"></a>女、不教取他女、不同取他女，不妄言、不教妄<a class="t" id="t0594b29"></a>言、不同妄言。彼行此四行，樂而不進，彼有<a class="t" id="t0594c01"></a>行有相貌，憶本無量昔所經歷，或一生、二<a class="t" id="t0594c02"></a>生、百生、千生、成劫、敗劫、無量成敗劫。彼眾生<a class="t" id="t0594c03"></a>名某，彼昔更歷，我曾生彼，如是姓、如是字、<a class="t" id="t0594c04"></a>如是生、如是飲食、如是受苦樂、如是長壽、<a class="t" id="t0594c05"></a>如是久住、如是壽命訖，此死生彼，彼死<a class="t" id="t0594c06"></a>生此，我生在此如是姓、如是字、如是生、如<a class="t" id="t0594c07"></a>是飲食、如是受苦樂、如是長壽、如是久<a class="t" id="t0594c08"></a>住、如是壽命訖。無恚！於意云何？如是此不<a class="t" id="t0594c09"></a>了可憎行得節耶？」</p>
<p><a class="t-linehead" id="t-linehead0594c09"></a>無恚答曰：「瞿曇！如是此<a class="t" id="t0594c10"></a>不了可憎行得節也。瞿曇！云何此不了可憎<a class="t" id="t0594c11"></a>行得第一、得真實耶？」</p>
<p><a class="t-linehead" id="t-linehead0594c11"></a>世尊答曰：「無恚！或有一<a class="t" id="t0594c12"></a>沙門梵志行四行，不殺生、不教殺、不同殺，不<a class="t" id="t0594c13"></a>偷、不教偷、不同偷，不取他女，不教取他女、不<a class="t" id="t0594c14"></a>同取他女，不妄言、不教妄言、不同妄言。彼行<a class="t" id="t0594c15"></a>此四行，樂而不進。彼以清淨天眼出過於<a class="t" id="t0594c16"></a>人，見此眾生死時生時，好色惡色，妙與不妙，<a class="t" id="t0594c17"></a>往來善處及不善處，隨此眾生之所作業，見<a class="t" id="t0594c18"></a>其如真。若此眾生成就身惡行，口、意惡行，誹<a class="t" id="t0594c19"></a>謗聖人，邪見成就邪見業，彼因緣此，身壞<a class="t" id="t0594c20"></a>命終，必至惡處，生地獄中。若此眾生成就<a class="t" id="t0594c21"></a>身妙行，口、意妙行，不誹謗聖人，正見成就<a class="t" id="t0594c22"></a>正見業，彼因緣此，身壞命終，必昇善處，乃<a class="t" id="t0594c23"></a>生天上。無恚！於意云何？如是此不了可憎<a class="t" id="t0594c24"></a>行得第一、得真實耶？」</p>
<p><a class="t-linehead" id="t-linehead0594c24"></a>無恚答曰：「瞿曇！如<a class="t" id="t0594c25"></a>是此不了可憎行得第一、得真實也。瞿曇！<a class="t" id="t0594c26"></a>云何此不了可憎行作證故，沙門瞿曇弟子<a class="t" id="t0594c27"></a>依沙門行梵行耶？」</p>
<p><a class="t-linehead" id="t-linehead0594c27"></a>世尊答曰：「無恚！非因<a class="t" id="t0594c28"></a>此不了可憎行作證故，我弟子依我行梵<a class="t" id="t0594c29"></a>行也。無恚！更有異，最上、最妙、最勝，為彼證<a class="t" id="t0595a01"></a>故，我弟子依我行梵行。」</p>
<p><a class="t-linehead" id="t-linehead0595a01"></a>於是，調亂異學眾等<a class="t" id="t0595a02"></a>發高大聲：「如是，如是，為彼證故，沙門瞿曇<a class="t" id="t0595a03"></a>弟子依沙門瞿曇行梵行。」</p>
<p><a class="t-linehead" id="t-linehead0595a03"></a>於是，異學無恚<a class="t" id="t0595a04"></a>自勅己眾，令默然已，白曰：「瞿曇！何者更有<a class="t" id="t0595a05"></a>異，最上、最妙、最勝，為彼證故，沙門瞿曇弟子<a class="t" id="t0595a06"></a>依沙門瞿曇行梵行耶？」</p>
<p><a class="t-linehead" id="t-linehead0595a06"></a>於是，世尊答曰：「無<a class="t" id="t0595a07"></a>恚！若如來、無所著、等正覺、明行成為、善逝、世<a class="t" id="t0595a08"></a>間解、無上士、道法御、天人師，號佛、眾祐，出於<a class="t" id="t0595a09"></a>世間，彼捨五蓋心穢慧羸，離欲、離惡不善<a class="t" id="t0595a10"></a>之法，至得第四禪成就遊。彼已如是定心<a class="t" id="t0595a11"></a>清淨，無穢無煩，柔軟善住，得不動心，趣向漏<a class="t" id="t0595a12"></a>盡智通作證。彼知此苦如真，知此苦習、知<a class="t" id="t0595a13"></a>此苦滅、知此苦滅道如真，亦知此漏、知此<a class="t" id="t0595a14"></a>漏習、知此漏滅、知此漏滅道如真。彼如是<a class="t" id="t0595a15"></a>知、如是見，欲漏心解脫，有漏、無明漏心解脫，<a class="t" id="t0595a16"></a>解脫已，便知解脫，生已盡，梵行已立，所作已<a class="t" id="t0595a17"></a>辦，不更受有，知如真。無恚！是謂更有異，最<a class="t" id="t0595a18"></a>上、最妙、最勝，為彼證故，我弟子依我行梵<a class="t" id="t0595a19"></a>行。」</p>
<p><a class="t-linehead" id="t-linehead0595a19"></a>於是，實意居士語曰：「無恚！世尊在此，汝<a class="t" id="t0595a20"></a>今可以一論滅，如挊空瓶，說如瞎牛在<a class="t" id="t0595a21"></a>邊地食。」</p>
<p><a class="t-linehead" id="t-linehead0595a21"></a>世尊聞已，語異學無恚曰：「汝實如<a class="t" id="t0595a22"></a>是說耶？」</p>
<p><a class="t-linehead" id="t-linehead0595a22"></a>異學無恚答曰：「實如是，瞿曇！」</p>
<p>世尊復<a class="t" id="t0595a23"></a>問曰：「無恚！汝頗曾從長老舊學所聞如是，<a class="t" id="t0595a24"></a>過去如來、無所著、等正覺，若有無事處山林<a class="t" id="t0595a25"></a>樹下，或有高巖，寂無音聲，遠離、無惡，無有<a class="t" id="t0595a26"></a>人民，隨順宴坐。諸佛世尊在無事處山林樹<a class="t" id="t0595a27"></a>下，或住高巖，寂無音聲，遠離，無惡，無有人<a class="t" id="t0595a28"></a>民，隨順宴坐。彼在遠離處常樂宴坐，安隱快<a class="t" id="t0595a29"></a>樂，彼初不一日一夜共聚集會，如汝今日及<a class="t" id="t0595b01"></a>眷屬耶？」</p>
<p><a class="t-linehead" id="t-linehead0595b01"></a>異學無恚答曰：「瞿曇！我曾從長老<a class="t" id="t0595b02"></a>舊學所聞如是，過去如來、無所著、等正覺，<a class="t" id="t0595b03"></a>若有無事處山林樹下，或有高巖，寂無音<a class="t" id="t0595b04"></a>聲，遠離，無惡，無有人民，隨順宴坐。諸佛世<a class="t" id="t0595b05"></a>尊在無事處山林樹下，或住高巖，寂無音<a class="t" id="t0595b06"></a>聲，遠離，無惡，無有人民，隨順宴坐。彼在遠<a class="t" id="t0595b07"></a>離處常樂宴坐，安隱快樂，初不一日一夜共<a class="t" id="t0595b08"></a>聚集會，如我今日及眷屬也。」</p>
<p><a class="t-linehead" id="t-linehead0595b08"></a>「無恚！汝不作<a class="t" id="t0595b09"></a>是念，如彼世尊在無事處山林樹下，或住<a class="t" id="t0595b10"></a>高巖，寂無音聲，遠離，無惡，無有人民，隨順<a class="t" id="t0595b11"></a>宴坐。彼在遠離處常樂宴坐，安隱快樂，彼沙<a class="t" id="t0595b12"></a>門瞿曇學正覺道耶？」</p>
<p><a class="t-linehead" id="t-linehead0595b12"></a>異學無恚答曰：「瞿曇！<a class="t" id="t0595b13"></a>我若知者，何由當復作如是說，一論便滅，<a class="t" id="t0595b14"></a>如弄空瓶，說瞎牛在邊地食耶？」</p>
<p><a class="t-linehead" id="t-linehead0595b14"></a>世尊語<a class="t" id="t0595b15"></a>曰：「無恚！我今有法善善相應，彼彼解脫句<a class="t" id="t0595b16"></a>能以作證，如來以此自稱無畏。諸比丘我弟<a class="t" id="t0595b17"></a>子來，無諛諂，不欺誑，質直無虛，我訓隨教<a class="t" id="t0595b18"></a>已，必得究竟智。無恚！若汝作是念：『沙門瞿<a class="t" id="t0595b19"></a>曇貪師故說法。』汝莫作是念，以師還汝，我<a class="t" id="t0595b20"></a>其為汝說法。無恚！若汝作是念：『沙門瞿曇<a class="t" id="t0595b21"></a>貪弟子故說法。』汝莫作是念，弟子還汝，我<a class="t" id="t0595b22"></a>其為汝說法。無恚！若汝作是念：『沙門瞿曇<a class="t" id="t0595b23"></a>貪供養故說法。』汝莫作是念，供養還汝，我<a class="t" id="t0595b24"></a>其為汝說法。無恚！若汝作是念：『沙門瞿曇<a class="t" id="t0595b25"></a>貪稱譽故說法。』汝莫作是念，稱譽還汝，我<a class="t" id="t0595b26"></a>其為汝說法。無恚！若汝作是念：『我若有法<a class="t" id="t0595b27"></a>善善相應，彼彼解脫句能以作證，彼沙門瞿<a class="t" id="t0595b28"></a>曇，奪我滅我者。』汝莫作是念，以法還汝，<a class="t" id="t0595b29"></a>我其為汝說法。」</p>
<p><a class="t-linehead" id="t-linehead0595b29"></a>於是，大眾默然而住。所以者<a class="t" id="t0595c01"></a>何？彼為魔王所制持故。彼時，世尊告實意<a class="t" id="t0595c02"></a>居士曰：「汝看此大眾默然而住。所以者何？<a class="t" id="t0595c03"></a>彼為魔王所制持故。彼令異學眾無有<a class="t" id="t0595c04"></a>一異學作是念：『我試於沙門瞿曇所修行梵<a class="t" id="t0595c05"></a>行。』」</p>
<p><a class="t-linehead" id="t-linehead0595c05"></a>世尊知已，為實意居士說法，勸發渴仰，<a class="t" id="t0595c06"></a>成就歡喜，無量方便為彼說法，勸發渴仰，<a class="t" id="t0595c07"></a>成就歡喜已，即從坐起，便接實意居士臂，<a class="t" id="t0595c08"></a>以神足飛，乘虛而去。</p>
<p><a class="t-linehead" id="t-linehead0595c08"></a>佛說如是。實意居士<a class="t" id="t0595c09"></a>聞佛所說，歡喜奉行。</p><a class="t" id="t0595c10"></a>
<p class="endsutta"><a class="t-linehead" id="t-linehead0595c10"></a>優曇婆邏經第八竟<span class="t-note">（五千八百九十八字）</span></p><a class="t" id="t0595c11"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>