<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma216">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 18</span>
<span class="mirror-right">例品</span></p>
<h1 class="mirror-row">
<span class="mirror-left latin">216. </span>
<span class="mirror-right">（二一六）愛生經</span></h1>
</div><p class="suttainfo"><span class="t-juanname">中阿含經卷第六十</span></p><a class="t" id="t0800c18"></a><a class="t" id="t0800c19"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0800c20"></a><a class="t" id="t0800c21"></a>
<p><a class="t-linehead" id="t-linehead0800c21"></a>我聞如是：</p>
<p>一時，佛遊舍衛國，在勝林給孤獨<a class="t" id="t0800c22"></a>園。</p>
<p><a class="t-linehead" id="t-linehead0800c22"></a>爾時，有一梵志，唯有一兒，心極愛念，忍<a class="t" id="t0800c23"></a>意溫潤，視之無厭，忽便命終。命終之後，梵<a class="t" id="t0800c24"></a>志愁憂，不能飲食，不著衣裳，亦不塗香，但<a class="t" id="t0800c25"></a>至塚哭，憶兒臥處。於是，梵志周遍彷徉，往<a class="t" id="t0800c26"></a>詣佛所，共相問訊，却坐一面。</p>
<p><a class="t-linehead" id="t-linehead0800c26"></a>世尊問曰：<a class="t" id="t0800c27"></a>「梵志！今汝諸根不似自心住耶？」</p>
<p><a class="t-linehead" id="t-linehead0800c27"></a>梵志答曰：<a class="t" id="t0800c28"></a>「今我<span class="corr" title="[根&gt;諸]">諸</span>根何由當得自心住耶？所以者何？<a class="t" id="t0800c29"></a>唯有一兒，心極愛念，忍意溫潤，視之無厭，<a class="t" id="t0801a01"></a>忽便命終。彼命終已，我便愁憂，不能飲食，<a class="t" id="t0801a02"></a>不著衣裳，亦不塗香，但至塜哭，憶兒臥<a class="t" id="t0801a03"></a>處。」</p>
<p><a class="t-linehead" id="t-linehead0801a03"></a>世尊告曰：「如是，梵志！如是，梵志！若愛生<a class="t" id="t0801a04"></a>時，便生愁慼、啼哭、憂苦、煩惋、懊惱。」</p>
<p><a class="t-linehead" id="t-linehead0801a04"></a>梵志語曰：<a class="t" id="t0801a05"></a>「瞿曇！何言若愛生時，便生愁慼、啼哭、憂苦、煩<a class="t" id="t0801a06"></a>惋、懊惱耶？瞿曇！當知若愛生時，生喜心樂。」</p><a class="t" id="t0801a07"></a>
<p><a class="t-linehead" id="t-linehead0801a07"></a>世尊如是至再三告曰：「如是，梵志！如是，梵<a class="t" id="t0801a08"></a>志！若愛生時，便生愁慼、啼哭、憂苦、煩惋、懊惱。」</p><a class="t" id="t0801a09"></a>
<p><a class="t-linehead" id="t-linehead0801a09"></a>梵志亦至再三語曰：「瞿曇！何言若愛生時，便<a class="t" id="t0801a10"></a>生愁慼、啼哭、憂苦、煩惋、懊惱耶？瞿曇！當知<a class="t" id="t0801a11"></a>若愛生時，生喜心樂。」</p>
<p><a class="t-linehead" id="t-linehead0801a11"></a>時，彼梵志聞佛所說，<a class="t" id="t0801a12"></a>不說言是，但說非已，即從坐起，奮頭而去。</p><a class="t" id="t0801a13"></a>
<p><a class="t-linehead" id="t-linehead0801a13"></a>爾時，勝林於其門前有眾多市郭兒而共博<a class="t" id="t0801a14"></a>戲，梵志遙見已，便作是念：「世中若有聰明智<a class="t" id="t0801a15"></a>慧者，無過博戲人，我今寧可往彼，若與<a class="t" id="t0801a16"></a>瞿曇所共論者，盡向彼說。」於是，梵志往至<a class="t" id="t0801a17"></a>眾多市郭兒共博戲所，若與世尊所共論<a class="t" id="t0801a18"></a>者，盡向彼說。</p>
<p><a class="t-linehead" id="t-linehead0801a18"></a>眾多市郭博戲兒聞已，語曰：「梵<a class="t" id="t0801a19"></a>志！何言若愛生時，便生愁慼、啼哭、憂苦、煩惋、<a class="t" id="t0801a20"></a>懊惱耶？梵志！當知若愛生時，生喜心樂。」</p><a class="t" id="t0801a21"></a>
<p><a class="t-linehead" id="t-linehead0801a21"></a>梵志聞已，便作是念：「博戲兒所說，正與我<a class="t" id="t0801a22"></a>同。」頷頭而去。</p>
<p><a class="t-linehead" id="t-linehead0801a22"></a>於是，此論展轉廣布，乃入王<a class="t" id="t0801a23"></a>宮，拘薩羅王波斯匿聞沙門瞿曇作如是<a class="t" id="t0801a24"></a>說：「若愛生時，便生愁慼、啼哭、憂苦，煩惋、懊惱。」</p><a class="t" id="t0801a25"></a>
<p><a class="t-linehead" id="t-linehead0801a25"></a>語末利皇后曰：「我聞瞿曇作如是說：『若<a class="t" id="t0801a26"></a>愛生時，便生愁慼、啼哭、憂苦、煩惋、懊惱。』」</p>
<p><a class="t-linehead" id="t-linehead0801a26"></a>末利<a class="t" id="t0801a27"></a>皇后聞已，白曰：「如是，大王！如是，大王！若愛<a class="t" id="t0801a28"></a>生時，便生愁慼、啼哭、憂苦、煩惋、懊惱。」</p>
<p><a class="t-linehead" id="t-linehead0801a28"></a>拘薩羅<a class="t" id="t0801a29"></a>王波斯匿語末利皇后曰：「聞師宗說，弟子<a class="t" id="t0801b01"></a>必同，沙門瞿曇是汝師，故作如是說，汝是<a class="t" id="t0801b02"></a>彼弟子，故作如是說：『若愛生時，便生愁慼、<a class="t" id="t0801b03"></a>啼哭、憂苦、煩惋、懊惱。』」</p>
<p><a class="t-linehead" id="t-linehead0801b03"></a>末利皇后白曰：「大王！<a class="t" id="t0801b04"></a>若不信者，可自往問，亦可遣使。」</p>
<p><a class="t-linehead" id="t-linehead0801b04"></a>於是，拘薩<a class="t" id="t0801b05"></a>羅王波斯匿即告那利鴦伽梵志曰：「汝往<a class="t" id="t0801b06"></a>沙門瞿曇所，為我問訊沙門瞿曇聖體康強，<a class="t" id="t0801b07"></a>安快無病，起居輕便，氣力如常耶？作如是<a class="t" id="t0801b08"></a>語：『拘薩羅王波斯匿問訊聖體康強，安快無<a class="t" id="t0801b09"></a>病，起居輕便，氣力如常耶？』沙門瞿曇實如<a class="t" id="t0801b10"></a>是說：『若愛生時，便生愁慼、啼哭、憂苦、煩惋、懊<a class="t" id="t0801b11"></a>惱耶？』那利鴦伽！若沙門瞿曇有所說者，汝<a class="t" id="t0801b12"></a>當善受持誦。所以者何？如是之人，終不妄<a class="t" id="t0801b13"></a>言。」</p>
<p><a class="t-linehead" id="t-linehead0801b13"></a>那利鴦伽梵志受王教已，即詣佛所，<a class="t" id="t0801b14"></a>共相問訊，却坐一面，白曰：「瞿曇！拘薩羅王<a class="t" id="t0801b15"></a>波斯匿問訊聖體康強，安快無病，起居輕<a class="t" id="t0801b16"></a>便，氣力如常耶？沙門瞿曇實如是說：『若愛生<a class="t" id="t0801b17"></a>時，便生愁慼、啼哭、憂苦、煩惋、懊惱耶？』」</p>
<p><a class="t-linehead" id="t-linehead0801b17"></a>世尊告<a class="t" id="t0801b18"></a>曰：「那利鴦伽！我今問汝，隨所解答。那利<a class="t" id="t0801b19"></a>鴦伽！於意云何？若使有人，母命終者，彼<a class="t" id="t0801b20"></a>人發狂，心大錯亂，脫衣裸形，隨路遍走，作<a class="t" id="t0801b21"></a>如是說：『諸賢！見我母耶？諸賢！見我母耶？』<a class="t" id="t0801b22"></a>那利鴦伽！以此事故可知，若愛生時，便<a class="t" id="t0801b23"></a>生愁慼、啼哭、憂苦、煩惋、懊惱。如是父、兄、姊、<a class="t" id="t0801b24"></a>妹也，兒婦命終，彼人發狂，心大錯亂，脫衣裸<a class="t" id="t0801b25"></a>形，隨路遍走，作如是說：『諸賢！見我兒婦<a class="t" id="t0801b26"></a>耶？諸賢！見我兒婦耶？』那利鴦伽！以此事故<a class="t" id="t0801b27"></a>可知，若愛生時，便生愁慼、啼哭、憂苦、煩惋、懊<a class="t" id="t0801b28"></a>惱。那利鴦伽！昔有一人，婦暫歸家，彼諸<a class="t" id="t0801b29"></a>親族欲奪更嫁。彼女聞之，即便速疾還至夫<a class="t" id="t0801c01"></a>家，語其夫曰：『君！今當知我親族強欲奪君<a class="t" id="t0801c02"></a>婦嫁與他人，欲作何計？』於是，彼人即執婦<a class="t" id="t0801c03"></a>臂，將入屋中，作如是語：『俱至後世，俱至<a class="t" id="t0801c04"></a>後世，便以利刀斫殺其婦，并自害<span class="corr" title="[已&gt;己]">己</span>。』那利<a class="t" id="t0801c05"></a>鴦伽！以此事故可知，若愛生時，便生愁慼、<a class="t" id="t0801c06"></a>啼哭、憂苦、煩惋、懊惱。」</p>
<p><a class="t-linehead" id="t-linehead0801c06"></a>那利鴦伽梵志聞佛所<a class="t" id="t0801c07"></a>說，善受持誦，即從坐起，繞三匝而去，還至<a class="t" id="t0801c08"></a>拘薩羅王波斯匿所，白曰：「天王！沙門瞿曇<a class="t" id="t0801c09"></a>實如是說：『若愛生時，便生愁慼、啼哭、憂苦、煩<a class="t" id="t0801c10"></a>惋、懊惱。』」</p>
<p><a class="t-linehead" id="t-linehead0801c10"></a>拘薩羅王波斯匿聞已，語末利皇后<a class="t" id="t0801c11"></a>曰：「沙門瞿曇實如是說：『若愛生時，便生愁慼、<a class="t" id="t0801c12"></a>啼哭、憂苦、煩惋、懊惱。』」</p>
<p><a class="t-linehead" id="t-linehead0801c12"></a>末利皇后白曰：「大王！我<a class="t" id="t0801c13"></a>問大王，隨所解答，於意云何？王愛鞞留<a class="t" id="t0801c14"></a>羅大將耶？」</p>
<p><a class="t-linehead" id="t-linehead0801c14"></a>答曰：「實愛。」</p>
<p>末利復問：「若鞞留羅<a class="t" id="t0801c15"></a>大將變易異者，王當云何？」</p>
<p><a class="t-linehead" id="t-linehead0801c15"></a>答曰：「末利！若鞞<a class="t" id="t0801c16"></a>留羅大將變易異者，我必生愁慼、啼哭、憂<a class="t" id="t0801c17"></a>苦、煩惋、懊惱。」</p>
<p><a class="t-linehead" id="t-linehead0801c17"></a>末利白曰：「以此事故，知愛生<a class="t" id="t0801c18"></a>時，便生愁慼、啼哭、憂苦、煩惋、懊惱。」</p>
<p><a class="t-linehead" id="t-linehead0801c18"></a>末利復問：<a class="t" id="t0801c19"></a>「王愛尸利阿荼大臣，愛一奔陀利象，愛<a class="t" id="t0801c20"></a>婆夷利童女，愛雨日蓋，愛加尸及拘薩<a class="t" id="t0801c21"></a>羅國耶？」</p>
<p><a class="t-linehead" id="t-linehead0801c21"></a>答曰：「實愛。」</p>
<p>末利復問：「若加尸及拘<a class="t" id="t0801c22"></a>薩羅國變易異者，王當云何？」</p>
<p><a class="t-linehead" id="t-linehead0801c22"></a>答曰：「末利！我<a class="t" id="t0801c23"></a>所具足五欲功德自娛樂者，由彼二國，若<a class="t" id="t0801c24"></a>加尸及拘薩羅國當變易異者，我乃至無命，<a class="t" id="t0801c25"></a>況復不生愁慼、啼哭、憂苦、煩惋、懊惱耶？」</p>
<p><a class="t-linehead" id="t-linehead0801c25"></a>末利<a class="t" id="t0801c26"></a>白曰：「以此事故，知愛生時，便生愁慼、啼哭、<a class="t" id="t0801c27"></a>憂苦、煩惋、懊惱。」</p>
<p><a class="t-linehead" id="t-linehead0801c27"></a>末利問王：「於意云何？為<a class="t" id="t0801c28"></a>愛我耶？」</p>
<p><a class="t-linehead" id="t-linehead0801c28"></a>王復答曰：「我實愛汝。」</p>
<p>末利復問：<a class="t" id="t0801c29"></a>「若我一旦變易異者，王當云何？」</p>
<p><a class="t-linehead" id="t-linehead0801c29"></a>答曰：「末利！<a class="t" id="t0802a01"></a>若汝一旦變易異者，我必生愁慼、啼哭、憂苦、<a class="t" id="t0802a02"></a>煩惋、懊惱。」</p>
<p><a class="t-linehead" id="t-linehead0802a02"></a>末利白曰：「以此事故，知愛生時，<a class="t" id="t0802a03"></a>便生愁慼、啼哭、憂苦，煩惋、懊惱。」</p>
<p><a class="t-linehead" id="t-linehead0802a03"></a>拘薩羅王波<a class="t" id="t0802a04"></a>斯匿語曰：「末利！從今日去，沙門瞿曇因此<a class="t" id="t0802a05"></a>事是我師，我是彼弟子。末利！我今自歸於<a class="t" id="t0802a06"></a>佛、法及比丘眾，唯願世尊受我為優婆塞，<a class="t" id="t0802a07"></a>從今日始，終身自歸，乃至命盡。」</p>
<p><a class="t-linehead" id="t-linehead0802a07"></a>佛說如是。<a class="t" id="t0802a08"></a>拘薩羅王波斯匿及末利皇后，聞佛所說，歡<a class="t" id="t0802a09"></a>喜奉行。</p><a class="t" id="t0802a10"></a>
<p class="endsutta"><a class="t-linehead" id="t-linehead0802a10"></a>愛生經第五竟<span class="t-note">（一千六百七十八字）</span></p><a class="t" id="t0802a11"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>