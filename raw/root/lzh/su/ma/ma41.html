<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma41">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 4</span>
<span class="mirror-right">未曾有法品</span></p>
<h1 class="mirror-row">
<span class="mirror-left latin">On the Householder Hatthaka</span>
<span class="mirror-right">（四一）手長者經</span></h1>
</div><a class="t" id="t0484c01"></a>
<p><a class="t-linehead" id="t-linehead0484c01"></a>我聞如是：</p>
<p>一時，佛遊阿邏鞞伽邏，在惒<a class="t" id="t0484c02"></a>林中。</p>
<p><a class="t-linehead" id="t-linehead0484c02"></a>爾時，世尊告諸比丘：「手長者有八未曾<a class="t" id="t0484c03"></a>有法。云何為八？手長者有少欲、有信、有慚、<a class="t" id="t0484c04"></a>有愧、有精進、有念、有定、有慧。手長者有<a class="t" id="t0484c05"></a>少欲者，此何因說？手長者自少欲，不欲令<a class="t" id="t0484c06"></a>他知我少欲，有信、有慚、有愧、有精進、有<a class="t" id="t0484c07"></a>念、有定、有慧，手長者自有慧，不欲令他<a class="t" id="t0484c08"></a>知我有慧。手長者有少欲者，因此故說。</p>
<p><a class="t-linehead" id="t-linehead0484c08"></a>「手<a class="t" id="t0484c09"></a>長者有信者，此何因說？手長者得信堅固，深<a class="t" id="t0484c10"></a>著如來，信根已立，終不隨外沙門、梵志、若<a class="t" id="t0484c11"></a>天、魔、梵及餘世間。手長者有信者，因此故說。</p><a class="t" id="t0484c12"></a>
<p><a class="t-linehead" id="t-linehead0484c12"></a>「手長者有慚者，此何因說？手長者常行慚耻，<a class="t" id="t0484c13"></a>可慚知慚，惡不善法、穢污煩惱受諸惡報，<a class="t" id="t0484c14"></a>造生死本。手長者有慚者，因此故說。</p>
<p><a class="t-linehead" id="t-linehead0484c14"></a>「手長<a class="t" id="t0484c15"></a>者有愧者，此何因說？手長者常行<span class="corr" title="[&gt;羞] cf.［麗】">羞</span>愧，可<span class="corr" title="[羞&gt;] cf.［麗】"></span><a class="t" id="t0484c16"></a>愧知愧，惡不善法，穢污煩惱受諸惡報，造<a class="t" id="t0484c17"></a>生死本。手長者有愧者，因此故說。</p>
<p><a class="t-linehead" id="t-linehead0484c17"></a>「手長者<a class="t" id="t0484c18"></a>有精進者，此何因說？手長者常行精進，除<a class="t" id="t0484c19"></a>惡不善，修諸善法，恒自起意，專一堅固，為<a class="t" id="t0484c20"></a>諸善本，不捨方便。手長者有精進者，因此<a class="t" id="t0484c21"></a>故說。</p>
<p><a class="t-linehead" id="t-linehead0484c21"></a>「手長者有念者，此何因說？手長者觀內<a class="t" id="t0484c22"></a>身如身，觀內覺、心、法如法。手長者有念者，<a class="t" id="t0484c23"></a>因此故說。</p>
<p><a class="t-linehead" id="t-linehead0484c23"></a>「手長者有定者，此何因說？手長者<a class="t" id="t0484c24"></a>離欲、離惡不善之法，至得第四禪成就遊。<a class="t" id="t0484c25"></a>手長者有定者，因此故說。</p>
<p><a class="t-linehead" id="t-linehead0484c25"></a>「手長者有慧者，此<a class="t" id="t0484c26"></a>何因說？手長者修行智慧，觀興衰法，得如<a class="t" id="t0484c27"></a>此智，聖慧明達，分別曉了，以正盡苦。手長者<a class="t" id="t0484c28"></a>有慧者，因此故說。手長者有八未曾有法<a class="t" id="t0484c29"></a>者，因此故說。」</p>
<p><a class="t-linehead" id="t-linehead0484c29"></a>佛說如是。彼諸比丘聞佛所<a class="t" id="t0485a01"></a>說，歡喜奉行。</p><a class="t" id="t0485a02"></a>
<p><a class="t-linehead" id="t-linehead0485a02"></a>手長者經第十竟<span class="t-note">（四百七十三字）</span></p><a class="t" id="t0485a03"></a><p class="endsection"><span class="t-juanname">中阿含經卷第九<span class="t-note">（一萬二千八十八字）</span></span></p><a class="t" id="t0485a04"></a>
<p class="endsutta">中阿含未曾有法品第四竟<span class="t-note">（一萬九百四十六字）</span><span class="t-note">（初一<a class="t" id="t0485a05"></a>日誦）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>