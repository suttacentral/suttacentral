<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma25">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left">25. Parables Relating to Water</span>
<span class="mirror-right">（二五）水喻經</span></h1>
</div><a class="t" id="t0454a05"></a>
<p><a class="t-linehead" id="t-linehead0454a05"></a>我聞如是：</p>
<p>一時，佛遊舍衛國，在勝林給孤<a class="t" id="t0454a06"></a>獨園。</p>
<p><a class="t-linehead" id="t-linehead0454a06"></a>爾時，尊者舍梨子告諸比丘：「諸賢！我今<a class="t" id="t0454a07"></a>為汝說五除惱法。諦聽，諦聽！善思念之。」彼<a class="t" id="t0454a08"></a>諸比丘受教而聽。</p>
<p><a class="t-linehead" id="t-linehead0454a08"></a>尊者舍梨子言：「云何為五？<a class="t" id="t0454a09"></a>諸賢！或有一人身不淨行，口淨行，若慧者見，<a class="t" id="t0454a10"></a>設生恚惱，應當除之。復次。諸賢！或有一人<a class="t" id="t0454a11"></a>口不淨行，身淨行，若慧者見，設生恚惱，應當<a class="t" id="t0454a12"></a>除之。復次。諸賢！或有一人身不淨行，口不<a class="t" id="t0454a13"></a>淨行，心少有淨，若慧者見，設生恚惱，應當<a class="t" id="t0454a14"></a>除之。復次。諸賢！或有一人身不淨行，口、意<a class="t" id="t0454a15"></a>不淨行，若慧者見，設生恚惱，應當除之。復<a class="t" id="t0454a16"></a>次。諸賢！或有一人身淨行，口、意淨行，若慧者<a class="t" id="t0454a17"></a>見，設生恚惱，應當除之。</p>
<p><a class="t-linehead" id="t-linehead0454a17"></a>「諸賢！或有一人<a class="t" id="t0454a18"></a>身不淨行，口淨行，若慧者見，設生恚惱，當<a class="t" id="t0454a19"></a>云何<span class="corr" title="[徐&gt;除]">除</span>？諸賢！猶如阿練若比丘持糞<a class="t" id="t0454a20"></a>掃衣，見糞聚中所棄弊衣，或大便污，或小<a class="t" id="t0454a21"></a>便、涕、唾及餘不淨之所染污，見已，左手執之，<a class="t" id="t0454a22"></a>右手舒張，若非大便、小便、涕、唾及餘不淨之<a class="t" id="t0454a23"></a>所污處，又不穿者，便裂取之。如是，諸賢！<a class="t" id="t0454a24"></a>或有一人身不淨行，口淨行，莫念彼身不<a class="t" id="t0454a25"></a>淨行也，但當念彼口之淨行，若慧者見，<a class="t" id="t0454a26"></a>設生恚惱，應如是除。</p>
<p><a class="t-linehead" id="t-linehead0454a26"></a>「諸賢！或有一人口<a class="t" id="t0454a27"></a>不淨行，身淨行，若慧者見，設生恚惱，當云何<a class="t" id="t0454a28"></a>除？諸賢！猶村外不遠，有深水池，藳草所<a class="t" id="t0454a29"></a>覆，若有人來，熱極煩悶，飢渴頓乏，風熱所<a class="t" id="t0454b01"></a>逼，彼至池已，脫衣置岸，便入池中，兩手披<a class="t" id="t0454b02"></a>藳，恣意快浴，除熱煩悶，飢渴頓乏。如是，諸<a class="t" id="t0454b03"></a>賢！或有一人口不淨行，身有淨行，莫念<a class="t" id="t0454b04"></a>彼口不淨行，但當念彼身之淨行，若慧者見，<a class="t" id="t0454b05"></a>設生恚惱，應如是除。</p>
<p><a class="t-linehead" id="t-linehead0454b05"></a>「諸賢！或有一人<a class="t" id="t0454b06"></a>身不淨行，口不淨行，心少有淨，若慧者見，設<a class="t" id="t0454b07"></a>生恚惱，當云何除？諸賢！猶四衢道，有牛<a class="t" id="t0454b08"></a>跡水。若有人來，熱極煩悶，飢渴頓乏，風熱<a class="t" id="t0454b09"></a>所逼，彼作是念：『此四衢道牛跡少水，我若以<a class="t" id="t0454b10"></a>手、以葉取者，則擾渾濁，不得除我熱極煩<a class="t" id="t0454b11"></a>悶、飢渴頓乏。我寧可跪，手膝拍地，以口飲<a class="t" id="t0454b12"></a>水。』彼即長跪，手膝拍地，以口飲水，彼即得<a class="t" id="t0454b13"></a>除熱極煩悶、飢渴頓乏。如是，諸賢！或有一<a class="t" id="t0454b14"></a>人身不淨行，口不淨行，心少有淨，莫得念<a class="t" id="t0454b15"></a>彼身不淨行，口不淨行，但當念彼心少有淨。<a class="t" id="t0454b16"></a>諸賢！若慧者見，設生恚惱，應如是除。</p>
<p><a class="t-linehead" id="t-linehead0454b16"></a>「諸賢！<a class="t" id="t0454b17"></a>或有一人身不淨行，口、意不淨行，若慧者見，<a class="t" id="t0454b18"></a>設生恚惱，當云何除？諸賢！猶如有人遠涉<a class="t" id="t0454b19"></a>長路，中道得病，極困委頓，獨無伴侶，後村<a class="t" id="t0454b20"></a>轉遠，而前村未至。若有人來住一面，見此<a class="t" id="t0454b21"></a>行人遠涉長路，中道得病，極困委頓，獨<a class="t" id="t0454b22"></a>無伴侶，後村轉遠，而前村未至，彼若得侍<a class="t" id="t0454b23"></a>人，從逈野中，將至村邑，與妙湯藥，餔養美<a class="t" id="t0454b24"></a>食，好瞻視者，如是此人病必得差，謂彼人<a class="t" id="t0454b25"></a>於此病人，極有哀愍慈念之心。如是，諸賢！<a class="t" id="t0454b26"></a>或有一人身不淨行，口、意不淨行，若慧者見，<a class="t" id="t0454b27"></a>便作是念：『此賢身不淨行，口、意不淨行，莫<a class="t" id="t0454b28"></a>令此賢因身不淨行，口、意不淨行，身壞命終，<a class="t" id="t0454b29"></a>趣至惡處，生地獄中。若此賢得善知識者，<a class="t" id="t0454c01"></a>捨身不淨行，修身淨行，捨口、意不淨行，修<a class="t" id="t0454c02"></a>口、意淨行。如是，此賢因身淨行，口、意淨行，<a class="t" id="t0454c03"></a>身壞命終，必至善處，乃生天上。』謂彼賢為<a class="t" id="t0454c04"></a>此賢極有哀愍慈念之心，若慧者見，設生恚<a class="t" id="t0454c05"></a>惱，應如是除。</p>
<p><a class="t-linehead" id="t-linehead0454c05"></a>「諸賢！或有一人身淨行，口、<a class="t" id="t0454c06"></a>意淨行，若慧者見，設生恚惱，當云何除？諸<a class="t" id="t0454c07"></a>賢！猶村外不遠，有好池水，既清且美，其<a class="t" id="t0454c08"></a>淵平滿，翠草被岸，華樹四周，若有人來，熱極<a class="t" id="t0454c09"></a>煩悶，飢渴頓乏，風熱所逼，彼至池已，脫衣置<a class="t" id="t0454c10"></a>岸，便入池中，恣意快浴，除熱煩悶、飢渴頓<a class="t" id="t0454c11"></a>乏。如是，諸賢！或有一人身淨行，口、意淨行，<a class="t" id="t0454c12"></a>常當念彼身之淨行，口、意淨行，若慧者見，設<a class="t" id="t0454c13"></a>生恚惱，應如是除。諸賢！我向所說五除<a class="t" id="t0454c14"></a>惱法者，因此故說。」</p>
<p><a class="t-linehead" id="t-linehead0454c14"></a>尊者舍梨子所說如是。<a class="t" id="t0454c15"></a>諸比丘聞已，歡喜奉行。</p><a class="t" id="t0454c16"></a>
<p class="endsutta"><a class="t-linehead" id="t-linehead0454c16"></a>水喻經第五竟<span class="t-note">（千一百一字）</span></p><a class="t" id="t0454c17"></a><p class="endsection"><span class="t-juanname">中阿含經卷第五<span class="t-note">（七千一百七十四字）</span><span class="t-note">（初一日誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>