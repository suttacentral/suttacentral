<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma68">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 6</span>
<span class="mirror-right">王相應品</span></p>
<h1 class="mirror-row">
<span class="mirror-left latin">68. Mahāsudassana</span>
<span class="mirror-right">（六八）大善見王經</span></h1>
</div><a class="t" id="t0515b05"></a>
<p><a class="t-linehead" id="t-linehead0515b05"></a>我聞如是：</p>
<p>一時，佛遊拘尸城，住惒跋單<a class="t" id="t0515b06"></a>力士娑羅林中。</p>
<p><a class="t-linehead" id="t-linehead0515b06"></a>爾時，世尊最後欲取般涅<a class="t" id="t0515b07"></a>槃時，告曰：「阿難！汝往至雙娑羅樹間，可<a class="t" id="t0515b08"></a>為如來北首敷床，如來中夜當般涅槃。」</p>
<p><a class="t-linehead" id="t-linehead0515b08"></a>尊<a class="t" id="t0515b09"></a>者阿難受如來教，即詣雙樹，於雙樹間而<a class="t" id="t0515b10"></a>為如來北首敷床。敷床已訖，還詣佛所，稽<a class="t" id="t0515b11"></a>首禮足，却住一面，白曰：「世尊！已為如來於<a class="t" id="t0515b12"></a>雙樹間北首敷床，唯願世尊自當知時。」於<a class="t" id="t0515b13"></a>是，世尊將尊者阿難至雙樹間，四疊鬱多<a class="t" id="t0515b14"></a>羅僧以敷床上，襞僧伽梨作枕，右脇而<a class="t" id="t0515b15"></a>臥，足足相累，最後欲取般涅槃。</p>
<p><a class="t-linehead" id="t-linehead0515b15"></a>時，尊者阿<a class="t" id="t0515b16"></a>難執拂侍佛，尊者阿難叉手向佛，白曰：「世<a class="t" id="t0515b17"></a>尊！更有餘大城，一名瞻波，二名舍衛，<a class="t" id="t0515b18"></a>三名鞞舍離，四名王舍城，五名波羅<span class="gaiji">［木＊奈］<!--gaiji,,1[木*奈],2&#x3B88;,3--></span>，六<a class="t" id="t0515b19"></a>名加維羅衛。世尊不於彼般涅槃，何故正<a class="t" id="t0515b20"></a>在此小土城，諸城之中此最為下？」</p>
<p><a class="t-linehead" id="t-linehead0515b20"></a>是時，世尊<a class="t" id="t0515b21"></a>告曰：「阿難！汝莫說此為小土城，諸城之中<a class="t" id="t0515b22"></a>此最為下。所以者何？乃過去時，此拘尸城<a class="t" id="t0515b23"></a>名拘尸王城，極大豐樂，多有人民。阿難！拘尸<a class="t" id="t0515b24"></a>王城長十二由延，廣七由延。阿難！造立樓<a class="t" id="t0515b25"></a>櫓，高如一人，或二、三、四，至高七人。阿難！拘尸<a class="t" id="t0515b26"></a>王城於外周匝有壍七重，其壍則以四寶<a class="t" id="t0515b27"></a>塼壘金、銀、琉璃及水精，其底布以四種寶沙<a class="t" id="t0515b28"></a>金、銀、琉璃及水精。阿難！拘尸王城周匝外有<a class="t" id="t0515b29"></a>垣墻七重，其墻亦以四寶塼壘金、銀、琉璃及<a class="t" id="t0515c01"></a>水精。阿難！拘尸王城周匝七重，行四寶多羅<a class="t" id="t0515c02"></a>樹金、銀、琉璃及水精，金多羅樹銀葉華實，銀<a class="t" id="t0515c03"></a>多羅樹金葉華實，琉璃多羅樹水精葉華實，<a class="t" id="t0515c04"></a>水精多羅樹琉璃葉華實。</p>
<p><a class="t-linehead" id="t-linehead0515c04"></a>「阿難！彼多羅樹間<a class="t" id="t0515c05"></a>作種種華池，青蓮華池，紅蓮、赤蓮、白蓮華<a class="t" id="t0515c06"></a>池。阿難！其華池岸四寶塼壘金、銀、琉璃及<a class="t" id="t0515c07"></a>水精，其底布以四種寶沙金、銀、琉璃及水精。<a class="t" id="t0515c08"></a>阿難！彼池中有四寶梯陛金、銀、琉璃及水精，<a class="t" id="t0515c09"></a>金陛銀蹬，銀陛金蹬，琉璃陛水精蹬，水精<a class="t" id="t0515c10"></a>陛琉璃蹬。阿難！彼池周匝有四寶鉤欄金、銀、<a class="t" id="t0515c11"></a>琉璃及水精，金欄銀鉤，銀欄金鉤，琉璃欄水<a class="t" id="t0515c12"></a>精鉤，水精欄琉璃鉤。阿難！彼池覆以羅網，鈴<a class="t" id="t0515c13"></a>懸其間，彼鈴四寶金、銀、琉璃及水精，金鈴銀<a class="t" id="t0515c14"></a>舌，銀鈴金舌，琉璃鈴水精舌，水精鈴琉璃舌。</p><a class="t" id="t0515c15"></a>
<p><a class="t-linehead" id="t-linehead0515c15"></a>「阿難！於彼池中殖種種水華，青蓮華，紅蓮、<a class="t" id="t0515c16"></a>赤蓮、白蓮華，常水常華，無守視者，通一切<a class="t" id="t0515c17"></a>人。阿難！於彼池岸殖種種陸華，修摩那華、<a class="t" id="t0515c18"></a>婆師華、瞻蔔華、修揵提華、摩頭揵提華、阿提牟<a class="t" id="t0515c19"></a>哆華、波羅頭華。</p>
<p><a class="t-linehead" id="t-linehead0515c19"></a>「阿難！其華池岸有眾多女，<a class="t" id="t0515c20"></a>身體光澤，曒潔明淨，美色過人，少不及<a class="t" id="t0515c21"></a>天，姿容端正，覩者歡悅，眾寶瓔珞，嚴飾具足。<a class="t" id="t0515c22"></a>彼行惠施，隨其所須，飲食、衣被、車乘、屋舍、床<a class="t" id="t0515c23"></a>褥、氍氀、給使、明燈，悉以與之。</p>
<p><a class="t-linehead" id="t-linehead0515c23"></a>「阿難！其多羅<a class="t" id="t0515c24"></a>樹葉，風吹之時，有極上妙音樂之聲，猶五種<a class="t" id="t0515c25"></a>妓工師作樂，極妙上好諧和之音。阿難！其多<a class="t" id="t0515c26"></a>羅樹葉，風吹之時，亦復如是。阿難！拘尸城<a class="t" id="t0515c27"></a>中設有弊惡極下之人，其有欲得五種妓<a class="t" id="t0515c28"></a>樂者，即共往至多羅樹間，皆得自恣，極意<a class="t" id="t0515c29"></a>娛樂。阿難！拘尸王城常有十二種聲，未曾<a class="t" id="t0516a01"></a>斷絕，象聲、馬聲、車聲、步聲、吹螺聲、鼓聲、薄洛<a class="t" id="t0516a02"></a>鼓聲、伎鼓聲、歌聲、舞聲、飲食聲、惠施聲。</p>
<p><a class="t-linehead" id="t-linehead0516a02"></a>「阿難！<a class="t" id="t0516a03"></a>拘尸城中有王，名大善見，為轉輪王，聰明<a class="t" id="t0516a04"></a>智慧，有四種軍整御天下，由己自在，如法<a class="t" id="t0516a05"></a>法王成就七寶，得人四種如意之德。云何成<a class="t" id="t0516a06"></a>就七寶，得人四種如意之德？如前所說七<a class="t" id="t0516a07"></a>寶、四種人如意之德。阿難！於是，拘尸王城梵<a class="t" id="t0516a08"></a>志、居士，多取珠寶、鉗婆羅寶，載詣大善見<a class="t" id="t0516a09"></a>王，白曰：『天王！此多珠寶、鉗婆羅寶，天王當<a class="t" id="t0516a10"></a>為見慈愍故，願埀納受。』大善見王告梵志、<a class="t" id="t0516a11"></a>居士曰：『卿等送獻，我所不須，吾亦自有。』</p>
<p><a class="t-linehead" id="t-linehead0516a11"></a>「阿<a class="t" id="t0516a12"></a>難！復有八萬四千諸小國王詣大善見王，<a class="t" id="t0516a13"></a>白曰：『天王！我等欲為天王作殿。』大善見王<a class="t" id="t0516a14"></a>告諸小王：『卿等欲為我作正殿，我所不<a class="t" id="t0516a15"></a>須，自有正殿。』八萬四千諸小國王皆叉手向，<a class="t" id="t0516a16"></a>再三白曰：『天王！我等欲為天王作殿，我等<a class="t" id="t0516a17"></a>欲為天王作殿。』於是，大善見王為八萬四<a class="t" id="t0516a18"></a>千諸小王故，默然而聽。爾時，八萬四千諸小國<a class="t" id="t0516a19"></a>王知大善見王默然聽已，拜謁辭退，繞三匝<a class="t" id="t0516a20"></a>而去，各還本國，以八萬四千車載金自重，<a class="t" id="t0516a21"></a>并及其錢作以不作，復以一一珠寶之柱載<a class="t" id="t0516a22"></a>往拘尸城，去城不遠，作大正殿。</p>
<p><a class="t-linehead" id="t-linehead0516a22"></a>「阿難！彼大<a class="t" id="t0516a23"></a>正殿長一由延，廣一由延。阿難！彼大正殿四<a class="t" id="t0516a24"></a>寶塼壘金、銀、琉璃及水精。阿難！彼大正殿四<a class="t" id="t0516a25"></a>寶梯陛金、銀、琉璃及水精，金陛銀蹬，銀陛<a class="t" id="t0516a26"></a>金蹬，琉璃陛水精蹬，水精陛琉璃蹬。阿難！<a class="t" id="t0516a27"></a>大正殿中有八萬四千柱，以四寶作金、<a class="t" id="t0516a28"></a>銀、琉璃及水精，金柱銀櫨磉，銀柱金櫨磉，<a class="t" id="t0516a29"></a>琉璃柱水精櫨磉，水精柱琉璃櫨磉。阿難！<a class="t" id="t0516b01"></a>大正殿內立八萬四千樓，以四寶作金、銀、<a class="t" id="t0516b02"></a>琉璃及水精，金樓銀覆，銀樓金覆，琉璃樓水<a class="t" id="t0516b03"></a>精覆，水精樓琉璃覆。</p>
<p><a class="t-linehead" id="t-linehead0516b03"></a>「阿難！大正殿中設八<a class="t" id="t0516b04"></a>萬四千御座，亦四寶作金、銀、琉璃及水精，金<a class="t" id="t0516b05"></a>樓設銀御座，敷以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦綺羅<a class="t" id="t0516b06"></a><span class="corr" title="[穀&gt;縠]">縠</span>，有襯體被，兩頭安枕，加陵伽波惒邏、波<a class="t" id="t0516b07"></a>遮悉多羅那，如是銀樓設金御座，琉璃樓<a class="t" id="t0516b08"></a>設水精御座，水精樓設琉璃御座，敷以<a class="t" id="t0516b09"></a>氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦綺羅<span class="corr" title="[穀&gt;縠]">縠</span>，有襯體被，兩頭安<a class="t" id="t0516b10"></a>枕，加陵伽波惒邏、波遮悉多羅那。阿難！<a class="t" id="t0516b11"></a>彼大正殿周匝繞有四寶鈎欄金、銀、琉璃及<a class="t" id="t0516b12"></a>水精，金欄銀鉤，銀欄金鉤，琉璃欄水精鉤，<a class="t" id="t0516b13"></a>水精欄琉璃鉤。阿難！彼大正殿覆以羅網，<a class="t" id="t0516b14"></a>鈴懸其間，彼鈴四寶金、銀、琉璃及水精，金鈴<a class="t" id="t0516b15"></a>銀舌，銀鈴金舌，琉璃鈴水精舌，水精鈴琉璃<a class="t" id="t0516b16"></a>舌。</p>
<p><a class="t-linehead" id="t-linehead0516b16"></a>「阿難！彼大正殿具足成已，八萬四千諸<a class="t" id="t0516b17"></a>小國王去殿不遠，作大華池。阿難！彼大華<a class="t" id="t0516b18"></a>池長一由延，廣一由延。阿難！彼大華池四寶<a class="t" id="t0516b19"></a>塼壘金、銀、琉璃及水精，其底布以四種寶沙<a class="t" id="t0516b20"></a>金、銀、琉璃及水精。阿難！彼大華池有四寶梯<a class="t" id="t0516b21"></a>陛金、銀、琉璃及水精，金陛銀蹬，銀陛金蹬，<a class="t" id="t0516b22"></a>琉璃陛水精蹬，水精陛琉璃蹬。</p>
<p><a class="t-linehead" id="t-linehead0516b22"></a>「阿難！彼<a class="t" id="t0516b23"></a>大華池周匝繞有四寶鉤欄金、銀、琉璃及<a class="t" id="t0516b24"></a>水精，金欄銀鉤，銀欄金鉤，琉璃欄水精鉤，<a class="t" id="t0516b25"></a>水精欄琉璃鉤。阿難！彼大華池覆以羅網，<a class="t" id="t0516b26"></a>鈴懸其間，彼鈴四寶金、銀、琉璃及水精，金<a class="t" id="t0516b27"></a>鈴銀舌，銀鈴金舌，琉璃鈴水精舌，水精鈴<a class="t" id="t0516b28"></a>琉璃舌。</p>
<p><a class="t-linehead" id="t-linehead0516b28"></a>「阿難！彼大華池其中則有種種水華，<a class="t" id="t0516b29"></a>青蓮華，紅蓮、赤蓮、白蓮華，常水常華，有守視<a class="t" id="t0516c01"></a>者，不通一切人。阿難！彼大華池其岸則有<a class="t" id="t0516c02"></a>種種陸華，修摩那華、婆師華、瞻蔔華、修揵提<a class="t" id="t0516c03"></a>華、摩頭揵提華、阿提牟哆華、波羅賴華。</p>
<p><a class="t-linehead" id="t-linehead0516c03"></a>「阿難！<a class="t" id="t0516c04"></a>如是大殿及大華池具足成已，八萬四千諸<a class="t" id="t0516c05"></a>小國王去殿不遠，作多羅園。阿難！彼多羅<a class="t" id="t0516c06"></a>園長一由延，廣一由延。阿難！多羅園中殖八萬<a class="t" id="t0516c07"></a>四千多羅樹，則以四寶金、銀、琉璃及水精，金多<a class="t" id="t0516c08"></a>羅樹銀葉華實，銀多羅樹金葉華實，琉璃多<a class="t" id="t0516c09"></a>羅樹水精葉華實，水精多羅樹琉璃葉華實。<a class="t" id="t0516c10"></a>阿難！彼多羅園周匝有四寶鉤欄金、銀、琉璃<a class="t" id="t0516c11"></a>及水精，金欄銀鉤，銀欄金鉤，琉璃欄水精鉤，<a class="t" id="t0516c12"></a>水精欄琉璃鉤。阿難！彼多羅園覆以羅網，鈴<a class="t" id="t0516c13"></a>懸其間，彼鈴四寶金、銀、琉璃及水精，金鈴銀<a class="t" id="t0516c14"></a>舌，銀鈴金舌，琉璃鈴水精舌，水精鈴琉璃舌。</p><a class="t" id="t0516c15"></a>
<p><a class="t-linehead" id="t-linehead0516c15"></a>「阿難！如是大殿華池及多羅園具足成已，八<a class="t" id="t0516c16"></a>萬四千諸小國王即共往詣大善見王，白曰：<a class="t" id="t0516c17"></a>『天王！當知大殿華池及多羅園悉具足成，唯<a class="t" id="t0516c18"></a>願天王隨意所欲。』阿難！爾時，大善見王便作<a class="t" id="t0516c19"></a>是念：『我不應先昇此大殿，若有上尊沙門、<a class="t" id="t0516c20"></a>梵志，依此拘尸王城住者，我寧可請一切<a class="t" id="t0516c21"></a>來集坐此大殿，施設上味極美餚饌，種種豐<a class="t" id="t0516c22"></a>饒食噉含消，手自斟酌，皆令飽滿，食竟收器，<a class="t" id="t0516c23"></a>行澡水訖，發遣令還。』</p>
<p><a class="t-linehead" id="t-linehead0516c23"></a>「阿難！大善見王作是<a class="t" id="t0516c24"></a>念已，即請上尊沙門、梵志，依彼拘尸王城<a class="t" id="t0516c25"></a>住者，一切來集昇大正殿，都集坐已，自行澡<a class="t" id="t0516c26"></a>水，便以上味極美餚饌，種種豐饒食噉含消，<a class="t" id="t0516c27"></a>手自斟酌，皆令飽滿，食竟收器，行澡水訖，<a class="t" id="t0516c28"></a>受呪願已，發遣令還。</p>
<p><a class="t-linehead" id="t-linehead0516c28"></a>「阿難！大善見王復作<a class="t" id="t0516c29"></a>是念：『今我不應大正殿中而行於欲，我寧<a class="t" id="t0517a01"></a>可獨將一侍人昇大殿住。』阿難！大善見<a class="t" id="t0517a02"></a>王則於後時，將一侍人昇大正殿，便入<a class="t" id="t0517a03"></a>金樓，坐銀御床，敷以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦綺<a class="t" id="t0517a04"></a>羅縠，有襯體被，兩頭安枕，加陵伽波惒邏、<a class="t" id="t0517a05"></a>波遮悉多羅那，坐已，離欲、離惡不善之法，<a class="t" id="t0517a06"></a>有覺、有觀、離生喜、樂，逮初禪成就遊。從金<a class="t" id="t0517a07"></a>樓出，次入銀樓，坐金御床，敷以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，<a class="t" id="t0517a08"></a>覆以錦綺羅縠，有襯體被，兩頭安枕，加陵<a class="t" id="t0517a09"></a>伽波惒邏、波遮悉多羅那，坐已，離欲、離惡不<a class="t" id="t0517a10"></a>善之法，有覺、有觀，離生喜、樂，逮初禪成就<a class="t" id="t0517a11"></a>遊。從銀樓出，入琉璃樓，坐水精御床，敷<a class="t" id="t0517a12"></a>以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦綺羅縠，有襯體被，<a class="t" id="t0517a13"></a>兩頭安枕，加陵伽波惒邏、波遮悉多羅那，<a class="t" id="t0517a14"></a>坐已，離欲、離惡不善之法，有覺、有觀，離生<a class="t" id="t0517a15"></a>喜、樂，逮初禪成就遊。從琉璃樓出，入水精<a class="t" id="t0517a16"></a>樓，坐琉璃御床，敷以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦<a class="t" id="t0517a17"></a>綺羅縠，有襯體被，兩頭安枕，加陵伽波惒邏、<a class="t" id="t0517a18"></a>波遮悉多羅那，坐已，離欲、離惡不善之法，有<a class="t" id="t0517a19"></a>覺、有觀，離生喜、樂，逮初禪成就遊。</p>
<p><a class="t-linehead" id="t-linehead0517a19"></a>「阿難！爾時<a class="t" id="t0517a20"></a>八萬四千夫人及女寶並久不見大善見王，<a class="t" id="t0517a21"></a>各懷飢虛，渴仰欲見。於是，八萬四千夫人<a class="t" id="t0517a22"></a>共詣女寶，白曰：『天后！當知我等並久不覲<a class="t" id="t0517a23"></a>天王。天后！我等今欲共見天王。』女寶聞<a class="t" id="t0517a24"></a>已，告主兵臣：『汝今當知！我等並久不覲天<a class="t" id="t0517a25"></a>王，今欲往見。』主兵臣聞，即送八萬四千夫人<a class="t" id="t0517a26"></a>及女寶至大正殿，八萬四千象、八萬四千馬、<a class="t" id="t0517a27"></a>八萬四千車、八萬四千步、八萬四千小王亦<a class="t" id="t0517a28"></a>共侍送至大正殿，當去之時，其聲高大，音響<a class="t" id="t0517b01"></a>震動。大善見王聞其聲高大，音<span class="corr" title="[聲&gt;響] cf.［麗】">響</span>震動，聞已，<a class="t" id="t0517b02"></a>即問傍侍者曰：『是誰聲高大，音響震動？』侍者<a class="t" id="t0517b03"></a>白曰：『天王！是八萬四千夫人及女寶，今悉共<a class="t" id="t0517b04"></a>來詣大正殿，八萬四千象、八萬四千馬、八萬<a class="t" id="t0517b05"></a>四千車、八萬四千步、八萬四千小王亦復共<a class="t" id="t0517b06"></a>來詣大正殿。是故其聲高大，音響震動。』大善<a class="t" id="t0517b07"></a>見王聞已，告侍者曰：『汝速下殿，可於露地<a class="t" id="t0517b08"></a>疾敷金床，訖還白我。』侍者受教，即從殿下，<a class="t" id="t0517b09"></a>則於露地疾敷金床訖，還白曰：『已為天王<a class="t" id="t0517b10"></a>則於露地敷金床訖，隨天王意。』</p>
<p><a class="t-linehead" id="t-linehead0517b10"></a>「阿難！大善<a class="t" id="t0517b11"></a>見王即共侍者從殿來下，昇金床上，結跏<a class="t" id="t0517b12"></a>趺坐。阿難！彼時八萬四千夫人及女寶皆悉<a class="t" id="t0517b13"></a>共前，詣大善見王。阿難！大善見王遙見八萬<a class="t" id="t0517b14"></a>四千夫人及女寶，見已，則便閉塞諸根。於是，<a class="t" id="t0517b15"></a>八萬四千夫人及女寶見王閉塞諸根已，便<a class="t" id="t0517b16"></a>作是念：『天王今必不用我等。所以者何？天<a class="t" id="t0517b17"></a>王適見我等，便閉塞諸根。』</p>
<p><a class="t-linehead" id="t-linehead0517b17"></a>「阿難！於是，女寶<a class="t" id="t0517b18"></a>則前往詣大善見王，到已，白曰：『天王！當知<a class="t" id="t0517b19"></a>彼八萬四千夫人及女寶盡是天王所有，唯<a class="t" id="t0517b20"></a>願天王常念我等，乃至命終。八萬四千象、八<a class="t" id="t0517b21"></a>萬四千馬、八萬四千車、八萬四千步、八萬四千<a class="t" id="t0517b22"></a>小王，盡是天王所有，唯願天王常念我等，<a class="t" id="t0517b23"></a>乃至命終。』</p>
<p><a class="t-linehead" id="t-linehead0517b23"></a>「彼時大善見王聞斯語已，告女<a class="t" id="t0517b24"></a>寶曰：『妹！汝等長夜教我為惡，不令行慈。<a class="t" id="t0517b25"></a>妹！汝等從今已後，當教我行慈，莫令為<a class="t" id="t0517b26"></a>惡。』阿難！八萬四千夫人及女寶却住一面，涕<a class="t" id="t0517b27"></a>零悲泣，而作此語：『我等非是天王之妹，而今<a class="t" id="t0517b28"></a>天王稱我等為妹。』</p>
<p><a class="t-linehead" id="t-linehead0517b28"></a>「阿難！彼八萬四千夫人及<a class="t" id="t0517c01"></a>女寶各各以衣抆拭其淚，復前往詣大善<a class="t" id="t0517c02"></a>見王，到已，白曰：『天王！我等云何教天王行<a class="t" id="t0517c03"></a>慈，不為惡耶？』大善見王答曰：『諸妹！汝等為<a class="t" id="t0517c04"></a>我，應如是說：「天王知不？人命短促，當就後<a class="t" id="t0517c05"></a>世，應修梵行。生無不終，天王！當知彼法<a class="t" id="t0517c06"></a>必來，非可愛念，亦不可喜，壞一切世，<a class="t" id="t0517c07"></a>名曰為死。是以天王於八萬四千夫人及女<a class="t" id="t0517c08"></a>寶有念有欲者，唯願天王悉斷、捨離，至終<a class="t" id="t0517c09"></a>莫念。於八萬四千象、八萬四千馬、八萬四千<a class="t" id="t0517c10"></a>車、八萬四千步、八萬四千小王，天王有欲有<a class="t" id="t0517c11"></a>念者，唯願天王悉斷、捨離、至終莫念。」諸妹，<a class="t" id="t0517c12"></a>汝等如是教我行慈，不令為惡。』</p>
<p><a class="t-linehead" id="t-linehead0517c12"></a>「阿難！彼八<a class="t" id="t0517c13"></a>萬四千夫人及女寶白曰：『天王！我等從今已<a class="t" id="t0517c14"></a>後，當教天王行慈，不令為惡。天王！人命<a class="t" id="t0517c15"></a>短促，當就後世，彼法必來，非可愛念，亦不<a class="t" id="t0517c16"></a>可憙，壞一切世，名曰為死。是以天王於八<a class="t" id="t0517c17"></a>萬四千夫人及女寶有念有欲者，唯願天<a class="t" id="t0517c18"></a>王悉斷、捨離，至終莫念。於八萬四千象、八萬<a class="t" id="t0517c19"></a>四千馬、八萬四千車、八萬四千步、八萬四千小<a class="t" id="t0517c20"></a>王，天王有欲有念者，唯願天王悉斷、捨離，<a class="t" id="t0517c21"></a>至終莫念。』阿難！大善見王為彼八萬四千夫<a class="t" id="t0517c22"></a>人及女寶說法，勸發渴仰，成就歡喜，無量<a class="t" id="t0517c23"></a>方便為彼說法，勸發渴仰，成就歡喜已，發<a class="t" id="t0517c24"></a>遣令還。阿難！彼八萬四千夫人及女寶知<a class="t" id="t0517c25"></a>大善見王發遣已，各拜辭還。</p>
<p><a class="t-linehead" id="t-linehead0517c25"></a>「阿難！彼八萬四<a class="t" id="t0517c26"></a>千夫人及女寶還去不久，大善見王即共侍<a class="t" id="t0517c27"></a>者還昇大殿，則入金樓，坐銀御床，敷以氍<a class="t" id="t0517c28"></a>氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦綺羅縠，有襯體被，兩頭安<a class="t" id="t0518a01"></a>枕，加陵伽波惒邏、波遮悉多羅那，坐已，作<a class="t" id="t0518a02"></a>是觀：『我是最後邊，念欲、念恚、念害、鬪諍、相<a class="t" id="t0518a03"></a>憎、諛諂、虛偽、欺誑、妄言，無量諸惡不善之法<a class="t" id="t0518a04"></a>是最後邊。』心與慈俱，遍滿一方成就遊。如<a class="t" id="t0518a05"></a>是二三四方、四維上下，普周一切，無結無怨，<a class="t" id="t0518a06"></a>無恚無諍，極廣甚大，無量善修，遍滿一切世<a class="t" id="t0518a07"></a>間成就遊。</p>
<p><a class="t-linehead" id="t-linehead0518a07"></a>「從金樓出，次入銀樓，坐金御床，<a class="t" id="t0518a08"></a>敷以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦綺羅縠，有襯體被，<a class="t" id="t0518a09"></a>兩頭安枕，加陵伽波惒邏、波遮悉多羅那，坐<a class="t" id="t0518a10"></a>已，作是觀：『我是最後邊，念欲、念恚、念害、鬪<a class="t" id="t0518a11"></a>諍、相憎、諛諂、虛偽、欺誑、妄言，無量諸惡不善<a class="t" id="t0518a12"></a>之法是最後邊。』心與悲俱，遍滿一方成就<a class="t" id="t0518a13"></a>遊。如是二三四方、四維上下，普周一切，無結<a class="t" id="t0518a14"></a>無怨，無恚無諍，極廣甚大，無量善修，遍滿一<a class="t" id="t0518a15"></a>切世間成就遊。</p>
<p><a class="t-linehead" id="t-linehead0518a15"></a>「從銀樓出，入琉璃樓，坐水<a class="t" id="t0518a16"></a>精御床，敷以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦綺羅縠，有<a class="t" id="t0518a17"></a>襯體被，兩頭安枕，加陵伽波惒邏、波遮悉多<a class="t" id="t0518a18"></a>羅那，坐已，作是觀：『我是最後邊，念欲、念恚、<a class="t" id="t0518a19"></a>念害、鬪諍、相憎、諛諂、虛偽、欺誑、妄言，無量諸<a class="t" id="t0518a20"></a>惡不善之法是最後邊。』心與喜俱，遍滿一方<a class="t" id="t0518a21"></a>成就遊。如是二三四方、四維上下，普周一切，<a class="t" id="t0518a22"></a>無結無怨，無恚無諍，極廣甚大，無量善修，遍<a class="t" id="t0518a23"></a>滿一切世間成就遊。</p>
<p><a class="t-linehead" id="t-linehead0518a23"></a>「從琉璃樓出，入水精<a class="t" id="t0518a24"></a>樓，坐瑠璃御床，敷以氍氀、毾<span class="gaiji">［毯－炎＋登］<!--gaiji,,1[毯-炎+登],2&#x23C06;,3--></span>，覆以錦綺<a class="t" id="t0518a25"></a>羅縠，有襯體被，兩頭安枕，加陵伽波惒<a class="t" id="t0518a26"></a>邏、波遮悉多羅那，坐已，作是觀：『我是最後邊，<a class="t" id="t0518a27"></a>念欲、念恚、念害、鬪諍、相憎、諛諂、虛偽、欺誑、妄<a class="t" id="t0518a28"></a>言，無量諸惡不善之法是最後邊。』心與捨俱，<a class="t" id="t0518a29"></a>遍滿一方成就遊。如是二三四方、四維上<a class="t" id="t0518b01"></a>下，普周一切，無結無怨，無恚無諍，極廣甚大，<a class="t" id="t0518b02"></a>無量善修，遍滿一切世間成就遊。</p>
<p><a class="t-linehead" id="t-linehead0518b02"></a>「阿難！大<a class="t" id="t0518b03"></a>善見王於最後時生微微死痛，猶如居士<a class="t" id="t0518b04"></a>或居士子，食極妙食，生小微煩。阿難！大善見<a class="t" id="t0518b05"></a>王於最後時生微微死痛亦復如是。阿難！<a class="t" id="t0518b06"></a>爾時大善見王修習四梵室，捨念欲已，乘<a class="t" id="t0518b07"></a>是命終，生梵天中。</p>
<p><a class="t-linehead" id="t-linehead0518b07"></a>「阿難！在昔異時大善見<a class="t" id="t0518b08"></a>王者，汝謂異人耶？莫作斯念，當知即是我<a class="t" id="t0518b09"></a>也。阿難！我於爾時為自饒益，亦饒益他，<a class="t" id="t0518b10"></a>饒益多人，愍傷世間，為天、為人求義及饒<a class="t" id="t0518b11"></a>益，求安隱快樂。爾時說法不至究竟，不究<a class="t" id="t0518b12"></a>竟白淨，不究竟梵行，不究竟梵行訖。爾時<a class="t" id="t0518b13"></a>不離生老病死、啼哭憂慼，亦未能得脫一<a class="t" id="t0518b14"></a>切苦。</p>
<p><a class="t-linehead" id="t-linehead0518b14"></a>「阿難！我今出世，如來、無所著、等正覺、<a class="t" id="t0518b15"></a>明行成為、善逝、世間解、無上士、道法御、天人師，<a class="t" id="t0518b16"></a>號佛、眾祐。我今為自饒益，亦饒益他，饒益<a class="t" id="t0518b17"></a>多人，愍傷世間，為天、為人求義及饒益，求<a class="t" id="t0518b18"></a>安隱快樂。我今說法得至究竟，究竟白淨，<a class="t" id="t0518b19"></a>究竟梵行，究竟梵行訖。我今得離生老病<a class="t" id="t0518b20"></a>死、啼哭憂慼，我今已得脫一切苦。</p>
<p><a class="t-linehead" id="t-linehead0518b20"></a>「阿難！從<a class="t" id="t0518b21"></a>拘尸城，從惒跋單力士娑羅林，從尼連然<a class="t" id="t0518b22"></a>河，從求求河，從天冠寺，從為我敷床處，<a class="t" id="t0518b23"></a>我於其中間七反捨身，於中六反為轉輪<a class="t" id="t0518b24"></a>王，今第七如來、無所著、等正覺。</p>
<p><a class="t-linehead" id="t-linehead0518b24"></a>「阿難！我不<a class="t" id="t0518b25"></a>復見世中天及魔、梵、沙門、梵志，從天至人，更<a class="t" id="t0518b26"></a>復捨身者，是處不然。阿難！我今最後生、最<a class="t" id="t0518b27"></a>後有、最後身、最後形、得最後我，我說是苦<a class="t" id="t0518b28"></a>邊。」</p>
<p><a class="t-linehead" id="t-linehead0518b28"></a>佛說如是。尊者阿難及諸比丘，聞佛所<a class="t" id="t0518b29"></a>說，歡喜奉行。</p><a class="t" id="t0518c01"></a>
<p class="endsutta"><a class="t-linehead" id="t-linehead0518c01"></a>大善見王經第四竟<span class="t-note">（四千六百一十五字）</span></p><a class="t" id="t0518c02"></a><p class="endsection"><span class="t-juanname">中阿含經卷第十四<span class="t-note">（九千三百五十四字）</span><span class="t-note">（第二小土城<a class="t" id="t0518c03"></a>誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>