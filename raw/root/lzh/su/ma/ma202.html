<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma202">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left latin">202. </span>
<span class="mirror-right">（二〇二）持齋經</span></h1>
</div>
<div class="suttainfo"><h2>中阿含晡利多品<span class="t-note">（有十經）</span><span class="t-note">（第五後誦）</span></h2>
<p><span class="t-juanname">中阿含經卷第五十五</span><br>
<a class="t" id="t0770a10"></a><a class="t" id="t0770a11"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0770a12"></a><a class="t" id="t0770a13"></a>
<blockquote class="gatha">
<p>持齋、晡利多　　羅摩、五下分<a class="t" id="t0770a14"></a><br>
心穢、箭毛二　　隨摩那修學<a class="t" id="t0770a15"></a><br>
法樂比丘尼　　拘絺羅在後</p></blockquote><a class="t" id="t0770a16"></a></div><a class="t" id="t0770a17"></a>
<p><a class="t-linehead" id="t-linehead0770a17"></a>我聞如是：</p>
<p>一時，佛遊舍衛國，在於東園鹿子<a class="t" id="t0770a18"></a>母堂。</p>
<p><a class="t-linehead" id="t-linehead0770a18"></a>爾時，鹿子母毘舍佉平旦沐浴，著白<a class="t" id="t0770a19"></a>淨衣，將子婦等眷屬圍繞，往詣佛所，稽首<a class="t" id="t0770a20"></a>作禮，却住一面。世尊問曰：「居士婦！今沐浴耶？」</p><a class="t" id="t0770a21"></a>
<p><a class="t-linehead" id="t-linehead0770a21"></a>答曰：「世尊！我今持齋。善逝！我今持齋。」</p>
<p>世尊<a class="t" id="t0770a22"></a>問曰：「居士婦！今持何等齋耶？齋有三種。云<a class="t" id="t0770a23"></a>何為三？一者放牛兒齋，二者尼揵齋，三者聖<a class="t" id="t0770a24"></a>八支齋。居士婦！云何名為放牛兒齋？若放<a class="t" id="t0770a25"></a>牛兒朝放澤中，晡收還村，彼還村時，作如<a class="t" id="t0770a26"></a>是念：『我今日在此處放牛，明日當在彼處<a class="t" id="t0770a27"></a>放牛。我今日在此處飲牛，明日當在彼處<a class="t" id="t0770a28"></a>飲牛。我牛今在此處宿止，明日當在彼處<a class="t" id="t0770a29"></a>宿止。』居士婦！如是有人若持齋時，作是思<a class="t" id="t0770b01"></a>惟：『我今日食如此之食，明日當食如彼食<a class="t" id="t0770b02"></a>也。我今日飲如此之飲，明日當飲如彼飲<a class="t" id="t0770b03"></a>也。我今含消如此含消，明日含消如彼含<a class="t" id="t0770b04"></a>消。』其人於此晝夜樂著欲過，是謂名曰放<a class="t" id="t0770b05"></a>牛兒齋。若如是持齋放牛兒齋者，不獲大<a class="t" id="t0770b06"></a>利，不得大果，無大功德，不得廣布。</p>
<p><a class="t-linehead" id="t-linehead0770b06"></a>「居士<a class="t" id="t0770b07"></a>婦！云何名為尼揵齋耶？若有出家學尼揵<a class="t" id="t0770b08"></a>者，彼勸人曰：『汝於東方過百由延外有眾<a class="t" id="t0770b09"></a>生者，擁護彼故，棄捨刀杖，如是南方、西方、<a class="t" id="t0770b10"></a>北方過百由延外有眾生者，擁護彼故，棄<a class="t" id="t0770b11"></a>捨刀杖，是為彼勸進人。或有想護眾生，或<a class="t" id="t0770b12"></a>無想不護眾生，汝當十五日說從解脫時，<a class="t" id="t0770b13"></a>脫衣裸形，東向住立，作如是說：「我無父母，<a class="t" id="t0770b14"></a>非父母有，我無妻子，非妻子有，我無奴婢，<a class="t" id="t0770b15"></a>非奴婢生。」』居士婦！彼<span class="corr" title="[&gt;欲] cf.［麗】">欲</span>勸進於真諦語，而反<a class="t" id="t0770b16"></a>勸進虛妄之言，彼人日日見其父母，便作<a class="t" id="t0770b17"></a>此念：『是我父母。』父母日日見其兒子，亦作<a class="t" id="t0770b18"></a>此念：『是我兒子。』彼見妻子，而作此念：『是我<a class="t" id="t0770b19"></a>妻子。』妻子見彼，亦作此念：『是我尊長。』彼見<a class="t" id="t0770b20"></a>奴婢，復作此念：『是我奴婢。』奴婢見彼，亦作<a class="t" id="t0770b21"></a>此念：『是我大家。』彼用此欲，不與而用，非是<a class="t" id="t0770b22"></a>與用，是謂名曰尼揵齋也。若如是持尼揵<a class="t" id="t0770b23"></a>齋者，不獲大利，不得大果，無大功德，不<a class="t" id="t0770b24"></a>得廣布。</p>
<p><a class="t-linehead" id="t-linehead0770b24"></a>「居士婦！云何名為聖八支齋？多聞<a class="t" id="t0770b25"></a>聖弟子若持齋時，作是思惟：『阿羅訶真人<a class="t" id="t0770b26"></a>盡形壽離殺、斷殺，棄捨刀杖，有慙有愧，有<a class="t" id="t0770b27"></a>慈悲心，饒益一切，乃至蜫蟲，彼於殺生淨<a class="t" id="t0770b28"></a>除其心，我亦盡形壽離殺、斷殺，棄捨刀杖，<a class="t" id="t0770b29"></a>有慙有愧，有慈悲心，饒益一切，乃至蜫蟲。<a class="t" id="t0770c01"></a>我今於殺生淨除其心，我以此支於阿<a class="t" id="t0770c02"></a>羅訶等同無異。』是故說齋。</p>
<p><a class="t-linehead" id="t-linehead0770c02"></a>「復次，居士婦！多<a class="t" id="t0770c03"></a>聞聖弟子若持齋時，作是思惟：『阿羅訶真人<a class="t" id="t0770c04"></a>盡形壽離不與取、斷不與取，與而後取，樂<a class="t" id="t0770c05"></a>於與取，常好布施，心樂放捨，歡喜無恡，不<a class="t" id="t0770c06"></a>望其報，不以盜覆心，能自制己。彼於不與<a class="t" id="t0770c07"></a>取淨除其心，我亦盡形壽離不與取、斷不<a class="t" id="t0770c08"></a>與取，與而後取，樂於與取，常好布施，心樂<a class="t" id="t0770c09"></a>放捨，歡喜無恡，不望其報，不以盜覆心，<a class="t" id="t0770c10"></a>能自制己。我於不與取淨除其心，我以此<a class="t" id="t0770c11"></a>支於阿羅訶等同無異。』是故說齋。</p>
<p><a class="t-linehead" id="t-linehead0770c11"></a>「復次，<a class="t" id="t0770c12"></a>居士婦！多聞聖弟子若持齋時，作是思惟：『阿<a class="t" id="t0770c13"></a>羅訶真人盡形壽離非梵行、斷非梵行，修<a class="t" id="t0770c14"></a>行梵行，至誠心淨，行無臭穢，離欲斷婬。彼<a class="t" id="t0770c15"></a>於非梵行淨除其心，我於此日此夜離非<a class="t" id="t0770c16"></a>梵行、斷非梵行，修行梵行，至誠心淨，行無<a class="t" id="t0770c17"></a>臭穢，離欲斷婬。我於非梵行淨除其心，我<a class="t" id="t0770c18"></a>以此支於阿羅訶等同無異。』是故說齋。</p><a class="t" id="t0770c19"></a>
<p><a class="t-linehead" id="t-linehead0770c19"></a>「復次，居士婦！多聞聖弟子若持齋時，作是思<a class="t" id="t0770c20"></a>惟：『阿羅訶真人盡形壽離妄言、斷妄言，真<a class="t" id="t0770c21"></a>諦言，樂真諦，住真諦，為人所信，不欺世<a class="t" id="t0770c22"></a>間。彼於妄言淨除其心，我亦盡形壽離妄<a class="t" id="t0770c23"></a>言、斷妄言，真諦言，樂真諦，住真諦，為人<a class="t" id="t0770c24"></a>所信，不欺世間。我於妄言淨除其心，我<a class="t" id="t0770c25"></a>以此支於阿羅訶等同無異。』是故說齋。</p><a class="t" id="t0770c26"></a>
<p><a class="t-linehead" id="t-linehead0770c26"></a>「復次，居士婦！多聞聖弟子若持齋時，作是思<a class="t" id="t0770c27"></a>惟：『阿羅訶真人盡形壽離酒放逸、斷酒放<a class="t" id="t0770c28"></a>逸。彼於酒放逸淨除其心，我亦盡形壽離<a class="t" id="t0770c29"></a>酒放逸、斷酒放逸。我於酒放逸淨除其心，<a class="t" id="t0771a01"></a>我以此支於阿羅訶等同無異。』是故說<a class="t" id="t0771a02"></a>齋。</p>
<p><a class="t-linehead" id="t-linehead0771a02"></a>「復次，居士婦！多聞聖弟子若持齋時，作是<a class="t" id="t0771a03"></a>思惟：『阿羅訶真人盡形壽離高廣大床、斷<a class="t" id="t0771a04"></a>高廣大床，樂下坐臥，或床或敷草。彼於高<a class="t" id="t0771a05"></a>廣大床淨除其心，我於此日此夜離高廣<a class="t" id="t0771a06"></a>大床、斷高廣大床，樂下坐臥，或床或敷草。<a class="t" id="t0771a07"></a>我於高廣大床淨除其心，我以此支於<a class="t" id="t0771a08"></a>阿羅訶等同無異。』是故說齋。</p>
<p><a class="t-linehead" id="t-linehead0771a08"></a>「復次，居士婦！<a class="t" id="t0771a09"></a>多聞聖弟子若持齋時，作是思惟：『阿羅訶真<a class="t" id="t0771a10"></a>人盡形壽離華鬘、瓔珞、塗香、脂粉、歌舞、倡伎<a class="t" id="t0771a11"></a>及往觀聽，斷華鬘、瓔珞、塗香、脂粉、歌舞、倡伎<a class="t" id="t0771a12"></a>及往觀聽。彼於華鬘、瓔珞、塗香、脂粉、歌舞、倡<a class="t" id="t0771a13"></a>伎及往觀聽淨除其心。我於此日此夜<a class="t" id="t0771a14"></a>離華鬘、瓔珞、塗香、脂粉、歌舞、倡伎及往觀聽，<a class="t" id="t0771a15"></a>斷華鬘、瓔珞、塗香、脂粉、歌舞、倡伎及往觀聽。<a class="t" id="t0771a16"></a>我於華鬘、瓔珞、塗香、脂粉、歌舞、倡伎及往觀<a class="t" id="t0771a17"></a>聽淨除其心，我以此支於阿羅訶等<a class="t" id="t0771a18"></a>同無異。』是故說齋。</p>
<p><a class="t-linehead" id="t-linehead0771a18"></a>「復次，居士婦！多聞聖弟<a class="t" id="t0771a19"></a>子若持齋時，作是思惟：『阿羅訶真人盡形壽<a class="t" id="t0771a20"></a>離非時食、斷非時食、一食，不夜食、樂於時<a class="t" id="t0771a21"></a>食。彼於非時食淨除其心，我於此日此夜<a class="t" id="t0771a22"></a>離非時食、斷非時食、一食，不夜食、樂於<a class="t" id="t0771a23"></a>時食。我於非時食淨除其心，我以此支<a class="t" id="t0771a24"></a>於阿羅訶等同無異。』是故說齋。</p>
<p><a class="t-linehead" id="t-linehead0771a24"></a>「彼<span class="corr" title="[往&gt;住] cf.［麗】">住</span>此<a class="t" id="t0771a25"></a>聖八支齋已，於上當復修習五法。云何<a class="t" id="t0771a26"></a>為五？居士婦！多聞聖弟子若持齋時，憶念如<a class="t" id="t0771a27"></a>來：『彼世尊、如來、無所著、等正覺、明行成為、善<a class="t" id="t0771a28"></a>逝、世間解、無上士、道法御、天人師，號佛、眾祐。』<a class="t" id="t0771a29"></a>彼作如是憶念如來已，若有惡伺，彼便<a class="t" id="t0771b01"></a>得滅，所有穢污惡不善法，彼亦得滅。居士<a class="t" id="t0771b02"></a>婦！多聞聖弟子緣如來故，心靖得喜。若<a class="t" id="t0771b03"></a>有惡伺，彼便得滅，所有穢污惡不善法，彼亦<a class="t" id="t0771b04"></a>得滅。</p>
<p><a class="t-linehead" id="t-linehead0771b04"></a>「譬若如人，頭有垢膩，因膏澤、暖湯、<a class="t" id="t0771b05"></a>人力、洗沐故，彼便得淨。如是多聞聖弟子若<a class="t" id="t0771b06"></a>持齋時，憶念如來：『彼世尊、如來、無所著、等正<a class="t" id="t0771b07"></a>覺、明行成為、善逝、世間解、無上士、道法御、天人<a class="t" id="t0771b08"></a>師，號佛、眾祐。』彼作如是憶念如來已，若有<a class="t" id="t0771b09"></a>惡伺，彼便得滅，所有穢污惡不善法，彼亦得<a class="t" id="t0771b10"></a>滅。居士婦！多聞聖弟子緣如來故，心靖得<a class="t" id="t0771b11"></a>喜。若有惡伺，彼便得滅，所有穢污惡不善<a class="t" id="t0771b12"></a>法，彼亦得滅，是謂多聞聖弟子持梵齋，梵<a class="t" id="t0771b13"></a>共會，因梵故，心靖得喜。若有惡伺，彼便得<a class="t" id="t0771b14"></a>滅，所有穢污惡不善法，彼亦得滅。</p>
<p><a class="t-linehead" id="t-linehead0771b14"></a>「復次，居士<a class="t" id="t0771b15"></a>婦！多聞聖弟子若持齋時，憶念於法：『此法世<a class="t" id="t0771b16"></a>尊善說，究竟，恒不變易，正智所知，正智所見，<a class="t" id="t0771b17"></a>正智所覺。』彼作如是憶念法已，若有惡伺，<a class="t" id="t0771b18"></a>彼便得滅，所有穢污惡不善法，彼亦得滅。居<a class="t" id="t0771b19"></a>士婦！多聞聖弟子緣於法故，心靖得喜。若<a class="t" id="t0771b20"></a>有惡伺，彼便得滅，所有穢污惡不善法，彼亦<a class="t" id="t0771b21"></a>得滅。</p>
<p><a class="t-linehead" id="t-linehead0771b21"></a>「猶人身有垢膩不淨，因麩、澡豆、暖湯、<a class="t" id="t0771b22"></a>人力，極洗浴故，身便得淨。如是多聞聖弟子<a class="t" id="t0771b23"></a>若持齋時，憶念於法：『此法世尊善說，究竟，恒<a class="t" id="t0771b24"></a>不變易，正智所知，正智所見，正智所覺。』彼作<a class="t" id="t0771b25"></a>如是憶念法已，若有惡伺，彼便得滅，所有<a class="t" id="t0771b26"></a>穢污惡不善法，彼亦得滅。居士婦！多聞聖弟<a class="t" id="t0771b27"></a>子緣於法故，心靖得喜。若有惡伺，彼便<a class="t" id="t0771b28"></a>得滅，所有穢污惡不善法，彼亦得滅，居士<a class="t" id="t0771b29"></a>婦！是謂多聞聖弟子持法齋，法共會，因法<a class="t" id="t0771c01"></a>故，心靖得喜。若有惡伺，彼便得滅，所有穢<a class="t" id="t0771c02"></a>污惡不善法，彼亦得滅。</p>
<p><a class="t-linehead" id="t-linehead0771c02"></a>「復次，居士婦！多聞聖<a class="t" id="t0771c03"></a>弟子若持齋時，憶念於眾：『世尊弟子眾善趣<a class="t" id="t0771c04"></a>向質直，行要行趣，如來眾中實有阿羅訶<a class="t" id="t0771c05"></a>真人趣、阿羅訶果證、阿那含趣、阿那含果證、<a class="t" id="t0771c06"></a>斯陀含趣、斯陀含果證、須陀洹趣、須陀洹果<a class="t" id="t0771c07"></a>證，是為四雙人八輩聖士。是謂世尊弟子<a class="t" id="t0771c08"></a>眾，成就戒、定、慧、解脫、解脫見智，可呼、可請、<a class="t" id="t0771c09"></a>可供養、可奉事、可敬重，則為天人良福之<a class="t" id="t0771c10"></a>田。』彼作如是憶念眾已，若有惡伺，彼便<a class="t" id="t0771c11"></a>得滅，所有穢污惡不善法，彼亦得滅。居士婦！<a class="t" id="t0771c12"></a>多聞聖弟子緣於眾故，心靖得喜。若有惡<a class="t" id="t0771c13"></a>伺，彼便得滅，所有穢污惡不善法，彼亦得滅。</p><a class="t" id="t0771c14"></a>
<p><a class="t-linehead" id="t-linehead0771c14"></a>「猶如人衣有垢膩不淨，因灰、皂莢、澡豆、湯<a class="t" id="t0771c15"></a>水、人力浣故，彼便得淨。如是多聞聖弟子若<a class="t" id="t0771c16"></a>持齋時，憶念於眾：『世尊弟子眾善趣向質直，<a class="t" id="t0771c17"></a>行要行趣，如來眾中實有阿羅訶真人趣、<a class="t" id="t0771c18"></a>阿羅訶果證、阿那含趣、阿那含果證、斯陀<a class="t" id="t0771c19"></a>含趣、斯陀含果證、須陀洹趣、須陀洹果證，是<a class="t" id="t0771c20"></a>為四雙人八輩聖士。是謂世尊弟子眾，成<a class="t" id="t0771c21"></a>就戒、定、慧、解脫、解脫見智，可呼、可請、可供<a class="t" id="t0771c22"></a>養、可奉事、可敬重，則為天人良福之田。』彼<a class="t" id="t0771c23"></a>作如是憶念眾已，若有惡伺，彼便得滅，所<a class="t" id="t0771c24"></a>有穢污惡不善法，彼亦得滅。居士婦！多聞聖<a class="t" id="t0771c25"></a>弟子緣於眾故，心靖得喜。若有惡伺，彼便<a class="t" id="t0771c26"></a>得滅，所有穢污惡不善法，彼亦得滅，是謂<a class="t" id="t0771c27"></a>多聞聖弟子持眾齋，眾共會，因眾故，心靖<a class="t" id="t0771c28"></a>得喜。若有惡伺，彼便得滅，所有穢污惡不<a class="t" id="t0771c29"></a>善法，彼亦得滅。</p>
<p><a class="t-linehead" id="t-linehead0771c29"></a>「復次，居士婦！多聞聖弟子若<a class="t" id="t0772a01"></a>持齋時，憶念自戒：『不缺不穿，無穢無污，極廣<a class="t" id="t0772a02"></a>極大，不望其報，智者稱譽，善具善趣，善受善<a class="t" id="t0772a03"></a>持。』彼作如是憶念自戒已，若有惡伺，彼便<a class="t" id="t0772a04"></a>得滅，所有穢污惡不善法，彼亦得滅。居士<a class="t" id="t0772a05"></a>婦！多聞聖弟子緣於戒故，心靖得喜。若有<a class="t" id="t0772a06"></a>惡伺，彼便得滅，所有穢污惡不善法，彼亦得<a class="t" id="t0772a07"></a>滅。</p>
<p><a class="t-linehead" id="t-linehead0772a07"></a>「猶若如鏡，生垢不明，因石磨鋥瑩，由<a class="t" id="t0772a08"></a>人力治，便得明淨。如是多聞聖弟子若持<a class="t" id="t0772a09"></a>齋時，憶念自戒：『不缺不穿，無穢無污，極廣極<a class="t" id="t0772a10"></a>大，不望其報，智者稱譽，善具善趣，善受善<a class="t" id="t0772a11"></a>持。』彼作如是憶念自戒已，若有惡伺，彼<a class="t" id="t0772a12"></a>便得滅，所有穢污惡不善法，彼亦得滅。居士<a class="t" id="t0772a13"></a>婦！多聞聖弟子緣於戒故，心靖得喜。若<a class="t" id="t0772a14"></a>有惡伺，彼<span class="corr" title="[穢&gt;便] cf.［麗】">便</span>得滅，所有穢污惡不善法，彼亦<a class="t" id="t0772a15"></a>得滅，是謂多聞聖弟子持戒齋，戒共會，因<a class="t" id="t0772a16"></a>戒故，心靖得喜。若有惡伺，彼便得滅，所<a class="t" id="t0772a17"></a>有穢污惡不善法，彼亦得滅。</p>
<p><a class="t-linehead" id="t-linehead0772a17"></a>「復次，居士婦！多<a class="t" id="t0772a18"></a>聞聖弟子若持齋時，憶念諸天：『實有四王天，<a class="t" id="t0772a19"></a>彼天若成就信，於此命終，得生彼間，我<a class="t" id="t0772a20"></a>亦有彼信。彼天若成就戒、聞、施、慧，於此命<a class="t" id="t0772a21"></a>終，得生彼間，我亦有彼慧。實有三十三天、<a class="t" id="t0772a22"></a>焰摩天、兜率哆天、化樂天、他化樂天，彼天若<a class="t" id="t0772a23"></a>成就信，於此命終，得生彼間，我亦有彼信。<a class="t" id="t0772a24"></a>彼天若成就戒、聞、施、慧，於此命終，得生彼<a class="t" id="t0772a25"></a>間，我亦有彼慧。』彼作如是憶念已，及諸天<a class="t" id="t0772a26"></a>信、戒、聞、施、慧。若有惡伺，彼便得滅，所有穢<a class="t" id="t0772a27"></a>污惡不善法，彼亦得滅，居士婦，多聞聖弟子<a class="t" id="t0772a28"></a>緣諸天故，心靖得喜。若有惡伺，彼便得<a class="t" id="t0772a29"></a>滅，所有穢污惡不善法，彼亦得滅。</p>
<p><a class="t-linehead" id="t-linehead0772a29"></a>「猶如上<a class="t" id="t0772b01"></a>色金，生垢不淨，因火排鉆椎赤土、人力，磨<a class="t" id="t0772b02"></a>拭瑩治，便得明淨。如是多聞聖弟子若持齋<a class="t" id="t0772b03"></a>時，憶念諸天：『實有四王天，彼天若成就信，<a class="t" id="t0772b04"></a>於此命終，得生彼間，我亦有彼信。彼天若<a class="t" id="t0772b05"></a>成就戒、聞、施、慧，於此命終，得生彼間，我亦<a class="t" id="t0772b06"></a>有彼慧。實有三十三天、焰摩天、兜率多天、<a class="t" id="t0772b07"></a>化樂天、他化樂天，彼天若成就信，於此命<a class="t" id="t0772b08"></a>終，得生彼間，我亦有彼信。彼天若成就戒、<a class="t" id="t0772b09"></a>聞、施、慧，於此命終，得生彼間，我亦有彼慧。』<a class="t" id="t0772b10"></a>彼作如是憶念已，及諸天信、戒、聞、施、慧，若<a class="t" id="t0772b11"></a>有惡伺，彼便得滅，所有穢污惡不善法，彼<a class="t" id="t0772b12"></a>亦得滅。</p>
<p><a class="t-linehead" id="t-linehead0772b12"></a>「居士婦！若行如是聖八支齋，若<a class="t" id="t0772b13"></a>有十六大國，謂一者鴦迦，二者摩竭陀，<a class="t" id="t0772b14"></a>三者迦尸，四者拘薩羅，五者拘樓，六者<a class="t" id="t0772b15"></a>般闍羅，七者阿攝貝，八者阿和檀提，九<a class="t" id="t0772b16"></a>者枝提，十者跋耆，十一者跋蹉，十二跋<a class="t" id="t0772b17"></a>羅，十三蘇摩，十四蘇羅吒，十五喻尼，十六<a class="t" id="t0772b18"></a>劍浮。此諸國中所有錢寶、金、銀、摩尼、真珠、琉<a class="t" id="t0772b19"></a>璃、壞伽、碧玉、珊瑚、留邵、鞞留、鞞勒、馬瑙、蝳<a class="t" id="t0772b20"></a><span class="corr" title="[蜎&gt;蝐] cf.［麗】">蝐</span>、赤石、旋珠，設使有人於中作王，隨用自<a class="t" id="t0772b21"></a>在者，彼一切比丘持聖八支齋，不直十六<a class="t" id="t0772b22"></a>分。</p>
<p><a class="t-linehead" id="t-linehead0772b22"></a>「居士婦！我因此故說，人王者不如天樂。<a class="t" id="t0772b23"></a>若人五十歲是四王天一晝一夜，如是三<a class="t" id="t0772b24"></a>十晝夜為一月，十二月為一歲，如此五百<a class="t" id="t0772b25"></a>歲是四王天壽。居士婦！必有是處，若族姓<a class="t" id="t0772b26"></a>男、族姓女持聖八支齋，身壞命終，生四天<a class="t" id="t0772b27"></a>王中。居士婦！我因此故說，人王者不如天<a class="t" id="t0772b28"></a>樂。若人百歲是三十三天一晝一夜，如是<a class="t" id="t0772b29"></a>三十晝夜為一月，十二月為一歲，如此千<a class="t" id="t0772c01"></a>歲是三十三天壽。居士婦！必有是處，若族<a class="t" id="t0772c02"></a>姓男、族姓女持聖八支齋，身壞命終，生三十<a class="t" id="t0772c03"></a>三天中。</p>
<p><a class="t-linehead" id="t-linehead0772c03"></a>「居士婦！我因此故說，人王者不如<a class="t" id="t0772c04"></a>天樂。若人二百歲是焰摩天一晝一夜，如是<a class="t" id="t0772c05"></a>三十晝夜為一月，十二月為一歲，如此二千<a class="t" id="t0772c06"></a>歲是焰摩天壽。居士婦！必有是處，若族姓<a class="t" id="t0772c07"></a>男、族姓女持聖八支齋，身壞命終，生焰摩<a class="t" id="t0772c08"></a>天中。居士婦！我因此故說，人王者不如天<a class="t" id="t0772c09"></a>樂。若人四百歲是兜率陀天一晝一夜，如是<a class="t" id="t0772c10"></a>三十晝夜為一月，十二月為一歲，如此四<a class="t" id="t0772c11"></a>千歲是兜率陀天壽。居士婦！必有是處，<a class="t" id="t0772c12"></a>若族姓男、族姓女持聖八支齋，身壞命終，生<a class="t" id="t0772c13"></a>兜率哆天中。</p>
<p><a class="t-linehead" id="t-linehead0772c13"></a>「居士婦！我因此故說，人王者<a class="t" id="t0772c14"></a>不如天樂。若人八百歲是化樂天一晝一<a class="t" id="t0772c15"></a>夜，如是三十晝夜為一月，十二月為一歲，<a class="t" id="t0772c16"></a>如此八千歲是化樂天壽。居士婦！必有是<a class="t" id="t0772c17"></a>處，若族姓男、族姓女持聖八支齋，身壞命終，<a class="t" id="t0772c18"></a>生化樂天中。居士婦！我因此故說，人王者不<a class="t" id="t0772c19"></a>如天樂。若人千六百歲是他化樂天一晝一<a class="t" id="t0772c20"></a>夜，如是三十晝夜為一月，十二月為一歲，<a class="t" id="t0772c21"></a>如此萬六千歲是他化樂天壽。居士婦！必<a class="t" id="t0772c22"></a>有是處，若族姓男、族姓女持聖八支齋，身<a class="t" id="t0772c23"></a>壞命終，生他化樂天中。」</p>
<p><a class="t-linehead" id="t-linehead0772c23"></a>於是，鹿子母毘舍佉<a class="t" id="t0772c24"></a>叉手向佛，白曰：「世尊！聖八支齋甚奇！甚特！<a class="t" id="t0772c25"></a>大利大果，有大功德，有大廣布。世尊！我從<a class="t" id="t0772c26"></a>今始，自盡形壽持聖八支齋，隨其事力，布<a class="t" id="t0772c27"></a>施修福。」</p>
<p><a class="t-linehead" id="t-linehead0772c27"></a>於是，鹿子母聞佛所說，善持，稽<a class="t" id="t0772c28"></a>首稽首佛足，繞三匝而去。</p>
<p><a class="t-linehead" id="t-linehead0772c28"></a>佛說如是。鹿子<a class="t" id="t0772c29"></a>母毘舍佉及諸比丘，聞佛所說，歡喜奉行。</p><a class="t" id="t0773a01"></a>
<p class="endsutta"><a class="t-linehead" id="t-linehead0773a01"></a>持齋經第一竟<span class="t-note">（四千四十九字）</span></p><a class="t" id="t0773a02"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>