<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma46">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 5</span>
<span class="mirror-right">習相應品</span></p>
<h1 class="mirror-row">
<span class="mirror-left latin">46. Shame and Scruples (2)</span>
<span class="mirror-right">（四六）慚愧經</span></h1>
</div><a class="t" id="t0486a23"></a>
<p><a class="t-linehead" id="t-linehead0486a23"></a>我聞如是：</p>
<p>一時，佛遊舍衛國，在勝林給孤<a class="t" id="t0486a24"></a>獨園。</p>
<p><a class="t-linehead" id="t-linehead0486a24"></a>爾時，尊者舍梨子告諸比丘：「諸賢！若比<a class="t" id="t0486a25"></a>丘無慚無愧，便害愛恭敬；若無愛恭敬，便<a class="t" id="t0486a26"></a>害其信；若無其信，便害正思惟；若無正思<a class="t" id="t0486a27"></a>惟，便害正念正智；若無正念正智，便害護<a class="t" id="t0486a28"></a>諸根、護戒、不悔、歡悅、喜、止、樂、定、見如實、知如真、<a class="t" id="t0486a29"></a>厭、無欲、解脫；若無解脫，便害涅槃。諸賢！猶<a class="t" id="t0486b01"></a>如有樹，若害外皮，則內皮不成，內皮不成，<a class="t" id="t0486b02"></a>則莖、幹、心、節、枝、葉、華、實皆不得成。諸賢！當知<a class="t" id="t0486b03"></a>比丘亦復如是，若無慚無愧，便害愛恭敬；若<a class="t" id="t0486b04"></a>無愛恭敬，便害其信；若無其信，便害正思<a class="t" id="t0486b05"></a>惟；若無正思惟，便害正念正智；若無正念<a class="t" id="t0486b06"></a>正智，便害護諸根、護戒、不悔、歡悅、喜、止、樂、定、<a class="t" id="t0486b07"></a>見如實、知如真、厭、無欲、解脫；若無解脫，便害<a class="t" id="t0486b08"></a>涅槃。</p>
<p><a class="t-linehead" id="t-linehead0486b08"></a>「諸賢！<span class="corr" title="[&gt;若] cf.［麗】">若</span>比丘有慚有愧，便習愛恭敬；若<a class="t" id="t0486b09"></a>有愛恭敬，便習其信；若有其信，便習正思<a class="t" id="t0486b10"></a>惟；若有正思惟，便習正念正智；若有正念<a class="t" id="t0486b11"></a>正智，便習護諸根、護戒、不悔、歡悅、喜、止、樂、定、<a class="t" id="t0486b12"></a>見如實、知如真、厭、無欲、解脫；若有解脫，便習<a class="t" id="t0486b13"></a>涅槃。諸賢！猶如有樹，不害外皮，則內皮得<a class="t" id="t0486b14"></a>成，內皮得成，則莖、幹、心、節、枝、葉、華、實皆得成<a class="t" id="t0486b15"></a>就。諸賢！當知比丘亦復如是，若有慚有愧，<a class="t" id="t0486b16"></a>便習愛恭敬；若有愛恭敬，便習其信；若有<a class="t" id="t0486b17"></a>其信，便習正思惟；若有正思惟，便習正念<a class="t" id="t0486b18"></a>正智；若有正念正智，便習護諸根、護戒、不悔、<a class="t" id="t0486b19"></a>歡悅、喜、止、樂、定、見如實、知如真、厭、無欲、解脫；<a class="t" id="t0486b20"></a>若有解脫，便習涅槃。」</p>
<p><a class="t-linehead" id="t-linehead0486b20"></a>尊者舍梨子所說如<a class="t" id="t0486b21"></a>是。彼諸比丘聞尊者舍梨子所說，歡喜奉行。</p><a class="t" id="t0486b22"></a>
<p class="endsutta"><a class="t-linehead" id="t-linehead0486b22"></a>慚愧經第五竟<span class="t-note">（四百六十二字）</span></p><a class="t" id="t0486b23"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>