<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma190">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 15</span>
<span class="mirror-right">雙品</span></p>
<h1 class="mirror-row">
<span class="mirror-left latin">190. </span>
<span class="mirror-right">（一九〇）小空經</span></h1>
</div><a class="t" id="t0736c29"></a>
<p><a class="t-linehead" id="t-linehead0736c29"></a>我聞如是：</p>
<p>一時，佛遊舍衛國，在於東園鹿<a class="t" id="t0737a01"></a>子母堂。</p>
<p><a class="t-linehead" id="t-linehead0737a01"></a>爾時，尊者阿難則於晡時從燕坐<a class="t" id="t0737a02"></a>起，往詣佛所，稽首佛足，却住一面，白曰：「世<a class="t" id="t0737a03"></a>尊一時遊行釋中，城名釋都邑，我於爾時<a class="t" id="t0737a04"></a>從世尊聞說如是義。『阿難！我多行空。』彼<a class="t" id="t0737a05"></a>世尊所說，我善知、善受，為善持耶？」</p>
<p><a class="t-linehead" id="t-linehead0737a05"></a>爾時，世<a class="t" id="t0737a06"></a>尊答曰：「阿難！彼我所說，汝實善知、善受、善<a class="t" id="t0737a07"></a>持。所以者何？我從爾時及至於今，多行空<a class="t" id="t0737a08"></a>也。阿難！如此鹿子母堂，空無象、馬、牛、羊、財物、<a class="t" id="t0737a09"></a>穀米、奴婢，然有不空，唯比丘眾。是為，阿難！<a class="t" id="t0737a10"></a>若此中無者，以此故我見是空，若此有餘<a class="t" id="t0737a11"></a>者，我見真實有。阿難！是謂行真實、空、不顛<a class="t" id="t0737a12"></a>倒也。阿難！比丘若欲多行空者，彼比丘莫<a class="t" id="t0737a13"></a>念村想，莫念人想，當數念一無事想。彼<a class="t" id="t0737a14"></a>如是知空於村想，空於人想，然有不空，唯<a class="t" id="t0737a15"></a>一無事想。若有疲勞，因村想故，我無是也。<a class="t" id="t0737a16"></a>若有疲勞，因人想故，我亦無是。唯有疲<a class="t" id="t0737a17"></a>勞，因一無事想故。若彼中無者，以此故，彼<a class="t" id="t0737a18"></a>見是空，若彼有餘者，彼見真實有。阿難！是<a class="t" id="t0737a19"></a>謂行真實、空、不顛倒也。</p>
<p><a class="t-linehead" id="t-linehead0737a19"></a>「復次，阿難！比丘若<a class="t" id="t0737a20"></a>欲多行空者，彼比丘莫念人想，莫念無事<a class="t" id="t0737a21"></a>想，當數念一地想。彼比丘若見此地有高<a class="t" id="t0737a22"></a>下，有蛇聚，有棘刺叢，有沙有石，山嶮深<a class="t" id="t0737a23"></a>河，莫念彼也。若見此地平正如掌，觀望<a class="t" id="t0737a24"></a>處好，當數念彼。阿難！猶如牛皮，以百釘<a class="t" id="t0737a25"></a>張，極張<span class="corr" title="[托&gt;挓] cf.［麗】">挓</span>已，無皺無縮。若見此地有高下，<a class="t" id="t0737a26"></a>有蛇聚，有棘刺叢，有沙有石，山嶮深河，<a class="t" id="t0737a27"></a>莫念彼也。若見此地平正如掌，觀望處<a class="t" id="t0737a28"></a>好，當數念彼。彼如是知，空於人想，空無<a class="t" id="t0737a29"></a>事想，然有不空，唯一地想。若有疲勞，因人<a class="t" id="t0737b01"></a>想故，我無是也。若有疲勞，因無事想故，<a class="t" id="t0737b02"></a>我亦無是。唯有疲勞，因一地想故。若彼中無<a class="t" id="t0737b03"></a>者，以此故，彼見是空，若彼有餘者，彼見真<a class="t" id="t0737b04"></a>實有。阿難！是謂行真實、空、不顛倒也。</p>
<p><a class="t-linehead" id="t-linehead0737b04"></a>「復次，<a class="t" id="t0737b05"></a>阿難！比丘若欲多行空者，彼比丘莫念無<a class="t" id="t0737b06"></a>事想，莫念地想，當數念一無量空處想。<a class="t" id="t0737b07"></a>彼如是知，空無事想，空於地想，然有不空，<a class="t" id="t0737b08"></a>唯一無量空處想。若有疲勞，因無事想故，我<a class="t" id="t0737b09"></a>無是也。若有疲勞，因地想故，我亦無是。<a class="t" id="t0737b10"></a>唯有疲勞，因一無量空處想故。若彼中無<a class="t" id="t0737b11"></a>者，以此故，彼見是空，若彼有餘者，彼見真<a class="t" id="t0737b12"></a>實有。阿難！是謂行真實、空、不顛倒也。</p>
<p><a class="t-linehead" id="t-linehead0737b12"></a>「復次，<a class="t" id="t0737b13"></a>阿難！比丘若欲多行空者，彼比丘莫念地<a class="t" id="t0737b14"></a>想，莫念無量空處想，當數念一無量識處<a class="t" id="t0737b15"></a>想。彼如是知，空於地想，空無量空處想，然<a class="t" id="t0737b16"></a>有不空，唯一無量識處想。若有疲勞，因地<a class="t" id="t0737b17"></a>想故，我無是也。若有疲勞，因無量空處想<a class="t" id="t0737b18"></a>故，我亦無是。唯有疲勞，因一無量識處想<a class="t" id="t0737b19"></a>故。若彼中無者，以此故，彼見是空，若彼有<a class="t" id="t0737b20"></a>餘者，彼見真實有。阿難！是謂行真實、空、不<a class="t" id="t0737b21"></a>顛倒也。</p>
<p><a class="t-linehead" id="t-linehead0737b21"></a>「復次，阿難！比丘若欲多行空者，彼<a class="t" id="t0737b22"></a>比丘莫念無量空處想，莫念無量識處想，<a class="t" id="t0737b23"></a>當數念一無所有處想。彼如是知，空無量<a class="t" id="t0737b24"></a>空處想，空無量識處想，然有不空，唯一無所<a class="t" id="t0737b25"></a>有處想。若有疲勞，因無量空處想故，我無<a class="t" id="t0737b26"></a>是也。若有疲勞，因無量識處想故，我亦無<a class="t" id="t0737b27"></a>是。唯有疲勞，因一無所有處想故。若彼中<a class="t" id="t0737b28"></a>無者，以此故，彼見是空，若彼有餘者，彼<a class="t" id="t0737b29"></a>見真實有。阿難！是謂行真實、空、不顛倒也。</p><a class="t" id="t0737c01"></a>
<p><a class="t-linehead" id="t-linehead0737c01"></a>「復次，阿難！比丘若欲多行空者，彼比丘莫<a class="t" id="t0737c02"></a>念無量識處想，莫念無所有處想，當數念<a class="t" id="t0737c03"></a>一無想心定。彼如是知，空無量識處想，<a class="t" id="t0737c04"></a>空無所有處想，然有不空，唯一無想心定。若<a class="t" id="t0737c05"></a>有疲勞，因無量識處想故，我無是也。若有<a class="t" id="t0737c06"></a>疲勞，因無所有處想故，我亦無是。唯有疲<a class="t" id="t0737c07"></a>勞，因一無想心定故。若彼中無者，以此故，<a class="t" id="t0737c08"></a>彼見是空，若彼有餘者，彼見真實有。阿難！<a class="t" id="t0737c09"></a>是謂行真實、空、不顛倒也。</p>
<p><a class="t-linehead" id="t-linehead0737c09"></a>「彼作是念：『我本<a class="t" id="t0737c10"></a>無想心定，本所行、本所思，若本所行、本所思<a class="t" id="t0737c11"></a>者，我不樂彼，不求彼，不應住彼，如是<a class="t" id="t0737c12"></a>知、如是見，欲漏心解脫，有漏、無明漏心解脫，<a class="t" id="t0737c13"></a>解脫已，便知解脫，生已盡，梵行已立，所作已<a class="t" id="t0737c14"></a>辦，不更受有，知如真。』彼如是知，空欲漏、空<a class="t" id="t0737c15"></a>有漏、空無明漏，然有不空，唯此我身六處、<a class="t" id="t0737c16"></a>命存。若有疲勞，因欲漏故，我無是也。若有<a class="t" id="t0737c17"></a>疲勞，因有漏、無明漏故，我亦無是。唯有疲<a class="t" id="t0737c18"></a>勞，因此我身六處、命存故。若彼中無者，以<a class="t" id="t0737c19"></a>此故，彼見是空；若彼有餘者，彼見真實有。<a class="t" id="t0737c20"></a>阿難！是謂行真實、空、不顛倒也。謂漏盡、無<a class="t" id="t0737c21"></a>漏、無為、心解脫。</p>
<p><a class="t-linehead" id="t-linehead0737c21"></a>「阿難！若過去諸如來、無所著、<a class="t" id="t0737c22"></a>等正覺，彼一切行此真實、空、不顛倒，謂漏盡、<a class="t" id="t0737c23"></a>無漏、無為、心解脫。阿難！若當來諸如來、無所<a class="t" id="t0737c24"></a>著、等正覺，彼一切行此真實、空、不顛倒，謂漏<a class="t" id="t0737c25"></a>盡、無漏、無為、心解脫。阿難！若今現在我如來、<a class="t" id="t0737c26"></a>無所著、等正覺，我亦行此真實、空、不顛倒，謂<a class="t" id="t0737c27"></a>漏盡、無漏、無為、心解脫。阿難！汝當如是學，<a class="t" id="t0737c28"></a>我亦行此真實、空、不顛倒，謂漏盡、無漏、無為、<a class="t" id="t0737c29"></a>心解脫。是故，阿難！當學如是。」</p>
<p><a class="t-linehead" id="t-linehead0737c29"></a>佛說如是。<a class="t" id="t0738a01"></a>尊者阿難及諸比丘聞佛所說，歡喜奉行。</p><a class="t" id="t0738a02"></a>
<p class="endsutta"><a class="t-linehead" id="t-linehead0738a02"></a>小空經第四竟<span class="t-note">（千四百二十三字）</span></p><a class="t" id="t0738a03"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>