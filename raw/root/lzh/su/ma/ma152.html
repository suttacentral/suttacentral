<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma152">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left latin">152. </span>
<span class="mirror-right">（一五二）鸚鵡經</span></h1>
</div>
<div class="suttainfo"><h2>梵志品第一<span class="t-note">（有十經）</span><span class="t-note">（第四一日誦名分<a class="t" id="t0666c22"></a>別）</span><span class="t-note">（有三品半合有三十五經）</span></h2>
<p><span class="t-juanname">中阿含經卷第三十八</span><br>
<a class="t" id="t0666c19"></a><a class="t" id="t0666c20"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0666c21"></a><a class="t" id="t0666c23"></a>
<blockquote class="gatha">
<p>鸚鵡、鬚閑提　　婆羅婆遊堂<a class="t" id="t0666c24"></a><br>
須達、梵波羅　　黃蘆園、頭那<a class="t" id="t0666c25"></a><br>
阿伽羅訶那　　阿園那、梵摩</p></blockquote><a class="t" id="t0666c26"></a></div><a class="t" id="t0666c28"></a>
<p><a class="t-linehead" id="t-linehead0666c28"></a>我聞如是：</p>
<p>一時，佛遊王舍城，在竹林加蘭<a class="t" id="t0666c29"></a>哆園。</p>
<p><a class="t-linehead" id="t-linehead0666c29"></a>爾時，鸚鵡摩納都題子少有所為，往<a class="t" id="t0667a01"></a>至王舍城，寄宿居士家。於是，鸚鵡摩納都題<a class="t" id="t0667a02"></a>子問所寄宿居士曰：「頗有沙門、梵志宗主<a class="t" id="t0667a03"></a>眾師，統領大眾，為人所尊，令我隨時往<a class="t" id="t0667a04"></a>見奉敬，儻能因此敬奉之時，得歡喜耶？」</p>
<p><a class="t-linehead" id="t-linehead0667a04"></a>居<a class="t" id="t0667a05"></a>士答曰：「有也。天愛！沙門瞿曇釋種子捨釋宗<a class="t" id="t0667a06"></a>族，剃除鬚髮，著袈裟衣，至信、捨家、無家、學<a class="t" id="t0667a07"></a>道，覺無上正盡覺。天愛！自可隨時往見，詣<a class="t" id="t0667a08"></a>彼奉敬，或能因此奉敬之時，心得歡喜。」</p>
<p><a class="t-linehead" id="t-linehead0667a08"></a>鸚鵡<a class="t" id="t0667a09"></a>摩納即復問曰：「沙門瞿曇今在何處？我欲<a class="t" id="t0667a10"></a>見之。」</p>
<p><a class="t-linehead" id="t-linehead0667a10"></a>居士答曰：「沙門瞿曇在此王舍城竹林<a class="t" id="t0667a11"></a>加蘭哆園，便可往見。」</p>
<p><a class="t-linehead" id="t-linehead0667a11"></a>於是，鸚鵡摩納從所<a class="t" id="t0667a12"></a>寄宿居士家出，往詣竹林加蘭哆園。鸚鵡<a class="t" id="t0667a13"></a>摩納遙見世尊在樹林間，端政姝好，猶星<a class="t" id="t0667a14"></a>中月，光耀煒曄，晃若金山，相好具足，威神<a class="t" id="t0667a15"></a>巍巍，諸根寂定，無有蔽礙，成就調御，息心靜<a class="t" id="t0667a16"></a>默。見已，便前往詣佛所，共相問訊，却坐一<a class="t" id="t0667a17"></a>面，白曰：「瞿曇！欲有所問，聽乃敢陳？」</p>
<p><a class="t-linehead" id="t-linehead0667a17"></a>世尊告<a class="t" id="t0667a18"></a>曰：「恣汝所問。」</p>
<p><a class="t-linehead" id="t-linehead0667a18"></a>鸚鵡摩納問曰：「瞿曇！如我所<a class="t" id="t0667a19"></a>聞，若在家者，便得善解，則知如法，出家學<a class="t" id="t0667a20"></a>道者，則不然也。我問瞿曇此事云何？」</p>
<p><a class="t-linehead" id="t-linehead0667a20"></a>世尊<a class="t" id="t0667a21"></a>告曰：「此事不定。」</p>
<p><a class="t-linehead" id="t-linehead0667a21"></a>鸚鵡摩納白曰：「瞿曇！願今<a class="t" id="t0667a22"></a>為我分別此事。」</p>
<p><a class="t-linehead" id="t-linehead0667a22"></a>世尊告曰：「摩納！諦聽，善思<a class="t" id="t0667a23"></a>念之，我當為汝具分別說。」鸚鵡摩納受教<a class="t" id="t0667a24"></a>而聽。</p>
<p><a class="t-linehead" id="t-linehead0667a24"></a>佛言：「摩納！若有在家及出家學道<a class="t" id="t0667a25"></a>行邪行者，我不稱彼。所以者何？若有在<a class="t" id="t0667a26"></a>家及出家學道行邪行者，不得善解，不<a class="t" id="t0667a27"></a>知如法。是故，摩納！若有在家及出家學道<a class="t" id="t0667a28"></a>行邪行者，我不稱彼。摩納！若有在家及出<a class="t" id="t0667a29"></a>家學道行正行者，我稱說彼。所以者何？若<a class="t" id="t0667b01"></a>有在家及出家學道行正行者，必得善解，<a class="t" id="t0667b02"></a>則知如法。是故，摩納！若有在家及出家學<a class="t" id="t0667b03"></a>道行正行者，我稱說彼。摩納！我如是說，<a class="t" id="t0667b04"></a>說此二法，如是分別，如是顯示。若有沙門<a class="t" id="t0667b05"></a>梵志有力堅固深入，一向專著，而說此為真<a class="t" id="t0667b06"></a>諦，餘者虛妄。」</p>
<p><a class="t-linehead" id="t-linehead0667b06"></a>鸚鵡摩納白曰：「瞿曇！如我所<a class="t" id="t0667b07"></a>聞，若在家者，便有大利，有大功德，出家學<a class="t" id="t0667b08"></a>道者，則不然也。我問瞿曇此事云何？」</p>
<p><a class="t-linehead" id="t-linehead0667b08"></a>世尊<a class="t" id="t0667b09"></a>告曰：「此事不定。」</p>
<p><a class="t-linehead" id="t-linehead0667b09"></a>鸚鵡摩納白曰：「瞿曇！願復<a class="t" id="t0667b10"></a>為我分別此事。」</p>
<p><a class="t-linehead" id="t-linehead0667b10"></a>世尊告曰：「摩納！諦聽，善<a class="t" id="t0667b11"></a>思念之，我當為汝具分別說。」鸚鵡摩納受<a class="t" id="t0667b12"></a>教而聽。</p>
<p><a class="t-linehead" id="t-linehead0667b12"></a>佛言：「摩納！若在家者，有大災患，有<a class="t" id="t0667b13"></a>大鬪諍，有大怨憎，行邪行者，不得大果，<a class="t" id="t0667b14"></a>無大功德。猶如田作，有大災患，有大鬪諍，<a class="t" id="t0667b15"></a>有大怨憎，行邪行者，不得大果，無大功<a class="t" id="t0667b16"></a>德。如是，摩納！若在家者亦復如是。摩納！出<a class="t" id="t0667b17"></a>家學道少有災患，少有鬪諍，少有怨憎，行<a class="t" id="t0667b18"></a>邪行者，不得大果，無大功德。猶如治生，少<a class="t" id="t0667b19"></a>有災患，少有鬪諍，少有怨憎，行邪行者，<a class="t" id="t0667b20"></a>不得大果，無大功德。如是，摩納！出家學道<a class="t" id="t0667b21"></a>亦復如是。</p>
<p><a class="t-linehead" id="t-linehead0667b21"></a>「摩納！若在家者，有大災患，有大<a class="t" id="t0667b22"></a>鬪諍，有大怨憎，行正行者，得大果報，有大<a class="t" id="t0667b23"></a>功德。猶如田作，有大災患，有大鬪諍，有大<a class="t" id="t0667b24"></a>怨憎，行正行者，得大果報，有大功德。如<a class="t" id="t0667b25"></a>是，摩納！若在家者亦復如是。摩納！出家學道<a class="t" id="t0667b26"></a>少有災患，少有鬪諍，少有怨憎，行正行者，<a class="t" id="t0667b27"></a>得大果報，有大功德。猶如治生，少有災患，<a class="t" id="t0667b28"></a>少有鬪諍，少有怨憎，行正行者，得大果<a class="t" id="t0667b29"></a>報，有大功德。如是，摩納！出家學道亦復如<a class="t" id="t0667c01"></a>是。摩納！我如是說，說此二法，如是分別，<a class="t" id="t0667c02"></a>如是顯示。若有沙門、梵志有力堅固深入，一<a class="t" id="t0667c03"></a>向專著，而說此為真諦，餘者虛妄。」</p>
<p><a class="t-linehead" id="t-linehead0667c03"></a>鸚鵡摩<a class="t" id="t0667c04"></a>納白曰：「瞿曇！彼諸梵志施設五法，有大果<a class="t" id="t0667c05"></a>報，有大功德，作福得善。」</p>
<p><a class="t-linehead" id="t-linehead0667c05"></a>世尊告曰：「若諸梵<a class="t" id="t0667c06"></a>志施設五法，有大果報，有大功德，作福得<a class="t" id="t0667c07"></a>善。汝在此眾，今可說耶？」</p>
<p><a class="t-linehead" id="t-linehead0667c07"></a>鸚鵡摩納白曰：「瞿<a class="t" id="t0667c08"></a>曇！我無不可。所以者何？瞿曇！於今現坐<a class="t" id="t0667c09"></a>此眾。」</p>
<p><a class="t-linehead" id="t-linehead0667c09"></a>世尊告曰：「汝便可說。」</p>
<p>鸚鵡摩納白曰：<a class="t" id="t0667c10"></a>「瞿曇！善聽。瞿曇！梵志施設第一真諦法，有<a class="t" id="t0667c11"></a>大果報，有大功德，作福得善；第二誦習，<a class="t" id="t0667c12"></a>第三熱行，第四苦行。瞿曇！梵志施設第五<a class="t" id="t0667c13"></a>梵行，有大果報，有大功德作福得善。」</p>
<p><a class="t-linehead" id="t-linehead0667c13"></a>世<a class="t" id="t0667c14"></a>尊告曰：「若有梵志施設五法，有大果報，有<a class="t" id="t0667c15"></a>大功德，作福得善。彼梵志中頗有一梵志<a class="t" id="t0667c16"></a>作如是說：『我此五法，於現法中自知自覺，<a class="t" id="t0667c17"></a>自作證已，施設果耶？』」</p>
<p><a class="t-linehead" id="t-linehead0667c17"></a>鸚鵡摩納白世尊曰：<a class="t" id="t0667c18"></a>「無也。瞿曇！」</p>
<p><a class="t-linehead" id="t-linehead0667c18"></a>世尊告曰：「頗有師及祖師，至七世<a class="t" id="t0667c19"></a>父母，作如是說：『我此五法，於現法中自知<a class="t" id="t0667c20"></a>自覺，自作證已，施設果耶？』」</p>
<p><a class="t-linehead" id="t-linehead0667c20"></a>鸚鵡摩納白世<a class="t" id="t0667c21"></a>尊曰：「無也。瞿曇！」</p>
<p><a class="t-linehead" id="t-linehead0667c21"></a>爾時，世尊問曰：「摩納！若昔<a class="t" id="t0667c22"></a>有梵志壽終命過，誦持經書，流布經書，誦<a class="t" id="t0667c23"></a>習典經：一曰夜吒，二曰婆摩，三曰婆摩<a class="t" id="t0667c24"></a>提婆，四曰毗奢蜜哆羅，五曰夜婆陀揵<a class="t" id="t0667c25"></a>尼，六曰應疑羅婆，七曰婆私吒，八曰迦<a class="t" id="t0667c26"></a>葉，九曰婆羅婆，十曰婆惒。謂今諸梵志<a class="t" id="t0667c27"></a>即彼具經誦習持學，彼頗作是說：『我此五法，<a class="t" id="t0667c28"></a>於現法中自知自覺，自作證已，施設果耶？』」</p><a class="t" id="t0667c29"></a>
<p><a class="t-linehead" id="t-linehead0667c29"></a>鸚鵡摩納白世尊曰：「無也。瞿曇！但諸梵志因<a class="t" id="t0668a01"></a>信受持。」</p>
<p><a class="t-linehead" id="t-linehead0668a01"></a>世尊告曰：「若於諸梵志，無一梵志<a class="t" id="t0668a02"></a>而作是說：『我此五法，於現法中自知自覺，自<a class="t" id="t0668a03"></a>作證已，施設果報。』亦無師及祖師，乃至七世<a class="t" id="t0668a04"></a>父母，而作是說：『我此五法，於現法中自知<a class="t" id="t0668a05"></a>自覺，自作證已，施設果報。』若昔有梵志壽<a class="t" id="t0668a06"></a>終命過，誦持經書，流布經書，誦習典經：<a class="t" id="t0668a07"></a>一曰夜吒，二曰婆摩，三曰婆摩提婆，四曰毗<a class="t" id="t0668a08"></a>奢蜜哆邏，五曰夜婆陀揵尼，六曰應疑羅婆，<a class="t" id="t0668a09"></a>七曰婆私吒，八曰迦葉，九曰婆羅婆，十曰婆<a class="t" id="t0668a10"></a>惒。謂今諸梵志即彼具經誦習持學，彼無作<a class="t" id="t0668a11"></a>是說：『我此五法，於現法中自知自覺，自作證<a class="t" id="t0668a12"></a>已，施設果報。』摩納！彼諸梵志不以此故，於<a class="t" id="t0668a13"></a>信向中無根本耶？」</p>
<p><a class="t-linehead" id="t-linehead0668a13"></a>鸚鵡摩納白曰：「瞿曇！實<a class="t" id="t0668a14"></a>無根本，但諸梵志聞已受持。」</p>
<p><a class="t-linehead" id="t-linehead0668a14"></a>世尊告曰：「猶<a class="t" id="t0668a15"></a>眾盲兒各相扶持，彼在前者，不見於後，亦<a class="t" id="t0668a16"></a>不見中。彼在中者，不見於前，亦不見後。<a class="t" id="t0668a17"></a>彼在後者，不見於中，亦不見前。摩納！所說<a class="t" id="t0668a18"></a>諸梵志輩亦復如是。摩納！前說信而後復<a class="t" id="t0668a19"></a>說聞。」</p>
<p><a class="t-linehead" id="t-linehead0668a19"></a>鸚鵡摩納瞋恚世尊，憎嫉不悅，誹謗<a class="t" id="t0668a20"></a>世尊，指擿世尊，罵詈世尊：「應誹謗瞿曇！應<a class="t" id="t0668a21"></a>指瞿曇！應墮瞿曇！」語世尊曰：「有一梵志，<a class="t" id="t0668a22"></a>名弗袈裟裟羅，姓直清淨化，彼作是說：<a class="t" id="t0668a23"></a>『若有沙門、梵志，於人上法有知有見，現我<a class="t" id="t0668a24"></a>得者。我聞是已，便大笑之，意不相可，虛妄<a class="t" id="t0668a25"></a>不真，亦不如法。云何人生人中，自說得人<a class="t" id="t0668a26"></a>上法？若於人上法言我知我見者，此事不<a class="t" id="t0668a27"></a>然。』」</p>
<p><a class="t-linehead" id="t-linehead0668a27"></a>於是，世尊便作是念：「鸚鵡摩納都題子<a class="t" id="t0668a28"></a>瞋恚於我，憎嫉不悅，誹謗於我，指擿於我，<a class="t" id="t0668a29"></a>罵詈於我：『應誹謗，瞿曇！應指，瞿曇！應墮，<a class="t" id="t0668b01"></a>瞿曇！』而語我曰：『瞿曇！有梵志名弗袈裟<a class="t" id="t0668b02"></a>裟羅，姓直清淨化，彼作是說：「若有沙門、梵<a class="t" id="t0668b03"></a>志，於人上法有知有見，現我得者。我聞是<a class="t" id="t0668b04"></a>已，便大笑之，意不相可，虛妄不真，亦不如<a class="t" id="t0668b05"></a>法。云何人生人中，自說得人上法？若於人<a class="t" id="t0668b06"></a>上法言我知我見者，此事不然。」』」</p>
<p><a class="t-linehead" id="t-linehead0668b06"></a>世尊知已，<a class="t" id="t0668b07"></a>告曰：「摩納！梵志弗袈裟裟羅，姓直清淨化，<a class="t" id="t0668b08"></a>彼知一切沙門、梵志心之所念，然後作是說：<a class="t" id="t0668b09"></a>『若有沙門、梵志，於人上法有知有見，現我<a class="t" id="t0668b10"></a>得者。我聞是已，便大笑之，意不相可，虛妄<a class="t" id="t0668b11"></a>不真，亦不如法。云何人生人中，自說得人<a class="t" id="t0668b12"></a>上法？若於人上法言我知我見者，此事不<a class="t" id="t0668b13"></a>然耶？』」</p>
<p><a class="t-linehead" id="t-linehead0668b13"></a>鸚鵡摩納答曰：「瞿曇！梵志弗袈裟裟<a class="t" id="t0668b14"></a>羅，姓直清淨化，自有一婢，名曰不尼，尚不<a class="t" id="t0668b15"></a>能知心之所念，況復欲知一切沙門、梵志心<a class="t" id="t0668b16"></a>之所念耶？若使知者，終無是處。」</p>
<p><a class="t-linehead" id="t-linehead0668b16"></a>世尊告曰：<a class="t" id="t0668b17"></a>「猶人生盲，彼作是說：『無黑白色，亦無見黑<a class="t" id="t0668b18"></a>白色者。無好惡色，亦無見好惡色。無長短<a class="t" id="t0668b19"></a>色，亦無見長短色。無近遠色，亦無見近遠<a class="t" id="t0668b20"></a>色。無麤細色，亦無見麤細色。我初不見不<a class="t" id="t0668b21"></a>知，是故無色。』彼生盲人作如是說，為真實<a class="t" id="t0668b22"></a>耶？」</p>
<p><a class="t-linehead" id="t-linehead0668b22"></a>鸚鵡摩納答世尊曰：「不也。瞿曇！所以者<a class="t" id="t0668b23"></a>何？有黑白色，亦有見黑白色者。有好惡色，<a class="t" id="t0668b24"></a>亦有見好惡色。有長短色，亦有見長短色。<a class="t" id="t0668b25"></a>有近遠色，亦有見近遠色。有麤細色，亦有<a class="t" id="t0668b26"></a>見麤細色。若言我初不見不知，是故無色。<a class="t" id="t0668b27"></a>彼生盲人作是說者，為不真實。」</p>
<p><a class="t-linehead" id="t-linehead0668b27"></a>「摩納！梵志<a class="t" id="t0668b28"></a>弗袈裟裟羅，姓直清淨化，彼所說者，非如<a class="t" id="t0668b29"></a>生盲無目人耶？」</p>
<p><a class="t-linehead" id="t-linehead0668b29"></a>鸚鵡摩納答世尊曰：「如盲。<a class="t" id="t0668c01"></a>瞿曇！」</p>
<p><a class="t-linehead" id="t-linehead0668c01"></a>世尊告曰：「摩納！於意云何？若昔有梵<a class="t" id="t0668c02"></a>志壽終命過，誦持經書，流布經書，誦習<a class="t" id="t0668c03"></a>典經，謂商伽梵志、生聞梵志、弗袈裟裟<a class="t" id="t0668c04"></a>羅梵志及汝父都題，若彼所說，可不可、有<a class="t" id="t0668c05"></a>真無真、有高有下耶？」</p>
<p><a class="t-linehead" id="t-linehead0668c05"></a>鸚鵡摩納答世尊曰：<a class="t" id="t0668c06"></a>「若昔有梵志壽終命過，誦持經書，流布經<a class="t" id="t0668c07"></a>書，誦習典經，謂商伽梵志、生聞梵志、弗袈<a class="t" id="t0668c08"></a>裟裟羅梵志及我父都題。彼所說者，於我<a class="t" id="t0668c09"></a>意者，欲令可，莫令不可，欲令真，莫令不<a class="t" id="t0668c10"></a>真，欲令高，莫令下。」</p>
<p><a class="t-linehead" id="t-linehead0668c10"></a>彼時，世尊問曰：「摩納！梵<a class="t" id="t0668c11"></a>志弗袈裟裟羅，姓直清淨化，彼所說者，非<a class="t" id="t0668c12"></a>為不可、無有可耶？非為不真、無有真耶？<a class="t" id="t0668c13"></a>非為至下、無有高耶？」</p>
<p><a class="t-linehead" id="t-linehead0668c13"></a>鸚鵡摩納答世尊曰：<a class="t" id="t0668c14"></a>「實爾。瞿曇！」</p>
<p><a class="t-linehead" id="t-linehead0668c14"></a>「復次，摩納！有五法作障礙，作<a class="t" id="t0668c15"></a>覆蓋，作盲無目，能滅智慧，唐<span class="corr" title="[目&gt;自]">自</span>疲勞，不得<a class="t" id="t0668c16"></a>涅槃。云何為五？摩納！欲第一法作障礙，作<a class="t" id="t0668c17"></a>覆蓋，作盲無目，能滅智慧，唐自疲勞，不得<a class="t" id="t0668c18"></a>涅槃。摩納！恚、身見、戒取，疑第五法作障礙，<a class="t" id="t0668c19"></a>作覆蓋，作盲無目，能滅智慧，唐自疲勞，不<a class="t" id="t0668c20"></a>得涅槃。摩納！於意云何？為此五法之所障<a class="t" id="t0668c21"></a>礙、覆蓋、陰纏，彼若欲觀自義，觀他義，觀俱<a class="t" id="t0668c22"></a>義，及知一切沙門、梵志心之所念者，終無<a class="t" id="t0668c23"></a>是處。摩納！梵志弗袈裟裟羅，姓直清淨化，<a class="t" id="t0668c24"></a>為欲所染，欲所穢染，欲觸欲猗，著於欲，入<a class="t" id="t0668c25"></a>於欲中，不見災患，不知出要而行於欲。<a class="t" id="t0668c26"></a>彼為此五法之所障礙、覆蓋、陰纏，彼若欲<a class="t" id="t0668c27"></a>觀自義，觀他義，觀俱義，及知一切沙門、梵<a class="t" id="t0668c28"></a>志心之所念者，終無是處。</p>
<p><a class="t-linehead" id="t-linehead0668c28"></a>「復次，摩納！有五<a class="t" id="t0668c29"></a>欲功德，愛念意樂，彼有愛色欲相應，甚可於<a class="t" id="t0669a01"></a>樂。云何為五？目知色，耳知聲，鼻知香，舌<a class="t" id="t0669a02"></a>知味，身知觸。摩納！於意云何？眾生因此五<a class="t" id="t0669a03"></a>欲功德故，生樂生喜，不復是過耶？」</p>
<p><a class="t-linehead" id="t-linehead0669a03"></a>鸚鵡摩<a class="t" id="t0669a04"></a>納白世尊曰：「如是。瞿曇！」</p>
<p><a class="t-linehead" id="t-linehead0669a04"></a>世尊問曰：「摩納！於<a class="t" id="t0669a05"></a>意云何？若因草木而然火，及離草木而<a class="t" id="t0669a06"></a>然火，何者光<span class="gaiji">［火＊僉］<!--gaiji,,1[火*僉],2&#x3DFF;,3--></span>最上、最妙、最勝耶？」</p>
<p><a class="t-linehead" id="t-linehead0669a06"></a>鸚鵡摩納<a class="t" id="t0669a07"></a>白曰：「瞿曇！若離草木而然火者，終無是<a class="t" id="t0669a08"></a>處，唯有如意足力。瞿曇！若離草木而然火<a class="t" id="t0669a09"></a>者，彼光<span class="gaiji">［火＊僉］<!--gaiji,,1[火*僉],2&#x3DFF;,3--></span>最上、最妙、最勝。」</p>
<p><a class="t-linehead" id="t-linehead0669a09"></a>世尊告曰：「如是，如<a class="t" id="t0669a10"></a>是。摩納！若離草木而然火者，終無是處，唯<a class="t" id="t0669a11"></a>有如意足力。若離草木而然火者，彼光<span class="gaiji">［火＊僉］<!--gaiji,,1[火*僉],2&#x3DFF;,3--></span><a class="t" id="t0669a12"></a>最上、最妙、最勝，我今假說。摩納！如因草木<a class="t" id="t0669a13"></a>而然火者，如是眾生所生喜樂，謂因欲、惡<a class="t" id="t0669a14"></a>不善之法，不得捨樂及於止息。摩納！如<a class="t" id="t0669a15"></a>離草木而然火者，如是眾生所生捨樂，謂<a class="t" id="t0669a16"></a>因離欲，從諸善法而得捨樂及於止息。」</p>
<p><a class="t-linehead" id="t-linehead0669a16"></a>世<a class="t" id="t0669a17"></a>尊告曰：「摩納！於意云何？有一梵志作齋行<a class="t" id="t0669a18"></a>施，或從東方有剎利童子來，彼作是說：『我<a class="t" id="t0669a19"></a>於其中得第一座、第一澡水、第一飲食。』彼於<a class="t" id="t0669a20"></a>其中不得第一座、第一澡水、第一飲食，便<a class="t" id="t0669a21"></a>生怨恨而懷憎嫉。或從南方有梵志童子<a class="t" id="t0669a22"></a>來，彼作是說：『我於其中得淨妙食。』彼於<a class="t" id="t0669a23"></a>其中不得淨妙食，便生怨恨而懷憎嫉。或<a class="t" id="t0669a24"></a>從西方有居士童子來，彼作是說：『我於其<a class="t" id="t0669a25"></a>中得豐饒食。』彼於其中不得豐饒食，便<a class="t" id="t0669a26"></a>生怨恨而懷憎嫉。或從北方有工師童子<a class="t" id="t0669a27"></a>來，彼作是說：『我於其中得豐足食。』彼於<a class="t" id="t0669a28"></a>其中不得豐足食，便生怨恨而懷憎嫉。摩<a class="t" id="t0669a29"></a>納！彼諸梵志行如是施，施設何等報耶？」</p><a class="t" id="t0669b01"></a>
<p><a class="t-linehead" id="t-linehead0669b01"></a>鸚鵡摩納白曰：「瞿曇！梵志不如是心行於布<a class="t" id="t0669b02"></a>施，使他生怨恨而懷憎嫉。瞿曇！當知梵志<a class="t" id="t0669b03"></a>以愍傷心而行於施，以愍傷心而行施已，<a class="t" id="t0669b04"></a>便得大福。」</p>
<p><a class="t-linehead" id="t-linehead0669b04"></a>世尊告曰：「摩納！梵志非為施設<a class="t" id="t0669b05"></a>第六法，有大果報，有大功德，作福得善耶？」</p><a class="t" id="t0669b06"></a>
<p><a class="t-linehead" id="t-linehead0669b06"></a>鸚鵡摩納答世尊曰：「如是。瞿曇！」</p>
<p>世尊問曰：<a class="t" id="t0669b07"></a>「摩納！若有梵志施設五法，有大果報，有大<a class="t" id="t0669b08"></a>功德，作福得善，汝見此法多在何處，為在<a class="t" id="t0669b09"></a>家耶？為出家學道耶？」</p>
<p><a class="t-linehead" id="t-linehead0669b09"></a>鸚鵡摩納答曰：「瞿曇！<a class="t" id="t0669b10"></a>若有梵志施設五法，有大果報，有大功德，<a class="t" id="t0669b11"></a>作福得善，我見此法多在出家學道，非在<a class="t" id="t0669b12"></a>家也。所以者何？在家者多事，多有所作，多<a class="t" id="t0669b13"></a>有結恨，多有憎諍，彼不能得守護誠諦。<a class="t" id="t0669b14"></a>瞿曇！出家學道者少事，少有所作，少有結<a class="t" id="t0669b15"></a>恨，少有憎諍，彼必能得守護誠諦。瞿曇！彼<a class="t" id="t0669b16"></a>誠諦者，我見多在出家學道，非在家也。所<a class="t" id="t0669b17"></a>以者何？在家者多事，多有所作，多有結恨，<a class="t" id="t0669b18"></a>多有憎諍，彼不得行施，不得誦習，不得<a class="t" id="t0669b19"></a>行苦行，不得行梵行。瞿曇！出家學道者少<a class="t" id="t0669b20"></a>事，少有所作，少有結恨，少有憎諍，彼得行<a class="t" id="t0669b21"></a>施，彼得誦習，得行苦行，得行梵行。瞿曇！<a class="t" id="t0669b22"></a>行梵行者，我見此法多在出家學道，非在<a class="t" id="t0669b23"></a>家也。」</p>
<p><a class="t-linehead" id="t-linehead0669b23"></a>世尊告曰：「摩納！若有梵志施設五法，<a class="t" id="t0669b24"></a>有大果報，有大功德，作福得善者，我說是<a class="t" id="t0669b25"></a>從心起。云何為心？若心無結、無怨、無恚、無<a class="t" id="t0669b26"></a>諍，為修彼故。摩納！於意云何？若有比丘<a class="t" id="t0669b27"></a>守護誠諦者，彼因守護誠諦故，得喜得<a class="t" id="t0669b28"></a>悅。摩納！若有喜及悅，善善相應，我說是從<a class="t" id="t0669b29"></a>心起。云何為心？若心無結、無怨、無恚、無諍，<a class="t" id="t0669c01"></a>為修彼故，如是彼得行施，彼得誦習，得<a class="t" id="t0669c02"></a>行苦行，得行梵行。彼因行梵行故，得喜<a class="t" id="t0669c03"></a>得悅。摩納！若有喜及悅，善善相應，我說是<a class="t" id="t0669c04"></a>從心起。云何為心？若心無結、無怨、無恚、無諍，<a class="t" id="t0669c05"></a>彼心與慈俱，遍滿一方成就遊。如是二三<a class="t" id="t0669c06"></a>四方、四維上下，普周一切，心與慈俱，無結、無<a class="t" id="t0669c07"></a>怨、無恚、無諍，極廣甚大，無量善修，遍滿一切<a class="t" id="t0669c08"></a>世間成就遊。如是悲、喜心與捨俱，無結、無<a class="t" id="t0669c09"></a>怨、無恚、無諍，極廣甚大，無量善修，遍滿一切<a class="t" id="t0669c10"></a>世間成就遊。</p>
<p><a class="t-linehead" id="t-linehead0669c10"></a>「摩納！猶如有人善吹於螺，彼<a class="t" id="t0669c11"></a>若有方未曾聞者，彼於夜半而登高山，極<a class="t" id="t0669c12"></a>力吹螺，出微妙聲，遍滿四方。如是，比丘心<a class="t" id="t0669c13"></a>與慈俱，遍滿一方成就遊。如是二三四方、四<a class="t" id="t0669c14"></a>維上下，普周一切，心與慈俱，無結、無怨、無恚、<a class="t" id="t0669c15"></a>無諍，極廣甚大，無量善修，遍滿一切世間成<a class="t" id="t0669c16"></a>就遊。如是悲、喜心與捨俱，無結、無怨、無恚、無<a class="t" id="t0669c17"></a>諍，極廣甚大，無量善修，遍滿一切世間成就<a class="t" id="t0669c18"></a>遊。摩納！於意云何？若有求天，要求天上<a class="t" id="t0669c19"></a>故，便行貪伺相應心，令我作天及餘天。若<a class="t" id="t0669c20"></a>有求天，要求天上故，便無結、無怨、無恚、無<a class="t" id="t0669c21"></a>諍，無量極廣善修，心定意解，遍滿成就遊，<a class="t" id="t0669c22"></a>令我作天及餘天。汝觀於彼，誰得作天及<a class="t" id="t0669c23"></a>餘天耶？」</p>
<p><a class="t-linehead" id="t-linehead0669c23"></a>鸚鵡摩納答曰：「瞿曇！若此求天，要<a class="t" id="t0669c24"></a>求天上故，便無結、無怨、無恚、無諍，無量極<a class="t" id="t0669c25"></a>廣善修，心定意解，遍滿成就遊者，我觀於<a class="t" id="t0669c26"></a>彼必得作天或餘天也。」</p>
<p><a class="t-linehead" id="t-linehead0669c26"></a>世尊問曰：「摩納！於<a class="t" id="t0669c27"></a>意云何？若有求梵天，要求梵天上故，便行<a class="t" id="t0669c28"></a>貪伺相應心，令我作梵天及餘梵天。若有<a class="t" id="t0669c29"></a>求梵天，要求梵天上故，便無結、無怨、無恚、<a class="t" id="t0670a01"></a>無諍，無量極廣善修，心定意解，遍滿成就<a class="t" id="t0670a02"></a>遊，令我作梵天及餘梵天。汝觀於彼，誰得<a class="t" id="t0670a03"></a>作梵天及餘梵天耶？」</p>
<p><a class="t-linehead" id="t-linehead0670a03"></a>鸚鵡摩納答曰：「瞿曇！<a class="t" id="t0670a04"></a>若此求梵天，要求梵天上故，便無結、無怨、<a class="t" id="t0670a05"></a>無恚、無諍，無量極廣善修，心定意解，遍滿成<a class="t" id="t0670a06"></a>就遊者，我觀於彼得作梵天或餘梵天。」</p>
<p><a class="t-linehead" id="t-linehead0670a06"></a>鸚<a class="t" id="t0670a07"></a>鵡摩納問曰：「瞿曇！知梵道跡耶？」</p>
<p><a class="t-linehead" id="t-linehead0670a07"></a>世尊告曰：<a class="t" id="t0670a08"></a>「摩納！我今問汝，隨所解答。摩納！於意云何？<a class="t" id="t0670a09"></a>那羅歌邏村去此眾不遠耶？」</p>
<p><a class="t-linehead" id="t-linehead0670a09"></a>鸚鵡摩納答<a class="t" id="t0670a10"></a>曰：「不遠。」</p>
<p><a class="t-linehead" id="t-linehead0670a10"></a>世尊告曰：「摩納！於意云何？汝於此<a class="t" id="t0670a11"></a>眾告一人曰：『汝往至彼那羅歌邏村，到便<a class="t" id="t0670a12"></a>即還。』彼受汝教，速疾往至那羅歌邏村，到<a class="t" id="t0670a13"></a>便即還。彼往返已，汝問道路，謂於那羅歌<a class="t" id="t0670a14"></a>邏村往返出入事。彼人寧住不能答耶？」</p><a class="t" id="t0670a15"></a>
<p><a class="t-linehead" id="t-linehead0670a15"></a>鸚鵡摩納答世尊曰：「不也。瞿曇！」</p>
<p>世尊告曰：「摩<a class="t" id="t0670a16"></a>納！彼人往返於那羅歌邏村，問道路事，<a class="t" id="t0670a17"></a>乃可得住而不能答。若問如來、無所著、等<a class="t" id="t0670a18"></a>正覺梵道跡者，終不暫住而不能答。」</p>
<p><a class="t-linehead" id="t-linehead0670a18"></a>鸚鵡<a class="t" id="t0670a19"></a>摩納白世尊曰：「沙門瞿曇！無著天祠，此<a class="t" id="t0670a20"></a>事具足，謂問梵道跡能速答故。世尊！我已<a class="t" id="t0670a21"></a>知。善逝！我已解。世尊！我今自歸於佛、法及<a class="t" id="t0670a22"></a>比丘眾，唯願世尊受我為優婆塞，從今日<a class="t" id="t0670a23"></a>始，終身自歸，乃至命盡。」</p>
<p><a class="t-linehead" id="t-linehead0670a23"></a>佛說如是。鸚鵡摩納<a class="t" id="t0670a24"></a>聞佛所說，歡喜奉行。</p><a class="t" id="t0670a25"></a>
<p class="endsutta"><a class="t-linehead" id="t-linehead0670a25"></a>鸚鵡經第一竟<span class="t-note">（四千五百六十一字）</span></p><a class="t" id="t0670a26"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>