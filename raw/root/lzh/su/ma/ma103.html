<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma103">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 9</span>
<span class="mirror-right">因品</span></p>
<h1 class="mirror-row">
<span class="mirror-left latin">103. </span>
<span class="mirror-right">（一〇三）師子吼經</span></h1>
</div><p class="suttainfo"><span class="t-juanname">中阿含經卷第二十六</span></p><a class="t" id="t0590b03"></a><a class="t" id="t0590b04"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0590b05"></a><a class="t" id="t0590b06"></a>
<p><a class="t-linehead" id="t-linehead0590b06"></a>我聞如是：</p>
<p>一時，佛遊拘樓瘦，在劒磨瑟曇<a class="t" id="t0590b07"></a>拘樓都邑。</p>
<p><a class="t-linehead" id="t-linehead0590b07"></a>爾時，世尊告諸比丘：「此中有第一<a class="t" id="t0590b08"></a>沙門，第二、第三、第四沙門，此外更無沙門、梵<a class="t" id="t0590b09"></a>志，異道一切空無沙門、梵志。汝等隨在眾<a class="t" id="t0590b10"></a>中，作如是正師子吼。比丘！或有異學來<a class="t" id="t0590b11"></a>問汝等：『諸賢！汝有何行，有何力，有何智，<a class="t" id="t0590b12"></a>令汝等作如是說：「此有第一沙門，第二、第<a class="t" id="t0590b13"></a>三、第四沙門，此外更無沙門、梵志，異道一<a class="t" id="t0590b14"></a>切空無沙門、梵志。汝等隨在眾中，作如是<a class="t" id="t0590b15"></a>正師子吼。」』</p>
<p><a class="t-linehead" id="t-linehead0590b15"></a>「比丘！汝等應如是答異學：『諸<a class="t" id="t0590b16"></a>賢！我世尊有知有見，如來、無所著、等正覺<a class="t" id="t0590b17"></a>說四法，因此四法故，令我等作如是說：「此<a class="t" id="t0590b18"></a>有第一沙門，第二、第三、第四沙門，此外更無<a class="t" id="t0590b19"></a>沙門、梵志，異道一切空無沙門、梵志，我等隨<a class="t" id="t0590b20"></a>在眾中，作如是正師子吼。」云何為四？諸<a class="t" id="t0590b21"></a>賢！我等信尊師、信法、信戒德具足，愛敬同<a class="t" id="t0590b22"></a>道，恭恪奉事。諸賢！我世尊有知有見，如<a class="t" id="t0590b23"></a>來、無所著、等正覺說此四法，因此四法故，<a class="t" id="t0590b24"></a>令我等作如是說：「此有第一沙門，第二、第<a class="t" id="t0590b25"></a>三、第四沙門，此外更無沙門、梵志，異道一切<a class="t" id="t0590b26"></a>空無沙門、梵志，我等隨在眾中，作如是正<a class="t" id="t0590b27"></a>師子吼。」』</p>
<p><a class="t-linehead" id="t-linehead0590b27"></a>「比丘！異學或復作是說：『諸賢！我等<a class="t" id="t0590b28"></a>亦信尊師，謂我尊師也。信法，謂我法也。戒<a class="t" id="t0590b29"></a>德具足，謂我戒也。愛敬同道，恭恪奉事，謂我<a class="t" id="t0590c01"></a>同道出家及在家者也。諸賢！沙門瞿曇及我<a class="t" id="t0590c02"></a>等此二種說，有何勝，有何意，有何差別<a class="t" id="t0590c03"></a>耶？』比丘！汝等應如是問異學：『諸賢！為一<a class="t" id="t0590c04"></a>究竟，為眾多究竟耶？』比丘！若異學如是<a class="t" id="t0590c05"></a>答：『諸賢！有一究竟，無眾多究<span class="corr" title="[意&gt;竟]">竟</span>。』比丘！汝<a class="t" id="t0590c06"></a>等復問異學：『諸賢！為有欲者得究竟是<a class="t" id="t0590c07"></a>耶？為無欲者得究竟是耶？』比丘！若異學如<a class="t" id="t0590c08"></a>是答：『無欲者得究竟是，非有欲者得究竟<a class="t" id="t0590c09"></a>是。』比丘！汝等復問異學：『諸賢！為有恚者得<a class="t" id="t0590c10"></a>究竟是耶？為無恚者得究竟是耶？』比丘！<a class="t" id="t0590c11"></a>若異學如是答：『無恚者得究竟是，非有恚<a class="t" id="t0590c12"></a>者得究竟是。』比丘！汝等復問異學：『諸賢！<a class="t" id="t0590c13"></a>為有癡者得究竟是耶？為無癡者得究竟<a class="t" id="t0590c14"></a>是耶？』比丘，若異學如是答：『諸賢！無癡者<a class="t" id="t0590c15"></a>得究竟是，非有癡者得究竟是。』</p>
<p><a class="t-linehead" id="t-linehead0590c15"></a>「比丘！汝<a class="t" id="t0590c16"></a>等復問異學：『諸賢！為有愛、有受者得究竟<a class="t" id="t0590c17"></a>是耶？為無愛、無受者得究竟是耶？』比丘！<a class="t" id="t0590c18"></a>若異學如是答：『諸賢！無愛、無受者得究竟<a class="t" id="t0590c19"></a>是，非有愛、有受者得究竟是。』比丘！汝等復<a class="t" id="t0590c20"></a>問異學：『諸賢！為無慧、不說慧者得究竟<a class="t" id="t0590c21"></a>是耶？為有慧、說慧者得究竟是耶？』比丘！<a class="t" id="t0590c22"></a>若異學如是答：『諸賢！有慧、說慧者得究竟<a class="t" id="t0590c23"></a>是，非無慧、不說慧者得究竟是。』比丘！汝等<a class="t" id="t0590c24"></a>復問異學：『諸賢！為有憎、有諍者得究竟是<a class="t" id="t0590c25"></a>耶？為無憎、無諍者得究竟是耶？』比丘！若<a class="t" id="t0590c26"></a>異學如是答：『諸賢！無憎、無諍者得究竟是，<a class="t" id="t0590c27"></a>非有憎、有諍者得究竟是。』</p>
<p><a class="t-linehead" id="t-linehead0590c27"></a>「比丘！汝等為異<a class="t" id="t0590c28"></a>學應如是說：『諸賢！是為如汝等說有一<a class="t" id="t0590c29"></a>究竟是，非眾多究竟是；無欲者得究竟是，<a class="t" id="t0591a01"></a>非有欲者得究竟是；無恚者得究竟是，非<a class="t" id="t0591a02"></a>有恚者得究竟是；無癡者得究竟是，非有<a class="t" id="t0591a03"></a>癡者得究竟是；無愛、無受者得究竟是，非<a class="t" id="t0591a04"></a>有愛、有受者得究竟是；有慧、說慧者得究竟<a class="t" id="t0591a05"></a>是，非無慧、不說慧者得究竟是；無憎、無諍<a class="t" id="t0591a06"></a>者得究竟是，非有憎、有諍者得究竟是。若<a class="t" id="t0591a07"></a>有沙門、梵志依無量見，彼一切依猗二見，有<a class="t" id="t0591a08"></a>見及無見也。若依有見者，彼便著有見，依<a class="t" id="t0591a09"></a>猗有見，猗住有見，憎諍無見。若依無見<a class="t" id="t0591a10"></a>者，彼便著無見，依猗無見，猗住無見，憎諍<a class="t" id="t0591a11"></a>有見。</p>
<p><a class="t-linehead" id="t-linehead0591a11"></a>「『若有沙門、梵志不知因、不知習、不<a class="t" id="t0591a12"></a>知滅、不知盡、不知味、不知患、不知出要<a class="t" id="t0591a13"></a>如真者，彼一切有欲、<span class="corr" title="[&gt;有] cf.［麗】">有</span>恚、有癡、有愛、有受、無慧、非<a class="t" id="t0591a14"></a>說慧、有憎、有諍，彼則不離生老病死，亦不<a class="t" id="t0591a15"></a>能脫愁慼啼哭、憂苦懊惱，不得苦邊。若有<a class="t" id="t0591a16"></a>沙門、梵志於此<span class="corr" title="[&gt;二] cf.［麗】">二</span>見知因、知習、知滅、知盡、<a class="t" id="t0591a17"></a>知味、知患、知出要如真者，彼一切無欲、無恚、<a class="t" id="t0591a18"></a>無癡、無愛、無受、有慧、說慧、無憎、無諍，彼則得<a class="t" id="t0591a19"></a>離生老病死，亦能得脫愁慼啼哭、憂苦懊<a class="t" id="t0591a20"></a>惱，則得苦邊。</p>
<p><a class="t-linehead" id="t-linehead0591a20"></a>「『或有沙門、梵志施設斷受，然<a class="t" id="t0591a21"></a>不施設斷一切受，施設斷欲受，不施設斷<a class="t" id="t0591a22"></a>戒受、見受、我受。所以者何？彼沙門、梵志不知<a class="t" id="t0591a23"></a>三處如真。是故彼雖施設斷受，然不施設<a class="t" id="t0591a24"></a>斷一切受。復有沙門、梵志施設斷受，然不<a class="t" id="t0591a25"></a>施設斷一切受，施設斷欲受、戒受，不施設<a class="t" id="t0591a26"></a>斷見受、我受。所以者何？彼沙門、梵志不知<a class="t" id="t0591a27"></a>二處如真，是故彼雖施設斷受，然不施設<a class="t" id="t0591a28"></a>斷一切受。復有沙門、梵志施設斷受，然不<a class="t" id="t0591a29"></a>施設斷一切受，施設斷欲受、戒受、見受，不<a class="t" id="t0591b01"></a>施設斷我受，所以者何？彼沙門、梵志不知<a class="t" id="t0591b02"></a>一處如真，是故彼雖施設斷受，然不施設<a class="t" id="t0591b03"></a>斷一切受。如是法、律，若信尊師者，彼非正、<a class="t" id="t0591b04"></a>非第一，若信法者，亦非正、非第一，若具足<a class="t" id="t0591b05"></a>戒德者，亦非正、非第一，若愛敬同道、恭恪<a class="t" id="t0591b06"></a>奉事者，亦非正、非第一。</p>
<p><a class="t-linehead" id="t-linehead0591b06"></a>「『若有如來出世，無所<a class="t" id="t0591b07"></a>著、等正覺、明行成為、善逝、世間解、無上士、道法<a class="t" id="t0591b08"></a>御、天人師，號佛、眾祐，彼施設斷受，於現法<a class="t" id="t0591b09"></a>中施設斷一切受，施設斷欲受、戒受、見受、我<a class="t" id="t0591b10"></a>受。此四受何因、何習，從何而生，以何為本？此<a class="t" id="t0591b11"></a>四受因無明，習無明，從無明生，以無明為<a class="t" id="t0591b12"></a>本。若有比丘無明已盡，明已生者，彼便從<a class="t" id="t0591b13"></a>是不復更受欲受、戒受、見受、我受，彼不受已，<a class="t" id="t0591b14"></a>則不恐怖，不恐怖已，便斷因緣，必般涅槃，<a class="t" id="t0591b15"></a>生已盡，梵行已立，所作已<span class="corr" title="[辨&gt;辦]">辦</span>，不更受有，知如<a class="t" id="t0591b16"></a>真。如是正法、律，若信尊師者，是正、是第一，<a class="t" id="t0591b17"></a>若信法者，是正、是第一，若戒德具足者，是正、<a class="t" id="t0591b18"></a>是第一，若愛敬同道、恭恪奉事者，是正、是第<a class="t" id="t0591b19"></a>一。』</p>
<p><a class="t-linehead" id="t-linehead0591b19"></a>「諸賢！我等有是行，有是力，有是智，因此<a class="t" id="t0591b20"></a>故令我等作如是說，此有第一沙門，第二、<a class="t" id="t0591b21"></a>第三、第四沙門，此外更無沙門、梵志，異道一<a class="t" id="t0591b22"></a>切空無沙門、梵志。以是故，我等隨在眾中，<a class="t" id="t0591b23"></a>作如是正師子吼。」</p>
<p><a class="t-linehead" id="t-linehead0591b23"></a>佛說如是。彼諸比丘聞<a class="t" id="t0591b24"></a>佛所說，歡喜奉行。</p><a class="t" id="t0591b25"></a>
<p class="endsutta"><a class="t-linehead" id="t-linehead0591b25"></a>師子吼經第七竟<span class="t-note">（一千六百九十字）</span></p><a class="t" id="t0591b26"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>