<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma39">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 4</span>
<span class="mirror-right">未曾有法品</span></p>
<h1 class="mirror-row">
<span class="mirror-left latin">39. The Householder Ugga (2)</span>
<span class="mirror-right">（三九）郁伽長者經</span></h1>
</div><a class="t" id="t0481b15"></a>
<p><a class="t-linehead" id="t-linehead0481b15"></a>我聞如是：</p>
<p>一時，佛般涅槃後不久，眾多上尊<a class="t" id="t0481b16"></a>長老比丘遊鞞舍離，在獼猴水邊高樓臺<a class="t" id="t0481b17"></a>觀。</p>
<p><a class="t-linehead" id="t-linehead0481b17"></a>爾時，郁伽長者施設如是大施，謂與遠<a class="t" id="t0481b18"></a>來客食，與行人、病人、瞻病者食，常設粥食，<a class="t" id="t0481b19"></a>常設飯食，供給守僧園人，常請二十眾食，<a class="t" id="t0481b20"></a>五日都請比丘眾食，施設如是大施；復於<a class="t" id="t0481b21"></a>海中有一舶船，載滿貨還，價直百千，一時<a class="t" id="t0481b22"></a>沒失。眾多上尊長老比丘聞郁伽長者施設<a class="t" id="t0481b23"></a>如是大施，謂與遠來客食，與行人、病人、瞻<a class="t" id="t0481b24"></a>病者食，常設粥食，常設飯食，供給守僧園<a class="t" id="t0481b25"></a>人，常請二十眾食，五日都請比丘眾食，聞<a class="t" id="t0481b26"></a>已共作是議：「諸賢！誰能往語郁伽長者：『長者<a class="t" id="t0481b27"></a>可止！勿復布施。長者後自當知。』彼作是<a class="t" id="t0481b28"></a>念：『尊者阿難是佛侍者，受世尊教，佛所稱<a class="t" id="t0481b29"></a>譽及諸智梵行人，尊者阿難欲往語郁伽<a class="t" id="t0481c01"></a>長者：「長者可止！勿復布施，長者後自當知。」』<a class="t" id="t0481c02"></a>諸賢！我等共往詣尊者阿難所，說如此事。」</p><a class="t" id="t0481c03"></a>
<p><a class="t-linehead" id="t-linehead0481c03"></a>於是，眾多上尊長老比丘往詣尊者阿難所，<a class="t" id="t0481c04"></a>共相問訊，却坐一面，語曰：「賢者阿難知不？郁<a class="t" id="t0481c05"></a>伽長者施設如是大施，謂與遠來客食，與<a class="t" id="t0481c06"></a>行人、病人、瞻病者食，常設粥食，常設飯食，<a class="t" id="t0481c07"></a>供給守僧園人，常請二十眾食，五日都請<a class="t" id="t0481c08"></a>比丘眾食，施設如是大施；復於海中有一<a class="t" id="t0481c09"></a>舶船，載滿貨還，價直百千，一時沒失。我等共<a class="t" id="t0481c10"></a>作是議，誰能往語郁伽長者而作是語：『長<a class="t" id="t0481c11"></a>者可止！勿復布施，長者後自當知。』復作是<a class="t" id="t0481c12"></a>念：『尊者阿難是佛侍者，受世尊教，佛所稱<a class="t" id="t0481c13"></a>譽及諸智梵行人，尊者阿難能往語郁伽長<a class="t" id="t0481c14"></a>者：「長者可止！勿復布施，長者後自當知。」』賢<a class="t" id="t0481c15"></a>者阿難可往詣郁伽長者而語彼曰：『長者<a class="t" id="t0481c16"></a>可止！勿復布施，長者後自當知。』」</p>
<p><a class="t-linehead" id="t-linehead0481c16"></a>尊者阿難<a class="t" id="t0481c17"></a>白諸長老上尊比丘曰：「諸尊！郁伽長者其性<a class="t" id="t0481c18"></a>嚴整，若我自為語者，儻能致大不喜。諸尊！<a class="t" id="t0481c19"></a>我為誰語？」</p>
<p><a class="t-linehead" id="t-linehead0481c19"></a>諸長老上尊比丘答曰：「賢者！稱<a class="t" id="t0481c20"></a>比丘眾語，稱比丘眾語已，彼無所言。」尊者<a class="t" id="t0481c21"></a>阿難便默然受諸長老上尊比丘命。於是，諸<a class="t" id="t0481c22"></a>長老上尊比丘知尊者阿難默然許已，即從<a class="t" id="t0481c23"></a>坐起，繞尊者阿難，各自還去。</p>
<p><a class="t-linehead" id="t-linehead0481c23"></a>尊者阿難過<a class="t" id="t0481c24"></a>夜平旦，著衣持鉢，往詣郁伽長者家。郁伽<a class="t" id="t0481c25"></a>長者遙見尊者阿難來，即從坐起，偏袒著<a class="t" id="t0481c26"></a>衣，叉手向尊者阿難，白曰：「善來！尊者阿難！<a class="t" id="t0481c27"></a>尊者阿難久不來此，願坐此床。」尊者阿難即<a class="t" id="t0481c28"></a>坐其床，郁伽長者禮尊者阿難足，却坐一<a class="t" id="t0481c29"></a>面。</p>
<p><a class="t-linehead" id="t-linehead0481c29"></a>尊者阿難告曰：「長者知不？長者施設如是<a class="t" id="t0482a01"></a>大施，與遠來客食，與行人、病人、瞻病者食，<a class="t" id="t0482a02"></a>常設粥食，常設飯食，供給守僧園人，常請<a class="t" id="t0482a03"></a>二十眾食，五日都請比丘眾食，施設如是<a class="t" id="t0482a04"></a>大施；復於海中有一舶船，載滿貨還，價直<a class="t" id="t0482a05"></a>百千，一時沒失。長者可止！勿復布施，長者<a class="t" id="t0482a06"></a>後自當知。」</p>
<p><a class="t-linehead" id="t-linehead0482a06"></a>長者白曰：「尊者阿難！為是誰語？」</p><a class="t" id="t0482a07"></a>
<p><a class="t-linehead" id="t-linehead0482a07"></a>尊者阿難答曰：「長者！我宣比丘眾語。」</p>
<p>長者白<a class="t" id="t0482a08"></a>曰：「若尊者阿難宣比丘眾語者，無所復論，<a class="t" id="t0482a09"></a>若自語者，或能致大不喜。尊者阿難！若我如<a class="t" id="t0482a10"></a>是捨與，如是惠施，一切財物皆悉竭盡，但使<a class="t" id="t0482a11"></a>我願滿，如轉輪王願。」</p>
<p><a class="t-linehead" id="t-linehead0482a11"></a>尊者阿難問曰：「長者云<a class="t" id="t0482a12"></a>何轉輪王願？」</p>
<p><a class="t-linehead" id="t-linehead0482a12"></a>長者答曰：「尊者阿難！村中貧人<a class="t" id="t0482a13"></a>作是念：『令我於村中最富！』即是彼願。村中<a class="t" id="t0482a14"></a>富人作是念：『令我於邑中最富！』即是彼願。<a class="t" id="t0482a15"></a>邑中富人作是念：『令我於城中最富！』即是<a class="t" id="t0482a16"></a>彼願。城中富人作是念：『令我於城中作宗<a class="t" id="t0482a17"></a>正！』即是彼願。城中宗正作是念：『令我作國<a class="t" id="t0482a18"></a>相！』即是彼願。國相作是念：『令我作小王！』即<a class="t" id="t0482a19"></a>是彼願。小王作是念：『令我作轉輪王！』即是<a class="t" id="t0482a20"></a>彼願。轉輪王作是念：『令我如族姓子所為，<a class="t" id="t0482a21"></a>剃除鬚髮，著袈裟衣，至信、捨家、無家、學道<a class="t" id="t0482a22"></a>者，謂無上梵行訖，令我於現法中自知自覺，<a class="t" id="t0482a23"></a>自作證成就遊，生已盡，梵行已立，所作已<span class="corr" title="[辨&gt;辦]">辦</span>，<a class="t" id="t0482a24"></a>不更受有，知如真。』即是彼願。尊者阿難！若<a class="t" id="t0482a25"></a>我如是捨與，如是惠施，一切財物皆悉竭盡，但<a class="t" id="t0482a26"></a>使我願滿，如轉輪王願。尊者阿難！我有是<a class="t" id="t0482a27"></a>法。」</p>
<p><a class="t-linehead" id="t-linehead0482a27"></a>尊者阿難歎曰：「長者！若有是法，甚奇！甚<a class="t" id="t0482a28"></a>持！」</p>
<p><a class="t-linehead" id="t-linehead0482a28"></a>「復次，尊者阿難！我不但有是法。尊者阿<a class="t" id="t0482a29"></a>難！我詣僧園時，若初見一比丘，便為作禮，<a class="t" id="t0482b01"></a>若彼比丘經行者，我亦隨經行，若彼坐者，我<a class="t" id="t0482b02"></a>亦於一面坐，坐已聽法，彼尊為我說法，我亦<a class="t" id="t0482b03"></a>為彼尊說法，彼尊<span class="corr" title="[間&gt;問]">問</span>我事，我亦問彼尊事，<a class="t" id="t0482b04"></a>彼尊答我事，我亦答彼尊事。尊者阿難！我<a class="t" id="t0482b05"></a>未曾憶輕慢上中下長老上尊比丘。尊者阿<a class="t" id="t0482b06"></a>難！我有是法。」</p>
<p><a class="t-linehead" id="t-linehead0482b06"></a>尊者阿難歎曰：「長者！若有是<a class="t" id="t0482b07"></a>法，甚奇，甚持。」</p>
<p><a class="t-linehead" id="t-linehead0482b07"></a>「復次，尊者阿難！我不但有是<a class="t" id="t0482b08"></a>法。尊者阿難！我在比丘眾行布施時，天住<a class="t" id="t0482b09"></a>虛空而告我曰：『長者！此是阿羅訶，此是向阿<a class="t" id="t0482b10"></a>羅訶，此是阿那含，此是向阿那含，此是斯陀<a class="t" id="t0482b11"></a>含，此是向斯陀含，此是須陀洹，此是向須陀<a class="t" id="t0482b12"></a>洹，此是精進，此不精進。』尊者阿難！我施比<a class="t" id="t0482b13"></a>丘眾時未曾憶有分別意。尊者阿難！我有<a class="t" id="t0482b14"></a>是法。」</p>
<p><a class="t-linehead" id="t-linehead0482b14"></a>尊者阿難歎曰：「長者！若有是法，甚<span class="corr" title="[希&gt;奇] cf.［麗】">奇</span>！<a class="t" id="t0482b15"></a>甚特！」</p>
<p><a class="t-linehead" id="t-linehead0482b15"></a>「復次，尊者阿難！我不但有是法。尊者<a class="t" id="t0482b16"></a>阿難！我在比丘眾行布施時，天住虛空<a class="t" id="t0482b17"></a>而告我曰：『長者！有如來、無所著、等正覺、世尊<a class="t" id="t0482b18"></a>善說法，如來聖眾善趣向。』我不從彼天信，<a class="t" id="t0482b19"></a>不從彼欲樂，不從彼所聞，但我自有淨智，<a class="t" id="t0482b20"></a>知有如來、無所著、等正覺、世尊善說法，如來<a class="t" id="t0482b21"></a>聖眾善趣向。尊者阿難！我有是法。」</p>
<p><a class="t-linehead" id="t-linehead0482b21"></a>尊者阿難<a class="t" id="t0482b22"></a>歎曰：「長者！若有是法，甚奇！甚特！」</p>
<p><a class="t-linehead" id="t-linehead0482b22"></a>「復次，尊者<a class="t" id="t0482b23"></a>阿難！我不但有是法，尊者阿難！我離欲、離<a class="t" id="t0482b24"></a>惡不善之法，至得第四禪成就遊。尊者阿<a class="t" id="t0482b25"></a>難！我有是法。」</p>
<p><a class="t-linehead" id="t-linehead0482b25"></a>尊者阿難歎曰：「長者！若有是<a class="t" id="t0482b26"></a>法，甚奇！甚特！」</p>
<p><a class="t-linehead" id="t-linehead0482b26"></a>於是，郁伽長者白曰：「尊者阿<a class="t" id="t0482b27"></a>難！願在此食。」</p>
<p><a class="t-linehead" id="t-linehead0482b27"></a>尊者阿難為郁伽長者故，默<a class="t" id="t0482b28"></a>然受請。郁伽長者知尊者阿難默然受已，<a class="t" id="t0482b29"></a>即從坐起，自行澡水，以極淨美種種豐饒食<a class="t" id="t0482c01"></a>噉含消，自手斟酌，令得飽滿，食訖收器，行<a class="t" id="t0482c02"></a>澡水已，取一小床，別坐聽法。尊者阿難為<a class="t" id="t0482c03"></a>彼說法，勸發渴仰，成就歡喜，無量方便為彼<a class="t" id="t0482c04"></a>說法，勸發渴仰，成就歡喜已，從坐起去。</p>
<p><a class="t-linehead" id="t-linehead0482c04"></a>尊者<a class="t" id="t0482c05"></a>阿難所說如是。郁伽長者聞尊者阿難所說，<a class="t" id="t0482c06"></a>歡喜奉行。</p>
<p class="endsutta"><a class="t-linehead" id="t-linehead0482c06"></a>郁伽長者經第八竟<span class="t-note">（一千七百四十八字）</span></p><a class="t" id="t0482c07"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>