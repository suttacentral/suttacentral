<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma31">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left latin">31. Discerning the Noble Truths</span>
<span class="mirror-right">（三一）分別聖諦經</span></h1>
</div><a class="t" id="t0467b01"></a>
<p><a class="t-linehead" id="t-linehead0467b01"></a>我聞如是：</p>
<p>一時，佛遊舍衛國，在勝林給孤<a class="t" id="t0467b02"></a>獨園。</p>
<p><a class="t-linehead" id="t-linehead0467b02"></a>爾時，世尊告諸比丘：「此是正行說法，謂<a class="t" id="t0467b03"></a>四聖諦廣攝、廣觀、分別、發露、開仰、施設、顯示、<a class="t" id="t0467b04"></a>趣向。過去諸如來、無所著、等正覺，彼亦有此<a class="t" id="t0467b05"></a>正行說法，謂四聖諦廣攝、廣觀、分別、發露、開<a class="t" id="t0467b06"></a>仰、施設、顯示、趣向。未來諸如來、無所著、等正<a class="t" id="t0467b07"></a>覺，彼亦有此正行說法，謂四聖諦廣攝、廣觀、<a class="t" id="t0467b08"></a>分別、發露、開仰、施設、顯示、趣向。我今現如來、<a class="t" id="t0467b09"></a>無所著、等正覺，亦有此正行說法，謂四聖諦<a class="t" id="t0467b10"></a>廣攝、廣觀、分別、發露、開仰、施設、顯示、趣向。</p>
<p><a class="t-linehead" id="t-linehead0467b10"></a>「舍<a class="t" id="t0467b11"></a>梨子比丘聰慧、速慧、捷慧、利慧、廣慧、深慧、出要<a class="t" id="t0467b12"></a>慧、明達慧、辯才慧，舍梨子比丘成就實慧。所<a class="t" id="t0467b13"></a>以者何？謂我略說此四聖諦，舍梨子比丘則<a class="t" id="t0467b14"></a>能為他廣教、廣觀、分別、發露、開仰、施設、顯現、<a class="t" id="t0467b15"></a>趣向。舍梨子比丘廣教、廣示此四聖諦，分別、<a class="t" id="t0467b16"></a>發露、開仰、施設、顯現、趣向時，令無量人而得<a class="t" id="t0467b17"></a>於觀，舍梨子比丘能以正見為導御也。目<a class="t" id="t0467b18"></a>乾連比丘能令立於最上真際，謂究竟漏<a class="t" id="t0467b19"></a>盡。舍梨子比丘生諸梵行，猶如生母，目連<a class="t" id="t0467b20"></a>比丘長養諸梵行，猶如養母，是以諸梵行<a class="t" id="t0467b21"></a>者，應奉事供養恭敬禮拜舍梨子、目乾<a class="t" id="t0467b22"></a>連比丘。所以者何？舍梨子、目乾連比丘為諸<a class="t" id="t0467b23"></a>梵行者求義及饒益，求安隱快樂。」爾時，世<a class="t" id="t0467b24"></a>尊說如是已，即從坐起，入室燕坐。</p>
<p><a class="t-linehead" id="t-linehead0467b24"></a>於是，<a class="t" id="t0467b25"></a>尊者舍梨子告諸比丘：「諸賢！世尊為我等<a class="t" id="t0467b26"></a>出世，謂為他廣教、廣示此四聖諦，分別、發<a class="t" id="t0467b27"></a>露、開仰、施設、顯現、趣向。云何為四？謂苦聖諦，<a class="t" id="t0467b28"></a>苦習、苦滅、苦滅道聖諦。諸賢！云何苦聖諦？<a class="t" id="t0467b29"></a>謂生苦、老苦、病苦、死苦、怨憎會苦、愛別離苦、<a class="t" id="t0467c01"></a>所求不得苦、略五盛陰苦。諸賢！說生苦者，<a class="t" id="t0467c02"></a>此說何因？諸賢！生者，謂彼眾生、彼彼眾生種<a class="t" id="t0467c03"></a>類，生則生，出則出，成則成，興起五陰，已得<a class="t" id="t0467c04"></a>命根，是名為生。諸賢！生苦者，謂眾生生時，<a class="t" id="t0467c05"></a>身受苦受、遍受、覺、遍覺，心受苦受、遍受、覺、遍<a class="t" id="t0467c06"></a>覺，身心受苦受、遍受，覺、遍覺，身熱受、遍受、覺、<a class="t" id="t0467c07"></a>遍覺，心熱受、遍受、覺、遍覺，身心熱受、遍受、覺、<a class="t" id="t0467c08"></a>遍覺，身壯熱煩惱憂慼受、遍受，覺、遍覺，心壯<a class="t" id="t0467c09"></a>熱煩惱憂慼受、遍受、覺、遍覺，身心壯熱煩惱<a class="t" id="t0467c10"></a>憂慼受、遍受、覺、遍覺。諸賢！說生苦者，因此故<a class="t" id="t0467c11"></a>說。</p>
<p><a class="t-linehead" id="t-linehead0467c11"></a>「諸賢！說老苦者，此說何因？諸賢！老者，謂<a class="t" id="t0467c12"></a>彼眾生、彼彼眾生種類，彼為老耄，頭白齒落，<a class="t" id="t0467c13"></a>盛壯日衰，身曲脚戾，體重氣上，拄杖而行，肌<a class="t" id="t0467c14"></a>縮皮緩，皺如麻子，諸根毀熟，顏色醜惡，是名<a class="t" id="t0467c15"></a>為老。諸賢！老苦者，謂眾生老時，身受苦受、<a class="t" id="t0467c16"></a>遍受、覺、遍覺，心受苦受、遍受、覺、遍覺，身心受<a class="t" id="t0467c17"></a>苦受、遍受、覺、遍覺，身熱受、遍受、覺、遍覺，心熱<a class="t" id="t0467c18"></a>受、遍受、覺、遍覺，身心熱受、遍受、覺、遍覺，身壯<a class="t" id="t0467c19"></a>熱煩惱憂慼受、遍受、覺、遍覺，心壯熱煩惱憂慼<a class="t" id="t0467c20"></a>受、遍受、覺、遍覺，身心壯熱煩惱憂慼受、遍受、覺、<a class="t" id="t0467c21"></a>遍覺。諸賢！說老苦者，因此故說。</p>
<p><a class="t-linehead" id="t-linehead0467c21"></a>「諸賢！說病<a class="t" id="t0467c22"></a>苦者，此說何因？諸賢！病者，謂頭痛、眼痛、耳<a class="t" id="t0467c23"></a>痛、鼻痛、面痛、脣痛、齒痛、舌痛、<span class="gaiji">齶<!--gaiji,齶,1[齒*虐],2&#x2A63D;,3--></span>痛、咽痛、風喘、<a class="t" id="t0467c24"></a>咳嗽、喝吐、喉啤、癲癎、癕癭、經溢、赤膽、壯<a class="t" id="t0467c25"></a>熱、枯槁、痔<span class="gaiji">［病－丙＋匿］<!--gaiji,,1[病-丙+匿],2,3--></span>、下利，若有如是比餘種種病，<a class="t" id="t0467c26"></a>從更樂觸生，不離心，立在身中，是名為病。<a class="t" id="t0467c27"></a>諸賢！病苦者，謂眾生病時，身受苦受、遍受、覺、<a class="t" id="t0467c28"></a>遍覺，心受苦受、遍受、覺、遍覺，身心受苦受、遍<a class="t" id="t0467c29"></a>受、覺、遍覺，身熱受、遍受、覺、遍覺，心熱受、遍受、<a class="t" id="t0468a01"></a>覺、遍覺，身心熱受、遍受、覺、遍覺，身壯熱煩惱<a class="t" id="t0468a02"></a>憂慼受、遍受、覺、遍覺，心壯熱煩惱憂慼受、遍受、<a class="t" id="t0468a03"></a>覺、遍覺，身心壯熱煩惱憂慼受、遍受、覺、遍覺。<a class="t" id="t0468a04"></a>諸賢！說病苦者，因此故說。</p>
<p><a class="t-linehead" id="t-linehead0468a04"></a>「諸賢！說死苦者，<a class="t" id="t0468a05"></a>此說何因？諸賢！死者，謂彼眾生、彼彼眾生種<a class="t" id="t0468a06"></a>類，命終無常，死喪散滅，壽盡破壞，命根閉塞，<a class="t" id="t0468a07"></a>是名為死。諸賢！死苦者，謂眾生死時，身受<a class="t" id="t0468a08"></a>苦受、遍受、覺、遍覺，心受苦受、遍受、覺、遍覺，身<a class="t" id="t0468a09"></a>心受苦受、遍受、覺、遍覺，身熱受、遍受、覺、遍覺，<a class="t" id="t0468a10"></a>心熱受、遍受、覺、遍覺，身心熱受、遍受、覺、遍覺，<a class="t" id="t0468a11"></a>身壯熱煩惱憂慼受、遍受、覺、遍覺，心壯熱煩<a class="t" id="t0468a12"></a>惱憂慼受、遍受、覺、遍覺，身心壯熱煩惱憂慼<a class="t" id="t0468a13"></a>受、遍受、覺、遍覺。諸賢！說死苦者，因此故說。</p><a class="t" id="t0468a14"></a>
<p><a class="t-linehead" id="t-linehead0468a14"></a>「諸賢！說怨憎會苦者，此說何因？諸賢！怨憎<a class="t" id="t0468a15"></a>會者，謂眾生實有內六處，不愛眼處，耳、鼻、舌、<a class="t" id="t0468a16"></a>身、意處，彼同會一，有攝、和、習，共合為苦，如<a class="t" id="t0468a17"></a>是外處，更樂、覺、想、思、愛、亦復如是。諸賢！眾生<a class="t" id="t0468a18"></a>實有六界，不愛地界，水、火、風、空、識界，彼同會<a class="t" id="t0468a19"></a>一，有攝、和、習，共合為苦，是名怨憎會。諸賢！<a class="t" id="t0468a20"></a>怨憎會苦者，謂眾生怨憎會時，身受苦受、遍<a class="t" id="t0468a21"></a>受、覺、遍覺，心受苦受、遍受、覺、遍覺，身心受苦<a class="t" id="t0468a22"></a>受、遍受、覺、遍覺。諸賢！說怨憎會苦者，因此<a class="t" id="t0468a23"></a>故說。</p>
<p><a class="t-linehead" id="t-linehead0468a23"></a>「諸賢！說愛別離苦者，此說何因？諸賢！<a class="t" id="t0468a24"></a>愛別離苦者，謂眾生實有內六處，愛眼處，耳、<a class="t" id="t0468a25"></a>鼻、舌、身、意處，彼異分散，不得相應，別離不<a class="t" id="t0468a26"></a>會，不攝、不習、不和合為苦，如是外處，更樂、<a class="t" id="t0468a27"></a>覺、想、思、愛，亦復如是。諸賢！眾生實有六界，<a class="t" id="t0468a28"></a>愛地界，水、火、風、空、識界，彼異分散，不得相應，<a class="t" id="t0468a29"></a>別離不會，不攝、不習、不和合為苦，是名<a class="t" id="t0468b01"></a>愛別離。諸賢！愛別離苦者，謂眾生別離時，身<a class="t" id="t0468b02"></a>受苦受、遍受、覺、遍覺，心受苦受、遍受、覺、遍覺，<a class="t" id="t0468b03"></a>身心受苦受、遍受、覺、遍覺。諸賢！說愛別離苦<a class="t" id="t0468b04"></a>者，因此故說。</p>
<p><a class="t-linehead" id="t-linehead0468b04"></a>「諸賢！說所求不得苦者，此說<a class="t" id="t0468b05"></a>何因？諸賢！謂眾生生法，不離生法，欲得<a class="t" id="t0468b06"></a>令我而不生者，此實不可以欲而得，老法、<a class="t" id="t0468b07"></a>死法、愁憂慼法，不離憂慼法，欲得令我不<a class="t" id="t0468b08"></a>憂慼者，此亦不可以欲而得。諸賢！眾生實<a class="t" id="t0468b09"></a>生苦而不可樂、不可愛念，彼作是念：『若我<a class="t" id="t0468b10"></a>生苦而不可樂、不可愛念者，欲得轉是，<a class="t" id="t0468b11"></a>令可愛念。』此亦不可以欲而得。諸賢！眾<a class="t" id="t0468b12"></a>生實生樂而可愛念，彼作是念：『若我生樂<a class="t" id="t0468b13"></a>可愛念者，欲得令是常恒久住不變易法。』<a class="t" id="t0468b14"></a>此亦不可以欲而得。諸賢！眾生實生思想<a class="t" id="t0468b15"></a>而不可樂、不可愛念，彼作是念：『若我生思<a class="t" id="t0468b16"></a>想而不可樂、不可愛念者，欲得轉是，令<a class="t" id="t0468b17"></a>可愛念。』此亦不可以欲而得。諸賢！眾生<a class="t" id="t0468b18"></a>實生思想而可愛念，彼作是念：『若我生思<a class="t" id="t0468b19"></a>想可愛念者，欲得令是常恒久住不變易<a class="t" id="t0468b20"></a>法。』此亦不可以欲而得。諸賢！說所求不得<a class="t" id="t0468b21"></a>苦者，因此故說。</p>
<p><a class="t-linehead" id="t-linehead0468b21"></a>「諸賢！說略五盛陰苦者，此<a class="t" id="t0468b22"></a>說何因？謂色盛陰，覺、想、行、識盛陰。諸賢！說<a class="t" id="t0468b23"></a>略五盛陰苦者，因此故說。</p>
<p><a class="t-linehead" id="t-linehead0468b23"></a>「諸賢！過去時是<a class="t" id="t0468b24"></a>苦聖諦，未來、現在時是苦聖諦，真諦不虛，不<a class="t" id="t0468b25"></a>離於如，亦非顛倒，真諦審實，合如是諦，<a class="t" id="t0468b26"></a>聖所有，聖所知，聖所見，聖所了，聖所得，聖<a class="t" id="t0468b27"></a>所等正覺，是故說苦聖諦。</p>
<p><a class="t-linehead" id="t-linehead0468b27"></a>「諸賢！云何愛習<a class="t" id="t0468b28"></a>苦習聖諦？謂眾生實有愛內六處，眼處，耳、鼻、<a class="t" id="t0468b29"></a>舌、身、意處，於中若有愛、有膩、有染、有著者，<a class="t" id="t0468c01"></a>是名為習。諸賢！多聞聖弟子知我如是知<a class="t" id="t0468c02"></a>此法，如是見，如是了，如是視，如是覺，是謂<a class="t" id="t0468c03"></a>愛習苦習聖諦，如是知之。云何知耶？若<a class="t" id="t0468c04"></a>有愛妻、子、奴婢、給使、眷屬、田地、屋宅、店肆、出<a class="t" id="t0468c05"></a>息財物，為所作業，有愛、有膩、有染、有著者，<a class="t" id="t0468c06"></a>是名為習；彼知此愛習，苦習聖諦，如是<a class="t" id="t0468c07"></a>外處，更樂、覺、想、思、愛，亦復如是。諸賢！眾生實<a class="t" id="t0468c08"></a>有愛六界，地界，水、火、風、空、識界，於中若有愛、<a class="t" id="t0468c09"></a>有膩、有染、有著者，是名為習。諸賢！多聞聖<a class="t" id="t0468c10"></a>弟子知我如是知此法，如是見，如是了，如<a class="t" id="t0468c11"></a>是視，如是覺，是謂愛習苦習聖諦，如是<a class="t" id="t0468c12"></a>知之。云何知耶？若有愛妻、子、奴婢、給使、眷屬、<a class="t" id="t0468c13"></a>田地、屋宅、店肆、出息財物，為所作業，有愛、有<a class="t" id="t0468c14"></a>膩、有染、有著者，是名為習，彼知是愛習苦<a class="t" id="t0468c15"></a>習聖諦。諸賢！過去時是愛習苦習聖諦，未<a class="t" id="t0468c16"></a>來、現在時是愛習苦習聖諦，真諦不虛，不<a class="t" id="t0468c17"></a>離於如，亦非顛倒，真諦審實，合如是諦，聖<a class="t" id="t0468c18"></a>所有，聖所知，聖所見，聖所了，聖所得，聖所<a class="t" id="t0468c19"></a>等正覺，是故說愛習苦習聖諦。</p>
<p><a class="t-linehead" id="t-linehead0468c19"></a>「諸賢！云何<a class="t" id="t0468c20"></a>愛滅苦滅聖諦？謂眾生實有愛內六處，眼處、<a class="t" id="t0468c21"></a>耳、鼻、舌、身、意處，彼若解脫，不染不著、斷捨吐<a class="t" id="t0468c22"></a>盡、無欲、滅、止沒者，是名苦滅。諸賢！多聞聖弟<a class="t" id="t0468c23"></a>子知我如是知此法，如是見，如是了，如是<a class="t" id="t0468c24"></a>視，如是覺，是謂愛滅苦滅聖諦，如是知之。<a class="t" id="t0468c25"></a>云何知耶？若有不愛妻、子、奴婢、給使、眷屬、田<a class="t" id="t0468c26"></a>地、屋宅、店肆、出息財物，不為所作業，彼若解<a class="t" id="t0468c27"></a>脫，不染不著、斷捨吐盡、無欲、滅、止沒者，是名<a class="t" id="t0468c28"></a>苦滅，彼知是愛滅苦滅聖諦，如是外處，更<a class="t" id="t0468c29"></a>樂、覺、想、思、愛亦復如是。諸賢！眾生實有愛<a class="t" id="t0469a01"></a>六界，地界，水、火、風、空、識界，彼若解脫，不染不<a class="t" id="t0469a02"></a>著、斷捨吐盡、無欲、滅、止沒者，是名苦滅。諸賢！<a class="t" id="t0469a03"></a>多聞聖弟子知我如是知此法，如是見，如<a class="t" id="t0469a04"></a>是了，如是視，如是覺，是謂愛滅苦滅聖諦，如<a class="t" id="t0469a05"></a>是知之。云何知耶？若有不愛妻、子、奴婢、給<a class="t" id="t0469a06"></a>使、眷屬、田地、屋宅、店肆、出息財物，不為所作<a class="t" id="t0469a07"></a>業，彼若解脫，不染不著，斷捨吐盡、無欲、滅、止<a class="t" id="t0469a08"></a>沒者，是名苦滅，彼知是愛滅苦滅聖諦。諸<a class="t" id="t0469a09"></a>賢！過去時是愛滅苦滅聖諦，未來、現在時是<a class="t" id="t0469a10"></a>愛滅苦滅聖諦，真諦不虛，不離於如，亦非<a class="t" id="t0469a11"></a>顛倒，真諦審實，合如是諦，聖所有，聖所知，<a class="t" id="t0469a12"></a>聖所見，聖所了，聖所得，聖所等正覺，是故<a class="t" id="t0469a13"></a>說愛滅苦滅聖諦。</p>
<p><a class="t-linehead" id="t-linehead0469a13"></a>「諸賢！云何苦滅道聖諦？謂<a class="t" id="t0469a14"></a>正見、正志、正語、正業、正命、正方便、正念、正定。<a class="t" id="t0469a15"></a>諸賢！云何正見？謂聖弟子念苦是苦時，習<a class="t" id="t0469a16"></a>是習、滅是滅，念道是道時，或觀本所作，或<a class="t" id="t0469a17"></a>學念諸行，或見諸行災患，或見涅槃止息，<a class="t" id="t0469a18"></a>或無著念觀善心解脫時，於中擇、遍擇、次擇，<a class="t" id="t0469a19"></a>擇法、視、遍視，觀察明達，是名正見。</p>
<p><a class="t-linehead" id="t-linehead0469a19"></a>「諸賢！云何<a class="t" id="t0469a20"></a>正志？謂聖弟子念苦是苦時，習是習、滅是<a class="t" id="t0469a21"></a>滅，念道是道時，或觀本所作，或學念諸行，<a class="t" id="t0469a22"></a>或見諸行災患，或見涅槃止息，或無著念<a class="t" id="t0469a23"></a>觀善心解脫時，於中心伺、遍伺、隨順伺，可<a class="t" id="t0469a24"></a>念則念，可望則望，是名正志。</p>
<p><a class="t-linehead" id="t-linehead0469a24"></a>「諸賢！云何正<a class="t" id="t0469a25"></a>語？謂聖弟子念苦是苦時，習是習、滅是滅，<a class="t" id="t0469a26"></a>念道是道時，或觀本所作，或學念諸行，或<a class="t" id="t0469a27"></a>見諸行災患，或見涅槃止息，或無著念觀<a class="t" id="t0469a28"></a>善心解脫時，於中除口四妙行，諸餘口惡行<a class="t" id="t0469a29"></a>遠離除斷，不行不作，不合不會，是名正語。</p><a class="t" id="t0469b01"></a>
<p><a class="t-linehead" id="t-linehead0469b01"></a>「諸賢！云何正業？謂聖弟子念苦是苦時，習<a class="t" id="t0469b02"></a>是習、滅是滅，念道是道時，或觀本所作，<a class="t" id="t0469b03"></a>或學念諸行，或見諸行災患，或見涅槃止<a class="t" id="t0469b04"></a>息，或無著念觀善心解脫時，於中除身三<a class="t" id="t0469b05"></a>妙行，諸餘身惡行遠離除斷，不行不作，不<a class="t" id="t0469b06"></a>合不會，是名正業。</p>
<p><a class="t-linehead" id="t-linehead0469b06"></a>「諸賢！云何正命？謂聖弟<a class="t" id="t0469b07"></a>子念苦是苦時，習是習、滅是滅，念道是<a class="t" id="t0469b08"></a>道時，或觀本所作，或學念諸行，或見諸行<a class="t" id="t0469b09"></a>災患，或見涅槃止息，或無著念觀善心解<a class="t" id="t0469b10"></a>脫時，於中非無理求，不以多欲無厭足，不<a class="t" id="t0469b11"></a>為種種伎術呪說邪命活，但以法求衣，不<a class="t" id="t0469b12"></a>以非法，亦以法求食、床座，不以非法，是<a class="t" id="t0469b13"></a>名正命。</p>
<p><a class="t-linehead" id="t-linehead0469b13"></a>「諸賢！云何正方便？謂聖弟子念苦<a class="t" id="t0469b14"></a>是苦時，習是習、滅是滅，念道是道時，或<a class="t" id="t0469b15"></a>觀本所作，或學念諸行，或見諸行災患，或<a class="t" id="t0469b16"></a>見涅槃止息，或無著念觀善心解脫時，於<a class="t" id="t0469b17"></a>中若有精進方便，一向精勤求，有力趣向，專<a class="t" id="t0469b18"></a>著不捨，亦不衰退，正伏其心，是名正方便。</p><a class="t" id="t0469b19"></a>
<p><a class="t-linehead" id="t-linehead0469b19"></a>「諸賢！云何正念？謂聖弟子念苦是苦時，習<a class="t" id="t0469b20"></a>是習、滅是滅，念道是道時，或觀本所作，<a class="t" id="t0469b21"></a>或學念諸行，或見諸行災患，或見涅槃止<a class="t" id="t0469b22"></a>息，或無著念觀善心解脫時，於中若心順<a class="t" id="t0469b23"></a>念、背不向念、念遍、念憶、復憶、心心、不忘心之<a class="t" id="t0469b24"></a>所應，是名正念。</p>
<p><a class="t-linehead" id="t-linehead0469b24"></a>「諸賢！云何正定？謂聖弟子<a class="t" id="t0469b25"></a>念苦是苦時，習是習、滅是滅，念道是道<a class="t" id="t0469b26"></a>時，或觀本所作，或學念諸行，或見諸行<a class="t" id="t0469b27"></a>災患，或見涅槃止息，或無著念觀善心解脫<a class="t" id="t0469b28"></a>時，於中若心住、禪住、順住，不亂不散，攝止<a class="t" id="t0469b29"></a>正定，是名正定。</p>
<p><a class="t-linehead" id="t-linehead0469b29"></a>「諸賢！過去時是苦滅道聖<a class="t" id="t0469c01"></a>諦，未來、現在時是苦滅道聖諦，真諦不虛，<a class="t" id="t0469c02"></a>不離於如，亦非顛倒，真諦審實，合如是諦，<a class="t" id="t0469c03"></a>聖所有，聖所知，聖所見，聖所了，聖所得，聖<a class="t" id="t0469c04"></a>所等正覺，是故說苦滅道聖諦。」</p>
<p><a class="t-linehead" id="t-linehead0469c04"></a>於是頌曰：</p><a class="t" id="t0469c05"></a>
<blockquote class="gatha">
<p>「佛明達諸法，　　見無量善德，<a class="t" id="t0469c06"></a><br>
苦習滅道諦，　　善顯現分別。」</p></blockquote><a class="t" id="t0469c07"></a>
<p><a class="t-linehead" id="t-linehead0469c07"></a>尊者舍梨子所說如是。彼諸比丘聞尊者舍<a class="t" id="t0469c08"></a>梨子所說，歡喜奉行。</p><a class="t" id="t0469c09"></a>
<p><a class="t-linehead" id="t-linehead0469c09"></a>分別聖諦經第十一竟<span class="t-note">（三千四百二十五字）</span></p><a class="t" id="t0469c10"></a><p class="endsection"><span class="t-juanname">中阿含經卷第七<span class="t-note">（一萬一千三百六十九字）</span></span></p><a class="t" id="t0469c11"></a>
<p class="endsutta">中阿含舍梨子相應品第三竟<span class="t-note">（二萬七千五百一十二字）</span><a class="t" id="t0469c12"></a><span class="t-note">（初一日誦）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>