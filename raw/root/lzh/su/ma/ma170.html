<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma170">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 13</span>
<span class="mirror-right">根本分別品</span></p>
<h1 class="mirror-row">
<span class="mirror-left latin">170. </span>
<span class="mirror-right">（一七〇）鸚鵡經</span></h1>
</div><p class="suttainfo"><span class="t-juanname">中阿含經卷第四十四</span></p><a class="t" id="t0703c19"></a><a class="t" id="t0703c20"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0703c21"></a><a class="t" id="t0703c23"></a>
<p><a class="t-linehead" id="t-linehead0703c23"></a>我聞如是：</p>
<p>一時，佛遊舍衛國，在勝林給孤<a class="t" id="t0703c24"></a>獨園。</p>
<p><a class="t-linehead" id="t-linehead0703c24"></a>爾時，世尊過夜平旦著衣持鉢，入舍<a class="t" id="t0703c25"></a>衛乞食，於乞食時往詣鸚鵡摩納都提子<a class="t" id="t0703c26"></a>家。是時，鸚鵡摩納都提子少有所為，出行不<a class="t" id="t0703c27"></a>在。彼時，鸚鵡摩納都提子家有白狗，在大<a class="t" id="t0703c28"></a>床上金槃中食。於是，白狗遙見佛來，見已<a class="t" id="t0703c29"></a>便吠。世尊語白狗：「汝不應爾，謂汝從呧<a class="t" id="t0704a01"></a>至吠。」白狗聞已，極大瞋恚，從床來下，至木<a class="t" id="t0704a02"></a>聚邊憂慼愁臥。</p>
<p><a class="t-linehead" id="t-linehead0704a02"></a>鸚鵡摩納都提子於後還<a class="t" id="t0704a03"></a>家，見<span class="corr" title="[已&gt;己]">己</span>白狗極大瞋恚，從床來下，至木聚<a class="t" id="t0704a04"></a>邊憂慼愁臥，問家人曰：「誰觸嬈我狗，令極<a class="t" id="t0704a05"></a>大瞋恚，從床來下，至木聚邊憂慼愁臥？」</p>
<p><a class="t-linehead" id="t-linehead0704a05"></a>家<a class="t" id="t0704a06"></a>人答曰：「我等都無觸嬈白狗，令大瞋恚，從<a class="t" id="t0704a07"></a>床來下，至木聚邊憂慼愁臥。摩納！當知今<a class="t" id="t0704a08"></a>日沙門瞿曇來此乞食，白狗見已，便逐吠之。<a class="t" id="t0704a09"></a>沙門瞿曇語白狗曰：『汝不應爾，謂汝從<a class="t" id="t0704a10"></a>呧至吠。』因是，摩納！故令白狗極大瞋恚，從<a class="t" id="t0704a11"></a>床來下，至木聚邊憂慼愁臥。」</p>
<p><a class="t-linehead" id="t-linehead0704a11"></a>鸚鵡摩納都提<a class="t" id="t0704a12"></a>子聞已，便大瞋恚，欲誣世尊，欲謗世尊，欲<a class="t" id="t0704a13"></a>墮世尊。如是誣、謗、墮沙門瞿曇，即從舍衛<a class="t" id="t0704a14"></a>出，往詣勝林給孤獨園。</p>
<p><a class="t-linehead" id="t-linehead0704a14"></a>彼時，世尊無量大眾<a class="t" id="t0704a15"></a>前後圍繞而為說法，世尊遙見鸚鵡摩納都<a class="t" id="t0704a16"></a>提子來，告諸比丘：「汝等見鸚鵡摩納都提子<a class="t" id="t0704a17"></a>來耶？」</p>
<p><a class="t-linehead" id="t-linehead0704a17"></a>答曰：「見也。」</p>
<p>世尊告曰：「鸚鵡摩納都提<a class="t" id="t0704a18"></a>子今命終者，如屈伸臂頃，必生地獄。所<a class="t" id="t0704a19"></a>以者何？以彼於我極大瞋恚。若有眾生因<a class="t" id="t0704a20"></a>心瞋恚故，身壞命終，必至惡處，生地獄<a class="t" id="t0704a21"></a>中。」</p>
<p><a class="t-linehead" id="t-linehead0704a21"></a>於是，鸚鵡摩納都提子往詣佛所，語世<a class="t" id="t0704a22"></a>尊曰：「沙門瞿曇！今至我家乞食來耶？」</p>
<p><a class="t-linehead" id="t-linehead0704a22"></a>世<a class="t" id="t0704a23"></a>尊答曰：「我今往至汝家乞食。」</p>
<p><a class="t-linehead" id="t-linehead0704a23"></a>「瞿曇！向我白<a class="t" id="t0704a24"></a>狗說何等事，令我白狗極大瞋恚，從床來<a class="t" id="t0704a25"></a>下，至木聚邊憂慼愁臥？」</p>
<p><a class="t-linehead" id="t-linehead0704a25"></a>世尊答曰：「我今平<a class="t" id="t0704a26"></a>旦著衣持鉢，入舍衛乞食，展轉往詣汝<a class="t" id="t0704a27"></a>家乞食，於是白狗遙見我來，見已而吠。我<a class="t" id="t0704a28"></a>語白狗：『汝不應爾，謂汝從呧至吠。』是故<a class="t" id="t0704a29"></a>白狗極大瞋恚，從床來下，至木聚邊憂慼<a class="t" id="t0704b01"></a>愁臥。」</p>
<p><a class="t-linehead" id="t-linehead0704b01"></a>鸚鵡摩納問世尊曰：「白狗前世是我<a class="t" id="t0704b02"></a>何等？」</p>
<p><a class="t-linehead" id="t-linehead0704b02"></a>世尊告曰：「止！止！摩納！慎莫問我，汝<a class="t" id="t0704b03"></a>聞此已，必不可意。」</p>
<p><a class="t-linehead" id="t-linehead0704b03"></a>鸚鵡摩納復更再三問<a class="t" id="t0704b04"></a>世尊曰：「白狗前世是我何等？」</p>
<p><a class="t-linehead" id="t-linehead0704b04"></a>世尊亦至再<a class="t" id="t0704b05"></a>三告曰：「止！止！摩納！慎莫問我，汝聞此已，<a class="t" id="t0704b06"></a>必不可意。」</p>
<p><a class="t-linehead" id="t-linehead0704b06"></a>世尊復告於摩納曰：「汝至再三<a class="t" id="t0704b07"></a>問我不止，摩納！當知彼白狗者，於前世<a class="t" id="t0704b08"></a>時即是汝父，名都提也。」</p>
<p><a class="t-linehead" id="t-linehead0704b08"></a>鸚鵡摩納聞是<a class="t" id="t0704b09"></a>語已，倍極大恚，欲誣世尊，欲謗世尊，欲<a class="t" id="t0704b10"></a>墮世尊。如是誣、謗、墮沙門瞿曇，語世尊曰：<a class="t" id="t0704b11"></a>「我父都提大行布施，作大齋祠，身壞命終，<a class="t" id="t0704b12"></a>正生梵天。何因何緣，乃生於此下賤狗中？」</p><a class="t" id="t0704b13"></a>
<p><a class="t-linehead" id="t-linehead0704b13"></a>世尊告曰：「汝父都提以此增上慢，是故生於<a class="t" id="t0704b14"></a>下賤狗中。</p><a class="t" id="t0704b15"></a>
<blockquote class="gatha">
<p>「梵志增上慢，　　此終六處生，<a class="t" id="t0704b16"></a><br>
雞狗猪及犲，　　驢五地獄六。</p></blockquote><a class="t" id="t0704b17"></a>
<p><a class="t-linehead" id="t-linehead0704b17"></a>「鸚鵡摩納！若汝不信我所說者，汝可還歸<a class="t" id="t0704b18"></a>語白狗曰：『若前世時是我父者，白狗當還<a class="t" id="t0704b19"></a>在大床上。』摩納！白狗必還上床也。『若前世<a class="t" id="t0704b20"></a>時是我父者，白狗還於金槃中食。』摩納！白<a class="t" id="t0704b21"></a>狗必當還於金槃中食也。『若前世時是我<a class="t" id="t0704b22"></a>父者，示我所舉金、銀、水精、珍寶藏處，謂我所<a class="t" id="t0704b23"></a>不知。』摩納！白狗必當示汝已前所舉金、銀、<a class="t" id="t0704b24"></a>水精、珍寶藏處，謂汝所不知。」</p>
<p><a class="t-linehead" id="t-linehead0704b24"></a>於是，鸚鵡摩<a class="t" id="t0704b25"></a>納聞佛所說，善受持誦，繞世尊已，而還其<a class="t" id="t0704b26"></a>家，語白狗曰：「若前世時是我父者，白狗當<a class="t" id="t0704b27"></a>還在大床上。」白狗即還在大床上。「若前世時<a class="t" id="t0704b28"></a>是我父者，白狗還於金槃中食。」白狗即還<a class="t" id="t0704b29"></a>金槃中食。「若前世時是我父者，當示於我<a class="t" id="t0704c01"></a>父本所舉金、銀、水精、珍寶藏處，謂我所不<a class="t" id="t0704c02"></a>知。」白狗即從床上來下，往至前世所止宿<a class="t" id="t0704c03"></a>處，以口及足掊床四脚下，<span class="corr" title="[鵡&gt;鸚]">鸚</span>鵡摩納便<a class="t" id="t0704c04"></a>從彼處大得寶物。</p>
<p><a class="t-linehead" id="t-linehead0704c04"></a>於是，鸚鵡摩納都提子<a class="t" id="t0704c05"></a>得寶物已，極大歡喜，以右膝著地，叉手向<a class="t" id="t0704c06"></a>勝林給孤獨園，再三舉聲，稱譽世尊：「沙門瞿<a class="t" id="t0704c07"></a>曇所說不虛，沙門瞿曇所說真諦，沙門瞿<a class="t" id="t0704c08"></a>曇所說如實。」再三稱譽已，從舍衛出，往<a class="t" id="t0704c09"></a>詣勝林給孤獨園。</p>
<p><a class="t-linehead" id="t-linehead0704c09"></a>爾時，世尊無量大眾前後<a class="t" id="t0704c10"></a>圍繞而為說法，世尊遙見鸚鵡摩納來，告諸<a class="t" id="t0704c11"></a>比丘：「汝等見鸚鵡摩納來耶？」</p>
<p><a class="t-linehead" id="t-linehead0704c11"></a>答曰：「見也。」</p><a class="t" id="t0704c12"></a>
<p><a class="t-linehead" id="t-linehead0704c12"></a>世尊告曰：「鸚鵡摩納今命終者，如屈伸臂<a class="t" id="t0704c13"></a>頃，必至善處。所以者何？彼於我極有善<a class="t" id="t0704c14"></a>心。若有眾生因善心故，身壞命終，必至善<a class="t" id="t0704c15"></a>處，生於天中。」</p>
<p><a class="t-linehead" id="t-linehead0704c15"></a>爾時，鸚鵡摩納往詣佛所，共<a class="t" id="t0704c16"></a>相問訊，却坐一面，世尊告曰：「云<span class="corr" title="[向&gt;何]">何</span>摩納？如<a class="t" id="t0704c17"></a>我所說白狗者為如是耶？不如是耶？」</p>
<p><a class="t-linehead" id="t-linehead0704c17"></a>鸚鵡<a class="t" id="t0704c18"></a>摩納白曰：「瞿曇！實如所說。瞿曇！我復欲<a class="t" id="t0704c19"></a>有所問，聽乃敢陳。」</p>
<p><a class="t-linehead" id="t-linehead0704c19"></a>世尊告曰：「恣汝所問。」</p>
<p>「瞿<a class="t" id="t0704c20"></a>曇！何因何緣，彼眾生者，俱受人身而有高<a class="t" id="t0704c21"></a>下、有妙不妙？所以者何？瞿曇！我見有短<a class="t" id="t0704c22"></a>壽、有長壽者，見有多病、有少病者，見<a class="t" id="t0704c23"></a>不端正、有端正者，見無威德、有威<a class="t" id="t0704c24"></a>德者，見有卑賤族、有尊貴族者，見無<a class="t" id="t0704c25"></a>財物、有財物者，見有惡智、有善智者。」</p>
<p><a class="t-linehead" id="t-linehead0704c25"></a>世<a class="t" id="t0704c26"></a>尊答曰：「彼眾生者，因自行業，因業得報，緣<a class="t" id="t0704c27"></a>業、依業、業處，眾生隨其高下處妙不妙。」</p>
<p><a class="t-linehead" id="t-linehead0704c27"></a>鸚<a class="t" id="t0704c28"></a>鵡摩納白世尊曰：「沙門瞿曇所說至略，不<a class="t" id="t0704c29"></a>廣分別，我不能知，願沙門瞿曇為我廣說，<a class="t" id="t0705a01"></a>令得知義。」</p>
<p><a class="t-linehead" id="t-linehead0705a01"></a>世尊告曰：「摩納！諦聽，善思念<a class="t" id="t0705a02"></a>之，我當為汝廣分別說。」</p>
<p><a class="t-linehead" id="t-linehead0705a02"></a>鸚鵡摩納白曰：「唯<a class="t" id="t0705a03"></a>然。當受教聽。」</p>
<p><a class="t-linehead" id="t-linehead0705a03"></a>佛言：「摩納！何因、何緣男子<a class="t" id="t0705a04"></a>女人壽命極短？若有男子女人殺生凶弊，極<a class="t" id="t0705a05"></a>惡飲血，害意著惡，無有慈心於諸眾生乃<a class="t" id="t0705a06"></a>至蜫蟲，彼受此業，作具足已，身壞命終，必<a class="t" id="t0705a07"></a>至惡處，生地獄中，來生人間，壽命極短。所<a class="t" id="t0705a08"></a>以者何？此道受短壽，謂男子女人殺生凶弊，<a class="t" id="t0705a09"></a>極惡飲血。摩納！當<span class="corr" title="[地&gt;知]">知</span>此業有如是報也。<a class="t" id="t0705a10"></a>摩納！何因、何緣男子女人壽命極長？若有男<a class="t" id="t0705a11"></a>子女人離殺斷殺，棄捨刀杖，有慙有愧，有<a class="t" id="t0705a12"></a>慈悲心，饒益一切乃至蜫蟲，彼受此業，<a class="t" id="t0705a13"></a>作具足已，身壞命終，必昇善處，生於天<a class="t" id="t0705a14"></a>中，來生人間，壽命極長。所以者何？此道受<a class="t" id="t0705a15"></a>長壽，謂男子女人離殺斷殺。摩納！當知此<a class="t" id="t0705a16"></a>業有如是報也。</p>
<p><a class="t-linehead" id="t-linehead0705a16"></a>「摩納！何因、何緣男子女人<a class="t" id="t0705a17"></a>多有疾病？若有男子女人觸嬈眾生，彼或<a class="t" id="t0705a18"></a>以手拳，或以木石，或以刀杖觸嬈眾生，彼<a class="t" id="t0705a19"></a>受此業，作具足已，身壞命終，必至惡處，生<a class="t" id="t0705a20"></a>地獄中，來生人間，多有疾病。所以者何？此<a class="t" id="t0705a21"></a>道受多疾病，謂男子女人觸嬈眾生。摩納！當<a class="t" id="t0705a22"></a>知此業有如是報也。摩納！何因、何緣男子<a class="t" id="t0705a23"></a>女人無有疾病？若有男子女人不觸嬈眾<a class="t" id="t0705a24"></a>生，彼不以手拳，不以木石，不以刀杖觸<a class="t" id="t0705a25"></a>嬈眾生，彼受此業，作具足已，身壞命終，<a class="t" id="t0705a26"></a>必昇善處，生於天中，來生人間，無有疾<a class="t" id="t0705a27"></a>病。所以者何？此道受無疾病，謂男子女人<a class="t" id="t0705a28"></a>不觸嬈眾生。摩納！當知此業有如是報<a class="t" id="t0705a29"></a>也。</p>
<p><a class="t-linehead" id="t-linehead0705a29"></a>「摩納！何因、何緣男子女人形不端正？若<a class="t" id="t0705b01"></a>有男子女人急性多惱，彼少所聞，便大瞋恚，<a class="t" id="t0705b02"></a>憎嫉生憂，廣生諍怒，彼受此業，作具足已，<a class="t" id="t0705b03"></a>身壞命終，必至惡處，生地獄中，來生人間，<a class="t" id="t0705b04"></a>形不端正。所以者何？此道受形不端正，<a class="t" id="t0705b05"></a>謂男子女人急性多惱。摩納！當知此業有<a class="t" id="t0705b06"></a>如是報也。摩納！何因、何緣男子女人形體<a class="t" id="t0705b07"></a>端正？若有男子女人不急性多惱，彼聞柔<a class="t" id="t0705b08"></a>軟麤<span class="gaiji">［麩－夫＋廣］<!--gaiji,,1[麩-夫+廣],2&#x2A37F;,3--></span>強言，不大瞋恚，不憎嫉生憂，不<a class="t" id="t0705b09"></a>廣生諍怒，彼受此業，作具足已，身壞命終，<a class="t" id="t0705b10"></a>必昇善處，生於天中，來生人間，形體端<a class="t" id="t0705b11"></a>正。所以者何？此道受形體端正，謂男子女<a class="t" id="t0705b12"></a>人不急性多惱。摩納！當知此業有如是<a class="t" id="t0705b13"></a>報也。</p>
<p><a class="t-linehead" id="t-linehead0705b13"></a>「摩納！何因、何緣男子女人無有威德？<a class="t" id="t0705b14"></a>若有男子女人內懷嫉妬，彼見他得供養<a class="t" id="t0705b15"></a>恭敬，便生嫉妬，若見他有物，欲令我得，彼<a class="t" id="t0705b16"></a>受此業，作具足已，身壞命終，必至惡處，<a class="t" id="t0705b17"></a>生地獄中，來生人間，無有威德。所以者何？<a class="t" id="t0705b18"></a>此道受無威德，謂男子女人內懷嫉妬。摩<a class="t" id="t0705b19"></a>納！當知此業有如是報也。摩納！何因、何<a class="t" id="t0705b20"></a>緣男子女人有大威德？若有男子女人不<a class="t" id="t0705b21"></a>懷嫉妬，彼見他得供養恭敬，不生嫉妬，<a class="t" id="t0705b22"></a>若見他有物，不欲令我得，彼受此業，作<a class="t" id="t0705b23"></a>具足已，身壞命終，必昇善處，生於天中，來<a class="t" id="t0705b24"></a>生人間，有大威德。所以者何？此道受有威<a class="t" id="t0705b25"></a>德，謂男子女人不懷嫉妬。摩納！當知此業<a class="t" id="t0705b26"></a>有如是報也。</p>
<p><a class="t-linehead" id="t-linehead0705b26"></a>「摩納！何因、何緣男子女人生<a class="t" id="t0705b27"></a>卑賤族？若有男子女人憍慠大慢，彼可敬不<a class="t" id="t0705b28"></a>敬，可重不重，可貴不貴，可奉不奉，可<a class="t" id="t0705b29"></a>供養不供養，可與道不與道，可與坐不<a class="t" id="t0705c01"></a>與坐，可叉手向禮拜問訊不叉手向禮拜<a class="t" id="t0705c02"></a>問訊，彼受此業，作具足已，身壞命終，必至<a class="t" id="t0705c03"></a>惡處，生地獄中，來生人間，生卑賤族。所以<a class="t" id="t0705c04"></a>者何？此道受生卑賤族，謂男子女人憍慠<a class="t" id="t0705c05"></a>大慢。摩納！當知此業有如是報也。摩納！<a class="t" id="t0705c06"></a>何因、何緣男子女人生尊貴族？若有男子女<a class="t" id="t0705c07"></a>人不憍慠大慢，彼可敬而敬，可重而重，可<a class="t" id="t0705c08"></a>貴而貴，可奉事而奉事，可供養而供養，可<a class="t" id="t0705c09"></a>與道而與道，可與坐而與坐，可叉手向禮<a class="t" id="t0705c10"></a>拜問訊而叉手向禮拜問訊，彼受此業，作<a class="t" id="t0705c11"></a>具足已，身壞命終，必昇善處，生於天中，來<a class="t" id="t0705c12"></a>生人間，生尊貴族。所以者何？此道受生尊<a class="t" id="t0705c13"></a>貴族，謂男子女人不憍慠大慢。摩納！當知<a class="t" id="t0705c14"></a>此業有如是報也。</p>
<p><a class="t-linehead" id="t-linehead0705c14"></a>「摩納！何因、何緣男子女<a class="t" id="t0705c15"></a>人無有財物？若有男子女人不作施主，<a class="t" id="t0705c16"></a>不行布施，彼不施與沙門、梵志、貧窮、孤獨、<a class="t" id="t0705c17"></a>遠來乞者飲食、衣被、華鬘、塗香、屋舍、床榻、明<a class="t" id="t0705c18"></a>燈、給使，彼受此業，作具足已，身壞命終，<a class="t" id="t0705c19"></a>必至惡處，生地獄中，來生人間，無有財<a class="t" id="t0705c20"></a>物。所以者何？此道受無財物，謂男子女人<a class="t" id="t0705c21"></a>不作施主，不行布施。摩納！當知此業有<a class="t" id="t0705c22"></a>如是報也。摩納！何因、何緣男子女人多有<a class="t" id="t0705c23"></a>財物？若有男子女人作施主，行布施，彼施<a class="t" id="t0705c24"></a>與沙門、梵志、貧窮、孤獨、遠來乞者飲食、衣被、<a class="t" id="t0705c25"></a>花鬘、塗香、屋舍、床榻、明燈、給使，彼受此業，<a class="t" id="t0705c26"></a>作具足已，身壞命終，必昇善處，生於天中，<a class="t" id="t0705c27"></a>來生人間，多有財物。所以者何？此道受多<a class="t" id="t0705c28"></a>有財物，謂男子女人作施主，行布施。摩納！<a class="t" id="t0705c29"></a>當知此業有如是報也。</p>
<p><a class="t-linehead" id="t-linehead0705c29"></a>「摩納！何因、何緣<a class="t" id="t0706a01"></a>男子女人有惡智慧？若有男子女人不數<a class="t" id="t0706a02"></a>數往詣彼問事，彼若有名德沙門、梵志，<a class="t" id="t0706a03"></a>不往詣彼，隨時問義：『諸尊！何者為善，何者<a class="t" id="t0706a04"></a>不善？何者為罪，何者非罪？何者為妙，何者<a class="t" id="t0706a05"></a>不妙？何者為白，何者為黑？白黑從何生？<a class="t" id="t0706a06"></a>何義現世報，何義後世報？』設問不行，彼<a class="t" id="t0706a07"></a>受此業，作具足已，身壞命終，必至惡處，<a class="t" id="t0706a08"></a>生地獄中，來生人間，有惡智慧。所以者何？<a class="t" id="t0706a09"></a>此道受惡智慧，謂男子女人不數數往詣<a class="t" id="t0706a10"></a>彼問事。摩納！當知此業有如是報也。摩<a class="t" id="t0706a11"></a>納！何因、何緣男子女人有善智慧？若有男子<a class="t" id="t0706a12"></a>女人能數數往詣彼問事，彼若有名德沙<a class="t" id="t0706a13"></a>門、梵志，數往詣彼，隨時問義：『諸尊！何者為<a class="t" id="t0706a14"></a>善，何者不善？何者為罪，何者非罪？何者為妙，<a class="t" id="t0706a15"></a>何者不妙？何者為白，何者為黑？白黑從何<span class="corr" title="[&gt;生]">生</span>？<a class="t" id="t0706a16"></a>何義現世報，何義後世報？』問已能行，彼受此<a class="t" id="t0706a17"></a>業，作具足已，身壞命終，必昇善處，生於天<a class="t" id="t0706a18"></a>中，來生人間，有善智慧。所以者何？此道受<a class="t" id="t0706a19"></a>善智慧，謂男子女人能數數往詣彼問事。<a class="t" id="t0706a20"></a>摩納！當知此業有如是報也。</p>
<p><a class="t-linehead" id="t-linehead0706a20"></a>「摩納！當知<a class="t" id="t0706a21"></a>作短壽相應業必得短壽，作長壽相應業<a class="t" id="t0706a22"></a>必得長壽，作多疾病相應業必得多疾病，<a class="t" id="t0706a23"></a>作少疾病相應業必得少疾病，作不端正<a class="t" id="t0706a24"></a>相應業必得不端正，作端正相應業必得<a class="t" id="t0706a25"></a>端正，作無威德相應業必得無威德，作威<a class="t" id="t0706a26"></a>德相應業必得威德，作卑賤族相應業必<a class="t" id="t0706a27"></a>得卑賤族，作尊貴族相應業必得尊貴族，<a class="t" id="t0706a28"></a>作無財物相應業必得無財物，作多財物<a class="t" id="t0706a29"></a>相應業必得多財物，作惡智慧相應業必<a class="t" id="t0706b01"></a>得惡智慧，作善智慧相應業必得善智慧。<a class="t" id="t0706b02"></a>摩納！此是我前所說，眾生因自行業，因業<a class="t" id="t0706b03"></a>得報，緣業、依業，業處眾生隨其高下處<a class="t" id="t0706b04"></a>妙不妙。」</p>
<p><a class="t-linehead" id="t-linehead0706b04"></a>鸚鵡摩納都提子白曰：「世尊！我已解。<a class="t" id="t0706b05"></a>善逝！我已知。世尊！我今自歸於佛、法及比丘<a class="t" id="t0706b06"></a>眾，唯願世尊受我為優婆塞，從今日始，終<a class="t" id="t0706b07"></a>身自歸，乃至命盡。世尊！從今日入都提家，<a class="t" id="t0706b08"></a>如入此舍衛地優婆塞家，令都提家長夜<a class="t" id="t0706b09"></a>得利義，得饒益安隱快樂。」</p>
<p><a class="t-linehead" id="t-linehead0706b09"></a>佛說如是。鸚鵡<a class="t" id="t0706b10"></a>摩納都提子及無量眾，聞佛所說，歡喜奉行。</p><a class="t" id="t0706b11"></a>
<p class="endsutta"><a class="t-linehead" id="t-linehead0706b11"></a>鸚鵡經第九竟<span class="t-note">（三千四百六十五字）</span></p><a class="t" id="t0706b12"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>