<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma78">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left latin">78. </span>
<span class="mirror-right">（七八）梵天請佛經</span></h1>
</div><p class="suttainfo"><span class="t-juanname">中阿含經卷第十九</span></p><a class="t" id="t0547a07"></a><a class="t" id="t0547a08"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0547a09"></a><a class="t" id="t0547a11"></a>
<p><a class="t-linehead" id="t-linehead0547a11"></a>我聞如是：</p>
<p>一時，佛遊舍衛國，在勝林給孤<a class="t" id="t0547a12"></a>獨園。</p>
<p><a class="t-linehead" id="t-linehead0547a12"></a>爾時，有一梵天住梵天上，生如是邪<a class="t" id="t0547a13"></a>見：「此處有常，此處有恒，此處長存，此處是要，<a class="t" id="t0547a14"></a>此處不終法，此處出要，此出要更無出要過<a class="t" id="t0547a15"></a>其上，有勝、有妙、有最者。」</p>
<p><a class="t-linehead" id="t-linehead0547a15"></a>於是，世尊以他心<a class="t" id="t0547a16"></a>智，知彼梵天心之所念，即入如其像定，<a class="t" id="t0547a17"></a>以如其像定，猶若力士屈申臂頃，於舍<a class="t" id="t0547a18"></a>衛國勝林給孤獨園忽沒不現，往梵天上。</p><a class="t" id="t0547a19"></a>
<p><a class="t-linehead" id="t-linehead0547a19"></a>時，彼梵天見世尊來，即請世尊：「善來大仙<a class="t" id="t0547a20"></a>人！此處有常，此處有恒，此處長存，此處是<a class="t" id="t0547a21"></a>要，此處不終法，此處出要，此出要更無出要<a class="t" id="t0547a22"></a>過其上，有勝、有妙、有最者。」</p>
<p><a class="t-linehead" id="t-linehead0547a22"></a>於是，世尊告曰：<a class="t" id="t0547a23"></a>「梵天！汝無常稱說常，不恒稱說恒，不存稱<a class="t" id="t0547a24"></a>說存，不要稱說要，終法稱說不終法，非出<a class="t" id="t0547a25"></a>要稱說出要，此出要更無出要過其上，有勝、<a class="t" id="t0547a26"></a>有妙、有最者。梵天！汝有是無明。梵天！汝<a class="t" id="t0547a27"></a>有是無明。」</p>
<p><a class="t-linehead" id="t-linehead0547a27"></a>時，魔波旬在彼眾中。於是，魔波<a class="t" id="t0547a28"></a>旬語世尊曰：「比丘！莫違此梵天所說，莫<a class="t" id="t0547a29"></a>逆此梵天所說。比丘！若汝違此梵天所說，<a class="t" id="t0547b01"></a>逆此梵天所說者，是為比丘猶如有人吉<a class="t" id="t0547b02"></a>祥事來，而排却之。比丘所說亦復如是，是故，<a class="t" id="t0547b03"></a>比丘！我語汝莫違此梵天所說，莫逆此梵<a class="t" id="t0547b04"></a>天所說。比丘！若汝違此梵天所說，逆此梵<a class="t" id="t0547b05"></a>天所說者，是為，比丘！猶如有人從山上墮，<a class="t" id="t0547b06"></a>雖以手足捫摸於空而無所得。比丘所<a class="t" id="t0547b07"></a>說亦復如是，是故，比丘！我語汝莫違此梵<a class="t" id="t0547b08"></a>天所說，莫逆此梵天所說。比丘！若汝違此<a class="t" id="t0547b09"></a>梵天所說，逆此梵天所說者，是為，比丘！猶<a class="t" id="t0547b10"></a>如有人從樹上墮，雖以手足捫摸枝葉<a class="t" id="t0547b11"></a>而無所得。比丘所說亦復如是，是故，比丘！<a class="t" id="t0547b12"></a>我語汝莫違此梵天所說，莫逆此梵天所<a class="t" id="t0547b13"></a>說。所以者何？此梵天梵，福祐、能化、最尊、能作、<a class="t" id="t0547b14"></a>能造、是父，已有、當有一切眾生皆從是生，此<a class="t" id="t0547b15"></a>所知盡知、所見盡見。</p>
<p><a class="t-linehead" id="t-linehead0547b15"></a>「大仙人！若有沙門、梵志，<a class="t" id="t0547b16"></a>憎惡地、毀呰地者，彼身壞命終，必生餘<a class="t" id="t0547b17"></a>下賤妓樂神中，如是水、火、風、神、天、生主，憎惡<a class="t" id="t0547b18"></a>梵天、毀呰梵天者，彼身壞命終，必生餘下<a class="t" id="t0547b19"></a>賤妓樂神中。大仙人！若有沙門、梵志，愛樂<a class="t" id="t0547b20"></a>地、稱歎地者，彼身壞命終，必生最上尊<a class="t" id="t0547b21"></a>梵天中，如是水、火、風、神、天、生主，愛樂梵天、<a class="t" id="t0547b22"></a>稱歎梵天者，彼身壞命終，必生最上尊梵天<a class="t" id="t0547b23"></a>中。大仙人！汝不見此梵天大眷屬坐如我<a class="t" id="t0547b24"></a>輩耶？」</p>
<p><a class="t-linehead" id="t-linehead0547b24"></a>彼魔波旬非是梵天，亦非梵天眷屬，<a class="t" id="t0547b25"></a>然自稱說我是梵天。爾時，世尊便作是念：「此<a class="t" id="t0547b26"></a>魔波旬非是梵天，亦非梵天眷屬，然自稱<a class="t" id="t0547b27"></a>說我是梵天；若說有魔波旬者，此即是魔<a class="t" id="t0547b28"></a>波旬。」</p>
<p><a class="t-linehead" id="t-linehead0547b28"></a>世尊知已，告曰：「魔波旬！汝非梵天，亦<a class="t" id="t0547b29"></a>非梵天眷屬，然汝自稱說我是梵天；若說<a class="t" id="t0547c01"></a>有魔波旬者，汝即是魔波旬。」於是，魔波旬而<a class="t" id="t0547c02"></a>作是念：「世尊知我，善逝見我。」知已愁憂，即<a class="t" id="t0547c03"></a>於彼處忽沒不現。</p>
<p><a class="t-linehead" id="t-linehead0547c03"></a>時，彼梵天至再三請世<a class="t" id="t0547c04"></a>尊：「善來大仙人！此處有常，此處恒有，此處長<a class="t" id="t0547c05"></a>存，此處是要，此處不終法，此處出要，此出要<a class="t" id="t0547c06"></a>更無出要過其上，有勝、有妙、有最者。」</p>
<p><a class="t-linehead" id="t-linehead0547c06"></a>世尊亦<a class="t" id="t0547c07"></a>至再三告曰：「梵天！汝無常稱說常，不恒稱說<a class="t" id="t0547c08"></a>恒，不存稱說存，不要稱說要，終法稱說不<a class="t" id="t0547c09"></a>終法，非出要稱說出要，此出要更無出要過<a class="t" id="t0547c10"></a>其上，有勝、有妙、有最者。梵天！汝有是無明。梵<a class="t" id="t0547c11"></a>天！汝有是無明。」</p>
<p><a class="t-linehead" id="t-linehead0547c11"></a>於是，梵天白世尊曰：「大仙<a class="t" id="t0547c12"></a>人！昔有沙門、梵志，壽命極長，存住極久。大仙<a class="t" id="t0547c13"></a>人！汝壽至短，不<span class="corr" title="[知&gt;如]">如</span>彼沙門、梵志一燕坐頃。所<a class="t" id="t0547c14"></a>以者何？彼所知盡知、所見盡見，若實有出要<a class="t" id="t0547c15"></a>者，更無餘出要過其上，有勝、有妙、有最者；<a class="t" id="t0547c16"></a>若無有實出要者，更無餘出要過其上，有<a class="t" id="t0547c17"></a>勝、有妙、有最者。大仙人！汝於出要不出要想，<a class="t" id="t0547c18"></a>不出要出要想，如是汝不得出要，便成大<a class="t" id="t0547c19"></a>癡。所以者何？以無境界故。大仙人！若有沙<a class="t" id="t0547c20"></a>門、梵志，愛樂地、稱歎地者，彼為我自在，<a class="t" id="t0547c21"></a>為隨我所欲，為隨我所使。如是水、火、風、神、<a class="t" id="t0547c22"></a>天、生主，愛樂梵天、稱歎梵天者，彼為我自<a class="t" id="t0547c23"></a>在，為隨我所欲，為隨我所使。大仙人！若汝<a class="t" id="t0547c24"></a>愛樂地、稱歎地者，汝亦為我自在，為隨<a class="t" id="t0547c25"></a>我所欲，為隨我所使。如是水、火、風、神、天、生<a class="t" id="t0547c26"></a>主，愛樂梵天、稱歎梵天者，汝亦為我自在，<a class="t" id="t0547c27"></a>為隨我所欲，為隨我所使。」</p>
<p><a class="t-linehead" id="t-linehead0547c27"></a>於是，世尊告曰：<a class="t" id="t0547c28"></a>「梵天！如是梵天所說真諦：『若有沙門、梵志，愛<a class="t" id="t0547c29"></a>樂地、稱歎地者，彼為汝自在，為隨汝所<a class="t" id="t0548a01"></a>欲，為隨汝所使。如是水、火、風、神、天、生主，愛<a class="t" id="t0548a02"></a>樂梵天、稱歎梵天者，彼為汝自在，為隨汝<a class="t" id="t0548a03"></a>所欲，為隨汝所使。』梵天！若我愛樂地、稱<a class="t" id="t0548a04"></a>歎地者，我亦為汝自在，為隨汝所欲，為<a class="t" id="t0548a05"></a>隨汝所使。如是水、火、風、神、天、生主，愛樂梵<a class="t" id="t0548a06"></a>天、稱歎梵天者，我亦為汝自在，為隨汝<a class="t" id="t0548a07"></a>所欲，為隨汝所使。</p>
<p><a class="t-linehead" id="t-linehead0548a07"></a>「梵天！若此八事，我隨其<a class="t" id="t0548a08"></a>事愛樂稱歎者，彼亦有如是。梵天！我知汝<a class="t" id="t0548a09"></a>所從來處、所往至處、隨所住、隨所終、隨<a class="t" id="t0548a10"></a>所生。若有梵天有大如意足，有大威德，有<a class="t" id="t0548a11"></a>大福祐，有大威神。」</p>
<p><a class="t-linehead" id="t-linehead0548a11"></a>於是，梵天白世尊曰：「大<a class="t" id="t0548a12"></a>仙人！汝云何知我所知、見我所見。云何識<a class="t" id="t0548a13"></a>悉我？如日自在，明照諸方，是為千世界，於<a class="t" id="t0548a14"></a>千世界中，汝得自在耶？知彼彼處無有晝<a class="t" id="t0548a15"></a>夜，大仙人曾更歷彼，數經歷彼耶？」</p>
<p><a class="t-linehead" id="t-linehead0548a15"></a>世尊告<a class="t" id="t0548a16"></a>曰：「梵天！如日自在，明照諸方，是為千世界，<a class="t" id="t0548a17"></a>於千世界中，我得自在，亦知彼彼處無有<a class="t" id="t0548a18"></a>晝夜。梵天！我曾更歷彼，我數經歷彼。梵天！<a class="t" id="t0548a19"></a>有三種天，光天、淨光天、遍淨光天。梵天！若彼<a class="t" id="t0548a20"></a>三種天有知有見者，我亦有彼知見。梵天！<a class="t" id="t0548a21"></a>若彼三種天無知無見者，我亦自有知見。<a class="t" id="t0548a22"></a>梵天！若彼三種天及眷屬有知有見者，<a class="t" id="t0548a23"></a>我亦有彼知見。梵天！若彼三種天及眷屬無<a class="t" id="t0548a24"></a>知無見者，我亦自有知見。梵天！若汝有知<a class="t" id="t0548a25"></a>有見者，我亦有此知見。梵天！若汝無知無<a class="t" id="t0548a26"></a>見者，我亦自有知見。梵天！若汝及眷屬有<a class="t" id="t0548a27"></a>知有見者，我亦有此知見。梵天！若汝及眷<a class="t" id="t0548a28"></a>屬無知無見者，我亦自有知見。梵天！汝不<a class="t" id="t0548a29"></a>與我一切等，不與我盡等，但我於汝最勝<a class="t" id="t0548b01"></a>最上。」</p>
<p><a class="t-linehead" id="t-linehead0548b01"></a>於是，梵天白世尊曰：「大仙人！何由得<a class="t" id="t0548b02"></a>彼三種天有知有見者，汝亦有彼知見；若<a class="t" id="t0548b03"></a>彼三種天無知無見者，汝亦自有知見；若<a class="t" id="t0548b04"></a>彼三種天及眷屬有知有見者，汝亦有彼知<a class="t" id="t0548b05"></a>見，若彼三種天及眷屬無知無見者，汝亦自<a class="t" id="t0548b06"></a>有知見。若我有知有見者，汝亦有此知見；<a class="t" id="t0548b07"></a>若我無知無見者，汝亦自有知見；若我及眷<a class="t" id="t0548b08"></a>屬有知有見者，汝亦有此知見；若我及眷<a class="t" id="t0548b09"></a>屬無知無見者，汝亦自有知見。大仙人！非<a class="t" id="t0548b10"></a>為愛言耶？問已不知增益愚癡。所以者何？<a class="t" id="t0548b11"></a>以識無量境界故，無量知、無量見、無量種<a class="t" id="t0548b12"></a>別，我各各知別，是地知地，水、火、風、神、天、生主，<a class="t" id="t0548b13"></a>是梵天知梵天。」</p>
<p><a class="t-linehead" id="t-linehead0548b13"></a>於是，世尊告曰：「梵天！若有<a class="t" id="t0548b14"></a>沙門、梵志於地有地想，地是我，地是我所，我<a class="t" id="t0548b15"></a>是地所；彼計地是我已，便不知地。如是於<a class="t" id="t0548b16"></a>水、火、風、神、天、生主、梵天、無煩、無熱，淨有淨想，<a class="t" id="t0548b17"></a>淨是我，淨是我所，我是淨所；彼計淨是我已，<a class="t" id="t0548b18"></a>便不知淨。梵天！若有沙門、梵志，地則知地，<a class="t" id="t0548b19"></a>地非是我，地非我所，我非地所；彼不計地<a class="t" id="t0548b20"></a>是我已，彼便知地。如是水、火、風、神、天、生主、<a class="t" id="t0548b21"></a>梵天、無煩、無熱，淨則知淨，淨非是我，淨非<a class="t" id="t0548b22"></a>我所，我非淨所；彼不計淨是我已，彼便知<a class="t" id="t0548b23"></a>淨。梵天！我於地則知地，地非是我，地非我<a class="t" id="t0548b24"></a>所，我非地所；我不計地是我已，我便知地。<a class="t" id="t0548b25"></a>如是水、火、風、神、天、生主、梵天、無煩、無熱，淨則<a class="t" id="t0548b26"></a>知淨，淨非是我，淨非我所，我非淨所；我不<a class="t" id="t0548b27"></a>計淨是我已，我便知淨。」</p>
<p><a class="t-linehead" id="t-linehead0548b27"></a>於是，梵天白世尊<a class="t" id="t0548b28"></a>曰：「大仙人！此眾生愛有、樂有、習有，汝已拔<a class="t" id="t0548b29"></a>有根本。所以者何？謂如來、無所著、等正覺故。」<a class="t" id="t0548c01"></a>便說頌曰：</p><a class="t" id="t0548c02"></a>
<blockquote class="gatha">
<p>「於有見恐怖，　　無有見不懼，<a class="t" id="t0548c03"></a><br>
是故莫樂有，　　有何不可斷。</p></blockquote><a class="t" id="t0548c04"></a>
<p><a class="t-linehead" id="t-linehead0548c04"></a>「大仙人！我今欲自隱形。」</p>
<p>世尊告曰：「梵天！汝<a class="t" id="t0548c05"></a>若欲自隱形者，便隨所欲。」</p>
<p><a class="t-linehead" id="t-linehead0548c05"></a>於是，梵天即隨<a class="t" id="t0548c06"></a>所處自隱其形。世尊即知，「梵天！汝在彼，汝<a class="t" id="t0548c07"></a>在此，汝在中。」</p>
<p><a class="t-linehead" id="t-linehead0548c07"></a>於是，梵天盡現如意，欲自<a class="t" id="t0548c08"></a>隱形而不能隱，還住梵天中。於是，世尊告<a class="t" id="t0548c09"></a>曰：「梵天！我今亦欲自隱其形。」</p>
<p><a class="t-linehead" id="t-linehead0548c09"></a>梵天白世尊<a class="t" id="t0548c10"></a>曰：「大仙人！若欲自隱形者，便隨所欲。」</p>
<p><a class="t-linehead" id="t-linehead0548c10"></a>於是，<a class="t" id="t0548c11"></a>世尊而作是念：「我今寧可現如其像如意<a class="t" id="t0548c12"></a>足，放極妙光明，照一切梵天而自隱住，使<a class="t" id="t0548c13"></a>諸梵天及梵天眷屬但聞我聲而不見形。」<a class="t" id="t0548c14"></a>於是，世尊即現如其像如意足，放極妙光<a class="t" id="t0548c15"></a>明，照一切梵天，便自隱住，使諸梵天及梵<a class="t" id="t0548c16"></a>天眷屬但聞其聲而不見其形。於是，梵天<a class="t" id="t0548c17"></a>及梵天眷屬各作是念：「沙門瞿曇甚奇！甚特！<a class="t" id="t0548c18"></a>有大如意足，有大威德，有大福祐，有大威<a class="t" id="t0548c19"></a>神。所以者何？謂放極妙光明，照一切梵天<a class="t" id="t0548c20"></a>而自隱住，使我等及眷屬但聞彼聲而不<a class="t" id="t0548c21"></a>見形。」</p>
<p><a class="t-linehead" id="t-linehead0548c21"></a>於是，世尊復作是念：「我已化此梵天<a class="t" id="t0548c22"></a>及梵天眷屬，我今寧可攝如意足。」世尊便<a class="t" id="t0548c23"></a>攝如意足，還住梵天中。</p>
<p><a class="t-linehead" id="t-linehead0548c23"></a>於是，魔王亦至再<a class="t" id="t0548c24"></a>三在彼眾中。爾時，魔王白世尊曰：「大仙人<a class="t" id="t0548c25"></a>善見、善知、善達，然莫訓誨教呵弟子，亦莫<a class="t" id="t0548c26"></a>為弟子說法，莫著弟子；莫為著弟子故，<a class="t" id="t0548c27"></a>身壞命終，生餘下賤妓樂神中。行無為，於<a class="t" id="t0548c28"></a>現世受安樂。所以者何？大仙人！此唐自煩<a class="t" id="t0548c29"></a>勞。大仙人！昔有沙門、梵志訓誨弟子，教呵<a class="t" id="t0549a01"></a>弟子，亦為弟子說法，樂著弟子；彼以著弟<a class="t" id="t0549a02"></a>子故，身壞命終，生餘下賤妓樂神中。大仙<a class="t" id="t0549a03"></a>人！是故我語汝，莫得訓誨教呵弟子，亦<a class="t" id="t0549a04"></a>莫為弟子說法，莫著弟子；莫為著弟子<a class="t" id="t0549a05"></a>故，身壞命終，生餘下賤妓樂神中。行無為，<a class="t" id="t0549a06"></a>於現世受安樂。所以者何？大仙人！汝唐自<a class="t" id="t0549a07"></a>煩勞。」</p>
<p><a class="t-linehead" id="t-linehead0549a07"></a>於是，世尊告曰：「魔波旬！汝不為我求<a class="t" id="t0549a08"></a>義故說，非為饒益故，非為樂故，非為安<a class="t" id="t0549a09"></a>隱故：『莫得訓誨教呵弟子，莫為弟子說<a class="t" id="t0549a10"></a>法，莫著弟子，莫為著弟子故，身壞命終，生<a class="t" id="t0549a11"></a>餘下賤妓樂神中。行無為，於現世受安樂。<a class="t" id="t0549a12"></a>所以者何？大仙人！汝唐自煩勞。』魔波旬！汝<a class="t" id="t0549a13"></a>作是念：『此沙門瞿曇為弟子說法，彼弟子<a class="t" id="t0549a14"></a>聞法已，出我境界。』魔波旬！是故汝今語我：<a class="t" id="t0549a15"></a>『莫得訓誨教呵弟子，亦莫為弟子說法，<a class="t" id="t0549a16"></a>莫著弟子；莫為著弟子故，身壞命終，生<a class="t" id="t0549a17"></a>餘下賤妓樂神中。行無為，於現世受安樂。<a class="t" id="t0549a18"></a>所以者何？大仙人！汝唐自煩勞。』</p>
<p><a class="t-linehead" id="t-linehead0549a18"></a>「魔波旬！若<a class="t" id="t0549a19"></a>有沙門、梵志訓誨弟子，教呵弟子，為弟子<a class="t" id="t0549a20"></a>說法，樂著弟子；為著弟子故，身壞命終，生<a class="t" id="t0549a21"></a>餘下賤妓樂神中。彼沙門、梵志，彼非沙門<a class="t" id="t0549a22"></a>稱說沙門，非梵志稱說梵志，非阿羅訶<a class="t" id="t0549a23"></a>稱說阿羅訶，非等正覺稱說等正覺。魔波<a class="t" id="t0549a24"></a>旬！我實沙門稱說沙門，實梵志稱說梵志，<a class="t" id="t0549a25"></a>實阿羅訶稱說阿羅訶，實等正覺稱說等正<a class="t" id="t0549a26"></a>覺。魔波旬！若我為弟子說法，若不說者，汝<a class="t" id="t0549a27"></a>且自去，我今自知應為弟子說法、不應為<a class="t" id="t0549a28"></a>弟子說法。」</p>
<p><a class="t-linehead" id="t-linehead0549a28"></a>是為梵天請，魔波旬違逆世尊隨<a class="t" id="t0549a29"></a>順說，是故此經名梵天請佛。</p>
<p><a class="t-linehead" id="t-linehead0549a29"></a>佛說如是。梵<a class="t" id="t0549b01"></a>天及梵天眷屬，聞佛所說，歡喜奉行。</p><a class="t" id="t0549b02"></a>
<p class="endsutta"><a class="t-linehead" id="t-linehead0549b02"></a>梵天請佛經第七竟<span class="t-note">（三千九十字）</span></p><a class="t" id="t0549b03"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>