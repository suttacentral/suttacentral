<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma105">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 9</span>
<span class="mirror-right">因品</span></p>
<h1 class="mirror-row">
<span class="mirror-left latin">105. </span>
<span class="mirror-right">（一〇五）願經</span></h1>
</div><a class="t" id="t0595c12"></a>
<p><a class="t-linehead" id="t-linehead0595c12"></a>我聞如是：</p>
<p>一時，佛遊舍衛國，在勝林給孤獨<a class="t" id="t0595c13"></a>園。</p>
<p><a class="t-linehead" id="t-linehead0595c13"></a>爾時，有一比丘在遠離獨任，閑居靜處，<a class="t" id="t0595c14"></a>宴坐思惟，心作是念：「世尊慰勞共我語言，為<a class="t" id="t0595c15"></a>我說法，得具足戒而不廢禪，成就觀行於<a class="t" id="t0595c16"></a>空靜處。」於是，比丘作是念已，則於晡時<a class="t" id="t0595c17"></a>從宴坐起，往詣佛所。</p>
<p><a class="t-linehead" id="t-linehead0595c17"></a>世尊遙見彼比丘來，<a class="t" id="t0595c18"></a>因彼比丘故，告諸比丘：「汝等當願世尊慰<a class="t" id="t0595c19"></a>勞共我語言，為我說法，得具足戒而不廢<a class="t" id="t0595c20"></a>禪，成就觀行於空靜處。比丘！當願我有親<a class="t" id="t0595c21"></a>族，令彼因我身壞命終，必昇善處，乃生天<a class="t" id="t0595c22"></a>上，得具足戒而不廢禪，成就觀行於空靜<a class="t" id="t0595c23"></a>處。比丘！當願諸施我衣被、飲食、床榻、湯藥、諸<a class="t" id="t0595c24"></a>生活具，令彼此施有大功德，有大光明，獲<a class="t" id="t0595c25"></a>大果報，得具足戒而不廢禪，成就觀行於<a class="t" id="t0595c26"></a>空靜處。</p>
<p><a class="t-linehead" id="t-linehead0595c26"></a>「比丘！當願我能忍飢渴、寒熱、蚊虻、<a class="t" id="t0595c27"></a>蠅蚤、風日所逼，惡聲、捶杖亦能忍之，身遇諸<a class="t" id="t0595c28"></a>疾，極為苦痛，至命欲絕，諸不可樂，皆能堪<a class="t" id="t0595c29"></a>耐，得具足戒而不廢禪，成就觀行於空靜<a class="t" id="t0596a01"></a>處。比丘！當願我堪耐不樂，若生不樂，心終<a class="t" id="t0596a02"></a>不著，得具足戒而不廢禪，成就觀行於空<a class="t" id="t0596a03"></a>靜處。比丘！當願我堪耐恐怖，若生恐怖，心<a class="t" id="t0596a04"></a>終不著，得具足戒而不廢禪，成就觀行於<a class="t" id="t0596a05"></a>空靜處。比丘！當願我若生三惡不善之念，<a class="t" id="t0596a06"></a>欲念、恚念、害念，為此三惡不善之念，心終不<a class="t" id="t0596a07"></a>著，得具足戒而不廢禪，成就觀行於空靜<a class="t" id="t0596a08"></a>處。</p>
<p><a class="t-linehead" id="t-linehead0596a08"></a>「比丘！當願我離欲、離惡不善之法，至得<a class="t" id="t0596a09"></a>第四禪成就遊，得具足戒而不廢禪，成就<a class="t" id="t0596a10"></a>觀行於空靜處。比丘！當願我三結已盡，得<a class="t" id="t0596a11"></a>須陀洹，不墮惡法，定趣正覺，極受七有，天<a class="t" id="t0596a12"></a>上人間七往來已，便得苦邊，得具足戒而<a class="t" id="t0596a13"></a>不廢禪，成就觀行於空靜處。比丘！當願我<a class="t" id="t0596a14"></a>三結已盡，婬、怒、癡薄，得一往來天上人間，一<a class="t" id="t0596a15"></a>往來已，便得苦邊，得具足戒而不廢禪，成<a class="t" id="t0596a16"></a>就觀行於空靜處。比丘！當願我五下分結<a class="t" id="t0596a17"></a>盡，生於彼間，便般涅槃，得不退法，不還此<a class="t" id="t0596a18"></a>世，得具足戒而不廢禪，成就觀行於空<a class="t" id="t0596a19"></a>靜處。</p>
<p><a class="t-linehead" id="t-linehead0596a19"></a>「比丘！當願我息、解脫，離色得無色，如<a class="t" id="t0596a20"></a>其像定，身作證成就遊，以慧而觀斷漏、知<a class="t" id="t0596a21"></a>漏，得具足戒而不廢禪，成就觀行於空<a class="t" id="t0596a22"></a>靜處。比丘！當願我如意足、天耳智、他心智、宿<a class="t" id="t0596a23"></a>命智、生死智，諸漏已盡而得無漏，心解脫，慧<a class="t" id="t0596a24"></a>解脫，於現法中自知自覺，自作證成就遊，<a class="t" id="t0596a25"></a>生已盡，梵行已立，所作已辦，不更受有，知如<a class="t" id="t0596a26"></a>真，得具足戒而不廢禪，成就觀行於空<a class="t" id="t0596a27"></a>靜處。」</p>
<p><a class="t-linehead" id="t-linehead0596a27"></a>於是，彼比丘聞佛所說，善受善持，即<a class="t" id="t0596a28"></a>從坐起，稽首佛足，繞三匝而去。彼比丘受<a class="t" id="t0596a29"></a>佛此教，閑居靜處，宴坐思惟，修行精勤，心無<a class="t" id="t0596b01"></a>放逸。因閑居靜處，宴坐思惟，修行精勤，心無<a class="t" id="t0596b02"></a>放逸故，若族姓子所為，剃除鬚髮，著袈裟<a class="t" id="t0596b03"></a>衣，至信、捨家、無家、學道者，唯無上梵行訖，於<a class="t" id="t0596b04"></a>現法中自知自覺，自作證成就遊，生已盡，梵<a class="t" id="t0596b05"></a>行已立，所作已辦，不更受有，知如真。彼尊<a class="t" id="t0596b06"></a>者知法已，至得阿羅訶。</p>
<p><a class="t-linehead" id="t-linehead0596b06"></a>佛說如是。彼諸比<a class="t" id="t0596b07"></a>丘聞佛所說，歡喜奉行。</p><a class="t" id="t0596b08"></a>
<p class="endsutta"><a class="t-linehead" id="t-linehead0596b08"></a>願經第九竟<span class="t-note">（八百六十五字）</span></p><a class="t" id="t0596b09"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>