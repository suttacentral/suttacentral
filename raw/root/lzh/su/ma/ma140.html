<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma140">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left latin">140. </span>
<span class="mirror-right">（一四〇）至邊經</span></h1>
</div><a class="t" id="t0647a17"></a>
<p><a class="t-linehead" id="t-linehead0647a17"></a>我聞如是：</p>
<p>一時，佛遊舍衛國，在勝林給孤<a class="t" id="t0647a18"></a>獨園。</p>
<p><a class="t-linehead" id="t-linehead0647a18"></a>爾時，世尊告諸比丘：「於生活中下極至<a class="t" id="t0647a19"></a>邊，謂行乞食。世間大諱，謂為禿頭手擎鉢<a class="t" id="t0647a20"></a>行，彼族姓子為義故受。所以者何？以厭患<a class="t" id="t0647a21"></a>生老病死、愁慼啼哭、憂苦懊惱，或得此淳具<a class="t" id="t0647a22"></a>足大苦陰邊，汝等非如是心出家學道耶？」</p><a class="t" id="t0647a23"></a>
<p><a class="t-linehead" id="t-linehead0647a23"></a>時，諸比丘白曰：「如是。」</p>
<p>世尊復告諸比丘曰：<a class="t" id="t0647a24"></a>「彼愚癡人以如是心出家學道，而行伺欲染<a class="t" id="t0647a25"></a>著至重，濁纏心中，憎嫉無信，懈怠失正念，<a class="t" id="t0647a26"></a>無正定，惡慧心狂，調亂諸根，持戒極寬，不<a class="t" id="t0647a27"></a>修沙門，不增廣行。猶人以墨浣墨所污，<a class="t" id="t0647a28"></a>以血除血，以垢除垢，以濁除濁，以廁除<a class="t" id="t0647a29"></a>廁，但增其穢。從冥入冥，從闇入闇，我說<a class="t" id="t0647b01"></a>彼愚癡人持沙門戒亦復如是。謂彼人伺<a class="t" id="t0647b02"></a>欲染著至重，濁纏心中，憎嫉無信，懈怠失正<a class="t" id="t0647b03"></a>念，無正定，惡慧心狂，調亂諸根，持戒極<a class="t" id="t0647b04"></a>寬，不修沙門，不增廣行。猶無事處燒人殘<a class="t" id="t0647b05"></a>木，彼火燼者，非無事所用，亦非村邑所用，<a class="t" id="t0647b06"></a>我說彼愚癡人持沙門戒亦復如是。謂彼<a class="t" id="t0647b07"></a>人行伺欲染著至重，濁纏心中，憎嫉無信，懈<a class="t" id="t0647b08"></a>怠失正念，無正定，惡慧心狂，調亂諸根，<a class="t" id="t0647b09"></a>持戒極寬，不修沙門，不增廣行。」</p>
<p><a class="t-linehead" id="t-linehead0647b09"></a>於是，世尊<a class="t" id="t0647b10"></a>說此頌曰：</p><a class="t" id="t0647b11"></a>
<blockquote class="gatha">
<p>「愚癡失欲樂，　　復失沙門義，<a class="t" id="t0647b12"></a><br>
俱忘失二邊，　　猶燒殘火燼。<a class="t" id="t0647b13"></a><br>
猶如無事處，　　燒人殘火燼，<a class="t" id="t0647b14"></a><br>
無事村不用。　　人著欲亦然，<a class="t" id="t0647b15"></a><br>
猶燒殘火燼，　　俱忘失二邊。」</p></blockquote><a class="t" id="t0647b16"></a>
<p><a class="t-linehead" id="t-linehead0647b16"></a>佛說如是。彼諸比丘聞佛所說，歡喜奉行。</p><a class="t" id="t0647b17"></a>
<p class="endsutta"><a class="t-linehead" id="t-linehead0647b17"></a>至邊經第二十四竟<span class="t-note">（四百二十二字）</span></p><a class="t" id="t0647b18"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>