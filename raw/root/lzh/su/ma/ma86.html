<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma86">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left latin">86. </span>
<span class="mirror-right">（八六）說處經</span></h1>
</div><a class="t" id="t0562a21"></a>
<p><a class="t-linehead" id="t-linehead0562a21"></a>我聞如是：</p>
<p>一時，佛遊舍衛國，在勝林給孤<a class="t" id="t0562a22"></a>獨園。</p>
<p><a class="t-linehead" id="t-linehead0562a22"></a>爾時，尊者阿難則於晡時從宴坐起，<a class="t" id="t0562a23"></a>將諸年少比丘往詣佛所，稽首佛足，却住<a class="t" id="t0562a24"></a>一面，諸年少比丘亦稽首佛足，却坐一面。<a class="t" id="t0562a25"></a>尊者阿難白曰：「世尊！此諸年少比丘我當<a class="t" id="t0562a26"></a>云何教呵？云何訓誨？云何為彼而說法耶？」</p><a class="t" id="t0562a27"></a>
<p><a class="t-linehead" id="t-linehead0562a27"></a>世尊告曰：「阿難！汝當為諸年少比丘說<a class="t" id="t0562a28"></a>處及教處。若為諸年少比丘說處及教處<a class="t" id="t0562a29"></a>者，彼便得安隱，得力得樂，身心不煩熱，<a class="t" id="t0562b01"></a>終身行梵行。」</p>
<p><a class="t-linehead" id="t-linehead0562b01"></a>尊者阿難叉手向佛，白曰：「世<a class="t" id="t0562b02"></a>尊！今正是時。善逝！今正是時。若世尊為<a class="t" id="t0562b03"></a>諸年少比丘說處及教處者，我與諸年少<a class="t" id="t0562b04"></a>比丘從世尊聞已，當善受持。」</p>
<p><a class="t-linehead" id="t-linehead0562b04"></a>世尊告曰：「阿<a class="t" id="t0562b05"></a>難！汝等諦聽，善思念之。我當為汝及諸年<a class="t" id="t0562b06"></a>少比丘廣分別說。」尊者阿難等受教而聽。</p><a class="t" id="t0562b07"></a>
<p><a class="t-linehead" id="t-linehead0562b07"></a>世尊告曰：「阿難！我本為汝說五盛陰，色盛<a class="t" id="t0562b08"></a>陰，覺、想、行、識盛陰。阿難！此五盛陰，汝當為<a class="t" id="t0562b09"></a>諸年少比丘說以教彼，若為諸年少比丘<a class="t" id="t0562b10"></a>說教此五盛陰者，彼便得安隱，得力得樂，<a class="t" id="t0562b11"></a>身心不煩熱，終身行梵行。</p>
<p><a class="t-linehead" id="t-linehead0562b11"></a>「阿難！我本為汝<a class="t" id="t0562b12"></a>說六內處，眼處，耳、鼻、舌、身、意處。阿難！此六<a class="t" id="t0562b13"></a>內處，汝當為諸年少比丘說以教彼，若為<a class="t" id="t0562b14"></a>諸年少比丘說教此六內處者，彼便得安<a class="t" id="t0562b15"></a>隱，得力得樂，身心不煩熱，終身行梵行。</p><a class="t" id="t0562b16"></a>
<p><a class="t-linehead" id="t-linehead0562b16"></a>「阿難！我本為汝說六外處，色處，聲、香、味、觸、<a class="t" id="t0562b17"></a>法處。阿難！此六外處，汝當為諸年少比丘<a class="t" id="t0562b18"></a>說以教彼，若為諸年少比丘說教此六外<a class="t" id="t0562b19"></a>處者，彼便得安隱，得力得樂，身心不煩<a class="t" id="t0562b20"></a>熱，終身行梵行。</p>
<p><a class="t-linehead" id="t-linehead0562b20"></a>「阿難！我本為汝說六識身，<a class="t" id="t0562b21"></a>眼識，耳、鼻、舌、身、意識。阿難！此六識身，汝當<a class="t" id="t0562b22"></a>為諸年少比丘說以教彼，若為諸年少比<a class="t" id="t0562b23"></a>丘說教此六識身者，彼便得安隱，得力得<a class="t" id="t0562b24"></a>樂，身心不煩熱，終身行梵行。</p>
<p><a class="t-linehead" id="t-linehead0562b24"></a>「阿難！我本為<a class="t" id="t0562b25"></a>汝說六更樂身，眼更樂，耳、鼻、舌、身、意更樂。阿<a class="t" id="t0562b26"></a>難！此六更樂身，汝當為諸年少比丘說以<a class="t" id="t0562b27"></a>教彼，若為諸年少比丘說教此六更樂身<a class="t" id="t0562b28"></a>者，彼便得安隱，得力得樂，身心不煩熱，<a class="t" id="t0562b29"></a>終身行梵行。</p>
<p><a class="t-linehead" id="t-linehead0562b29"></a>「阿難！我本為汝說六覺身，眼<a class="t" id="t0562c01"></a>覺，耳、鼻、舌、身、意覺。阿難！此六覺身，汝當為<a class="t" id="t0562c02"></a>諸年少比丘說以教彼，若為諸年少比丘<a class="t" id="t0562c03"></a>說教此六覺身者，彼便得安隱，得力得樂，<a class="t" id="t0562c04"></a>身心不煩熱，終身行梵行。</p>
<p><a class="t-linehead" id="t-linehead0562c04"></a>「阿難！我本為汝<a class="t" id="t0562c05"></a>說六想身，眼想，耳、鼻、舌、身、意想。阿難！此六<a class="t" id="t0562c06"></a>想身，汝當為諸年少比丘說以教彼，若為<a class="t" id="t0562c07"></a>諸年少比丘說教此六想身者，彼便得安<a class="t" id="t0562c08"></a>隱，得力得樂，身心不煩熱，終身行梵行。</p><a class="t" id="t0562c09"></a>
<p><a class="t-linehead" id="t-linehead0562c09"></a>「阿難！我本為汝說六思身，眼思，耳、鼻、舌、身、<a class="t" id="t0562c10"></a>意思。阿難！此六思身，汝當為諸年少比丘<a class="t" id="t0562c11"></a>說以教彼，若為諸年少比丘說教此六思<a class="t" id="t0562c12"></a>身者，彼便得安隱，得力得樂，身心不煩<a class="t" id="t0562c13"></a>熱，終身行梵行。</p>
<p><a class="t-linehead" id="t-linehead0562c13"></a>「阿難！我本為汝說六愛<a class="t" id="t0562c14"></a>身，眼愛，耳、鼻、舌、身、意愛。阿難！此六愛身，汝<a class="t" id="t0562c15"></a>當為諸年少比丘說以教彼，若為諸年少<a class="t" id="t0562c16"></a>比丘說教此六愛身者，彼便得安隱，得力<a class="t" id="t0562c17"></a>得樂，身心不煩熱，終身行梵行。</p>
<p><a class="t-linehead" id="t-linehead0562c17"></a>「阿難！我<a class="t" id="t0562c18"></a>本為汝說六界，地界，水、火、風、空、識界。阿難！<a class="t" id="t0562c19"></a>此六界，汝當為諸年少比丘說以教彼，若<a class="t" id="t0562c20"></a>為諸年少比丘說教此六界者，彼便得安<a class="t" id="t0562c21"></a>隱，得力得樂，身心不煩熱，終身行梵行。</p><a class="t" id="t0562c22"></a>
<p><a class="t-linehead" id="t-linehead0562c22"></a>「阿難！我本為汝說因緣起及因緣起所生法。<a class="t" id="t0562c23"></a>若有此則有彼，若無此則無彼，若生此則<a class="t" id="t0562c24"></a>生彼，若滅此則滅彼。緣無明行，緣行識，<a class="t" id="t0562c25"></a>緣識名色，緣名色六處，緣六處更樂，緣<a class="t" id="t0562c26"></a>更樂覺，緣覺愛，緣愛受，緣受有，緣有生，<a class="t" id="t0562c27"></a>緣生老死。若無明滅則行滅，行滅則識滅，<a class="t" id="t0562c28"></a>識滅則名色滅，名色滅則六處滅，六處滅<a class="t" id="t0562c29"></a>則更樂滅，更樂滅則覺滅，覺滅則愛滅，愛滅<a class="t" id="t0563a01"></a>則受滅，受滅則有滅，有滅則生滅，生滅則<a class="t" id="t0563a02"></a>老死滅。阿難！此因緣起及因緣起所生法，<a class="t" id="t0563a03"></a>汝當為諸年少比丘說以教彼，若為諸年<a class="t" id="t0563a04"></a>少比丘說教此因緣起及因緣起所生法者，<a class="t" id="t0563a05"></a>彼便得安隱，得力得樂，身心不煩熱，終身<a class="t" id="t0563a06"></a>行梵行。</p>
<p><a class="t-linehead" id="t-linehead0563a06"></a>「阿難！我本為汝說四念處，觀身<a class="t" id="t0563a07"></a>如身，觀覺、心、法如法。阿難！此四念處，汝當<a class="t" id="t0563a08"></a>為諸年少比丘說以教彼，若為諸年少比<a class="t" id="t0563a09"></a>丘說教此四念處者，彼便得安隱，得力得<a class="t" id="t0563a10"></a>樂，身心不煩熱，終身行梵行。</p>
<p><a class="t-linehead" id="t-linehead0563a10"></a>「阿難！我本為<a class="t" id="t0563a11"></a>汝說四正斷，比丘者，已生惡不善法為斷<a class="t" id="t0563a12"></a>故，起欲求方便行，精勤舉心斷。未生惡不<a class="t" id="t0563a13"></a>善法為不生故，起欲求方便行，精勤舉心<a class="t" id="t0563a14"></a>斷。未生善法為生故，起欲求方便行，精勤<a class="t" id="t0563a15"></a>舉心斷。已生善法為住故、不忘故、不退故、轉<a class="t" id="t0563a16"></a>增多故、廣布故、滿具足故，起欲求方便行，<a class="t" id="t0563a17"></a>精勤舉心斷。阿難！此四正斷，汝當為諸年<a class="t" id="t0563a18"></a>少比丘說以教彼，若為諸年少比丘說教<a class="t" id="t0563a19"></a>此四正斷者，彼便得安隱，得力得樂，身心<a class="t" id="t0563a20"></a>不煩熱，終身行梵行。</p>
<p><a class="t-linehead" id="t-linehead0563a20"></a>「阿難！我本為汝說四<a class="t" id="t0563a21"></a>如意足，比丘者，成就欲定燒諸行，修習如意<a class="t" id="t0563a22"></a>足，依於無欲、依離、依滅，願至非品，如是<a class="t" id="t0563a23"></a>精進定、心定，成就觀定燒諸行。修習如意足，<a class="t" id="t0563a24"></a>依於無欲、依離、依滅，願至非品。阿難！此四<a class="t" id="t0563a25"></a>如意足，汝當為諸年少比丘說以教彼，若<a class="t" id="t0563a26"></a>為諸年少比丘說教此四如意足者，彼便<a class="t" id="t0563a27"></a>得安隱，得力得樂，身心不煩熱，終身行梵<a class="t" id="t0563a28"></a>行。</p>
<p><a class="t-linehead" id="t-linehead0563a28"></a>「阿難！我本為汝說四禪，比丘者，離欲、離<a class="t" id="t0563a29"></a>惡不善之法，至得第四禪成就遊。阿難！此<a class="t" id="t0563b01"></a>四禪，汝當為諸年少比丘說以教彼，若為<a class="t" id="t0563b02"></a>諸年少比丘說教此四禪者，彼便得安隱，<a class="t" id="t0563b03"></a>得力得樂，身心不煩熱，終身行梵行。</p>
<p><a class="t-linehead" id="t-linehead0563b03"></a>「阿<a class="t" id="t0563b04"></a>難！我本為汝說四聖諦，苦聖諦、苦習、苦滅、<a class="t" id="t0563b05"></a>苦滅道聖諦。阿難！此四聖諦，汝當為諸年<a class="t" id="t0563b06"></a>少比丘說以教彼，若為諸年少比丘說教<a class="t" id="t0563b07"></a>此四聖諦者，彼便得安隱，得力得樂，身心<a class="t" id="t0563b08"></a>不煩熱，終身行梵行。</p>
<p><a class="t-linehead" id="t-linehead0563b08"></a>「阿難！我本為汝說四<a class="t" id="t0563b09"></a>想，比丘者，有小想、有大想、有無量想、有<a class="t" id="t0563b10"></a>無所有想。阿難！此四想，汝當為諸年少比<a class="t" id="t0563b11"></a>丘說以教彼，若為諸年少比丘說教此四<a class="t" id="t0563b12"></a>想者，彼便得安隱，得力得樂，身心不煩<a class="t" id="t0563b13"></a>熱，終身行梵行。</p>
<p><a class="t-linehead" id="t-linehead0563b13"></a>「阿難！我本為汝說四無量，<a class="t" id="t0563b14"></a>比丘者，心與慈俱，遍滿一方成就遊。如是<a class="t" id="t0563b15"></a>二三四方、四維上下，普周一切，心與慈俱，無<a class="t" id="t0563b16"></a>結、無怨、無恚、無諍，極廣甚大，無量善修，遍<a class="t" id="t0563b17"></a>滿一切世間成就遊；如是悲、喜心與捨俱，<a class="t" id="t0563b18"></a>無結、無怨、無恚、無諍，極廣甚大，無量善修，遍<a class="t" id="t0563b19"></a>滿一切世間成就遊。阿難！此四無量，汝當<a class="t" id="t0563b20"></a>為諸年少比丘說以教彼，若為諸年少比<a class="t" id="t0563b21"></a>丘說教此四無量者，彼便得安隱，得力得<a class="t" id="t0563b22"></a>樂，身心不煩熱，終身行梵行。</p>
<p><a class="t-linehead" id="t-linehead0563b22"></a>「阿難！我本為<a class="t" id="t0563b23"></a>汝說四無色，比丘者，斷一切色想，乃至得<a class="t" id="t0563b24"></a>非有想非無想處成就遊。阿難！此四無色，<a class="t" id="t0563b25"></a>汝當為諸年少比丘說以教彼，若為諸年<a class="t" id="t0563b26"></a>少比丘說教此四無色者，彼便得安隱，得<a class="t" id="t0563b27"></a>力得樂，身心不煩熱，終身行梵行。</p>
<p><a class="t-linehead" id="t-linehead0563b27"></a>「阿難！<a class="t" id="t0563b28"></a>我本為汝說四聖種，比丘、比丘尼者，得麁<a class="t" id="t0563b29"></a>素衣而知止足，非為衣故求滿其意。若<a class="t" id="t0563c01"></a>未得衣，不憂悒，不啼泣，不搥胸，不癡惑；<a class="t" id="t0563c02"></a>若得衣者，不染不著，不欲不貪，不觸不<a class="t" id="t0563c03"></a>計。見災患知出要而用衣，如此事利不<a class="t" id="t0563c04"></a>懈怠而正知者，是謂比丘、比丘尼正住舊<a class="t" id="t0563c05"></a>聖種。如是食、住處，欲斷樂斷、欲修樂修，彼<a class="t" id="t0563c06"></a>因欲斷樂斷、欲修樂修故，不自貴、不賤他，<a class="t" id="t0563c07"></a>如此事利不懈怠而正知者，是謂比丘、比<a class="t" id="t0563c08"></a>丘尼正住舊聖種。阿難！此四聖種，汝當<a class="t" id="t0563c09"></a>為諸年少比丘說以教彼，若為諸年少比<a class="t" id="t0563c10"></a>丘說教此四聖種者，彼便得安隱，得力得<a class="t" id="t0563c11"></a>樂，身心不煩熱，終身行梵行。</p>
<p><a class="t-linehead" id="t-linehead0563c11"></a>「阿難！我本<a class="t" id="t0563c12"></a>為汝說四沙門果，須陀洹、斯陀含、阿那含、最<a class="t" id="t0563c13"></a>上阿羅漢果。阿難！此四沙門果，汝當為諸<a class="t" id="t0563c14"></a>年少比丘說以教彼，若為諸年少比丘說<a class="t" id="t0563c15"></a>教此四沙門果者，彼便得安隱，得力得樂，<a class="t" id="t0563c16"></a>身心不煩熱，終身行梵行。</p>
<p><a class="t-linehead" id="t-linehead0563c16"></a>「阿難！我本為汝<a class="t" id="t0563c17"></a>說五熟解脫想，無常想、無常苦想、苦無我<a class="t" id="t0563c18"></a>想、不淨惡露想、一切世間不可樂想。阿難！此<a class="t" id="t0563c19"></a>五熟解脫想，汝當為諸年少比丘說以教<a class="t" id="t0563c20"></a>彼，若為諸年少比丘說教此五熟解脫想<a class="t" id="t0563c21"></a>者，彼便得安隱，得力得樂，身心不煩熱，<a class="t" id="t0563c22"></a>終身行梵行。</p>
<p><a class="t-linehead" id="t-linehead0563c22"></a>「阿難！我本為汝說五解脫處，<a class="t" id="t0563c23"></a>若比丘、比丘尼因此故，未解脫心得解脫，<a class="t" id="t0563c24"></a>未盡諸漏得盡無餘，未得無上涅槃得<a class="t" id="t0563c25"></a>無上涅槃。云何為五？阿難！世尊為比丘、比<a class="t" id="t0563c26"></a>丘尼說法，諸智梵行者亦為比丘、比丘尼說<a class="t" id="t0563c27"></a>法。阿難！若世尊為比丘、比丘尼說法，諸智<a class="t" id="t0563c28"></a>梵行者亦為比丘、比丘尼說法，彼聞法已，便<a class="t" id="t0563c29"></a>知法解義；彼因知法解義故，便得歡悅；因<a class="t" id="t0564a01"></a>歡悅故，便得歡喜；因歡喜故，便得止身；因<a class="t" id="t0564a02"></a>止身故，便得覺樂；因覺樂故，便得心定。阿<a class="t" id="t0564a03"></a>難！比丘、比丘尼因心定故，便得見如實、知<a class="t" id="t0564a04"></a>如真；因見如實、知如真故，便得厭；因厭故，<a class="t" id="t0564a05"></a>便得無欲；因無欲故，便得解脫；因解脫故，<a class="t" id="t0564a06"></a>便得知解脫，生已盡，梵行已立，所作已辦，不<a class="t" id="t0564a07"></a>更受有，知如真。阿難！是謂第一解脫處，因<a class="t" id="t0564a08"></a>此故，比丘、比丘尼未解脫心得解脫，未盡<a class="t" id="t0564a09"></a>諸漏得盡無餘，未得無上涅槃得無上<a class="t" id="t0564a10"></a>涅槃。</p>
<p><a class="t-linehead" id="t-linehead0564a10"></a>「復次，阿難！世尊不為比丘、比丘尼說<a class="t" id="t0564a11"></a>法，諸智梵行者亦不為比丘、比丘尼說法，<a class="t" id="t0564a12"></a>但如本所聞、所誦習法而廣讀之。若不<a class="t" id="t0564a13"></a>廣讀本所聞、所誦習法者，但隨本所聞、所<a class="t" id="t0564a14"></a>誦習法為他廣說。若不為他廣說本所聞、<a class="t" id="t0564a15"></a>所誦習法者，但隨本所聞、所誦習法心思惟<a class="t" id="t0564a16"></a>分別。若心不思惟分別本所聞、所誦習法<a class="t" id="t0564a17"></a>者，但善受持諸三昧相。阿難！若比丘、比丘<a class="t" id="t0564a18"></a>尼善受持諸三昧相者，便知法解義，彼因<a class="t" id="t0564a19"></a>知法解義故，便得歡悅；因歡悅故，便得歡<a class="t" id="t0564a20"></a>喜；因歡喜故，便得止身；因止身故，便得覺<a class="t" id="t0564a21"></a>樂；因覺樂故，便得心定。阿難！比丘、比丘尼<a class="t" id="t0564a22"></a>因心定故，便得見如實、知如真；因見如實、<a class="t" id="t0564a23"></a>知如真故，便得厭；因厭故，便得無欲；因無<a class="t" id="t0564a24"></a>欲故，便得解脫；因解脫故，便得知解脫，生<a class="t" id="t0564a25"></a>已盡，梵行已立，所作已辦，不更受有，知如<a class="t" id="t0564a26"></a>真。阿難！是謂第五解脫處，因此故，比丘、比丘<a class="t" id="t0564a27"></a>尼未解脫心得解脫，未盡諸漏得盡無<a class="t" id="t0564a28"></a>餘，未得無上涅槃得無上涅槃。阿難！此五<a class="t" id="t0564a29"></a>解脫處，汝當為諸年少比丘說以教彼，若<a class="t" id="t0564b01"></a>為諸年少比丘說教此五解脫處者，彼便<a class="t" id="t0564b02"></a>得安隱，得力得樂，身心不煩熱，終身行梵<a class="t" id="t0564b03"></a>行。</p>
<p><a class="t-linehead" id="t-linehead0564b03"></a>「阿難！我本為汝說五根，信根，精進、念、定、<a class="t" id="t0564b04"></a>慧根。阿難！此五根，汝當為諸年少比丘說<a class="t" id="t0564b05"></a>以教彼，若為諸年少比丘說教此五根者，<a class="t" id="t0564b06"></a>彼便得安隱，得力得樂，身心不煩熱，終身<a class="t" id="t0564b07"></a>行梵行。</p>
<p><a class="t-linehead" id="t-linehead0564b07"></a>「阿難！我本為汝說五力，信力，精進、<a class="t" id="t0564b08"></a>念、定、慧力。阿難！此五力，汝當為諸年少比<a class="t" id="t0564b09"></a>丘說以教彼，若為諸年少比丘說教此<a class="t" id="t0564b10"></a>五力者，彼便得安隱，得力得樂，身心不<a class="t" id="t0564b11"></a>煩熱，終身行梵行。</p>
<p><a class="t-linehead" id="t-linehead0564b11"></a>「阿難！我本為汝說五出<a class="t" id="t0564b12"></a>要界。云何為五？阿難！多聞聖弟子極重善<a class="t" id="t0564b13"></a>觀欲，彼因極重善觀欲故，心便不向欲，<a class="t" id="t0564b14"></a>不樂欲，不近欲，不信解欲；若欲心生，即時<a class="t" id="t0564b15"></a>融消燋縮，轉還不得舒張，捨離不住欲，<a class="t" id="t0564b16"></a>穢惡厭患欲。阿難！猶如雞毛及筋，持著火<a class="t" id="t0564b17"></a>中，即時融消燋縮，轉還不得舒張。阿難！<a class="t" id="t0564b18"></a>多聞聖弟子亦復如是極重善觀欲，彼因<a class="t" id="t0564b19"></a>極重善觀欲故，心便不向欲，不樂欲，不<a class="t" id="t0564b20"></a>近欲，不信解欲；若欲心生，即時融消燋縮，<a class="t" id="t0564b21"></a>轉還不得舒張，捨離不住欲，穢惡厭患<a class="t" id="t0564b22"></a>欲。觀無欲，心向無欲，樂無欲，近無欲，信<a class="t" id="t0564b23"></a>解無欲，心無礙，心無濁，心得樂，能致樂，遠<a class="t" id="t0564b24"></a>離一切欲及因欲生諸漏煩熱憂慼。解彼<a class="t" id="t0564b25"></a>脫彼，復解脫彼，彼不復受此覺，謂覺因欲<a class="t" id="t0564b26"></a>生，如是欲出要。阿難！是謂第一出要界。</p><a class="t" id="t0564b27"></a>
<p><a class="t-linehead" id="t-linehead0564b27"></a>「復次，阿難！多聞聖弟子極重善觀恚，彼因<a class="t" id="t0564b28"></a>極重善觀恚故，心便不向恚，不樂恚，不近<a class="t" id="t0564b29"></a>恚，不信解恚；若恚心生，即時融消燋縮，轉<a class="t" id="t0564c01"></a>還不得舒張，捨離不住恚，穢惡厭患恚。<a class="t" id="t0564c02"></a>阿難！猶如雞毛及筋，持著火中，即時融消<a class="t" id="t0564c03"></a>燋縮，轉還不得舒張。阿難！多聞聖弟子亦<a class="t" id="t0564c04"></a>復如是極重善觀恚，彼因極重善觀恚故，<a class="t" id="t0564c05"></a>心便不向恚，不樂恚，不近恚，不信解恚；<a class="t" id="t0564c06"></a>若恚心生，即時融消燋縮，轉還不得舒張，<a class="t" id="t0564c07"></a>捨離不住恚，穢惡厭患恚。觀無恚，心向<a class="t" id="t0564c08"></a>無恚，樂無恚，近無恚，信解無恚，心無礙，心<a class="t" id="t0564c09"></a>無濁，心得樂，能致樂，遠離一切恚，及因恚<a class="t" id="t0564c10"></a>生諸漏煩熱憂慼。解彼脫彼，復解脫彼，彼<a class="t" id="t0564c11"></a>不復受此覺，謂覺因恚生，如是恚出要。<a class="t" id="t0564c12"></a>阿難！是謂第二出要界。</p>
<p><a class="t-linehead" id="t-linehead0564c12"></a>「復次，阿難！多聞聖弟<a class="t" id="t0564c13"></a>子極重善觀害，彼因極重善觀害故，心便<a class="t" id="t0564c14"></a>不向害，不樂害，不近害，不信解害；若害<a class="t" id="t0564c15"></a>心生，即時融消燋縮，轉還不得舒張，捨離<a class="t" id="t0564c16"></a>不住害，穢惡厭患害。阿難！猶如鷄毛及筋，<a class="t" id="t0564c17"></a>持著火中，即時融消燋縮，轉還不得舒張。<a class="t" id="t0564c18"></a>阿難！多聞聖弟子亦復如是極重善觀害，<a class="t" id="t0564c19"></a>彼因極重善觀害故，心便不向害，不樂害，<a class="t" id="t0564c20"></a>不近害，不信解害；若害心生，即時融消燋<a class="t" id="t0564c21"></a>縮，轉還不得舒張，捨離不住害，穢惡厭<a class="t" id="t0564c22"></a>患害。觀無害，心向無害，樂無害，近無害，<a class="t" id="t0564c23"></a>信解無害，心無礙，心無濁，心得樂，能致樂，<a class="t" id="t0564c24"></a>遠離一切害及因害生諸漏煩熱憂慼。解彼<a class="t" id="t0564c25"></a>脫彼，復解脫彼，彼不復受此覺，謂覺因害<a class="t" id="t0564c26"></a>生，如是害出要。阿難！是謂第三出要界。</p>
<p><a class="t-linehead" id="t-linehead0564c26"></a>「復<a class="t" id="t0564c27"></a>次，阿難！多聞聖弟子極重善觀色，彼因極重<a class="t" id="t0564c28"></a>善觀色故，心便不向色，不樂色，不近色，<a class="t" id="t0564c29"></a>不信解色；若色心生，即時融消燋縮，轉還<a class="t" id="t0565a01"></a>不得舒張，捨離不住色，穢惡厭患色。阿<a class="t" id="t0565a02"></a>難！猶如雞毛及筋，持著火中，即時融消燋<a class="t" id="t0565a03"></a>縮，轉還不得舒張。阿難！多聞聖弟子亦復<a class="t" id="t0565a04"></a>如是極重善觀色，彼因極重善觀色故，<a class="t" id="t0565a05"></a>心便不向色，不樂色，不近色，不信解色；<a class="t" id="t0565a06"></a>若色心生，即時融消燋縮，轉還不得舒張，捨<a class="t" id="t0565a07"></a>離不住色，穢惡厭患色。觀無色，心向無<a class="t" id="t0565a08"></a>色，樂無色，近無色，信解無色，心無礙，心無<a class="t" id="t0565a09"></a>濁，心得樂，能致樂，遠離一切色及因色生<a class="t" id="t0565a10"></a>諸漏煩熱憂慼。解彼脫彼，復解<span class="corr" title="[彼脫&gt;脫彼] cf.［麗】">脫彼</span>，彼不<a class="t" id="t0565a11"></a>復受此覺，謂覺因色生，如是色出要。阿難！<a class="t" id="t0565a12"></a>是謂第四出要界。</p>
<p><a class="t-linehead" id="t-linehead0565a12"></a>「復次，阿難！多聞聖弟子極<a class="t" id="t0565a13"></a>重善觀己身，彼因極重善觀己身故，心便<a class="t" id="t0565a14"></a>不向己身，不樂己身，不近己身，不信解<a class="t" id="t0565a15"></a>己身；若己身心生，即時融消燋縮，轉還不得<a class="t" id="t0565a16"></a>舒張，捨離不住己身，穢惡厭患己身。阿難！<a class="t" id="t0565a17"></a>猶如鷄毛及筋，持著火中，即時融消燋縮，轉<a class="t" id="t0565a18"></a>還不得舒張。阿難！多聞聖弟子亦復如是<a class="t" id="t0565a19"></a>極重善觀己身，彼因極重善觀己身故，心<a class="t" id="t0565a20"></a>便不向己身，不樂己身，不近己身，不信<a class="t" id="t0565a21"></a>解己身；若己身心生，即時融消燋縮，轉還不<a class="t" id="t0565a22"></a>得舒張，捨離不住己身，穢惡厭患己身。<a class="t" id="t0565a23"></a>觀無己身，心向無己身，樂無己身，近無己<a class="t" id="t0565a24"></a>身，信解無己身，心無礙，心無濁，心得樂，能致<a class="t" id="t0565a25"></a>樂，遠離一切己身及因己身生諸漏煩熱<a class="t" id="t0565a26"></a>憂慼。解彼脫彼，復解脫彼，彼不復受此覺，<a class="t" id="t0565a27"></a>謂覺因己身生，如是己身出要。阿難！是謂<a class="t" id="t0565a28"></a>第五出要界。</p>
<p><a class="t-linehead" id="t-linehead0565a28"></a>「阿難！此五出要界，汝當為諸<a class="t" id="t0565a29"></a>年少比丘說以教彼，若為諸年少比丘說<a class="t" id="t0565b01"></a>教此五出要界者，彼便得安隱，得力得樂，<a class="t" id="t0565b02"></a>身心不煩熱，終身行梵行。</p>
<p><a class="t-linehead" id="t-linehead0565b02"></a>「阿難！我本為汝<a class="t" id="t0565b03"></a>說七財，信財，戒、慚、愧、聞、施、慧財。阿難！此七<a class="t" id="t0565b04"></a>財，汝當為諸年少比丘說以教彼，若為諸<a class="t" id="t0565b05"></a>年少比丘說教此七財者，彼便得安隱，得<a class="t" id="t0565b06"></a>力得樂，身心不煩熱，終身行梵行。</p>
<p><a class="t-linehead" id="t-linehead0565b06"></a>「阿難！<a class="t" id="t0565b07"></a>我本為汝說七力，信力，精進、慚、愧、念、定、慧力。<a class="t" id="t0565b08"></a>阿難！此七力，汝當為諸年少比丘說以教<a class="t" id="t0565b09"></a>彼，若為諸年少比丘說教此七力者，彼便<a class="t" id="t0565b10"></a>得安隱，得力得樂，身心不煩熱，終身行<a class="t" id="t0565b11"></a>梵行。</p>
<p><a class="t-linehead" id="t-linehead0565b11"></a>「阿難！我本為汝說七覺支，念覺支，擇<a class="t" id="t0565b12"></a>法、精進、喜、息、定、捨覺支。阿難！此七覺支，汝<a class="t" id="t0565b13"></a>當為諸年少比丘說以教彼，若為諸年少<a class="t" id="t0565b14"></a>比丘說教此七覺支者，彼便得安隱，得力<a class="t" id="t0565b15"></a>得樂，身心不煩熱，終身行梵行。</p>
<p><a class="t-linehead" id="t-linehead0565b15"></a>「阿難！我本<a class="t" id="t0565b16"></a>為汝說八支聖道，正見、正志、正語、正業、正<a class="t" id="t0565b17"></a>命、正方便、正念、正定，是謂為八。阿難！此八<a class="t" id="t0565b18"></a>支聖道，汝當為諸年少比丘說以教彼，若<a class="t" id="t0565b19"></a>為諸年少比丘說教此八支聖道者，彼便<a class="t" id="t0565b20"></a>得安隱，得力得樂，身心不煩熱，終身行<a class="t" id="t0565b21"></a>梵行。」</p>
<p><a class="t-linehead" id="t-linehead0565b21"></a>於是，尊者阿難叉手向佛，白曰：「世尊！<a class="t" id="t0565b22"></a>甚奇！甚特！世尊為諸年少比丘說處及教<a class="t" id="t0565b23"></a>處。」</p>
<p><a class="t-linehead" id="t-linehead0565b23"></a>世尊告曰：「阿難！如是，如是。甚奇！甚特！<a class="t" id="t0565b24"></a>我為諸年少比丘說處及教處。阿難！若汝<a class="t" id="t0565b25"></a>從如來復問頂法及頂法退者，汝便於如<a class="t" id="t0565b26"></a>來極信歡喜。」</p>
<p><a class="t-linehead" id="t-linehead0565b26"></a>於是，尊者阿難叉手向佛，白<a class="t" id="t0565b27"></a>曰：「世尊！今正是時。善逝！今正是時。若世尊<a class="t" id="t0565b28"></a>為諸年少比丘說頂法及頂法退說及教<a class="t" id="t0565b29"></a>者，我及諸年少比丘從世尊聞已，當善受<a class="t" id="t0565c01"></a>持。」</p>
<p><a class="t-linehead" id="t-linehead0565c01"></a>世尊告曰：「阿難！汝等諦聽，善思念之，我<a class="t" id="t0565c02"></a>當為汝及諸年少比丘說頂法及頂法退。」<a class="t" id="t0565c03"></a>尊者阿難等受教而聽。</p>
<p><a class="t-linehead" id="t-linehead0565c03"></a>世尊告曰：「阿難！多<a class="t" id="t0565c04"></a>聞聖弟子真實因心，思念稱量，善觀分別<a class="t" id="t0565c05"></a>無常、苦、空、非我，彼如是思念，如是稱量，如是<a class="t" id="t0565c06"></a>善觀分別，便生忍、生樂、生欲、欲聞、欲念、<a class="t" id="t0565c07"></a>欲觀，阿難！是謂頂法。阿難！若得此頂法<a class="t" id="t0565c08"></a>復失衰退，不修守護，不習精勤，阿難！是<a class="t" id="t0565c09"></a>謂頂法退。如是內外識、更樂、覺、想、思、愛、界、因<a class="t" id="t0565c10"></a>緣起，阿難！多聞聖弟子此因緣起及因緣起<a class="t" id="t0565c11"></a>法，思念稱量，善觀分別無常、苦、空、非我，彼<a class="t" id="t0565c12"></a>如是思念，如是稱量，如是善觀分別，便生<a class="t" id="t0565c13"></a>忍、生樂、生欲，欲聞、欲念、欲觀。阿難！是謂<a class="t" id="t0565c14"></a>頂法。阿難！若得此頂法復失衰退，不修守<a class="t" id="t0565c15"></a>護，不習精勤，阿難！是謂頂法退。阿難！此頂<a class="t" id="t0565c16"></a>法及頂法退，汝當為諸年少比丘說以教<a class="t" id="t0565c17"></a>彼，若為諸年少比丘說教此頂法及頂法<a class="t" id="t0565c18"></a>退者，彼便得安隱，得力得樂，身心不煩<a class="t" id="t0565c19"></a>熱，終身行梵行。</p>
<p><a class="t-linehead" id="t-linehead0565c19"></a>「阿難！我為汝等說處及教<a class="t" id="t0565c20"></a>處，頂法及頂法退，如尊師所為弟子起<a class="t" id="t0565c21"></a>大慈哀，憐念愍傷，求義及饒益，求安隱快<a class="t" id="t0565c22"></a>樂者，我今已作。汝等當復自作，至無事處、<a class="t" id="t0565c23"></a>山林樹下、空安靜處宴坐思惟，勿得放逸，<a class="t" id="t0565c24"></a>勤加精進，莫令後悔。此是我之教勅，是我訓<a class="t" id="t0565c25"></a>誨。」</p>
<p><a class="t-linehead" id="t-linehead0565c25"></a>佛說如是。尊者阿難及諸年少比丘，聞佛<a class="t" id="t0565c26"></a>所說，歡喜奉行。</p><a class="t" id="t0565c27"></a>
<blockquote class="gatha">
<p>陰、內、外、識、更　　覺、想、思、愛、界<a class="t" id="t0565c28"></a><br>
因緣、念、正斷　　如意、禪、諦、想<a class="t" id="t0565c29"></a><br>
無量、無色、種　　沙門果、解脫<a class="t" id="t0566a01"></a><br>
處、根、力、出要　　財、力、覺、道、頂</p></blockquote><a class="t" id="t0566a02"></a>
<p><a class="t-linehead" id="t-linehead0566a02"></a>說處經第十五竟<span class="t-note">（五千一百九十七字）</span></p><a class="t" id="t0566a03"></a><p class="endsection"><span class="t-juanname">中阿含經卷第二十一<span class="t-note">（七千三百二十四字）</span></span></p><a class="t" id="t0566a04"></a>
<p class="endsutta">長壽王品第二竟<span class="t-note">（四萬四千九百四十七字）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>