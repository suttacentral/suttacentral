<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma76">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left latin">76. </span>
<span class="mirror-right">（七六）郁伽支羅經</span></h1>
</div><a class="t" id="t0543c03"></a>
<p><a class="t-linehead" id="t-linehead0543c03"></a>我聞如是：</p>
<p>一時，佛遊郁伽支羅，在恒水池<a class="t" id="t0543c04"></a>岸。</p>
<p><a class="t-linehead" id="t-linehead0543c04"></a>爾時，一比丘則於晡時從燕坐起，往詣<a class="t" id="t0543c05"></a>佛所，稽首佛足，却坐一面，白曰：「世尊！唯願<a class="t" id="t0543c06"></a>為我善略說法。從法世尊聞已，在遠離獨<a class="t" id="t0543c07"></a>住，心無放逸，修行精勤。因在遠離獨住，心<a class="t" id="t0543c08"></a>無放逸，修行精勤故，族姓子所為，剃除鬚<a class="t" id="t0543c09"></a>髮，著袈裟衣，至信、捨家、無家、學道者，唯無上<a class="t" id="t0543c10"></a>梵行訖，於現法中自知自覺，自作證成就遊，<a class="t" id="t0543c11"></a>生已盡，梵行已立，所作已辦，不更受有，知如<a class="t" id="t0543c12"></a>真。」</p>
<p><a class="t-linehead" id="t-linehead0543c12"></a>世尊告曰：「比丘！當如是學，令心得住，在<a class="t" id="t0543c13"></a>內不動無量善修，復觀內身如身，行極精<a class="t" id="t0543c14"></a>勤，立正念、正智，善自御心，令離慳貪，意無<a class="t" id="t0543c15"></a>憂慼。復觀外身如身，行極精勤，立正念、正<a class="t" id="t0543c16"></a>智，善自御心，令離慳貪，意無憂慼。復觀內<a class="t" id="t0543c17"></a>外身如身，行極精勤，立正念、正智，善自御<a class="t" id="t0543c18"></a>心，令離慳貪，意無憂慼。比丘！如此之定，<a class="t" id="t0543c19"></a>去時、來時當善修習，住時、坐時、臥時、眠時、寤<a class="t" id="t0543c20"></a>時、眠寤時亦當修習。復次，亦當修習有覺<a class="t" id="t0543c21"></a>有觀定、無覺少觀定，修習無覺無觀定，亦當<a class="t" id="t0543c22"></a>修習喜共俱定、樂共俱定、定共俱定，修習<a class="t" id="t0543c23"></a>捨共俱定。</p>
<p><a class="t-linehead" id="t-linehead0543c23"></a>「比丘！若修此定極善修者，比丘！<a class="t" id="t0543c24"></a>當復更修觀內覺如覺，行極精勤，立正念、正<a class="t" id="t0543c25"></a>智，善自御心，令離慳貪，意無憂慼。復觀外<a class="t" id="t0543c26"></a>覺如覺，行極精勤，立正念、正智，善自御心，<a class="t" id="t0543c27"></a>令離慳貪，意無憂慼。復觀內外覺如覺，行<a class="t" id="t0543c28"></a>極精勤，立正念、正智，善自御心，令離慳貪，<a class="t" id="t0543c29"></a>意無憂慼。比丘！如此之定，去時、來時當善<a class="t" id="t0544a01"></a>修習，住時、坐時、臥時、眠時、寤時、眠寤時亦<a class="t" id="t0544a02"></a>當修習。復次，亦當修習有覺有觀定、無覺少<a class="t" id="t0544a03"></a>觀定，修習無覺無觀定，亦當修習喜共俱<a class="t" id="t0544a04"></a>定、樂共俱定、定共俱定，修習捨共俱定。</p>
<p><a class="t-linehead" id="t-linehead0544a04"></a>「比丘！<a class="t" id="t0544a05"></a>若修此定極善修者，比丘！當復更修觀內<a class="t" id="t0544a06"></a>心如心，行極精勤，立正念、正智，善自御心，<a class="t" id="t0544a07"></a>令離慳貪，意無憂慼。復觀外心如心，行<a class="t" id="t0544a08"></a>極精勤，立正念、正智，善自御心，令離慳貪，<a class="t" id="t0544a09"></a>意無憂慼。復觀內外心如心，行極精勤，立<a class="t" id="t0544a10"></a>正念、正智，善自御心，令離慳貪，意無憂慼。<a class="t" id="t0544a11"></a>比丘！如此之定，去時、來時當善修習，住時、坐<a class="t" id="t0544a12"></a>時、臥時、眠時、寤時、眠寤時亦當修習。復次，<a class="t" id="t0544a13"></a>亦當修習有覺有觀定、無覺少觀定，修習無<a class="t" id="t0544a14"></a>覺無觀定，亦當修習喜共俱定、樂共<a class="t" id="t0544a15"></a>俱定、定共俱定，修習捨共俱定。</p>
<p><a class="t-linehead" id="t-linehead0544a15"></a>「比丘！若<a class="t" id="t0544a16"></a>修此定極善修者，比丘！當復更修觀<a class="t" id="t0544a17"></a>內法如法，行極精勤，立正念、正智，善自御心，<a class="t" id="t0544a18"></a>令離慳貪，意無憂慼。復觀外法如法，行<a class="t" id="t0544a19"></a>極精勤，立正念、正智，善自御心，令離慳貪，<a class="t" id="t0544a20"></a>意無憂慼。復觀內外法如法，行極精勤，立<a class="t" id="t0544a21"></a>正念、正智，善自御心，令離慳貪，意無憂慼。<a class="t" id="t0544a22"></a>比丘！如此之定，去時、來時當善修習，住時、<a class="t" id="t0544a23"></a>坐時、臥時、眠時、寤時、眠寤時亦當修習。復<a class="t" id="t0544a24"></a>次，亦當修習有覺有觀定、無覺少觀定，修習<a class="t" id="t0544a25"></a>無覺無觀定，亦當修習喜共俱定、樂共俱<a class="t" id="t0544a26"></a>定、定共俱定，修習捨共俱定。</p>
<p><a class="t-linehead" id="t-linehead0544a26"></a>「比丘！若修此<a class="t" id="t0544a27"></a>定極善修者，比丘！心當與慈俱，遍滿一方<a class="t" id="t0544a28"></a>成就遊，如是二三四方、四維上下，普周一切，<a class="t" id="t0544a29"></a>心與慈俱，無結無怨，無恚無諍，極廣甚大，無<a class="t" id="t0544b01"></a>量善修，遍滿一切世間成就遊；如是悲、喜<a class="t" id="t0544b02"></a>心與捨俱，無結無怨，無恚無諍，極廣甚大，無<a class="t" id="t0544b03"></a>量善修，遍滿一切世間成就遊。</p>
<p><a class="t-linehead" id="t-linehead0544b03"></a>「比丘！若汝<a class="t" id="t0544b04"></a>修習此定極善修者，若遊東方，必得安樂，<a class="t" id="t0544b05"></a>無眾苦患；若遊南方、西方、北方者，必得安<a class="t" id="t0544b06"></a>樂，無眾苦患。比丘！若汝修習此定極善修<a class="t" id="t0544b07"></a>者，我尚不說汝諸善法住，況說衰退？但當<a class="t" id="t0544b08"></a>晝夜增長善法而不衰退。比丘！若汝修習<a class="t" id="t0544b09"></a>此定極善修者，汝於二果必得其一，或於<a class="t" id="t0544b10"></a>現世得究竟智，或復有餘得阿那含。」</p>
<p><a class="t-linehead" id="t-linehead0544b10"></a>於是，<a class="t" id="t0544b11"></a>彼比丘聞佛所說，善受善持，即從坐起，稽<a class="t" id="t0544b12"></a>首佛足，繞三匝而去，受持佛教，在遠離獨<a class="t" id="t0544b13"></a>住，心無放逸，修行精勤。因在遠離獨住，心<a class="t" id="t0544b14"></a>無放逸，修行精勤故，族姓子所為，剃除鬚<a class="t" id="t0544b15"></a>髮，著袈裟衣，至信、捨家、無家、學道者，唯無上<a class="t" id="t0544b16"></a>梵行訖，於現法中自知自覺，自作證成就遊，<a class="t" id="t0544b17"></a>生已盡，梵行已立，所作已辦，不更受有，知如<a class="t" id="t0544b18"></a>真。彼尊者知法已至，得阿羅訶。</p>
<p><a class="t-linehead" id="t-linehead0544b18"></a>佛說如是。<a class="t" id="t0544b19"></a>彼諸比丘聞佛所說，歡喜奉行。</p><a class="t" id="t0544b20"></a>
<p class="endsutta"><a class="t-linehead" id="t-linehead0544b20"></a>郁伽支羅經第五竟<span class="t-note">（千二百六字）</span></p><a class="t" id="t0544b21"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>