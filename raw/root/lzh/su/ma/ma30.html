<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma30">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left latin">30. The Elephant’s Footprint</span>
<span class="mirror-right">（三〇）象跡喻經</span></h1>
</div><a class="t" id="t0464b19"></a>
<p><a class="t-linehead" id="t-linehead0464b19"></a>我聞如是：</p>
<p>一時，佛遊舍衛國，在勝林給孤<a class="t" id="t0464b20"></a>獨園。</p>
<p><a class="t-linehead" id="t-linehead0464b20"></a>爾時，尊者舍梨子告諸比丘：「諸賢！若<a class="t" id="t0464b21"></a>有無量善法，彼一切法皆四聖諦所攝，來<a class="t" id="t0464b22"></a>入四聖諦中，謂四聖諦於一切法最為第<a class="t" id="t0464b23"></a>一。所以者何？攝受一切眾善法故。諸賢！猶<a class="t" id="t0464b24"></a>如諸畜之跡，象跡為第一。所以者何？彼象<a class="t" id="t0464b25"></a>跡者最廣大故。如是，諸賢！無量善法，彼一切<a class="t" id="t0464b26"></a>法皆四聖諦所攝，來入四聖諦中，謂四聖<a class="t" id="t0464b27"></a>諦於一切法最為第一。云何為四？謂苦聖<a class="t" id="t0464b28"></a>諦，苦習、苦滅、苦滅道聖諦。諸賢！云何苦聖<a class="t" id="t0464b29"></a>諦？謂生苦、老苦、病苦、死苦、怨憎會苦、愛別<a class="t" id="t0464c01"></a>離苦、所求不得苦、略五盛陰苦。</p>
<p><a class="t-linehead" id="t-linehead0464c01"></a>「諸賢！云<a class="t" id="t0464c02"></a>何五盛陰<span class="corr" title="[苦&gt;] cf.［麗】"></span>？謂色盛陰，覺、想、行、識盛陰。諸<a class="t" id="t0464c03"></a>賢！云何色盛陰？謂有色，彼一切四大及<a class="t" id="t0464c04"></a>四大造。諸賢！云何四大？謂地界，水、火、風界。<a class="t" id="t0464c05"></a>諸賢！云何地界？諸賢！謂地界有二，有內<a class="t" id="t0464c06"></a>地界，有外地界。諸賢！云何內地界？謂內身<a class="t" id="t0464c07"></a>中在，內所攝堅，堅性住，內之所受。此為云<a class="t" id="t0464c08"></a>何？謂髮、毛、爪、齒、麤細皮膚、肌肉、筋、骨、心、腎、肝、<a class="t" id="t0464c09"></a>肺、脾、腸、<span class="gaiji">胃<!--gaiji,胃,1[月*胃],2&#x26769;,3--></span>、糞，如是比此身中餘在，內所<a class="t" id="t0464c10"></a>攝，堅性住，內之所受，諸賢！是謂內地界。<a class="t" id="t0464c11"></a>諸賢！外地界者，謂大是，淨是，不憎惡是。諸賢！<a class="t" id="t0464c12"></a>有時水災，是時滅外地界。</p>
<p><a class="t-linehead" id="t-linehead0464c12"></a>「諸賢！此外地界<a class="t" id="t0464c13"></a>極大，極淨，極不憎惡，是無常法、盡法、衰法、變<a class="t" id="t0464c14"></a>易之法，況復此身暫住，為愛所受？謂不多聞<a class="t" id="t0464c15"></a>愚癡凡夫而作此念：『是我，是我所，我是彼所。』<a class="t" id="t0464c16"></a>多聞聖弟子不作此念：『是我，是我所，我是彼<a class="t" id="t0464c17"></a>所。』彼云何作是念？若有他人罵詈、捶打、瞋<a class="t" id="t0464c18"></a>恚責數者，彼作是念：『我生此苦，從因緣生，<a class="t" id="t0464c19"></a>非無因緣。云何為緣？緣苦更樂。』彼觀此<a class="t" id="t0464c20"></a>更樂無常，觀覺、想、行、識無常，彼心緣界住<a class="t" id="t0464c21"></a>止、合一、心定、不移動。彼於後時他人來語<a class="t" id="t0464c22"></a>柔辭軟言者，彼作是念：『我生此樂，從因緣<a class="t" id="t0464c23"></a>生，非無因緣。云何為緣？緣樂更樂。』彼觀此<a class="t" id="t0464c24"></a>更樂無常，觀覺、想、行、識、無常，彼心緣界住，<a class="t" id="t0464c25"></a>止合一心，定不移動。彼於後時，若幼少、中年、<a class="t" id="t0464c26"></a>長老來行不可事，或以拳扠，或以石擲，或<a class="t" id="t0464c27"></a>刀杖加，彼作是念：『我受此身，色法麤質，四<a class="t" id="t0464c28"></a>大之種，從父母生，飲食長養，常衣被覆，坐臥<a class="t" id="t0464c29"></a>按摩，澡浴強忍，是破壞法，是滅盡法，離散之<a class="t" id="t0465a01"></a>法，我因此身致拳扠、石擲及刀杖加。』由是<a class="t" id="t0465a02"></a>之故，彼極精勤而不懈怠，正身正念，不忘<a class="t" id="t0465a03"></a>不癡，安定一心，彼作是念：『我極精勤而不<a class="t" id="t0465a04"></a>懈怠，正身正念，不忘不癡，安定一心，我受<a class="t" id="t0465a05"></a>此身，應致拳扠、石擲及刀杖加，但當精勤<a class="t" id="t0465a06"></a>學世尊法。』</p>
<p><a class="t-linehead" id="t-linehead0465a06"></a>「諸賢！世尊亦如是說：『若有賊來，<a class="t" id="t0465a07"></a>以利刀鋸，節節解身。若汝為賊以利刀鋸<a class="t" id="t0465a08"></a>節節解身時，或心變易，或惡語言者，汝則衰<a class="t" id="t0465a09"></a>退。汝當作是念：「若有賊來，以利刀鋸節<a class="t" id="t0465a10"></a>節解我身者，因此令我心不變易，不惡語<a class="t" id="t0465a11"></a>言，當為彼節節解我身者起哀愍心，為<a class="t" id="t0465a12"></a>彼人故，心與慈俱，遍滿一方成就遊，如是<a class="t" id="t0465a13"></a>二三四方、四維上下，普周一切，心與慈俱，無<a class="t" id="t0465a14"></a>結無怨，無恚無諍，極廣甚大，無量善修，遍滿<a class="t" id="t0465a15"></a>一切世間成就遊。」』</p>
<p><a class="t-linehead" id="t-linehead0465a15"></a>「諸賢！彼比丘若因佛、法、<a class="t" id="t0465a16"></a>眾，不住善相應捨者，諸賢！彼比丘應慙愧<a class="t" id="t0465a17"></a>羞厭，我於利無利，於德無德，謂我因佛、法、<a class="t" id="t0465a18"></a>眾，不住善相應捨。諸賢！猶如初迎新婦，<a class="t" id="t0465a19"></a>見其姑嫜，若見夫主，則慙愧羞厭。諸賢！當<a class="t" id="t0465a20"></a>知比丘亦復如是，應慙愧羞厭，我於利無<a class="t" id="t0465a21"></a>利，於德無德，謂我因佛、法、眾，不住善相應<a class="t" id="t0465a22"></a>捨，彼因慙愧羞厭故，便住善相應捨，是妙<a class="t" id="t0465a23"></a>息寂，謂捨一切有，離愛、無欲、滅盡無餘。諸<a class="t" id="t0465a24"></a>賢！是謂比丘一切大學。</p>
<p><a class="t-linehead" id="t-linehead0465a24"></a>「諸賢！云何水界？諸<a class="t" id="t0465a25"></a>賢！謂水界有二，有內水界，有外水界。諸賢！<a class="t" id="t0465a26"></a>云何內水界？謂內身中在，內所攝水，水性潤，<a class="t" id="t0465a27"></a>內之所受。此為云何？謂腦、腦根，淚、汗、涕、唾、<a class="t" id="t0465a28"></a>膿、血、肪、髓、涎、膽、小便，如是比此身中餘在，內<a class="t" id="t0465a29"></a>所攝水，水性潤，內之所受，諸賢！是謂內水<a class="t" id="t0465b01"></a>界。諸賢！外水界者，謂大是，淨是，不憎惡是，<a class="t" id="t0465b02"></a>諸賢！有時火災，是時滅外水界。</p>
<p><a class="t-linehead" id="t-linehead0465b02"></a>「諸賢！此外<a class="t" id="t0465b03"></a>水界極大，極淨，極不憎惡，是無常法、盡法、衰<a class="t" id="t0465b04"></a>法、變易之法，況復此身暫住，為愛所受？謂不<a class="t" id="t0465b05"></a>多聞愚癡凡夫而作此念：『是我，是我所，我是<a class="t" id="t0465b06"></a>彼所。』多聞聖弟子不作此念：『是我，是我所，我<a class="t" id="t0465b07"></a>是彼所。』彼云何作是念？若有他人罵詈、捶打、<a class="t" id="t0465b08"></a>瞋恚責數者，便作是念：『我生此苦，從因緣<a class="t" id="t0465b09"></a>生，非無因緣。云何為緣？緣苦更樂。』彼觀此<a class="t" id="t0465b10"></a>更樂無常，觀覺、想、行、識無常，彼心緣界住，<a class="t" id="t0465b11"></a>止合一心，定不移動。彼於後時，他人來語<a class="t" id="t0465b12"></a>柔辭軟言者，彼作是念：『我生此樂，從因緣<a class="t" id="t0465b13"></a>生，非無因緣。云何為緣？緣樂更樂。』彼觀此<a class="t" id="t0465b14"></a>更樂無常，觀覺、想、行、識無常，彼心緣界住，<a class="t" id="t0465b15"></a>止合一心，定不移動。彼於後時，若幼少、中<a class="t" id="t0465b16"></a>年、長老來行不可事，或以拳扠，或以石擲，<a class="t" id="t0465b17"></a>或刀杖加，彼作是念：『我受此身，色法麤質，<a class="t" id="t0465b18"></a>四大之種，從父母生，飲食長養，常衣被覆，坐<a class="t" id="t0465b19"></a>臥按摩，澡浴強忍，是破壞法，是滅盡法，離散<a class="t" id="t0465b20"></a>之法，我因此身致拳扠、石擲及刀杖加。』由<a class="t" id="t0465b21"></a>是之故，彼極精勤而不懈怠，正身正念，不<a class="t" id="t0465b22"></a>忘不癡，安定一心，彼作是念：『我極精勤而不<a class="t" id="t0465b23"></a>懈怠，正身正念，不忘不癡，安定一心，我受<a class="t" id="t0465b24"></a>此身應致拳扠、石擲及刀杖加，但當精勤<a class="t" id="t0465b25"></a>學世尊法。』</p>
<p><a class="t-linehead" id="t-linehead0465b25"></a>「諸賢！世尊亦如是說：『若有賊來，<a class="t" id="t0465b26"></a>以利刀鋸，節節解身。若汝為賊以利刀鋸<a class="t" id="t0465b27"></a>節節解身時，或心變易，或惡語言者，汝則衰<a class="t" id="t0465b28"></a>退。汝當作是念：「若有賊來，以利刀鋸節節<a class="t" id="t0465b29"></a>解我身者，因此令我心不變易，不惡語言，<a class="t" id="t0465c01"></a>當為彼節節解我身者起哀愍心，為彼<a class="t" id="t0465c02"></a>人故，心與慈俱，遍滿一方成就遊，如是二<a class="t" id="t0465c03"></a>三四方、四維上下，普周一切，心與慈俱，無結<a class="t" id="t0465c04"></a>無怨，無恚無諍，極廣甚大，無量善修，遍滿一<a class="t" id="t0465c05"></a>切世間成就遊。」』</p>
<p><a class="t-linehead" id="t-linehead0465c05"></a>「諸賢！彼比丘若因佛、法、眾，<a class="t" id="t0465c06"></a>不住善相應捨者，諸賢！彼比丘應慙愧羞<a class="t" id="t0465c07"></a>厭，我於利無利，於德無德，謂我因佛、法、眾，<a class="t" id="t0465c08"></a>不住善相應捨。諸賢！猶如初迎新婦，見其<a class="t" id="t0465c09"></a>姑嫜，若見夫主，則慙愧羞厭。諸賢！當知比<a class="t" id="t0465c10"></a>丘亦復如是，應慙愧羞厭，我於利無利，於<a class="t" id="t0465c11"></a>德無德，謂我因佛、法、眾，不住善相應捨，彼<a class="t" id="t0465c12"></a>因慙愧羞厭故，便住善相應捨，是妙息寂，<a class="t" id="t0465c13"></a>謂捨一切有，離愛、無欲，滅盡無餘。諸賢！是<a class="t" id="t0465c14"></a>謂比丘一切大學。</p>
<p><a class="t-linehead" id="t-linehead0465c14"></a>「諸賢！云何火界？諸賢！謂<a class="t" id="t0465c15"></a>火界有二，有內火界，有外火界。諸賢！云何<a class="t" id="t0465c16"></a>內火界？謂內身中在，內所攝火，火性熱，內<a class="t" id="t0465c17"></a>之所受。此為云何？謂暖身、熱身、煩悶、溫壯、<a class="t" id="t0465c18"></a>消化飲食，如是比此身中餘在，內所攝火，<a class="t" id="t0465c19"></a>火性熱，內之所受，諸賢！是謂內火界。諸賢！<a class="t" id="t0465c20"></a>外火界者，謂大是，淨是，不憎惡是。諸賢！有時<a class="t" id="t0465c21"></a>外火界起，起已燒村邑、城郭、山林、曠野，燒彼<a class="t" id="t0465c22"></a>已，或至道、至水，無受而滅。諸賢！外火界滅<a class="t" id="t0465c23"></a>後，人民求火，或鑽木截竹，或以珠燧。</p>
<p><a class="t-linehead" id="t-linehead0465c23"></a>「諸賢！<a class="t" id="t0465c24"></a>此外火界極大，極淨，極不憎惡，是無常法、盡<a class="t" id="t0465c25"></a>法、衰法、變易之法，況復此身暫住，為愛所受？<a class="t" id="t0465c26"></a>謂不多聞愚癡凡夫而作此念：『是我，是我所，<a class="t" id="t0465c27"></a>我是彼所。』多聞聖弟子不作此念：『是我，是我<a class="t" id="t0465c28"></a>所，我是彼所。』彼云何作是念？若有他人<a class="t" id="t0465c29"></a>罵詈、捶打、瞋恚責數者，便作是念：『我生此<a class="t" id="t0466a01"></a>苦，從因緣生，非無因緣。云何為緣？緣苦<a class="t" id="t0466a02"></a>更樂。』彼觀此更樂無常，觀覺、想、行、識無常，<a class="t" id="t0466a03"></a>彼心緣界住，止合一心，定不移動。彼於後<a class="t" id="t0466a04"></a>時，他人來語柔辭軟言者，彼作是念：『我生<a class="t" id="t0466a05"></a>此樂，從因緣生，非無因緣。云何為緣？緣樂<a class="t" id="t0466a06"></a>更樂。』彼觀此更樂無常，觀覺、想、行、識無常，<a class="t" id="t0466a07"></a>彼心緣界住，止合一心，定不移動。彼於後<a class="t" id="t0466a08"></a>時，若幼少、中年、長老來行不可事，或以拳扠，<a class="t" id="t0466a09"></a>或以石擲，或刀杖加，彼作是念：『我受此身，<a class="t" id="t0466a10"></a>色法麤質，四大之種，從父母生，飲食長養，<a class="t" id="t0466a11"></a>常衣被覆，坐臥按摩，澡浴強忍，是破壞法，是<a class="t" id="t0466a12"></a>滅盡法，離散之法，我因此身致拳扠、石擲及<a class="t" id="t0466a13"></a>刀杖加。』由是之故，彼極精勤而不懈怠，正<a class="t" id="t0466a14"></a>身正念，不忘不癡，安定一心，彼作是念：『我<a class="t" id="t0466a15"></a>極精勤而不懈怠，正身正念，不忘不癡，安<a class="t" id="t0466a16"></a>定一心，我受此身應致拳扠、石擲及刀杖<a class="t" id="t0466a17"></a>加，但當精勤學世尊法。』</p>
<p><a class="t-linehead" id="t-linehead0466a17"></a>「諸賢！世尊亦如是<a class="t" id="t0466a18"></a>說：『若有賊來，以利刀鋸，節節解身。若汝為<a class="t" id="t0466a19"></a>賊以利刀鋸節節解身時，或心變易，或惡語<a class="t" id="t0466a20"></a>言者，汝則衰退。汝當作是念：「若有賊來，以<a class="t" id="t0466a21"></a>利刀鋸節節解我身者，因此令我心不變<a class="t" id="t0466a22"></a>易，不惡語言，當為彼節節解我身者起<a class="t" id="t0466a23"></a>哀愍心，為彼人故，心與慈俱，遍滿一方成<a class="t" id="t0466a24"></a>就遊，如是二三四方、四維上下，普周一切，心<a class="t" id="t0466a25"></a>與慈俱，無結無怨，無恚無諍，極廣甚大，無量<a class="t" id="t0466a26"></a>善修，遍滿一切世間成就遊。」』</p>
<p><a class="t-linehead" id="t-linehead0466a26"></a>「諸賢！彼比丘<a class="t" id="t0466a27"></a>若因佛、法、眾，不住善相應捨者，諸賢！彼比<a class="t" id="t0466a28"></a>丘應慙愧羞厭，我於利無利，於德無德，謂<a class="t" id="t0466a29"></a>我因佛、法、眾，不住善相應捨。諸賢！猶如初<a class="t" id="t0466b01"></a>迎新婦，見其姑嫜，若見夫主，則慙愧羞厭。<a class="t" id="t0466b02"></a>諸賢！當知比丘亦復如是，應慙愧羞厭，我<a class="t" id="t0466b03"></a>於利無利，於德無德，謂我因佛、法、眾，不<a class="t" id="t0466b04"></a>住善相應捨，彼因慙愧羞厭故，便住善相<a class="t" id="t0466b05"></a>應捨，是妙息寂，謂捨一切有，離愛、無欲，滅<a class="t" id="t0466b06"></a>盡無餘。諸賢！是謂比丘一切大學。</p>
<p><a class="t-linehead" id="t-linehead0466b06"></a>「諸賢！云<a class="t" id="t0466b07"></a>何風界？諸賢！謂風界有二，有內風界，有外<a class="t" id="t0466b08"></a>風界。諸賢！云何內風界？謂內身中在，內所攝<a class="t" id="t0466b09"></a>風，風性動，內之所受。此為云何？謂上風、下<a class="t" id="t0466b10"></a>風、腹風、行風、掣縮風、刀風、躋風、非道風、節節<a class="t" id="t0466b11"></a>行風、息出風、息入風，如是比此身中餘在，內<a class="t" id="t0466b12"></a>所攝風，風性動，內之所受，諸賢！是謂內風<a class="t" id="t0466b13"></a>界。諸賢！外風界者，謂大是，淨是，不憎惡是。<a class="t" id="t0466b14"></a>諸賢！有時外風界起，風界起時撥，屋拔樹，<a class="t" id="t0466b15"></a>崩山，山巖撥已便止，纖毫不動。諸賢！外風<a class="t" id="t0466b16"></a>界止後，人民求風，或以其扇，或以哆邏葉，<a class="t" id="t0466b17"></a>或以衣求風。</p>
<p><a class="t-linehead" id="t-linehead0466b17"></a>「諸賢！此風界極大，極淨，極不憎<a class="t" id="t0466b18"></a>惡，是無常法、盡法、衰法、變易之法，況復此身<a class="t" id="t0466b19"></a>暫住，為愛所受？謂不多聞愚癡凡夫而作此<a class="t" id="t0466b20"></a>念：『是我，是我所，我是彼所。』多聞聖弟子不作<a class="t" id="t0466b21"></a>此念：『是我，是我所，我是彼所。』彼云何作是念？<a class="t" id="t0466b22"></a>若有他人罵詈、捶打、瞋恚責數者，便作是<a class="t" id="t0466b23"></a>念：『我生此苦，從因緣生，非無因緣。云何<a class="t" id="t0466b24"></a>為緣？緣苦更樂。』彼觀此更樂無常，觀覺、想、<a class="t" id="t0466b25"></a>行、識無常，彼心緣界住，止合一心，定不移<a class="t" id="t0466b26"></a>動。彼於後時，他人來語柔辭軟言者，彼作<a class="t" id="t0466b27"></a>是念：『我生此樂，從因緣生，非無因緣。云何<a class="t" id="t0466b28"></a>為緣？緣樂更樂。』彼觀此更樂無常，觀覺、想、<a class="t" id="t0466b29"></a>行、識無常，彼心緣界住，止合一心，定不移<a class="t" id="t0466c01"></a>動；彼於後時，若幼少、中年、長老來行不可<a class="t" id="t0466c02"></a>事，或以拳扠，或以石擲，或刀杖加，彼作是<a class="t" id="t0466c03"></a>念：『我受此身，色法麤質，四大之種，從父母<a class="t" id="t0466c04"></a>生，飲食長養，常衣被覆，坐臥按摩，澡浴強忍，<a class="t" id="t0466c05"></a>是破壞法，是滅盡法，離散之法，我因此身致<a class="t" id="t0466c06"></a>拳扠、石擲及刀杖加。』由是之故，彼極精勤而<a class="t" id="t0466c07"></a>不懈怠，正身正念，不忘不癡，安定一心，彼<a class="t" id="t0466c08"></a>作是念：『我極精勤而不懈怠，正身正念，不<a class="t" id="t0466c09"></a>忘不癡，安定一心，我受此身應致拳扠、石<a class="t" id="t0466c10"></a>擲及刀杖加，但當精勤學世尊法。』</p>
<p><a class="t-linehead" id="t-linehead0466c10"></a>「諸賢！世<a class="t" id="t0466c11"></a>尊亦如是說：『若有賊來，以利刀鋸，節節解<a class="t" id="t0466c12"></a>身。若汝為賊以利刀鋸節節解身時，或心<a class="t" id="t0466c13"></a>變易，或惡語言者，汝則衰退。汝當作是念：「若<a class="t" id="t0466c14"></a>有賊來，以利刀鋸節節解我身者，因此令<a class="t" id="t0466c15"></a>我心不變易，不惡語言，當為彼節節解我<a class="t" id="t0466c16"></a>身者起哀愍心，為彼人故，心與慈俱，遍<a class="t" id="t0466c17"></a>滿一方成就遊，如是二三四方、四維上下，普<a class="t" id="t0466c18"></a>周一切，心與慈俱，無結無怨，無恚無諍，極廣<a class="t" id="t0466c19"></a>甚大，無量善修，遍滿一切世間成就遊。」』</p>
<p><a class="t-linehead" id="t-linehead0466c19"></a>「諸賢！<a class="t" id="t0466c20"></a>彼比丘若因佛、法、眾，不住善相應捨者，諸<a class="t" id="t0466c21"></a>賢！彼比丘應慙愧羞厭，我於利無利，於德<a class="t" id="t0466c22"></a>無德，謂我因佛、法、眾，不住善相應捨。諸賢！<a class="t" id="t0466c23"></a>猶如初迎新婦，見其姑嫜，若見夫主，則慙<a class="t" id="t0466c24"></a>愧羞厭。諸賢！當知比丘亦復如是，應慙<a class="t" id="t0466c25"></a>愧羞厭，我於利無利，於德無德，謂我因佛、法、<a class="t" id="t0466c26"></a>眾，不住善相應捨，彼因慙愧羞厭故，便住<a class="t" id="t0466c27"></a>善相應捨，是妙息寂，謂捨一切有，離愛、無欲，<a class="t" id="t0466c28"></a>滅盡無餘。諸賢！是謂比丘一切大學。</p>
<p><a class="t-linehead" id="t-linehead0466c28"></a>「諸賢！<a class="t" id="t0466c29"></a>猶如因材木，因泥土，因水草，覆裹於空，<a class="t" id="t0467a01"></a>便生屋名。諸賢！當知此身亦復如是，因筋<a class="t" id="t0467a02"></a>骨，因皮膚，因肉血，纏裹於空，便生身名。諸<a class="t" id="t0467a03"></a>賢！若內眼處壞者，外色便不為光明所照，<a class="t" id="t0467a04"></a>則無有念，眼識不得生。諸賢！若內眼處不<a class="t" id="t0467a05"></a>壞者，外色便為光明所照，而便有念，眼識<a class="t" id="t0467a06"></a>得生。諸賢！內眼處及色，眼識知外色，是屬<a class="t" id="t0467a07"></a>色陰。若有覺是覺陰，若有想是想陰，若有<a class="t" id="t0467a08"></a>思是思陰，若有識是識陰，如是觀陰合會。</p><a class="t" id="t0467a09"></a>
<p><a class="t-linehead" id="t-linehead0467a09"></a>「諸賢！世尊亦如是說：『若見緣起便見法，若<a class="t" id="t0467a10"></a>見法便見緣起。』所以者何？諸賢！世尊說五<a class="t" id="t0467a11"></a>盛陰從因緣生，色盛陰，覺、想、行、識盛陰。諸<a class="t" id="t0467a12"></a>賢！若內耳、鼻、舌、身、意處壞者，外法便不為光<a class="t" id="t0467a13"></a>明所照，則無有念，意識不得生。諸賢！若<a class="t" id="t0467a14"></a>內意處不壞者，外法便為光明所照而便有<a class="t" id="t0467a15"></a>念，意識得生。諸賢！內意處及法，意識知外<a class="t" id="t0467a16"></a>色法，是屬色陰。若有覺是覺陰，若有想是<a class="t" id="t0467a17"></a>想陰，若有思是思陰，若有識是識陰，如是<a class="t" id="t0467a18"></a>觀陰合會。諸賢！世尊亦如是說：『若見緣起<a class="t" id="t0467a19"></a>便見法，若見法便見緣起。』所以者何？諸賢！<a class="t" id="t0467a20"></a>世尊說五盛陰從因緣生，色盛陰，覺、想、行、<a class="t" id="t0467a21"></a>識盛陰，彼厭此過去、未來、現在五盛陰，厭已<a class="t" id="t0467a22"></a>便無欲，無欲已便解脫，解脫已便知解脫，<a class="t" id="t0467a23"></a>生已盡，梵行已立，所作已辦，不更受有，知<a class="t" id="t0467a24"></a>如真。諸賢！是謂比丘一切大學。」</p>
<p><a class="t-linehead" id="t-linehead0467a24"></a>尊者舍梨子<a class="t" id="t0467a25"></a>所說如是。彼諸比丘聞尊者舍梨子所說，歡<a class="t" id="t0467a26"></a>喜奉行。</p><a class="t" id="t0467a27"></a>
<p class="endsutta"><a class="t-linehead" id="t-linehead0467a27"></a>象跡喻經第十竟<span class="t-note">（三千八百六十七字）</span></p><a class="t" id="t0467a28"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>