<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma158">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left latin">158. </span>
<span class="mirror-right">（一五八）頭那經</span></h1>
</div><a class="t" id="t0680b22"></a>
<p><a class="t-linehead" id="t-linehead0680b22"></a>我聞如是：</p>
<p>一時，佛遊舍衛國，在勝林給孤<a class="t" id="t0680b23"></a>獨園。</p>
<p><a class="t-linehead" id="t-linehead0680b23"></a>爾時，頭那梵志中後彷徉，往詣佛所，共<a class="t" id="t0680b24"></a>相問訊，却坐一面，世尊問曰：「頭那！若有問<a class="t" id="t0680b25"></a>汝是梵志耶？汝梵志汝自稱說。」</p>
<p><a class="t-linehead" id="t-linehead0680b25"></a>梵志頭那答<a class="t" id="t0680b26"></a>曰：「瞿曇！若有正稱說梵志者，為父母所舉，<a class="t" id="t0680b27"></a>受生清淨，乃至七世父母不絕種族，生生無<a class="t" id="t0680b28"></a>惡，博聞總持，誦過四典經，深達因、緣、正、文、<a class="t" id="t0680b29"></a>戲五句說。瞿曇！正稱說梵志者，即是我也。<a class="t" id="t0680c01"></a>所以者何？我為父母所舉，受生清淨，乃至七<a class="t" id="t0680c02"></a>世父母不絕種族，生生無惡，博聞總持，誦<a class="t" id="t0680c03"></a>過四典經，深達因、緣、正、文、戲五句說。」</p>
<p><a class="t-linehead" id="t-linehead0680c03"></a>世尊告<a class="t" id="t0680c04"></a>曰：「頭那！我今問汝，隨所解答。頭那！於意云<a class="t" id="t0680c05"></a>何？若昔有梵志壽終命過，誦持經書，流布<a class="t" id="t0680c06"></a>經書，誦習典經，所謂夜吒、婆摩、婆摩提<a class="t" id="t0680c07"></a>婆、毗奢蜜哆邏、夜陀揵尼、應疑羅娑、婆私<a class="t" id="t0680c08"></a>吒、迦葉、婆羅婆、婆和，謂此施設五種梵<a class="t" id="t0680c09"></a>志，有梵志猶如梵，有梵志似如天，有梵<a class="t" id="t0680c10"></a>志不越界，有梵志越界，有梵志旃茶<a class="t" id="t0680c11"></a>羅第五。頭那！此五種梵志，汝為似誰？」</p>
<p><a class="t-linehead" id="t-linehead0680c11"></a>頭那<a class="t" id="t0680c12"></a>白曰：「瞿曇略說此義，不廣分別，我不能<a class="t" id="t0680c13"></a>知。唯願沙門瞿曇善說，令我知義。」</p>
<p><a class="t-linehead" id="t-linehead0680c13"></a>世尊告<a class="t" id="t0680c14"></a>曰：「頭那！諦聽，善思念之，我當為汝廣分別<a class="t" id="t0680c15"></a>說。」</p>
<p><a class="t-linehead" id="t-linehead0680c15"></a>頭那白曰：「唯然。瞿曇！」頭那梵志受教而<a class="t" id="t0680c16"></a>聽。</p>
<p><a class="t-linehead" id="t-linehead0680c16"></a>佛言：「頭那！云何梵志猶如梵耶？若有<a class="t" id="t0680c17"></a>梵志為父母所舉，受生清淨，乃至七世父母<a class="t" id="t0680c18"></a>不絕種族，生生無惡，彼四十八年行童子<a class="t" id="t0680c19"></a>梵行，欲得經書，誦習典經。彼得經書，誦<a class="t" id="t0680c20"></a>習典經已，為供養師求乞財物，如法，非不<a class="t" id="t0680c21"></a>如法。云何不如法？非田作，非治生，非書，非<a class="t" id="t0680c22"></a>算，非數，非印，非手筆，非文章，非經，非詩，<a class="t" id="t0680c23"></a>非以刀杖，非王從事。如法求乞，求乞財物<a class="t" id="t0680c24"></a>供養於師，布施財物已，心與慈俱，遍滿一<a class="t" id="t0680c25"></a>方成就遊。如是二三四方、四維上下，普周一<a class="t" id="t0680c26"></a>切，心與慈俱，無結無怨，無恚無諍，極廣甚大，<a class="t" id="t0680c27"></a>無量善修，遍滿一切世間成就遊。如是悲、<a class="t" id="t0680c28"></a>喜心與捨俱，無結無怨，無恚無諍，極廣甚大，<a class="t" id="t0680c29"></a>無量善修，遍滿一切世間成就遊。頭那！如<a class="t" id="t0681a01"></a>是梵志猶如梵也。</p>
<p><a class="t-linehead" id="t-linehead0681a01"></a>「頭那！云何梵志似如天<a class="t" id="t0681a02"></a>耶？若有梵志為父母所舉，受生清淨，乃至<a class="t" id="t0681a03"></a>七世父母不絕種族，生生無惡。彼四十八年<a class="t" id="t0681a04"></a>行童子梵行，欲得經書，誦習典經，彼得經<a class="t" id="t0681a05"></a>書，誦習典經已，為供養師求乞財物，如<a class="t" id="t0681a06"></a>法，非不如法。云何不如法？非田作，非治生，<a class="t" id="t0681a07"></a>非書，非算，非數，非印，非手筆，非文章，非<a class="t" id="t0681a08"></a>經，非詩，非以刀杖，非王從事。如法求乞，<a class="t" id="t0681a09"></a>求乞財物供養於師，布施財物已，行身妙<a class="t" id="t0681a10"></a>行，口、意妙行，行身妙行，口、意妙行已，彼因<a class="t" id="t0681a11"></a>緣此，身壞命終，必昇善處，上生天中。頭那！<a class="t" id="t0681a12"></a>如是梵志似如天也。</p>
<p><a class="t-linehead" id="t-linehead0681a12"></a>「頭那！云何梵志不越<a class="t" id="t0681a13"></a>界耶？若有梵志為父母所舉，受生清淨，乃<a class="t" id="t0681a14"></a>至七世父母不絕種族，生生無惡，彼四十八<a class="t" id="t0681a15"></a>年行童子梵行，欲得經書，誦習典經。彼<a class="t" id="t0681a16"></a>得經書，誦習典經已，為供養師求乞財<a class="t" id="t0681a17"></a>物，如法，非不如法。云何不如法？非田作，非<a class="t" id="t0681a18"></a>治生，非書，非算，非數，非印，非手筆，非文<a class="t" id="t0681a19"></a>章，非經，非詩，非以刀杖，非王從事。如法<a class="t" id="t0681a20"></a>求乞，求乞財物供養於師，布施財物已，為<a class="t" id="t0681a21"></a>自求妻，如法，非不如法。云何不如法？梵志<a class="t" id="t0681a22"></a>不如是，意向梵志女，令更相愛，相攝合會，<a class="t" id="t0681a23"></a>彼趣梵志女，非不梵志女，亦非剎利女，不<a class="t" id="t0681a24"></a>懷姙，不產生。頭那！以何等故梵志非趣<a class="t" id="t0681a25"></a>懷姙？莫令彼男及以女人名不淨婬，是<a class="t" id="t0681a26"></a>故梵志非趣懷姙。頭那！以何等故梵志非<a class="t" id="t0681a27"></a>趣產生？莫令彼男及以女人名不淨恚，是<a class="t" id="t0681a28"></a>故梵志不趣產生。頭那！彼所趣向，不為財<a class="t" id="t0681a29"></a>物，不為憍慠，不為莊嚴，不為珓餝，但為<a class="t" id="t0681b01"></a>子故。彼生子已，若有故梵志要誓處所界<a class="t" id="t0681b02"></a>障，住彼、持彼，不越於彼。頭那！如是梵志<a class="t" id="t0681b03"></a>不越界也。</p>
<p><a class="t-linehead" id="t-linehead0681b03"></a>「頭那！云何梵志為越界耶？若有<a class="t" id="t0681b04"></a>梵志為父母所舉，受生清淨，乃至七世父母<a class="t" id="t0681b05"></a>不絕種族，生生無惡，彼四十八年行童子<a class="t" id="t0681b06"></a>梵行，欲得經書，誦習典經。彼得經書，誦<a class="t" id="t0681b07"></a>習典經已，為供養師求乞財物，如法，非不<a class="t" id="t0681b08"></a>如法。云何不如法？非田作，非治生，非書，非<a class="t" id="t0681b09"></a>算，非數，非印，非手筆，非文章，非經，非詩，<a class="t" id="t0681b10"></a>非以刀杖，非王從事。如法求乞，求乞財物<a class="t" id="t0681b11"></a>供養於師，布施財物已，為自求妻，如法，非<a class="t" id="t0681b12"></a>不如法。云何不如法？梵志不如是，意向梵<a class="t" id="t0681b13"></a>志女，令更相愛，相攝合會，彼趣梵志女，非<a class="t" id="t0681b14"></a>不梵志女，亦非剎利女，不懷姙，不產生。<a class="t" id="t0681b15"></a>頭那！以何等故梵志不趣懷姙？莫令彼<a class="t" id="t0681b16"></a>男及以女人名不淨婬，是故梵志不趣懷<a class="t" id="t0681b17"></a>姙。頭那！以何等故梵志不趣產生？莫令<a class="t" id="t0681b18"></a>彼男及以女人名不淨恚，是故梵志不趣產<a class="t" id="t0681b19"></a>生。頭那！彼所趣向，不為財物，不為憍慠，<a class="t" id="t0681b20"></a>不為莊嚴，不為珓餝，但為子故。彼生子<a class="t" id="t0681b21"></a>已，若有故梵志要誓處所界障，不住止彼，<a class="t" id="t0681b22"></a>不受持彼，便越於彼。頭那！如是梵志名越<a class="t" id="t0681b23"></a>界也。</p>
<p><a class="t-linehead" id="t-linehead0681b23"></a>「頭那！云何梵志梵志旃茶羅？若有<a class="t" id="t0681b24"></a>梵志為父母所舉，受生清淨，乃至七世父母<a class="t" id="t0681b25"></a>不絕種族，生生無惡，彼四十八年行童子<a class="t" id="t0681b26"></a>梵行，欲得經書，誦習典經。彼得經書，誦<a class="t" id="t0681b27"></a>習典經已，為供養師求乞財物，如法，非不<a class="t" id="t0681b28"></a>如法。云何不如法？非田作，非治生，非書，非<a class="t" id="t0681b29"></a>算，非數，非印，非手筆，非文章，非經，非詩，<a class="t" id="t0681c01"></a>非以刀杖，非王從事。如法求乞，求乞財物<a class="t" id="t0681c02"></a>供養於師，布施財物已，為自求妻，如法，非<a class="t" id="t0681c03"></a>不如法。云何不如法？梵志不如是，意向梵<a class="t" id="t0681c04"></a>志女，令更相愛，<span class="corr" title="[&gt;相] cf.［麗】">相</span>攝合會，趣彼梵志女，非不<a class="t" id="t0681c05"></a>梵志女，亦不剎利女，不懷姙，不產生。頭<a class="t" id="t0681c06"></a>那！以何等故梵志不趣懷姙？莫令彼<a class="t" id="t0681c07"></a>男及以女人名不淨婬，是故梵志不趣懷<a class="t" id="t0681c08"></a>姙。頭那！以何等故梵志不趣產生？莫令<a class="t" id="t0681c09"></a>彼男及以女人名不淨恚，是故梵志不趣產<a class="t" id="t0681c10"></a>生。頭那！彼所趣向，不為財物，不為憍慠，<a class="t" id="t0681c11"></a>不為莊嚴，不為珓飾，但為子故。彼生子<a class="t" id="t0681c12"></a>已，作王相應事、賊相應事、邪道相應事，作<a class="t" id="t0681c13"></a>如是說：『梵志應作一切事，梵志不以此染<a class="t" id="t0681c14"></a>著，亦不穢污，猶若如火，淨亦燒，不淨亦燒。<a class="t" id="t0681c15"></a>梵志不應作一切事，梵志不以此染著，亦<a class="t" id="t0681c16"></a>不穢污。』頭那！如是梵志梵志旃茶羅。頭<a class="t" id="t0681c17"></a>那！此五種梵志，汝為似誰？」</p>
<p><a class="t-linehead" id="t-linehead0681c17"></a>頭那白曰：「瞿<a class="t" id="t0681c18"></a>曇！說此最後梵志旃茶羅者，我尚不及，<a class="t" id="t0681c19"></a>況復餘耶？世尊！我已知。善逝！我已解。世尊！<a class="t" id="t0681c20"></a>我今自歸於佛、法及比丘眾，唯願世尊受我<a class="t" id="t0681c21"></a>為優婆塞，從今日始，終身自歸，乃至命<a class="t" id="t0681c22"></a>盡。」</p>
<p><a class="t-linehead" id="t-linehead0681c22"></a>佛說如是。頭那梵志聞佛所說，歡喜<a class="t" id="t0681c23"></a>奉行。</p><a class="t" id="t0681c24"></a>
<p class="endsutta"><a class="t-linehead" id="t-linehead0681c24"></a>頭那經第七竟<span class="t-note">（千八百五十字）</span></p><a class="t" id="t0681c25"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>