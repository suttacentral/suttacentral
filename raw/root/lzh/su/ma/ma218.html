<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma218">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 18</span>
<span class="mirror-right">例品</span></p>
<h1 class="mirror-row">
<span class="mirror-left latin">218. </span>
<span class="mirror-right">（二一八）阿那律陀經</span></h1>
</div><a class="t" id="t0803a01"></a>
<p><a class="t-linehead" id="t-linehead0803a01"></a>我聞如是：</p>
<p>一時，佛遊舍衛國，在勝林給孤<a class="t" id="t0803a02"></a>獨園。</p>
<p><a class="t-linehead" id="t-linehead0803a02"></a>爾時，諸比丘則於晡時從燕坐起，<a class="t" id="t0803a03"></a>往詣尊者阿那律陀所，稽首禮足，却坐一<a class="t" id="t0803a04"></a>面，白曰：「我等欲有所問，聽乃敢陳。」</p>
<p><a class="t-linehead" id="t-linehead0803a04"></a>尊者阿<a class="t" id="t0803a05"></a>那律陀答曰：「諸賢！欲問便問，我聞已當思。」</p><a class="t" id="t0803a06"></a>
<p><a class="t-linehead" id="t-linehead0803a06"></a>時，諸比丘即便問曰：「云何比丘賢死、賢命終<a class="t" id="t0803a07"></a>耶？」</p>
<p><a class="t-linehead" id="t-linehead0803a07"></a>尊者阿那律陀答曰：「諸賢！若比丘離欲、<a class="t" id="t0803a08"></a>離惡不善之法，至得第四禪成就遊者，是<a class="t" id="t0803a09"></a>謂比丘賢死、賢命終也。」</p>
<p><a class="t-linehead" id="t-linehead0803a09"></a>時，諸比丘又復問曰：<a class="t" id="t0803a10"></a>「比丘極是賢死、賢命終耶？」</p>
<p><a class="t-linehead" id="t-linehead0803a10"></a>尊者阿那律陀答<a class="t" id="t0803a11"></a>曰：「諸賢！比丘不極是賢死、賢命終也。復次，<a class="t" id="t0803a12"></a>諸賢！若比丘得如意足、天耳、他心智、宿命智、<a class="t" id="t0803a13"></a>生死智、漏盡，得無漏，心解脫、慧解脫，於現法<a class="t" id="t0803a14"></a>中自知自覺自作證成就遊，生已盡，梵行已<a class="t" id="t0803a15"></a>立，所作已辦，不更受有，知如真。是謂比丘<a class="t" id="t0803a16"></a>賢死、賢命終也。」</p>
<p><a class="t-linehead" id="t-linehead0803a16"></a>時，諸比丘又復問曰：「比丘極<a class="t" id="t0803a17"></a>是賢死、賢命終耶？」</p>
<p><a class="t-linehead" id="t-linehead0803a17"></a>尊者阿那律陀答曰：「諸賢！<a class="t" id="t0803a18"></a>比丘極是賢死、賢命終也。」</p>
<p><a class="t-linehead" id="t-linehead0803a18"></a>於是，諸比丘聞尊<a class="t" id="t0803a19"></a>者阿那律陀所說，善受持誦已，即從坐起，<a class="t" id="t0803a20"></a>稽首尊者阿那律陀足，繞三匝而去。</p>
<p><a class="t-linehead" id="t-linehead0803a20"></a>尊者阿<a class="t" id="t0803a21"></a>那律陀所說如是。彼諸比丘聞尊者阿那律<a class="t" id="t0803a22"></a>陀所說，歡喜奉行。</p><a class="t" id="t0803a23"></a>
<p class="endsutta"><a class="t-linehead" id="t-linehead0803a23"></a>阿那律陀經第七竟<span class="t-note">（三百五十三字）</span></p><a class="t" id="t0803a24"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>