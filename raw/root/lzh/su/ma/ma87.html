<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma87">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 8</span>
<span class="mirror-right">穢品</span></p>
<h1 class="mirror-row">
<span class="mirror-left latin">87. </span>
<span class="mirror-right">（八七）經</span></h1>
</div>
<div class="suttainfo"><h2>穢品第三<span class="t-note">（有十經）</span><span class="t-note">（第二小土城誦）</span></h2>
<p><span class="t-juanname">中阿含經卷<span class="corr" title="[&gt;第]">第</span>二十二</span></p><a class="t" id="t0566a08"></a><a class="t" id="t0566a09"></a><br>
<span class="t-byline">東晉罽賓三藏瞿曇僧伽提婆譯</span><a class="t" id="t0566a10"></a><a class="t" id="t0566a11"></a>
<blockquote class="gatha">
<p>穢、求、比丘請　　智、周那問見<a class="t" id="t0566a12"></a><br>
華喻、水淨梵　　黑、住、無在後</p></blockquote><a class="t" id="t0566a13"></a></div><a class="t" id="t0566a14"></a>
<p><a class="t-linehead" id="t-linehead0566a14"></a>我聞如是：</p>
<p>一時，佛遊婆奇瘦，在鼉山怖林<a class="t" id="t0566a15"></a>鹿野園中。</p>
<p><a class="t-linehead" id="t-linehead0566a15"></a>爾時，尊者舍梨子告諸比丘：「諸賢！<a class="t" id="t0566a16"></a>世有四種人。云何為四？或有一人內實有<a class="t" id="t0566a17"></a>穢不自知，內有穢不知如真；或有一人內<a class="t" id="t0566a18"></a>實有穢自知，內有穢知如真；或有一人內<a class="t" id="t0566a19"></a>實無穢不自知，內無穢不知如真；或有<a class="t" id="t0566a20"></a>一人內實無穢自知，內無穢知如真。</p>
<p><a class="t-linehead" id="t-linehead0566a20"></a>「諸賢！<a class="t" id="t0566a21"></a>若有一人內實有穢不自知，內有穢不知<a class="t" id="t0566a22"></a>如真者，此人於諸人中為最下賤。若有一<a class="t" id="t0566a23"></a>人內實有穢自知，內有穢知如真者，此人<a class="t" id="t0566a24"></a>於諸人中為最勝也。若有一人內實無穢<a class="t" id="t0566a25"></a>不自知，內無穢不知如真者，此人於諸<a class="t" id="t0566a26"></a>人中為最下賤。若有一人內實無穢自知，<a class="t" id="t0566a27"></a>內無穢知如真者，此人於諸人中為最勝<a class="t" id="t0566a28"></a>也。」</p>
<p><a class="t-linehead" id="t-linehead0566a28"></a>於是，有一比丘即從坐起，偏袒著衣，<a class="t" id="t0566a29"></a>叉手向尊者舍梨子，白曰：「尊者舍梨子！何<a class="t" id="t0566b01"></a>因、何緣說前二人俱有穢，穢污心，一者下賤，<a class="t" id="t0566b02"></a>一者最勝？復何因緣說後二人俱無穢，不穢<a class="t" id="t0566b03"></a>污心，一者下賤，一者最勝？」</p>
<p><a class="t-linehead" id="t-linehead0566b03"></a>於是，尊者舍梨子<a class="t" id="t0566b04"></a>答彼比丘曰：「賢者！若有一人內實有穢<a class="t" id="t0566b05"></a>不自知，內有穢不知如真者，當知彼人<a class="t" id="t0566b06"></a>不欲斷穢，不求方便，不精勤學，彼便有<a class="t" id="t0566b07"></a>穢，穢污心命終；彼因有穢，穢污心命終故，<a class="t" id="t0566b08"></a>便不賢死，生不善處。所以者何？彼因有穢，<a class="t" id="t0566b09"></a>穢污心命終故。賢者！猶如有人或從市肆，<a class="t" id="t0566b10"></a>或從銅作家，買銅槃來，塵垢所污，彼持來<a class="t" id="t0566b11"></a>已，不數洗塵，不數揩拭，亦不日炙，又著<a class="t" id="t0566b12"></a>饒塵處，如是銅槃增受塵垢。賢者！如是若<a class="t" id="t0566b13"></a>有一人內實有穢不自知，內有穢不知如<a class="t" id="t0566b14"></a>真者，當知彼人不欲斷穢，不求方便，不<a class="t" id="t0566b15"></a>精勤學，彼便有穢，穢污心命終；彼因有穢，<a class="t" id="t0566b16"></a>穢污心命終故，便不賢死，生不善處。所以<a class="t" id="t0566b17"></a>者何？彼因有穢，穢污心命終故。</p>
<p><a class="t-linehead" id="t-linehead0566b17"></a>「賢者！若有<a class="t" id="t0566b18"></a>一人我內有穢，我內實有此穢知如真者，<a class="t" id="t0566b19"></a>當知彼人欲斷此穢，求方便，精勤學，彼便<a class="t" id="t0566b20"></a>無穢，不穢污心命終；彼因無穢，不穢污心命<a class="t" id="t0566b21"></a>終故，便賢死，生善處。所以者何？彼因無穢，<a class="t" id="t0566b22"></a>不穢污心命終故。賢者！猶如有人或從市<a class="t" id="t0566b23"></a>肆，或從銅作家，買銅槃來，塵垢所污，彼持<a class="t" id="t0566b24"></a>來已，數數洗塵，數數揩拭，數數日炙，不著饒<a class="t" id="t0566b25"></a>塵處，如是銅槃便極淨潔。賢者！如是若有<a class="t" id="t0566b26"></a>一人我內有穢，我內實有此穢知如真者，<a class="t" id="t0566b27"></a>當知彼人欲斷此穢，求方便，精勤學，彼便<a class="t" id="t0566b28"></a>無穢，不穢污心命終；彼因無穢，不穢污心命<a class="t" id="t0566b29"></a>終故，便賢死，生善處。所以者何？彼因無穢，<a class="t" id="t0566c01"></a>不穢污心命終故。</p>
<p><a class="t-linehead" id="t-linehead0566c01"></a>「賢者！若有一人我內無<a class="t" id="t0566c02"></a>穢，我內實無此穢不知如真者，當知彼人<a class="t" id="t0566c03"></a>不護由眼耳所知法，彼因不護由眼耳所<a class="t" id="t0566c04"></a>知法故，則為欲心纏，彼便有欲有穢，穢污<a class="t" id="t0566c05"></a>心命終；彼因有欲有穢，穢污心命終故，<a class="t" id="t0566c06"></a>便不賢死，生不善處。所以者何？彼因有欲<a class="t" id="t0566c07"></a>有穢，穢污心命終故。賢者！猶如有人或<a class="t" id="t0566c08"></a>從市肆，或從銅作家，買銅槃來，無垢淨潔，<a class="t" id="t0566c09"></a>彼持來已，不數洗塵，不數揩拭，不數日炙，<a class="t" id="t0566c10"></a>著饒塵處，如是銅槃必受塵垢。賢者！如是<a class="t" id="t0566c11"></a>若有一人我內無穢，我內實無此穢不知<a class="t" id="t0566c12"></a>如真者，當知彼人不護由眼耳所知法，彼<a class="t" id="t0566c13"></a>因不護由眼耳所知法故，則為欲心纏，彼<a class="t" id="t0566c14"></a>便有欲有穢，穢污心命終；彼因有欲有穢，<a class="t" id="t0566c15"></a>穢污心命終故，便不賢死，生不善處。所以<a class="t" id="t0566c16"></a>者何？彼因有欲有穢，穢污心命終故。</p>
<p><a class="t-linehead" id="t-linehead0566c16"></a>「賢者！<a class="t" id="t0566c17"></a>若有一人我內無穢，我內實無此穢知如<a class="t" id="t0566c18"></a>真者，當知彼人護由眼耳所知法，彼因護<a class="t" id="t0566c19"></a>由眼耳所知法故，則不為欲心纏，彼便無<a class="t" id="t0566c20"></a>欲無穢，不穢污心命終；彼因無欲無穢，不穢<a class="t" id="t0566c21"></a>污心命終故，便賢死，生善處。所以者何？彼<a class="t" id="t0566c22"></a>因無欲無穢，不穢污心命終故。賢者！猶如<a class="t" id="t0566c23"></a>有人或從市肆，或從銅作家，買銅槃來，無<a class="t" id="t0566c24"></a>垢淨潔，彼持來已，數數洗磨，數數揩拭，數數<a class="t" id="t0566c25"></a>日炙，不著饒塵處，如是銅槃便極淨潔。賢<a class="t" id="t0566c26"></a>者！如是若有一人我內無穢，我內實無此<a class="t" id="t0566c27"></a>穢知如真者，當知彼人護由眼耳所知法，<a class="t" id="t0566c28"></a>彼因護由眼耳所知法故，則不為欲心纏，<a class="t" id="t0566c29"></a>彼便無欲無穢，不穢污心命終；彼因無欲無<a class="t" id="t0567a01"></a>穢，不穢污心命終故，便賢死，生善處。所以<a class="t" id="t0567a02"></a>者何？彼因無欲無穢，不穢污心命終故。</p>
<p><a class="t-linehead" id="t-linehead0567a02"></a>「賢<a class="t" id="t0567a03"></a>者！因是緣是，說前二人俱有穢，穢污心，一<a class="t" id="t0567a04"></a>者下賤，一者最勝。因是緣是，說後二人俱<a class="t" id="t0567a05"></a>無穢穢污心，一者下賤，一者最勝。」</p>
<p><a class="t-linehead" id="t-linehead0567a05"></a>於是，復<a class="t" id="t0567a06"></a>有比丘即從坐起，偏袒著衣，叉手向尊者<a class="t" id="t0567a07"></a>舍梨子，白曰：「尊者舍梨子！所說穢者，何等為<a class="t" id="t0567a08"></a>穢？」</p>
<p><a class="t-linehead" id="t-linehead0567a08"></a>尊者舍梨子答比丘曰：「賢者！無量惡<a class="t" id="t0567a09"></a>不善法從欲生，謂之穢。所以者何？或有一<a class="t" id="t0567a10"></a>人心生如是欲：『我所犯戒，莫令他人知<a class="t" id="t0567a11"></a>我犯戒。』賢者！或有他人知彼犯戒，彼因他<a class="t" id="t0567a12"></a>人知犯戒故，心便生惡，若彼心生惡及心<a class="t" id="t0567a13"></a>生欲者，俱是不善。賢者！或有一人心生如<a class="t" id="t0567a14"></a>是欲：『我所犯戒，當令他人於屏處訶，莫<a class="t" id="t0567a15"></a>令在眾訶我犯戒。』賢者！或有他人於眾<a class="t" id="t0567a16"></a>中訶，不在屏處，彼因他人在眾中訶，不<a class="t" id="t0567a17"></a>在屏處故，心便生惡，若彼心生惡及心生<a class="t" id="t0567a18"></a>欲者，俱是不善。賢者！或有一人心生如是<a class="t" id="t0567a19"></a>欲：『我所犯戒，令勝人訶，莫令不如人訶我<a class="t" id="t0567a20"></a>犯戒。』賢者！或有不如人訶彼犯戒，非是<a class="t" id="t0567a21"></a>勝人，彼因不如人訶，非勝人故，心便生惡，<a class="t" id="t0567a22"></a>若彼心生惡及心生欲者，俱是不善。</p>
<p><a class="t-linehead" id="t-linehead0567a22"></a>「賢者！<a class="t" id="t0567a23"></a>或有一人心生如是欲：『令我在佛前坐，<a class="t" id="t0567a24"></a>問世尊法，為諸比丘說，莫令餘比丘在<a class="t" id="t0567a25"></a>佛前坐，問世尊法，為諸比丘說。』賢者！或<a class="t" id="t0567a26"></a>有餘比丘在佛前坐，問世尊法，為諸比丘<a class="t" id="t0567a27"></a>說，彼因餘比丘在佛前坐，問世尊法，為諸<a class="t" id="t0567a28"></a>比丘說故，心便生惡，若彼心生惡及心生<a class="t" id="t0567a29"></a>欲者，俱是不善。賢者！或有一人心生如<a class="t" id="t0567b01"></a>是欲：『諸比丘入內時，令我最在其前，諸比<a class="t" id="t0567b02"></a>丘侍從我將入內，莫令餘比丘諸比丘入<a class="t" id="t0567b03"></a>內時，最在其前，諸比丘侍從彼將入內。』<a class="t" id="t0567b04"></a>賢者！或有餘比丘諸比丘入內時，最在其<a class="t" id="t0567b05"></a>前，諸比丘侍從彼將入內，彼因餘比丘諸<a class="t" id="t0567b06"></a>比丘入內時，最在其前，諸比丘侍從彼將入<a class="t" id="t0567b07"></a>內故，心便生惡，若彼心生惡及心生欲者，<a class="t" id="t0567b08"></a>俱是不善。</p>
<p><a class="t-linehead" id="t-linehead0567b08"></a>「賢者！或有一人心生如是欲：『諸<a class="t" id="t0567b09"></a>比丘已入內時，令我最在上坐，得第一座，<a class="t" id="t0567b10"></a>第一澡水，得第一食，莫令餘比丘諸比丘<a class="t" id="t0567b11"></a>已入內時，最在上坐，得第一座，第一澡水，<a class="t" id="t0567b12"></a>得第一食。』賢者！或有餘比丘諸比丘已入<a class="t" id="t0567b13"></a>內時，最在上坐，得第一座，第一澡水，得第<a class="t" id="t0567b14"></a>一食；彼因餘比丘諸比丘已入內時，最在上<a class="t" id="t0567b15"></a>坐，得第一座，第一澡水，得第一食故，心便<a class="t" id="t0567b16"></a>生惡，若彼心生惡及心生欲者，俱是不善。</p><a class="t" id="t0567b17"></a>
<p><a class="t-linehead" id="t-linehead0567b17"></a>「賢者！或有一人心生如是欲：『諸比丘食竟，<a class="t" id="t0567b18"></a>收攝食器，行澡水已，令我為諸居士說<a class="t" id="t0567b19"></a>法，勸發渴仰，成就歡喜；莫令餘比丘諸比<a class="t" id="t0567b20"></a>丘食竟，收攝食器，行澡水已，為諸居士說<a class="t" id="t0567b21"></a>法，勸發渴仰，成就歡喜。』賢者！或有餘比丘<a class="t" id="t0567b22"></a>諸比丘食竟，收攝食器，行澡水已，為諸居<a class="t" id="t0567b23"></a>士說法，勸發渴仰，成就歡喜；彼因餘比丘諸<a class="t" id="t0567b24"></a>比丘食竟，收攝食器，行澡水已，為諸居士<a class="t" id="t0567b25"></a>說法，勸發渴仰，成就歡喜故，心便生惡，若<a class="t" id="t0567b26"></a>彼心生惡及心生欲者，俱是不善。</p>
<p><a class="t-linehead" id="t-linehead0567b26"></a>「賢者！或<a class="t" id="t0567b27"></a>有一人心生如是欲：『諸居士往詣眾園時，<a class="t" id="t0567b28"></a>令我與共會共集，共坐共論，莫令餘比丘<a class="t" id="t0567b29"></a>諸居士往詣眾園時，與共會共集，共坐共論。』<a class="t" id="t0567c01"></a>賢者！或有餘比丘諸居士往詣眾園時，與<a class="t" id="t0567c02"></a>共會共集，共坐共論，彼因餘比丘諸居士往<a class="t" id="t0567c03"></a>詣眾園時，與共會共集，共坐共論故，心便<a class="t" id="t0567c04"></a>生惡，若彼心生惡及心生欲者，俱是不善。</p><a class="t" id="t0567c05"></a>
<p><a class="t-linehead" id="t-linehead0567c05"></a>「賢者！或有一人心生如是欲：『令我為王<a class="t" id="t0567c06"></a>者所識，及王大臣、梵志、居士、國中人民所知<a class="t" id="t0567c07"></a>重，莫令餘比丘為王者所識，及王大臣、梵<a class="t" id="t0567c08"></a>志、居士、國中人民所知重。』賢者！或有餘比<a class="t" id="t0567c09"></a>丘為王者所識，及王大臣、梵志、居士、國中人<a class="t" id="t0567c10"></a>民所知重，彼因餘比丘為王者所識，及王<a class="t" id="t0567c11"></a>大臣、梵志、居士、國中人民所知重故，心便生<a class="t" id="t0567c12"></a>惡，若彼心生惡及心生欲者，俱是不善。</p>
<p><a class="t-linehead" id="t-linehead0567c12"></a>「賢<a class="t" id="t0567c13"></a>者！或有一人心生如是欲：『令我為四眾<a class="t" id="t0567c14"></a>比丘、比丘尼、優婆塞、優婆私所敬重，莫令餘<a class="t" id="t0567c15"></a>比丘為四眾比丘、比丘尼、優婆塞、優婆私所<a class="t" id="t0567c16"></a>敬重。』賢者！或有餘比丘為四眾比丘、比丘<a class="t" id="t0567c17"></a>尼、優婆塞、優婆私所敬重，彼因餘比丘為四<a class="t" id="t0567c18"></a>眾比丘、比丘尼、優婆塞、優婆私所敬重故，心<a class="t" id="t0567c19"></a>便生惡，若彼心生惡及心生欲者，俱是不<a class="t" id="t0567c20"></a>善。</p>
<p><a class="t-linehead" id="t-linehead0567c20"></a>「賢者！或有一人心生如是欲：『令我得<a class="t" id="t0567c21"></a>衣被、飲食、床褥、湯藥、諸生活具，莫令餘比丘<a class="t" id="t0567c22"></a>得衣被、飲食、床褥、湯藥、諸生活具。』賢者！或<a class="t" id="t0567c23"></a>有餘比丘得衣被、飲食、床褥、湯藥、諸生活具，<a class="t" id="t0567c24"></a>彼因餘比丘得衣被、飲食、床褥、湯藥、諸生活<a class="t" id="t0567c25"></a>具故，心便生惡，若彼心生惡及心生欲者，<a class="t" id="t0567c26"></a>俱是不善。</p>
<p><a class="t-linehead" id="t-linehead0567c26"></a>「賢者！如是彼人若有諸智梵行<a class="t" id="t0567c27"></a>者，不知彼生如是無量惡不善心欲者，如<a class="t" id="t0567c28"></a>是彼非沙門沙門想，非智沙門智沙門想，<a class="t" id="t0567c29"></a>非正智正智想，非正念正念想，非清淨清<a class="t" id="t0568a01"></a>淨想。賢者！如是彼人若有諸智梵行者，知<a class="t" id="t0568a02"></a>彼生如是無量惡不善心欲者，如是彼非<a class="t" id="t0568a03"></a>沙門非沙門想，非智沙門非智沙門想，<a class="t" id="t0568a04"></a>非正智非正智想，非正念非正念想，非<a class="t" id="t0568a05"></a>清淨非清淨想。</p>
<p><a class="t-linehead" id="t-linehead0568a05"></a>「賢者！猶如有人或從市<a class="t" id="t0568a06"></a>肆，或從銅作家，買銅合槃來，盛滿中糞，蓋<a class="t" id="t0568a07"></a>覆其上便持而去，經過店肆，近眾人行，<a class="t" id="t0568a08"></a>彼眾見已，皆欲得食，意甚愛樂，而不憎惡，<a class="t" id="t0568a09"></a>則生淨想；彼持去已，住在一處便開示之，<a class="t" id="t0568a10"></a>眾人見已，皆不欲食，無愛樂意，甚憎惡之，<a class="t" id="t0568a11"></a>生不淨想。若欲食者則不復用，況其本自<a class="t" id="t0568a12"></a>不欲食耶？</p>
<p><a class="t-linehead" id="t-linehead0568a12"></a>「賢者！如是彼人若有諸智梵行<a class="t" id="t0568a13"></a>者，不知彼生如是無量惡不善心欲者，如<a class="t" id="t0568a14"></a>是彼非沙門沙門想，非智沙門智沙門想，<a class="t" id="t0568a15"></a>非正智正智想，非正念正念想，非清淨<a class="t" id="t0568a16"></a>清淨想。賢者！如是彼人若有諸智梵行者，<a class="t" id="t0568a17"></a>知彼生如是無量惡不善心欲者，如是彼<a class="t" id="t0568a18"></a>非沙門非沙門想，非智沙門非智沙門<a class="t" id="t0568a19"></a>想，非正智非正智想，非正念非正念想，<a class="t" id="t0568a20"></a>非清淨非清淨想。賢者！當知如是人莫<a class="t" id="t0568a21"></a>得親近，莫恭敬禮事。若比丘不應親近便<a class="t" id="t0568a22"></a>親近，不應恭敬禮事便恭敬禮事者，如是<a class="t" id="t0568a23"></a>彼便長夜得無利無義，則不饒益，不安隱<a class="t" id="t0568a24"></a>快樂，生苦憂慼。</p>
<p><a class="t-linehead" id="t-linehead0568a24"></a>「賢者！或有一人心不生<a class="t" id="t0568a25"></a>如是欲：『我所犯戒，莫令他人知我犯戒。』賢<a class="t" id="t0568a26"></a>者！或有他人知彼犯戒，彼因他人知犯戒<a class="t" id="t0568a27"></a>故，心不生惡；若彼心無惡，心不生欲者，<a class="t" id="t0568a28"></a>是二俱善。賢者！或有一人心不生如是欲：<a class="t" id="t0568a29"></a>『我所犯戒，當令他人於屏處訶，莫令在<a class="t" id="t0568b01"></a>眾訶我犯戒。』賢者！或有他人於眾中訶，<a class="t" id="t0568b02"></a>不在屏處，彼因在眾中訶，不在屏處故，<a class="t" id="t0568b03"></a>心不生惡；若彼心無惡，心不生欲者，是二<a class="t" id="t0568b04"></a>俱善。賢者！或有一人心不生如是欲：『我<a class="t" id="t0568b05"></a>所犯戒，令勝人訶，莫令不如人訶我犯戒。』<a class="t" id="t0568b06"></a>賢者！或有不如人訶彼犯戒，非是勝人，彼<a class="t" id="t0568b07"></a>因不如人訶，非勝人故，心不生惡；若彼<a class="t" id="t0568b08"></a>心無惡，心不生欲者，是二俱善。</p>
<p><a class="t-linehead" id="t-linehead0568b08"></a>「賢者！或有<a class="t" id="t0568b09"></a>一人心不生如是欲：『令我在佛前坐，問<a class="t" id="t0568b10"></a>世尊法，為諸比丘說，莫令餘比丘在佛前<a class="t" id="t0568b11"></a>坐，問世尊法，為諸比丘說。』賢者！或有餘比<a class="t" id="t0568b12"></a>丘在佛前坐，問世尊法，為諸比丘說，彼<a class="t" id="t0568b13"></a>因餘比丘在佛前坐，問世尊法，為諸比<a class="t" id="t0568b14"></a>丘說故，心不生惡；若彼心無惡，心不生<a class="t" id="t0568b15"></a>欲者，是二俱善。</p>
<p><a class="t-linehead" id="t-linehead0568b15"></a>「賢者！或有一人心不生<a class="t" id="t0568b16"></a>如是欲：『諸比丘入內時，令我最在其前，諸<a class="t" id="t0568b17"></a>比丘侍從我將入內，莫令餘比丘諸比丘<a class="t" id="t0568b18"></a>入內時，最在其前，諸比丘侍從彼將入內。』<a class="t" id="t0568b19"></a>賢者！或有餘比丘諸比丘入內時，最在其<a class="t" id="t0568b20"></a>前，諸比丘侍從彼將入內，彼因餘比丘<a class="t" id="t0568b21"></a>諸比丘入內時，最在其前，諸比丘侍從<span class="corr" title="[&gt;彼] cf.［麗】">彼</span>將入<a class="t" id="t0568b22"></a>內故，心不生惡；若彼心無惡，心不生欲<a class="t" id="t0568b23"></a>者，是二俱善。</p>
<p><a class="t-linehead" id="t-linehead0568b23"></a>「賢者！或有一人心不生如<a class="t" id="t0568b24"></a>是欲：『諸比丘已入內時，令我最在上坐，得<a class="t" id="t0568b25"></a>第一座，第一澡水，得第一食，莫令餘比丘<a class="t" id="t0568b26"></a>諸比丘已入內時，最在上坐，得第一座，第一<a class="t" id="t0568b27"></a>澡水，得第一食。』賢者！或有餘比丘諸比丘<a class="t" id="t0568b28"></a>已入內時，最在上坐，得第一座，第一澡水，<a class="t" id="t0568b29"></a>得第一食，彼因餘比丘諸比丘已入內時，<a class="t" id="t0568c01"></a>最在上坐，得第一座，第一澡水，得第一食<a class="t" id="t0568c02"></a>故，心不生惡；若彼心無惡，心不生欲者，<a class="t" id="t0568c03"></a>是二俱善。</p>
<p><a class="t-linehead" id="t-linehead0568c03"></a>「賢者！或有一人心不生如是<a class="t" id="t0568c04"></a>欲：『諸比丘食竟，收攝食器，行澡水已，我為<a class="t" id="t0568c05"></a>諸居士說法，勸發渴仰，成就歡喜，莫令餘<a class="t" id="t0568c06"></a>比丘諸比丘食竟，收攝食器，行澡水已，<a class="t" id="t0568c07"></a>為諸居士說法，勸發渴仰，成就歡喜。』賢者！<a class="t" id="t0568c08"></a>或有餘比丘諸比丘食竟，收攝食器，行澡<a class="t" id="t0568c09"></a>水已，為諸居士說法，勸發渴仰，成就歡喜，<a class="t" id="t0568c10"></a>彼因餘比丘諸比丘食竟，收攝食器，行澡<a class="t" id="t0568c11"></a>水已，為諸居士說法，勸發渴仰，成就歡喜<a class="t" id="t0568c12"></a>故，心不生惡；若彼心無惡，心不生欲者，<a class="t" id="t0568c13"></a>是二俱善。</p>
<p><a class="t-linehead" id="t-linehead0568c13"></a>「賢者！或有一人心不生如是<a class="t" id="t0568c14"></a>欲：『諸居士往詣眾園時，令我與共會共集，<a class="t" id="t0568c15"></a>共坐共論，莫令餘比丘諸居士往詣眾園<a class="t" id="t0568c16"></a>時，與共會共集，共坐共論。』賢者！或有餘比<a class="t" id="t0568c17"></a>丘諸居士往詣眾園時，與共會共集，共坐共<a class="t" id="t0568c18"></a>論，彼因餘比丘諸居士往詣眾園時，與共<a class="t" id="t0568c19"></a>會共集，共坐共論故，心不生惡；若彼心無<a class="t" id="t0568c20"></a>惡，心不生欲者，是二俱善。</p>
<p><a class="t-linehead" id="t-linehead0568c20"></a>「賢者！或有一人<a class="t" id="t0568c21"></a>心不生如是欲：『令我為王者所識，及王<a class="t" id="t0568c22"></a>大臣、梵志、居士、國中人民所知重，莫令餘比<a class="t" id="t0568c23"></a>丘為王者所識，及王大臣、梵志、居士、國中人<a class="t" id="t0568c24"></a>民所知重。』賢者！或有餘比丘為王者所識，<a class="t" id="t0568c25"></a>及王大臣、梵志、居士、國中人民所知重，彼<a class="t" id="t0568c26"></a>因餘比丘為王者所識，及王大臣、梵志、居士、<a class="t" id="t0568c27"></a>國中人民所知重故，心不生惡；若彼心無<a class="t" id="t0568c28"></a>惡，心不生欲者，是二俱善。</p>
<p><a class="t-linehead" id="t-linehead0568c28"></a>「賢者！或有一<a class="t" id="t0568c29"></a>人心不生如是欲：『令我為四眾比丘、比丘<a class="t" id="t0569a01"></a>尼、優婆塞、優婆私所敬重，莫令餘比丘為<a class="t" id="t0569a02"></a>四眾比丘、比丘尼、優婆塞、優婆私所敬重。』賢<a class="t" id="t0569a03"></a>者！或有餘比丘為四眾比丘、比丘尼、優婆塞、<a class="t" id="t0569a04"></a>優婆私所敬重，彼因餘比丘為四眾比丘、比<a class="t" id="t0569a05"></a>丘尼、優婆塞、優婆私所敬重故，心不生惡；<a class="t" id="t0569a06"></a>若彼心無惡，心不生欲者，是二俱善。</p>
<p><a class="t-linehead" id="t-linehead0569a06"></a>「賢者！<a class="t" id="t0569a07"></a>或有一人心不生如是欲：『令我得衣被、飲<a class="t" id="t0569a08"></a>食、床褥、湯藥、諸生活具，莫令餘比丘得衣被、<a class="t" id="t0569a09"></a>飲食、床褥、湯藥、諸生活具。』賢者！或餘比丘得<a class="t" id="t0569a10"></a>衣被、飲食、床褥、湯藥、諸生活具，彼因餘比丘<a class="t" id="t0569a11"></a>得衣被、飲食、床褥、湯藥、諸生活具故，心不生<a class="t" id="t0569a12"></a>惡；若彼心無惡，心不生欲者，是二俱善。</p><a class="t" id="t0569a13"></a>
<p><a class="t-linehead" id="t-linehead0569a13"></a>「賢者！如是彼人若有諸智梵行者，不知彼<a class="t" id="t0569a14"></a>生如是無量善心欲者，如是彼沙門非沙<a class="t" id="t0569a15"></a>門想，智沙門非智沙門想，正智非正智想，<a class="t" id="t0569a16"></a>正念非正念想，清淨非清淨想。賢者！如是<a class="t" id="t0569a17"></a>彼人若有諸智梵行者，知彼生如是無量<a class="t" id="t0569a18"></a>善心欲者，如是彼沙門沙門想，智沙門智<a class="t" id="t0569a19"></a>沙門想，正智正智想，正念正念想，清淨清<a class="t" id="t0569a20"></a>淨想。</p>
<p><a class="t-linehead" id="t-linehead0569a20"></a>「賢者！猶如有人或從市肆，或從銅作<a class="t" id="t0569a21"></a>家，買銅合槃來，盛滿種種淨美飲食，蓋覆<a class="t" id="t0569a22"></a>其上便持而去，經過店肆，近眾人行，彼<a class="t" id="t0569a23"></a>眾見已，皆不欲食，無愛樂意，甚憎惡之，生<a class="t" id="t0569a24"></a>不淨想，便作是說：『即彼糞去，即彼糞去。』彼<a class="t" id="t0569a25"></a>持去已，住在一處便開示之，眾人見已，則<a class="t" id="t0569a26"></a>皆欲食，意甚愛樂而不憎惡，則生淨想。彼<a class="t" id="t0569a27"></a>若本不用食者，見已欲食，況復其本欲得<a class="t" id="t0569a28"></a>食耶？</p>
<p><a class="t-linehead" id="t-linehead0569a28"></a>「賢者！如是彼人若有諸智梵行者，不<a class="t" id="t0569a29"></a>知彼生如是無量善心欲者，如是彼沙門<a class="t" id="t0569b01"></a>非沙門想，智沙門非智沙門想，正智非正<a class="t" id="t0569b02"></a>智想，正念非正念想，清淨非清淨想。賢者！<a class="t" id="t0569b03"></a>如是彼人若有諸智梵行者，知彼生如是<a class="t" id="t0569b04"></a>無量善心欲者，如是彼沙門沙門想，智沙<a class="t" id="t0569b05"></a>門智沙門想，正智正智想，正念正念想，清<a class="t" id="t0569b06"></a>淨清淨想。賢者！當知如是人應親近之，<a class="t" id="t0569b07"></a>恭敬禮事；若比丘應親近者便親近，應恭<a class="t" id="t0569b08"></a>敬禮事者便恭敬禮事。如是彼便長夜得利<a class="t" id="t0569b09"></a>得義，則得饒益安隱快樂，亦得無苦，無<a class="t" id="t0569b10"></a>憂愁慼。」</p>
<p><a class="t-linehead" id="t-linehead0569b10"></a>爾時，尊者大目揵連在彼眾中。於<a class="t" id="t0569b11"></a>是，尊者大目揵連白曰：「尊者舍<span class="corr" title="[利&gt;梨]">梨</span>子！我今<a class="t" id="t0569b12"></a>欲為此事說喻，聽我說耶？」</p>
<p><a class="t-linehead" id="t-linehead0569b12"></a>尊者舍梨子告<a class="t" id="t0569b13"></a>曰：「賢者大目揵連！欲說喻者便可說之。」</p><a class="t" id="t0569b14"></a>
<p><a class="t-linehead" id="t-linehead0569b14"></a>尊者大目揵連則便白曰：「尊者舍梨子！我憶<a class="t" id="t0569b15"></a>一時遊王舍城，在巖山中，我於爾時過夜<a class="t" id="t0569b16"></a>平旦，著衣持鉢，入王舍城而行乞食，詣<a class="t" id="t0569b17"></a>舊車師無衣滿子家。時，彼比舍更有車師<a class="t" id="t0569b18"></a>斫治車軸，是時，舊車師無衣滿子往至彼家。<a class="t" id="t0569b19"></a>於是，舊車師無衣滿子見彼治軸，心生是<a class="t" id="t0569b20"></a>念：『若彼車師執斧治軸，斫彼彼惡處者，如<a class="t" id="t0569b21"></a>是彼軸便當極好。』時，彼車師即如舊車師無<a class="t" id="t0569b22"></a>衣滿子心中所念，便持斧斫彼彼惡處。於<a class="t" id="t0569b23"></a>是，舊車師無衣滿子極大歡喜，而作是說：<a class="t" id="t0569b24"></a>『車師子！汝心如是，則知我心。所以者何？以<a class="t" id="t0569b25"></a>汝持斧斫治車軸彼彼惡處，如我意故。』如<a class="t" id="t0569b26"></a>是，尊者舍梨子！若有諛諂、欺誑、嫉妬、無信、<a class="t" id="t0569b27"></a>懈怠，無正念正智，無定無慧，其心狂惑，不<a class="t" id="t0569b28"></a>護諸根，不修沙門，無所分別。尊者舍梨<a class="t" id="t0569b29"></a>子！心為知彼心故，而說此法。尊者舍梨子！<a class="t" id="t0569c01"></a>若有人不諛諂，不欺誑，無嫉妬，有信，精進<a class="t" id="t0569c02"></a>而無懈怠，有正念正智，修定修慧，心不<a class="t" id="t0569c03"></a>狂惑，守護諸根，廣修沙門而善分別。彼聞<a class="t" id="t0569c04"></a>尊者舍梨子所說法者，猶飢欲得食，渴欲<a class="t" id="t0569c05"></a>得飲，口及意也。</p>
<p><a class="t-linehead" id="t-linehead0569c05"></a>「尊者舍梨子！猶剎利女，梵<a class="t" id="t0569c06"></a>志、居士、工師女，端正姝好，極淨沐浴，以香塗<a class="t" id="t0569c07"></a>身，著明淨衣，種種瓔珞嚴飾其容；或復有<a class="t" id="t0569c08"></a>人為念彼女，求利及饒益，求安隱快樂，<a class="t" id="t0569c09"></a>以青蓮華鬘，或薝蔔華鬘；或修摩那華鬘，或<a class="t" id="t0569c10"></a>婆師華鬘；或阿提牟哆華鬘，持與彼女。<a class="t" id="t0569c11"></a>彼女歡喜，兩手受之，以嚴其頭。尊者舍梨子！<a class="t" id="t0569c12"></a>如是，若有人不諛諂，不欺誑，無<span class="corr" title="[妬嫉&gt;嫉妬] cf.［麗】">嫉妬</span>，有<a class="t" id="t0569c13"></a>信，精進而無懈怠，有正念正智，修定修<a class="t" id="t0569c14"></a>慧，心不狂惑，守護諸根，廣修沙門而善<a class="t" id="t0569c15"></a>分別，彼聞尊者舍梨子所說法者，猶飢<a class="t" id="t0569c16"></a>欲食，渴欲得飲，口及意也。尊者舍梨子甚<a class="t" id="t0569c17"></a>奇！甚特！尊者舍梨子常拔濟諸梵行者，令<a class="t" id="t0569c18"></a>離不善，安立善處。」</p>
<p><a class="t-linehead" id="t-linehead0569c18"></a>如是二尊更相稱說，從<a class="t" id="t0569c19"></a>座起去。</p>
<p><a class="t-linehead" id="t-linehead0569c19"></a>尊者舍梨子所說如是。尊者大目<a class="t" id="t0569c20"></a>揵連及諸比丘，聞尊者舍梨子所說，歡喜奉<a class="t" id="t0569c21"></a>行。</p><a class="t" id="t0569c22"></a>
<p class="endsutta"><a class="t-linehead" id="t-linehead0569c22"></a>穢經第一竟<span class="t-note">（五千一百九十六字）</span></p><a class="t" id="t0569c23"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>