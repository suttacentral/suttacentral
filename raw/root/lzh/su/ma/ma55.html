<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma55">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 5</span>
<span class="mirror-right">習相應品</span></p>
<h1 class="mirror-row">
<span class="mirror-left latin">55. Nirvāṇa</span>
<span class="mirror-right">（五五）涅槃經</span></h1>
</div><a class="t" id="t0490c01"></a>
<p><a class="t-linehead" id="t-linehead0490c01"></a>我聞如是：</p>
<p>一時，佛遊舍衛國，在勝林給孤獨<a class="t" id="t0490c02"></a>園。</p>
<p><a class="t-linehead" id="t-linehead0490c02"></a>爾時，世尊告諸比丘：「涅槃有習，非無習。<a class="t" id="t0490c03"></a>何謂涅槃習？答曰解脫為習。解脫亦有習，非<a class="t" id="t0490c04"></a>無習。何謂解脫習？答曰無欲為習。無欲亦<a class="t" id="t0490c05"></a>有習，非無習。何謂無欲習？答曰厭為習。厭<a class="t" id="t0490c06"></a>亦有習，非無習。何謂厭習？答曰見如實、知如<a class="t" id="t0490c07"></a>真為習。見如實、知如真亦有習，非無習。何謂<a class="t" id="t0490c08"></a>見如實、知如真習？答曰定為習。定亦有習，非<a class="t" id="t0490c09"></a>無習。何謂定習？答曰樂為習。樂亦有習，非<a class="t" id="t0490c10"></a>無習。何謂樂習？答曰止為習。止亦有習，非<a class="t" id="t0490c11"></a>無習。何謂止習？答曰喜為習。喜亦有習，非<a class="t" id="t0490c12"></a>無習。何謂喜習？答曰歡悅為習。歡悅亦有<a class="t" id="t0490c13"></a>習，非無習。何謂歡悅習？答曰不悔為習。不<a class="t" id="t0490c14"></a>悔亦有習，非無習。何謂不悔習？答曰護戒為<a class="t" id="t0490c15"></a>習。護戒亦有習，非無習。何謂護戒習？答曰<a class="t" id="t0490c16"></a>護諸根為習。護諸根亦有習，非無習。何謂護<a class="t" id="t0490c17"></a>諸根習？答曰正念、正智為習。正念、正智亦有<a class="t" id="t0490c18"></a>習，非無習。何謂正念、正智習？答曰正思惟為<a class="t" id="t0490c19"></a>習。正思惟亦有習，非無習。何謂正思惟習？<a class="t" id="t0490c20"></a>答曰信為習。信亦有習，非無習。何謂信習？答<a class="t" id="t0490c21"></a>曰苦為習。苦亦有習，非無習。何謂苦習？答<a class="t" id="t0490c22"></a>曰老死為習。老死亦有習，非無習。何謂老<a class="t" id="t0490c23"></a>死習？答曰生為習。生亦有習，非無習。何謂<a class="t" id="t0490c24"></a>生習？答曰有為習。有亦有習，非無習。何謂<a class="t" id="t0490c25"></a>有習？答曰受為習。受亦有習，非無習。何謂<a class="t" id="t0490c26"></a>受習？答曰愛為習。愛亦有習，非無習。何謂<a class="t" id="t0490c27"></a>愛習？答曰覺為習。覺亦有習，非無習。何謂<a class="t" id="t0490c28"></a>覺習？答曰更樂為習。更樂亦有習，非無習。<a class="t" id="t0490c29"></a>何謂更樂習？答曰六處為習。六處亦有習，非<span class="corr" title="[&gt;無習。何謂] cf.［麗】">無習。何謂</span><a class="t" id="t0491a01"></a>六處習？答曰名色為習。名色亦有習，非無<a class="t" id="t0491a02"></a>習。何謂名色習？答曰識為習。識亦有習，非<a class="t" id="t0491a03"></a>無習。何謂識習？答曰行為習。行亦有習，非<a class="t" id="t0491a04"></a>無習。何謂行習？答曰無明為習。</p>
<p><a class="t-linehead" id="t-linehead0491a04"></a>「是為緣無<a class="t" id="t0491a05"></a>明行，緣行識，緣識名色，緣名色六處，緣<a class="t" id="t0491a06"></a>六處更樂，緣更樂覺，緣覺愛、緣愛受，緣<a class="t" id="t0491a07"></a>受有，緣有生，緣生老死，緣老死苦。習苦，<a class="t" id="t0491a08"></a>便有信。習信，便有正思惟。習正思惟，便有<a class="t" id="t0491a09"></a>正念正智。習正念正智，便有護諸根、護戒、不<a class="t" id="t0491a10"></a>悔、歡悅、喜、止、樂、定、見如實、知如真、厭、無欲、解<a class="t" id="t0491a11"></a>脫。習解脫，便得涅槃。」</p>
<p><a class="t-linehead" id="t-linehead0491a11"></a>佛說如是。彼諸比丘<a class="t" id="t0491a12"></a>聞佛所說，歡喜奉行。</p><a class="t" id="t0491a13"></a>
<p class="endsutta"><a class="t-linehead" id="t-linehead0491a13"></a>涅槃經第十四竟<span class="t-note">（六百六十三字）</span></p><a class="t" id="t0491a14"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>