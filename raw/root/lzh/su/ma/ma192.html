<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma192">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 16</span>
<span class="mirror-right">大品</span></p>
<h1 class="mirror-row">
<span class="mirror-left latin">192. </span>
<span class="mirror-right">（一九二）加樓烏陀夷經</span></h1>
</div>
<div class="suttainfo"><h2>大品第二<span class="t-note">（有十經）</span><span class="t-note">（第五後誦）</span></h2>
<p><span class="t-juanname">中阿含經卷第五十</span><br>
<a class="t" id="t0740c09"></a><a class="t" id="t0740c10"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0740c11"></a><a class="t" id="t0740c12"></a>
<blockquote class="gatha">
<p>加樓烏陀夷　　牟梨破群那<a class="t" id="t0740c13"></a><br>
跋陀、阿濕貝　　周那、優婆離<a class="t" id="t0740c14"></a><br>
調御、癡慧地　　阿梨<span class="corr" title="[叱&gt;吒] cf.［麗】">吒</span>、<span class="gaiji">［口＊荼］<!--gaiji,,1[口*荼],2&#x20EEC;,3--></span>帝</p></blockquote><a class="t" id="t0740c15"></a></div><a class="t" id="t0740c16"></a>
<p><a class="t-linehead" id="t-linehead0740c16"></a>我聞如是：</p>
<p>一時，佛遊鴦伽國中，與大比丘<a class="t" id="t0740c17"></a>眾俱，往至阿惒那住揵若精舍。</p>
<p><a class="t-linehead" id="t-linehead0740c17"></a>爾時，世尊<a class="t" id="t0740c18"></a>過夜平旦，著衣持鉢，入阿惒那而行乞<a class="t" id="t0740c19"></a>食，食訖中後，收舉衣鉢，澡洗手足，以尼師<a class="t" id="t0740c20"></a>檀著於肩上，往至一林，欲晝經行。尊者<a class="t" id="t0740c21"></a>烏陀夷亦過夜平旦，著衣持鉢，入阿惒那<a class="t" id="t0740c22"></a>而行乞食，食訖中後，收舉衣鉢，澡洗手足，<a class="t" id="t0740c23"></a>以尼師檀著於肩上，隨侍佛後，而作是<a class="t" id="t0740c24"></a>念：「若世尊今晝行者，我亦至彼晝行。」</p>
<p><a class="t-linehead" id="t-linehead0740c24"></a>於是，<a class="t" id="t0740c25"></a>世尊入於林中，至一樹下，敷尼師檀，結<a class="t" id="t0740c26"></a>跏趺坐。尊者烏陀夷亦入彼林，去佛不遠，<a class="t" id="t0740c27"></a>至一樹下，敷尼師檀，結跏趺坐。爾時，尊者<a class="t" id="t0740c28"></a>烏陀夷獨在靖處燕坐思惟，心作是念：<a class="t" id="t0740c29"></a>「世尊為我等多所饒益，善逝為我等多<a class="t" id="t0741a01"></a>所安隱。世尊於我除眾苦法，增益樂法。世<a class="t" id="t0741a02"></a>尊於我除無量惡不善之法，增益無量諸善<a class="t" id="t0741a03"></a>妙法。」</p>
<p><a class="t-linehead" id="t-linehead0741a03"></a>尊者烏陀夷則於晡時從燕坐起，往<a class="t" id="t0741a04"></a>詣佛所，稽首佛足，却坐一面，世尊告曰：「烏<a class="t" id="t0741a05"></a>陀夷！無有所乏，安隱快樂，氣力如常耶？」</p>
<p><a class="t-linehead" id="t-linehead0741a05"></a>尊<a class="t" id="t0741a06"></a>者烏陀夷白曰：「唯然。世尊！我無所乏，安隱快<a class="t" id="t0741a07"></a>樂，氣力如常。」</p>
<p><a class="t-linehead" id="t-linehead0741a07"></a>世尊復問曰：「烏陀夷！云何汝<a class="t" id="t0741a08"></a>無所乏，安隱快樂，氣力如常耶？」</p>
<p><a class="t-linehead" id="t-linehead0741a08"></a>尊者烏陀夷<a class="t" id="t0741a09"></a>答曰：「世尊！我獨在靖處燕坐思惟，心作<a class="t" id="t0741a10"></a>是念：『世尊為我等多所饒益，善逝為我<a class="t" id="t0741a11"></a>等多所安隱。世尊於我除眾苦法，增益<a class="t" id="t0741a12"></a>樂法。世尊於我除無量惡不善之法，增益<a class="t" id="t0741a13"></a>無量諸善妙法。』世尊昔時告諸比丘：『汝等<a class="t" id="t0741a14"></a>斷過中食。』世尊！我等聞已，不堪不忍，不欲不<a class="t" id="t0741a15"></a>樂。若有信梵志、居士往至眾園，廣施作福，<a class="t" id="t0741a16"></a>我等自手受食，而世尊今教我斷是，善逝<a class="t" id="t0741a17"></a>教我絕是。復作是說：『此大沙門不能消食。』<a class="t" id="t0741a18"></a>然我等於世尊威神妙德敬重不堪，是故我<a class="t" id="t0741a19"></a>等斷中後食。</p>
<p><a class="t-linehead" id="t-linehead0741a19"></a>「復次，昔時世尊告諸比丘：『汝等<a class="t" id="t0741a20"></a>斷夜食。』世尊！我等聞已，不堪不忍，不欲不樂，<a class="t" id="t0741a21"></a>於二食中最上、最妙、最勝、最美者，而世尊今<a class="t" id="t0741a22"></a>教我斷是，善逝教我絕是，復作是說：『此大<a class="t" id="t0741a23"></a>沙門不能消食。』世尊！昔時有一居士，多持<a class="t" id="t0741a24"></a>種種淨妙食飲，還歸其家，勅內人曰：『汝等<a class="t" id="t0741a25"></a>受此舉著一處，我當盡共集會夜食，不為<a class="t" id="t0741a26"></a>朝中。』世尊！若於諸家施設極妙最上食者，<a class="t" id="t0741a27"></a>唯有夜食，我為朝中，而世尊今教我斷是，<a class="t" id="t0741a28"></a>善逝教我絕是，復作是說：『此大沙門不能<a class="t" id="t0741a29"></a>消食。』然我等於世尊威神妙德敬重不堪，<a class="t" id="t0741b01"></a>是故我等斷於夜食。</p>
<p><a class="t-linehead" id="t-linehead0741b01"></a>「世尊！我復作是念：『若<a class="t" id="t0741b02"></a>有比丘非時入村而行乞食，或能逢賊，作<a class="t" id="t0741b03"></a>業不作業，或逢虎逢鹿，或逢虎鹿，或逢豹<a class="t" id="t0741b04"></a>逢羆，或逢豹羆，或往如是處，或逢惡象、<a class="t" id="t0741b05"></a>惡馬、惡牛、惡狗，或值蛇聚，或得塊擲，或得<a class="t" id="t0741b06"></a>杖打，或墮溝瀆，或墮廁中，或乘臥牛，或墮<a class="t" id="t0741b07"></a>深坑，或入刺中，觀見空家，入如是家，若彼<a class="t" id="t0741b08"></a>入已，女人見之，或呼共行惡不淨行。』</p>
<p><a class="t-linehead" id="t-linehead0741b08"></a>「世尊！<a class="t" id="t0741b09"></a>昔一比丘夜闇微雨，睒睒掣電，而非時行入<a class="t" id="t0741b10"></a>他家乞食。彼家婦人爾時出外洗蕩食器，<a class="t" id="t0741b11"></a>彼時婦人於電光中遙見比丘，謂為是鬼，<a class="t" id="t0741b12"></a>見已驚怖，身毛皆竪，失聲大呼，即便墮娠，而<a class="t" id="t0741b13"></a>作是語：『尊是鬼！尊是鬼！』時，彼比丘語婦人<a class="t" id="t0741b14"></a>曰：『妹！我非鬼，我是沙門，今來乞食。』爾時，婦人<a class="t" id="t0741b15"></a>恚罵比丘至苦至惡，而作是語：『令此沙門<a class="t" id="t0741b16"></a>命根早斷，令此沙門父母早死，令此沙門種<a class="t" id="t0741b17"></a>族絕滅，令此沙門腹裂破壞，禿頭沙門以黑<a class="t" id="t0741b18"></a>自纏，無子斷種，汝寧可持利刀自破其腹，<a class="t" id="t0741b19"></a>不應非時夜行乞食，坐此沙門而墮我<a class="t" id="t0741b20"></a>娠。』世尊！我憶彼已，便生歡悅。世尊！我因此<a class="t" id="t0741b21"></a>歡悅遍充滿體，正念正智，生喜、止、樂、定。世<a class="t" id="t0741b22"></a>尊！我因此定遍充滿體，正念正智。如是，世<a class="t" id="t0741b23"></a>尊！我無所乏，安隱快樂，氣力如常。」</p>
<p><a class="t-linehead" id="t-linehead0741b23"></a>世尊歎<a class="t" id="t0741b24"></a>曰：「善哉！善哉！烏陀夷！汝今不爾如彼癡人。彼<a class="t" id="t0741b25"></a>愚癡人，我為其說：『汝等斷此。』彼作是說：『此<a class="t" id="t0741b26"></a>是小事，何足斷之？而世尊今教我斷此，善<a class="t" id="t0741b27"></a>逝令我絕此。』亦如是說：『此大沙門不能消<a class="t" id="t0741b28"></a>食，彼不斷此，彼但於我生不可、不忍，及餘<a class="t" id="t0741b29"></a>比丘善護持戒者，亦復為彼生不可、不忍。』<a class="t" id="t0741c01"></a>烏陀夷！彼癡人所縛極堅極牢，轉增轉急，不<a class="t" id="t0741c02"></a>可斷絕，不得解脫。烏陀夷！猶如有蠅，為<a class="t" id="t0741c03"></a>涕唾所縛，彼在其中或苦或死。烏陀夷！<a class="t" id="t0741c04"></a>若人作是說彼蠅所縛，不堅不牢，不轉增急<a class="t" id="t0741c05"></a>而可斷絕，則得解脫者，為正說耶？」</p>
<p><a class="t-linehead" id="t-linehead0741c05"></a>尊者烏<a class="t" id="t0741c06"></a>陀夷白曰：「不也。世尊！所以者何？蠅為涕唾<a class="t" id="t0741c07"></a>所縛，彼於其中或苦或死。是故，世尊！彼蠅<a class="t" id="t0741c08"></a>所縛，極堅極牢，轉增轉急，不可斷絕，不得<a class="t" id="t0741c09"></a>解脫。」</p>
<p><a class="t-linehead" id="t-linehead0741c09"></a>「烏陀夷！彼愚癡人，我為其說：『汝等斷<a class="t" id="t0741c10"></a>此。』彼作是說：『此是小事，何足斷之？而世尊<a class="t" id="t0741c11"></a>今教我斷此，善逝令我絕此。』亦如是說：『此<a class="t" id="t0741c12"></a>大沙門不能消食，彼不斷此，彼但於我生<a class="t" id="t0741c13"></a>不可、不忍，及餘比丘善護持戒者，亦復為彼<a class="t" id="t0741c14"></a>生不可、不忍。』烏陀夷！彼癡人所縛極堅極牢，<a class="t" id="t0741c15"></a>轉增轉急，不可斷絕，不得解脫。烏陀夷！若<a class="t" id="t0741c16"></a>族姓子我為其說：『汝等斷此。』彼不作是說：<a class="t" id="t0741c17"></a>『此是小事，何足斷之？而世尊今教我斷此，<a class="t" id="t0741c18"></a>善逝令我絕此。』亦不如是說：『此大沙門不<a class="t" id="t0741c19"></a>能消食，彼便斷此，彼不於我生不可、不忍，<a class="t" id="t0741c20"></a>及餘比丘善護奉戒者，亦不為彼生不可、<a class="t" id="t0741c21"></a>不忍。』烏陀夷！彼族姓子所縛不堅不牢，不轉<a class="t" id="t0741c22"></a>增急，而可斷絕，則得解脫。烏陀夷！猶如象<a class="t" id="t0741c23"></a>王，年至六十，而以憍慠摩訶能伽，牙足體<a class="t" id="t0741c24"></a>具，筋力熾盛，彼所堅縛，若怒力轉身，彼堅<a class="t" id="t0741c25"></a>縛者，則便斷絕，還歸本所。烏陀夷！若人作是<a class="t" id="t0741c26"></a>說彼大象王年至六十，而以憍慠摩訶能<a class="t" id="t0741c27"></a>伽，牙足體具，筋力熾盛，彼縛極堅極牢，轉增<a class="t" id="t0741c28"></a>轉急，不可斷絕，不得解脫者，為正說耶？」</p><a class="t" id="t0741c29"></a>
<p><a class="t-linehead" id="t-linehead0741c29"></a>尊者烏陀夷白曰：「不也。世尊！所以者何？彼大<a class="t" id="t0742a01"></a>象王年至六十，而以憍慠摩訶能伽，牙足體<a class="t" id="t0742a02"></a>具，筋力熾盛。彼所堅縛，若怒力轉身，彼堅<a class="t" id="t0742a03"></a>縛者，則便斷絕，還歸本所。世尊！是故彼大象<a class="t" id="t0742a04"></a>王年至六十，而以憍慠摩訶能伽，牙足體具，<a class="t" id="t0742a05"></a>筋力熾盛。彼縛不堅不牢，不轉增急，而可斷<a class="t" id="t0742a06"></a>絕，則得解脫。」</p>
<p><a class="t-linehead" id="t-linehead0742a06"></a>「如是，烏陀夷！彼族姓子我為<a class="t" id="t0742a07"></a>其說：『汝等斷此。』彼不作是說：『此是小事，何<a class="t" id="t0742a08"></a>足斷之？而世尊今教我斷此，善逝令我絕<a class="t" id="t0742a09"></a>此。』亦不如是說：『此大沙門不能消食，彼便<a class="t" id="t0742a10"></a>斷此，彼不於我生不可、不忍，及餘比丘善<a class="t" id="t0742a11"></a>護持戒者，亦不為彼生不可、不忍。』烏陀夷！<a class="t" id="t0742a12"></a>彼族姓子所縛不堅不牢，不轉增急，而可斷<a class="t" id="t0742a13"></a>絕，則得解脫。烏陀夷！若有癡人，我為其說：<a class="t" id="t0742a14"></a>『汝等斷此。』彼作是說：『此是小事，何足斷之？<a class="t" id="t0742a15"></a>而世尊今教我斷此，善逝令我絕此。』亦如<a class="t" id="t0742a16"></a>是說：『此大沙門不能消食，彼不斷此，彼但<a class="t" id="t0742a17"></a>於我生不可、不忍，及餘比丘善護持戒者，亦<a class="t" id="t0742a18"></a>復為彼生不可、忍。』烏陀夷！彼癡人所縛極<a class="t" id="t0742a19"></a>堅極牢，轉增轉急，不可斷絕，不<span class="corr" title="[可&gt;得] cf.［麗】">得</span>解脫。</p>
<p><a class="t-linehead" id="t-linehead0742a19"></a>「烏<a class="t" id="t0742a20"></a>陀夷！猶貧窮人無有錢財，亦無勢力。彼有<a class="t" id="t0742a21"></a>一婦，其眼復瞎，醜不可愛，唯有一屋，崩壞<a class="t" id="t0742a22"></a>穿漏，烏鳥所栖，弊不可居。而有一床，復破<a class="t" id="t0742a23"></a>折壞，弊不可臥，正有一瓶，缺不可用。彼<a class="t" id="t0742a24"></a>見比丘食訖中後，淨洗手足，敷尼師檀，坐<a class="t" id="t0742a25"></a>一樹下，清涼和調，修增上心。彼見已，而作是<a class="t" id="t0742a26"></a>念：『沙門為快樂，沙門如涅槃，我惡無德。所<a class="t" id="t0742a27"></a>以者何？我有一婦，其眼復瞎，醜不可愛，不<a class="t" id="t0742a28"></a>能捨離。唯有一屋，崩壞穿漏，烏鳥所栖，弊不<a class="t" id="t0742a29"></a>可居，不能捨離。而有一床，復破折壞，弊不<a class="t" id="t0742b01"></a>可臥，不能捨離。正有一瓶，缺不可用，不<a class="t" id="t0742b02"></a>能捨離。愛樂比丘剃除鬚髮，著袈裟衣，至<a class="t" id="t0742b03"></a>信、捨家、無家、學道。』烏陀夷！若人作是說：『彼貧<a class="t" id="t0742b04"></a>窮人無有錢財，亦無勢力，所縛不堅不牢，<a class="t" id="t0742b05"></a>不轉增急，而可斷絕，則得解脫。』者，為正說<a class="t" id="t0742b06"></a>耶？」</p>
<p><a class="t-linehead" id="t-linehead0742b06"></a>尊者烏陀夷白曰：「不也。世尊！所以者何？彼<a class="t" id="t0742b07"></a>貧窮人無有錢財，亦無勢力，有一瞎婦，醜<a class="t" id="t0742b08"></a>不可愛，不能捨離。唯有一屋，崩壞穿漏，<a class="t" id="t0742b09"></a>烏鳥所栖，弊不可居，不能捨離。而有一<a class="t" id="t0742b10"></a>床，復破折壞，弊不可臥，不能捨離。正有<a class="t" id="t0742b11"></a>一瓶，缺不可用，不能捨離。愛樂比丘剃<a class="t" id="t0742b12"></a>除鬚髮，著袈裟衣，至信、捨家、無家、學道。世<a class="t" id="t0742b13"></a>尊！是故彼貧窮人無有錢財，亦無勢力，所<a class="t" id="t0742b14"></a>縛極堅極牢，轉增轉急，不可斷絕，不得解<a class="t" id="t0742b15"></a>脫。」</p>
<p><a class="t-linehead" id="t-linehead0742b15"></a>「如是，烏陀夷！若有癡人，我為其說：『汝等<a class="t" id="t0742b16"></a>斷此。』彼作是說：『此是小事，何足斷之？而世<a class="t" id="t0742b17"></a>尊今教我斷此，善逝令我絕此。』亦如是說：<a class="t" id="t0742b18"></a>『此大沙門不能消食，彼不斷此，彼但於我<a class="t" id="t0742b19"></a>生不可、不忍，及餘比丘善護持戒者，亦復為<a class="t" id="t0742b20"></a>彼生不可、不忍。』烏陀夷！是故彼癡人所縛極<a class="t" id="t0742b21"></a>堅極牢，轉增轉急，不可斷絕，不得解脫。烏<a class="t" id="t0742b22"></a>陀夷！若族姓子我為其說：『汝等斷此。』彼不<a class="t" id="t0742b23"></a>作是說：『此是小事，何足斷之？而世尊今教<a class="t" id="t0742b24"></a>我斷此，善逝令我絕此。』亦不如是說：『此<a class="t" id="t0742b25"></a>大沙門不能消食，彼便斷此，彼不於我生<a class="t" id="t0742b26"></a>不可、不忍，及餘比丘善護持戒者，亦不為<a class="t" id="t0742b27"></a>彼生不可、不忍。』烏陀夷！是故彼族姓子所縛<a class="t" id="t0742b28"></a>不堅不牢，不轉增急，而可斷絕，則得解脫。</p><a class="t" id="t0742b29"></a>
<p><a class="t-linehead" id="t-linehead0742b29"></a>「烏陀夷！猶如居士、居士子，極<span class="corr" title="[太&gt;大]">大</span>富樂，多有錢<a class="t" id="t0742c01"></a>財，畜牧產業不可稱計，封戶、食邑、米穀豐饒，<a class="t" id="t0742c02"></a>及若干種諸生活具、奴婢、象馬，其數無量。彼<a class="t" id="t0742c03"></a>見比丘食訖中後，淨洗手足，敷尼師檀，坐<a class="t" id="t0742c04"></a>一樹下，清涼和調，修增上心。彼見已，而作<a class="t" id="t0742c05"></a>是念：『沙門為快樂，沙門如涅槃，我寧可捨<a class="t" id="t0742c06"></a>極大富樂金寶、財穀、象馬，奴婢，愛樂比丘剃<a class="t" id="t0742c07"></a>除鬚髮，著袈裟衣，至信、捨家、無家、學道。』烏陀<a class="t" id="t0742c08"></a>夷！若人作是說：『彼居士、居士子所縛極堅極<a class="t" id="t0742c09"></a>牢，轉增轉急，不可斷絕，不得解脫。』者，為<a class="t" id="t0742c10"></a>正說耶？」</p>
<p><a class="t-linehead" id="t-linehead0742c10"></a>尊者烏陀夷白曰：「不也。世尊！所以者<a class="t" id="t0742c11"></a>何？彼居士、居士子，彼能捨離極大富樂金寶、<a class="t" id="t0742c12"></a>財穀、象馬，奴婢，愛樂比丘剃除鬚髮，著袈<a class="t" id="t0742c13"></a>裟衣，至信、捨家、無家、學道。世尊！是故彼居士、<a class="t" id="t0742c14"></a>居士子所縛不堅不牢，不轉增急，而可斷絕，<a class="t" id="t0742c15"></a>則得解脫。」</p>
<p><a class="t-linehead" id="t-linehead0742c15"></a>「如是，烏陀夷！若族姓子我為其<a class="t" id="t0742c16"></a>說：『汝等斷此。』彼不作是說：『此是小事，何足<a class="t" id="t0742c17"></a>斷之？而世尊今教我斷此，善逝令我絕此。』<a class="t" id="t0742c18"></a>亦不如是說：『此大沙門不能消食，彼便斷<a class="t" id="t0742c19"></a>此，彼不於我生不可、不忍，及餘比丘善護<a class="t" id="t0742c20"></a>持戒者，亦不為彼生不可、不忍。』烏陀夷！是<a class="t" id="t0742c21"></a>故彼族姓子所縛不堅不牢，不轉增急，而可<a class="t" id="t0742c22"></a>斷絕，則得解脫。烏陀夷！比丘行捨，彼行捨<a class="t" id="t0742c23"></a>已，生欲相應念，愛樂結縛，彼樂是，不斷、不<a class="t" id="t0742c24"></a>住、不吐。烏陀夷！我說是縛，不說解脫。所以<a class="t" id="t0742c25"></a>者何？諸結不善。烏陀夷！結不善故，我說是縛，<a class="t" id="t0742c26"></a>不說解脫。烏陀夷！比丘行捨，彼行捨已，生<a class="t" id="t0742c27"></a>欲相應念，愛樂結縛，彼不樂是，斷、住、吐。烏<a class="t" id="t0742c28"></a>陀夷！我說亦是縛，不說解脫。所以者何？諸<a class="t" id="t0742c29"></a>結不善。烏陀夷！結不善故，我說是縛，不說<a class="t" id="t0743a01"></a>解脫。烏陀夷！比丘行捨，彼行捨已，或時意<a class="t" id="t0743a02"></a>忘俱有欲相應念，愛樂結縛，遲觀速滅。烏陀<a class="t" id="t0743a03"></a>夷！猶如鐵丸、鐵犁，竟日火燒，或有人著二<a class="t" id="t0743a04"></a>三渧水，渧遲不續，水便速盡。烏陀夷！如<a class="t" id="t0743a05"></a>是比丘行捨，彼行捨已，或時意忘，俱有欲相<a class="t" id="t0743a06"></a>應念，愛樂結縛，遲觀速滅。烏陀夷！我說亦是<a class="t" id="t0743a07"></a>縛，不說解脫。所以者何？諸結不善。烏陀夷！<a class="t" id="t0743a08"></a>結不善故，我說是縛，不說解脫。</p>
<p><a class="t-linehead" id="t-linehead0743a08"></a>「烏陀夷！俱<a class="t" id="t0743a09"></a>在苦根，遊行無生死，於無上愛盡，善心解<a class="t" id="t0743a10"></a>脫。烏陀夷！我說解脫，不說是縛。所以者何？<a class="t" id="t0743a11"></a>諸結已盡。烏陀夷！諸結盡故，我說解脫，不<a class="t" id="t0743a12"></a>說是縛。烏陀夷！有樂，非聖樂，是凡夫樂，病<a class="t" id="t0743a13"></a>本、癰本、箭刺之本，有食、有生死，不可修、不<a class="t" id="t0743a14"></a>可習、不可廣布，我說於彼則不可修。烏<a class="t" id="t0743a15"></a>陀夷！有樂，是聖樂、無欲樂、離樂、息樂、正覺之<a class="t" id="t0743a16"></a>樂，無食、無生死，可修、可習、可廣布，我說<a class="t" id="t0743a17"></a>於彼則可修也。烏陀夷！云何有樂，非聖樂，<a class="t" id="t0743a18"></a>是凡夫樂，病本、癰本、箭刺之本，有食、有生<a class="t" id="t0743a19"></a>死，不可修、不可習、不可廣布，我說於彼<a class="t" id="t0743a20"></a>不可修耶？若因五欲生樂生善者，是樂非<a class="t" id="t0743a21"></a>聖樂，是凡夫樂，病本、癰本、箭刺之本，有食、有<a class="t" id="t0743a22"></a>生死，不可修、不可習、不可廣布，我說於<a class="t" id="t0743a23"></a>彼則不可修。</p>
<p><a class="t-linehead" id="t-linehead0743a23"></a>「烏陀夷！云何有樂，是聖樂、無<a class="t" id="t0743a24"></a>欲樂、離樂、息樂、正覺之樂，無食、無生死，可<a class="t" id="t0743a25"></a>修、可習、可廣布，我說於彼則可修耶？烏陀<a class="t" id="t0743a26"></a>夷！若比丘離欲、離惡不善之法，至得第四<a class="t" id="t0743a27"></a>禪成就遊者，是樂是聖樂、無欲樂、離樂、息樂、<a class="t" id="t0743a28"></a>正覺之樂，無食、無生死，可修、可習、可廣布，<a class="t" id="t0743a29"></a>我說於彼則可修也。烏陀夷！比丘離欲、離<a class="t" id="t0743b01"></a>惡不善之法，有覺、有觀，離生喜、樂，得初禪成<a class="t" id="t0743b02"></a>就遊，聖說是移動。此中何等聖說移動？此中<a class="t" id="t0743b03"></a>有覺、有觀，是聖說移動。此中何等聖說移動？<a class="t" id="t0743b04"></a>烏陀夷！比丘覺、觀已息，內靖、一心，無覺、無觀，<a class="t" id="t0743b05"></a>定生喜、樂，得第二禪成就遊，是聖說移動。<a class="t" id="t0743b06"></a>此中何等聖說移動？若此得喜，是聖說移動。<a class="t" id="t0743b07"></a>此中何等聖說移動？烏陀夷！比丘離於喜欲，<a class="t" id="t0743b08"></a>捨無求遊，正念正智而身覺樂，謂聖所說，聖<a class="t" id="t0743b09"></a>所捨、念、樂住、空，得第三禪成就遊，是聖說<a class="t" id="t0743b10"></a>移動。此中何等聖說移動？若此說移動心樂，<a class="t" id="t0743b11"></a>是聖說移動。此中何等聖說不移動？烏陀夷！<a class="t" id="t0743b12"></a>比丘樂滅、苦滅，喜、憂本已滅，不苦不樂、捨念、<a class="t" id="t0743b13"></a>清淨，得第四禪成就遊，是聖說不移動。</p>
<p><a class="t-linehead" id="t-linehead0743b13"></a>「烏陀<a class="t" id="t0743b14"></a>夷！比丘離欲、離惡不善之法，有覺、有觀，離生<a class="t" id="t0743b15"></a>喜、樂，得初禪成就遊。烏陀夷！我說此不得<a class="t" id="t0743b16"></a>無、不得斷、不得過度。此中何等過度？烏陀<a class="t" id="t0743b17"></a>夷！比丘覺、觀已息，內靖、一心，無覺、無觀，定生<a class="t" id="t0743b18"></a>喜、樂，得第二禪成就遊，是謂此中過度。烏陀<a class="t" id="t0743b19"></a>夷！我說此亦不得無、不得斷、不得過度。<a class="t" id="t0743b20"></a>此中何等過度？烏陀夷！比丘離於喜欲，捨無<a class="t" id="t0743b21"></a>求遊，正念正智而身覺樂，謂聖所說，聖所捨、<a class="t" id="t0743b22"></a>念、樂住、空，得第三禪成就遊，是謂此中過<a class="t" id="t0743b23"></a>度。烏陀夷！我說此亦不得無、不得斷、不得<a class="t" id="t0743b24"></a>過度。此中何等過度？烏陀夷！比丘樂滅、苦滅，<a class="t" id="t0743b25"></a>喜、憂本已滅，不苦不樂、捨、念、清淨，得第四禪<a class="t" id="t0743b26"></a>成就遊，是謂此中過度。烏陀夷！我說此亦不<a class="t" id="t0743b27"></a>得無、不得斷、不得過度。</p>
<p><a class="t-linehead" id="t-linehead0743b27"></a>「此中何等過度？烏<a class="t" id="t0743b28"></a>陀夷！比丘度一切色想，滅有對想，不<a class="t" id="t0743b29"></a>念若干想，無量空，是無量空處成就遊，<a class="t" id="t0743c01"></a>是謂此中過度。烏陀夷！我說此亦不得無、<a class="t" id="t0743c02"></a>不得斷、不得過度。此中何等過度？烏陀夷！<a class="t" id="t0743c03"></a>比丘度一切無量空處，無量識，是無量識<a class="t" id="t0743c04"></a>處成就遊，是謂此中過度。烏陀夷！我說此亦<a class="t" id="t0743c05"></a>不得無，不得斷，不得過度。此中何等過度？<a class="t" id="t0743c06"></a>烏陀夷！比丘度一切無量識處，無所有，是<a class="t" id="t0743c07"></a>無所有處成就遊，是謂此中過度。烏陀夷！<a class="t" id="t0743c08"></a>我說此亦不得無，不得斷，不得過度，此中<a class="t" id="t0743c09"></a>何等過度。烏陀夷！比丘度一切無所有處，非<a class="t" id="t0743c10"></a>有想非無想，是非有想非無想處成就遊，是<a class="t" id="t0743c11"></a>謂此中過度。烏陀夷！我說至非有想非無想<a class="t" id="t0743c12"></a>處亦不得無，不得斷，不得過度。烏陀夷！<a class="t" id="t0743c13"></a>頗有一結，或多或少久住者，我說不得無，<a class="t" id="t0743c14"></a>不得斷，不得過度，謂我說不斷耶？」</p>
<p><a class="t-linehead" id="t-linehead0743c14"></a>尊者烏<a class="t" id="t0743c15"></a>陀夷白曰：「不也。世尊！」</p>
<p><a class="t-linehead" id="t-linehead0743c15"></a>世尊歎曰：「善哉！善哉！烏<a class="t" id="t0743c16"></a>陀夷！汝不爾如彼癡人，彼愚癡人，我為其<a class="t" id="t0743c17"></a>說：『汝等斷此。』彼作是說：『此是小事，何足斷<a class="t" id="t0743c18"></a>之？而世尊今教我斷此，善逝令我絕此。』亦<a class="t" id="t0743c19"></a>如是說：『此大沙門不能消食，彼不斷此，彼<a class="t" id="t0743c20"></a>但於我生不可、不忍，及餘比丘善護持戒者，<a class="t" id="t0743c21"></a>亦復為彼生不可、不忍。』烏陀夷！是故彼癡人<a class="t" id="t0743c22"></a>所縛極堅極牢，轉增轉急，不可斷絕，不得<a class="t" id="t0743c23"></a>解脫。烏陀夷！若有族姓子我為其說：『汝等<a class="t" id="t0743c24"></a>斷此。』彼不作是說：『此是小事，何足斷之？而<a class="t" id="t0743c25"></a>今世尊教我斷此，善逝令我絕此。』亦不如<a class="t" id="t0743c26"></a>是說：『此大沙門不能消食，彼便斷此，彼不<a class="t" id="t0743c27"></a>於我生不可、不忍，及餘比丘善護持戒者，亦<a class="t" id="t0743c28"></a>不為彼生不可、不忍。』烏陀夷！是故彼族姓<a class="t" id="t0743c29"></a>子所縛不堅不牢，不轉增急，而可斷絕，則得<a class="t" id="t0744a01"></a>解脫。」</p>
<p><a class="t-linehead" id="t-linehead0744a01"></a>佛說如是。尊者烏陀夷聞佛所說，歡<a class="t" id="t0744a02"></a>喜奉行。</p><a class="t" id="t0744a03"></a>
<p class="endsutta"><a class="t-linehead" id="t-linehead0744a03"></a>加樓烏陀夷經第一竟<span class="t-note">（四千四百六十七字）</span></p><a class="t" id="t0744a04"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>