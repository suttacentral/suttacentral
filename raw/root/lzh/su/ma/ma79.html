<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma79">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left latin">79. </span>
<span class="mirror-right">（七九）有勝天經</span></h1>
</div><a class="t" id="t0549b05"></a>
<p><a class="t-linehead" id="t-linehead0549b05"></a>我聞如是：</p>
<p>一時，佛遊舍衛國，在勝林給孤<a class="t" id="t0549b06"></a>獨園。</p>
<p><a class="t-linehead" id="t-linehead0549b06"></a>於是，仙餘財主告一使人：「汝往詣佛，<a class="t" id="t0549b07"></a>為我稽首，禮世尊足，問訊世尊聖體康強，<a class="t" id="t0549b08"></a>安快無病，起居輕便，氣力如常耶？作如是<a class="t" id="t0549b09"></a>語：『仙餘財主稽首佛足，問訊世尊聖體康<a class="t" id="t0549b10"></a>強，安快無病，起居輕便，氣力如常耶？』汝既為<a class="t" id="t0549b11"></a>我問訊佛已，往詣尊者阿那律陀所，為我<a class="t" id="t0549b12"></a>稽首禮彼足已，問訊尊者聖體康強，安快無<a class="t" id="t0549b13"></a>病，起居輕便，氣力如常不？作如是語：『仙餘<a class="t" id="t0549b14"></a>財主稽首尊者阿那律陀足，問訊尊者聖體<a class="t" id="t0549b15"></a>康強，安快無病，起居輕便，氣力如常不？仙餘<a class="t" id="t0549b16"></a>財主請尊者阿那律陀四人俱，供明日食。』<a class="t" id="t0549b17"></a>若受請者，復作是語：『尊者阿那律陀！仙餘財<a class="t" id="t0549b18"></a>主多事多為，為王眾事斷理臣佐，唯願<a class="t" id="t0549b19"></a>尊者阿那律陀為慈愍故，與四人俱，明日<a class="t" id="t0549b20"></a>早來至仙餘財主家。』」</p>
<p><a class="t-linehead" id="t-linehead0549b20"></a>於是，使人受仙餘財主<a class="t" id="t0549b21"></a>教已，往詣佛所，稽首佛足，却住一面，白<a class="t" id="t0549b22"></a>曰：「世尊！仙餘財主稽首佛足，問訊世尊聖<a class="t" id="t0549b23"></a>體康強，安快無病，起居輕便，氣力如常耶？」</p>
<p><a class="t-linehead" id="t-linehead0549b23"></a>爾<a class="t" id="t0549b24"></a>時，世尊告使人曰：「令仙餘財主安隱快樂，<a class="t" id="t0549b25"></a>令天及人、阿修羅、揵塔和、羅剎及餘種種身安<a class="t" id="t0549b26"></a>隱快樂。」</p>
<p><a class="t-linehead" id="t-linehead0549b26"></a>於是，使人聞佛所說，善受善持，稽<a class="t" id="t0549b27"></a>首佛足，繞三匝而去，往詣尊者阿那律陀所，<a class="t" id="t0549b28"></a>稽首禮足，却坐一面，白曰：「尊者阿那律陀！<a class="t" id="t0549b29"></a>仙餘財主稽首尊者阿那律陀足，問訊尊者<a class="t" id="t0549c01"></a>聖體康強，安快無病，起居輕便，氣力如常不？<a class="t" id="t0549c02"></a>仙餘財主請尊者阿那律陀四人俱，供明<a class="t" id="t0549c03"></a>日食。」</p>
<p><a class="t-linehead" id="t-linehead0549c03"></a>是時，尊者真迦旃延去尊者阿那律陀<a class="t" id="t0549c04"></a>不遠而燕坐也。於是，尊者阿那律陀告曰：「賢<a class="t" id="t0549c05"></a>者迦旃延！我向所道，明日我等為乞食故，<a class="t" id="t0549c06"></a>入舍衛國，正謂此也。今仙餘財主遣人請<a class="t" id="t0549c07"></a>我等四人，供明日食。」</p>
<p><a class="t-linehead" id="t-linehead0549c07"></a>尊者真迦旃延即時<a class="t" id="t0549c08"></a>白曰：「願尊者阿那律陀為彼人故，默然受<a class="t" id="t0549c09"></a>請。我等明日出此闇林，為乞食故，入舍衛<a class="t" id="t0549c10"></a>國。」尊者阿那律陀為彼人故，默然而受。</p>
<p><a class="t-linehead" id="t-linehead0549c10"></a>於<a class="t" id="t0549c11"></a>是，使人知尊者阿那律陀默然受已，尋復白<a class="t" id="t0549c12"></a>曰：「仙餘財主白尊者阿那律陀！仙餘財主多<a class="t" id="t0549c13"></a>事多為，為王眾事斷理臣佐，願尊者阿那<a class="t" id="t0549c14"></a>律陀為慈愍故，與四人俱，明日早來，至仙<a class="t" id="t0549c15"></a>餘財主家。」</p>
<p><a class="t-linehead" id="t-linehead0549c15"></a>尊者阿那律陀告使人曰：「汝便還<a class="t" id="t0549c16"></a>去，我自知時。」於是，使人即從坐起，稽首作<a class="t" id="t0549c17"></a>禮，繞三匝而去。</p>
<p><a class="t-linehead" id="t-linehead0549c17"></a>於是，尊者阿那律陀過夜平<a class="t" id="t0549c18"></a>旦，著衣持鉢，四人共俱，往詣仙餘財主家。<a class="t" id="t0549c19"></a>爾時，仙餘財主婇女圍遶，住中門下，待尊者<a class="t" id="t0549c20"></a>阿那律陀。仙餘財主遙見尊者阿那律陀來，<a class="t" id="t0549c21"></a>見已，叉手向尊者阿那律陀，讚曰：「善來尊者<a class="t" id="t0549c22"></a>阿那律陀！尊者阿那律陀久不來此。」於是，<a class="t" id="t0549c23"></a>仙餘財主敬心扶抱尊者阿那律陀，將入家<a class="t" id="t0549c24"></a>中，為敷好床，請使令坐。</p>
<p><a class="t-linehead" id="t-linehead0549c24"></a>尊者阿那律陀即<a class="t" id="t0549c25"></a>坐其床，仙餘財主稽首尊者阿那律陀足，却<a class="t" id="t0549c26"></a>坐一面，坐已，白曰：「尊者阿那律陀！欲有所<a class="t" id="t0549c27"></a>問，唯願見聽。」</p>
<p><a class="t-linehead" id="t-linehead0549c27"></a>尊者阿那律陀告曰：「財主！隨<a class="t" id="t0549c28"></a>汝所問，聞已當思。」</p>
<p><a class="t-linehead" id="t-linehead0549c28"></a>仙餘財主便問尊者阿那<a class="t" id="t0549c29"></a>律陀：「或有沙門、梵志來至我所，語我：『財主！<a class="t" id="t0550a01"></a>汝當修大心解脫。』尊者阿那律陀！復有沙<a class="t" id="t0550a02"></a>門、梵志來至我所，語我：『財主！汝當修無<a class="t" id="t0550a03"></a>量心解脫。』尊者阿那律陀！大心解脫、無量心<a class="t" id="t0550a04"></a>解脫，此二解脫，為文異義異耶？為一義文<a class="t" id="t0550a05"></a>異耶？」</p>
<p><a class="t-linehead" id="t-linehead0550a05"></a>尊者阿那律陀告曰：「財主！汝前問此<a class="t" id="t0550a06"></a>事，汝先自答，我當後答。」</p>
<p><a class="t-linehead" id="t-linehead0550a06"></a>仙餘財主白曰：「尊<a class="t" id="t0550a07"></a>者阿那律陀！大心解脫、無量心解脫，此二解<a class="t" id="t0550a08"></a>脫一義文異，仙餘財主不能答此事。」</p>
<p><a class="t-linehead" id="t-linehead0550a08"></a>尊者<a class="t" id="t0550a09"></a>阿那律陀告曰：「財主！當聽我為汝說大心<a class="t" id="t0550a10"></a>解脫、無量心解脫。大心解脫者，若有沙門、梵<a class="t" id="t0550a11"></a>志在無事處，或至樹下空安靜處，依一樹<a class="t" id="t0550a12"></a>意解大心解脫遍滿成就遊，彼齊限是心解<a class="t" id="t0550a13"></a>脫不過是。若不依一樹者，當依二三樹，<a class="t" id="t0550a14"></a>意解大心解脫遍滿成就遊，彼齊限是心解<a class="t" id="t0550a15"></a>脫不過是。若不依二三樹者，當依一林，<a class="t" id="t0550a16"></a>若不依一林者，當依二三林，若不依二<a class="t" id="t0550a17"></a>三林者，當依一村，若不依一村者，當依<a class="t" id="t0550a18"></a>二三村，若不依二三村者，當依一國，若不<a class="t" id="t0550a19"></a>依一國者，當依二三國，若不依二三國者，<a class="t" id="t0550a20"></a>當依此大地乃至大海。意解大心解脫遍滿<a class="t" id="t0550a21"></a>成就遊，彼齊限是心解脫不過是，是謂大<a class="t" id="t0550a22"></a>心解脫。</p>
<p><a class="t-linehead" id="t-linehead0550a22"></a>「財主！云何無量心解脫？若有沙門、梵<a class="t" id="t0550a23"></a>志在無事處，或至樹下空安靜處，心與慈<a class="t" id="t0550a24"></a>俱，遍滿一方成就遊，如是二三四方、四維上<a class="t" id="t0550a25"></a>下，普周一切，心與慈俱，無結無怨，無恚無諍，<a class="t" id="t0550a26"></a>極廣甚大，無量善修遍滿一切世間成就<a class="t" id="t0550a27"></a>遊；如是悲、喜心與捨俱，無結無怨，無恚無諍，<a class="t" id="t0550a28"></a>極廣甚大，無量善修遍滿一切世間成就遊，<a class="t" id="t0550a29"></a>是謂無量心解脫。財主！大心解脫，無量心解<a class="t" id="t0550b01"></a>脫，此二解脫為義異文異，為一義文異耶？」</p><a class="t" id="t0550b02"></a>
<p><a class="t-linehead" id="t-linehead0550b02"></a>仙餘財主白尊者阿那律陀曰：「如我從尊<a class="t" id="t0550b03"></a>者聞，則解其義，此二解脫義既異文亦異。」</p>
<p><a class="t-linehead" id="t-linehead0550b03"></a>尊<a class="t" id="t0550b04"></a>者阿那律陀告曰：「財主！有三種天，光天、淨光<a class="t" id="t0550b05"></a>天、遍淨光天。於中光天者，彼生在一處，不<a class="t" id="t0550b06"></a>作是念：『此我所有，彼我所有。』但光天隨其所<a class="t" id="t0550b07"></a>往，即樂彼中。財主！猶如蠅在肉段，不作<a class="t" id="t0550b08"></a>是念：『此我所有，彼我所有。』但蠅隨肉段去，即<a class="t" id="t0550b09"></a>樂彼中。如是彼光天不作是念：『此我所有，<a class="t" id="t0550b10"></a>彼我所有。』但光天隨其所往，即樂彼中。有<a class="t" id="t0550b11"></a>時光天集在一處，雖身有異而光不異。財<a class="t" id="t0550b12"></a>主！猶如有人然無量燈，著一室中，彼燈雖<a class="t" id="t0550b13"></a>異而光不異。如是彼光天集在一處，雖身<a class="t" id="t0550b14"></a>有異而光不異。有時光天各自散去，彼<span class="corr" title="[時&gt;] cf.［麗】"></span>各<a class="t" id="t0550b15"></a>散去時，其身既異，光明亦異。財主！猶如有人<a class="t" id="t0550b16"></a>從一室中出眾多燈，分著諸室，彼燈即異，<a class="t" id="t0550b17"></a>光明亦異。如是彼光天各自散去，彼各散去<a class="t" id="t0550b18"></a>時，其身既異，光明亦異。」</p>
<p><a class="t-linehead" id="t-linehead0550b18"></a>於是，尊者真迦旃延<a class="t" id="t0550b19"></a>白曰：「尊者阿那律陀！彼光天生在一處，可<a class="t" id="t0550b20"></a>知有勝如、妙不妙耶？」</p>
<p><a class="t-linehead" id="t-linehead0550b20"></a>尊者阿那律陀答曰：「賢<a class="t" id="t0550b21"></a>者迦旃延！可說彼光天生在一處，知有<a class="t" id="t0550b22"></a>勝如、妙與不妙。」</p>
<p><a class="t-linehead" id="t-linehead0550b22"></a>尊者真迦旃延復問曰：「尊者<a class="t" id="t0550b23"></a>阿那律陀！彼光天生在一處，何因何緣知有<a class="t" id="t0550b24"></a>勝如、妙與不妙耶？」</p>
<p><a class="t-linehead" id="t-linehead0550b24"></a>尊者阿那律陀答曰：「賢者<a class="t" id="t0550b25"></a>迦旃延。若有沙門、梵志在無事處，或至樹<a class="t" id="t0550b26"></a>下空安靜處，依一樹，意解作光明想成就<a class="t" id="t0550b27"></a>遊，心作光明想極盛，彼齊限是心解脫不<a class="t" id="t0550b28"></a>過是。若不依一樹者，或依二三樹，意解作<a class="t" id="t0550b29"></a>光明想成就遊，心作光明想極盛，彼齊<a class="t" id="t0550c01"></a>限是心解脫不過是。賢者迦旃延！此二心<a class="t" id="t0550c02"></a>解脫，何解脫為上、為勝、為妙、為最耶？」</p>
<p><a class="t-linehead" id="t-linehead0550c02"></a>尊者<a class="t" id="t0550c03"></a>真迦旃延答曰：「尊者阿那律陀！若有沙門、<a class="t" id="t0550c04"></a>梵志不依一樹者，或依二三樹，意解作<a class="t" id="t0550c05"></a>光明想成就遊，心作光明想極盛，彼齊限<a class="t" id="t0550c06"></a>是心解脫不過是。尊者阿那律陀！二解脫<a class="t" id="t0550c07"></a>中，此解脫為上、為勝、為妙、為最。」</p>
<p><a class="t-linehead" id="t-linehead0550c07"></a>尊者阿那<a class="t" id="t0550c08"></a>律陀復問曰：「賢者迦旃延！若不依二三樹<a class="t" id="t0550c09"></a>者，或依一林，若不依一林者，或依二三<a class="t" id="t0550c10"></a>林，若不依二三林者，或依一村，若不依<a class="t" id="t0550c11"></a>一村者，或依二三村，若不依二三村者，或<a class="t" id="t0550c12"></a>依一國，若不依一國者，或依二三國，若<a class="t" id="t0550c13"></a>不依二三國者，或依此大地乃至大海。意<a class="t" id="t0550c14"></a>解作光明想成就遊，心作光明想極盛，彼<a class="t" id="t0550c15"></a>齊限是心解脫不過是。賢者迦旃延！此二<a class="t" id="t0550c16"></a>解脫，何解脫為上、為勝、為妙、為最？」</p>
<p><a class="t-linehead" id="t-linehead0550c16"></a>尊者真<a class="t" id="t0550c17"></a>迦旃延答曰：「尊者阿那律陀！若有沙門、梵<a class="t" id="t0550c18"></a>志不依二三樹者，或依一林，若不依一<a class="t" id="t0550c19"></a>林者，或依二三林，若不依二三林者，或<a class="t" id="t0550c20"></a>依一村，若不依一村者，或依二三村，若不<a class="t" id="t0550c21"></a>依二三村者，或依一國，若不依一國者，或<a class="t" id="t0550c22"></a>依二三國，若不依二三國者，或依此大地<a class="t" id="t0550c23"></a>乃至大海。意解作光明想成就遊，心作光<a class="t" id="t0550c24"></a>明想極盛，彼齊限是心解脫不過是。尊者<a class="t" id="t0550c25"></a>阿那律陀！二解脫中此解脫為上、為勝、為妙、<a class="t" id="t0550c26"></a>為最。」</p>
<p><a class="t-linehead" id="t-linehead0550c26"></a>尊者阿那律陀告曰：「迦旃延！因是緣<a class="t" id="t0550c27"></a>是，彼光天生在一處，知有勝如、妙與不妙。<a class="t" id="t0550c28"></a>所以者何？因人心勝如故，修便有精麤，因<a class="t" id="t0550c29"></a>修有精麤故，得人則有勝如。賢者迦旃延！<a class="t" id="t0551a01"></a>世尊亦如是說，人有勝如。」</p>
<p><a class="t-linehead" id="t-linehead0551a01"></a>尊者真迦旃延<a class="t" id="t0551a02"></a>復問曰：「尊者阿那律陀！彼淨光天生在一處，<a class="t" id="t0551a03"></a>可知有勝如、妙與不妙耶？」</p>
<p><a class="t-linehead" id="t-linehead0551a03"></a>尊者阿那律陀<a class="t" id="t0551a04"></a>答曰：「賢者迦旃延！可說彼淨光天生在一<a class="t" id="t0551a05"></a>處，知有勝如、妙與不妙。」</p>
<p><a class="t-linehead" id="t-linehead0551a05"></a>尊者真迦旃延復<a class="t" id="t0551a06"></a>問曰：「尊者阿那律陀！彼淨光天生在一處，何<a class="t" id="t0551a07"></a>因何緣，知有勝如、妙與不妙耶？」</p>
<p><a class="t-linehead" id="t-linehead0551a07"></a>尊者阿那律<a class="t" id="t0551a08"></a>陀答曰：「賢者迦旃延！若有沙門、梵志在無<a class="t" id="t0551a09"></a>事處，或至樹下空安靜處，意解淨光天遍<a class="t" id="t0551a10"></a>滿成就遊，彼此定不修、不習、不廣，不極成<a class="t" id="t0551a11"></a>就。彼於後時，身壞命終，生淨光天中。彼生<a class="t" id="t0551a12"></a>已，不得極止息，不得極寂靜，亦不得盡<a class="t" id="t0551a13"></a>壽訖。賢者迦旃延！猶青蓮華，紅、赤、白蓮，水<a class="t" id="t0551a14"></a>生水長，在水底時，爾時根、莖、葉、華，彼一切水<a class="t" id="t0551a15"></a>漬水澆，水所潤，無處不漬。賢者迦旃延！若<a class="t" id="t0551a16"></a>有沙門、梵志在無事處，或至樹下空安靜<a class="t" id="t0551a17"></a>處，意解淨光天遍滿成就遊，彼此定不修、<a class="t" id="t0551a18"></a>不習、不廣，不極成就，彼身壞命終，生淨光<a class="t" id="t0551a19"></a>天中。彼生已，不得極止息，不得極寂靜，<a class="t" id="t0551a20"></a>亦不得盡壽訖。</p>
<p><a class="t-linehead" id="t-linehead0551a20"></a>「賢者迦旃延！復有沙門、梵<a class="t" id="t0551a21"></a>志意解淨光天遍滿成就遊，彼此定數修、<a class="t" id="t0551a22"></a>數習、數廣，極成就，彼身壞命終，生淨光天中。<a class="t" id="t0551a23"></a>彼生已，得極止息，得極寂靜，亦得壽盡訖。<a class="t" id="t0551a24"></a>賢者迦旃延！猶青蓮華，紅、赤、白蓮，水生水長，<a class="t" id="t0551a25"></a>出水上住，水所不漬。賢者迦旃延！如是<a class="t" id="t0551a26"></a>復有沙門、梵志在無事處，或至樹下空安<a class="t" id="t0551a27"></a>靜處，意解淨光天遍滿成就遊，彼此定數<a class="t" id="t0551a28"></a>修、數習、數廣，極成就，彼身壞命終，生淨光天<a class="t" id="t0551a29"></a>中。彼生已，得極止息，得極寂靜，亦得壽盡<a class="t" id="t0551b01"></a>訖。</p>
<p><a class="t-linehead" id="t-linehead0551b01"></a>「賢者迦旃延！因是緣是，彼淨光天生在<a class="t" id="t0551b02"></a>一處，知有勝如、妙與不妙。所以者何？因人<a class="t" id="t0551b03"></a>心勝如故，修便有精麤，因修有精麤故，得<a class="t" id="t0551b04"></a>人則有勝如。賢者迦旃延！世尊亦如是說，<a class="t" id="t0551b05"></a>人有勝如。」</p>
<p><a class="t-linehead" id="t-linehead0551b05"></a>尊者真迦旃延復問曰：「尊者阿<a class="t" id="t0551b06"></a>那律陀！彼遍淨光天生在一處，可知有勝如、<a class="t" id="t0551b07"></a>妙與不妙耶？」</p>
<p><a class="t-linehead" id="t-linehead0551b07"></a>尊者阿那律陀答曰：「賢者迦旃<a class="t" id="t0551b08"></a>延！可說彼遍淨光天生在一處，知有勝如、<a class="t" id="t0551b09"></a>妙與不妙。」</p>
<p><a class="t-linehead" id="t-linehead0551b09"></a>尊者真迦旃延復問曰：「尊者阿<a class="t" id="t0551b10"></a>那律陀！彼遍淨光天生在一處，何因何緣知<a class="t" id="t0551b11"></a>有勝如、妙與不妙耶？」</p>
<p><a class="t-linehead" id="t-linehead0551b11"></a>尊者阿那律陀答曰：<a class="t" id="t0551b12"></a>「賢者迦旃延！若有沙門、梵志在無事處，<a class="t" id="t0551b13"></a>或至樹下空安靜處，意解遍淨光天遍滿<a class="t" id="t0551b14"></a>成就遊。彼不極止睡眠，不善息調悔，彼於<a class="t" id="t0551b15"></a>後時身壞命終，生遍淨光天中。彼生已，光<a class="t" id="t0551b16"></a>不極淨。賢者迦旃延！譬如燃燈，因緣油<a class="t" id="t0551b17"></a>炷，若油有滓，炷復不淨，因是燈光生不明<a class="t" id="t0551b18"></a>淨。賢者迦旃延！如是若有沙門、梵志在<a class="t" id="t0551b19"></a>無事處，或至樹下空安靜處，意解遍淨光<a class="t" id="t0551b20"></a>天遍滿成就遊，彼不極止睡眠，不善息調<a class="t" id="t0551b21"></a>悔，彼身壞命終，生遍淨光天中。彼生已，光<a class="t" id="t0551b22"></a>不極淨。</p>
<p><a class="t-linehead" id="t-linehead0551b22"></a>「賢者迦旃延！復有沙門、梵志在<a class="t" id="t0551b23"></a>無事處，或至樹下空安靜處，意解遍淨光<a class="t" id="t0551b24"></a>天遍滿成就遊。彼極止睡眠，善息調悔，彼<a class="t" id="t0551b25"></a>身壞命終，生遍淨光天中。彼生已，光極明淨。<a class="t" id="t0551b26"></a>賢者迦旃延！譬如然燈，因緣油炷，若油<a class="t" id="t0551b27"></a>無滓，炷復極淨，因是燈光生極明淨。</p>
<p><a class="t-linehead" id="t-linehead0551b27"></a>「賢者<a class="t" id="t0551b28"></a>迦旃延！如是復有沙門、梵志在無事處，或<a class="t" id="t0551b29"></a>至樹下空安靜處，意解遍淨光天遍滿成就<a class="t" id="t0551c01"></a>遊。彼極止睡眠，善息調悔，彼身壞命終，生<a class="t" id="t0551c02"></a>遍淨光天中。彼生已，光極明淨。</p>
<p><a class="t-linehead" id="t-linehead0551c02"></a>「賢者迦旃延！<a class="t" id="t0551c03"></a>因是緣是，彼遍淨光天生在一處，知有勝<a class="t" id="t0551c04"></a>如、妙與不妙。所以者何？因人心勝如故，修便<a class="t" id="t0551c05"></a>有精麤，因修有精麤故，得人則有勝如。<a class="t" id="t0551c06"></a>賢者迦旃延！世尊亦如是說，人有勝如。」</p><a class="t" id="t0551c07"></a>
<p><a class="t-linehead" id="t-linehead0551c07"></a>於是，尊者真迦旃延歎仙餘財主曰：「善哉！<a class="t" id="t0551c08"></a>善哉！財主！汝為我等多所饒益。所以者何？<a class="t" id="t0551c09"></a>初問尊者阿那律陀有勝天，我等未曾從<a class="t" id="t0551c10"></a>尊者阿那律陀聞如是義，是謂彼天、有彼<a class="t" id="t0551c11"></a>天、如是彼天。」</p>
<p><a class="t-linehead" id="t-linehead0551c11"></a>於是，尊者阿那律陀告曰：「賢<a class="t" id="t0551c12"></a>者迦旃延！多有彼天，謂此日月如是有大<a class="t" id="t0551c13"></a>如意足，有大威德，有大福祐，有大威神，以<a class="t" id="t0551c14"></a>光不及光，彼與我集，共相慰勞，有所論說，<a class="t" id="t0551c15"></a>有所答對，然我不如是說，是謂彼天、有彼<a class="t" id="t0551c16"></a>天、如是彼天。」</p>
<p><a class="t-linehead" id="t-linehead0551c16"></a>爾時，仙餘財主知彼尊者所<a class="t" id="t0551c17"></a>說已訖，即從坐起，自行澡水，以極淨美<a class="t" id="t0551c18"></a>種種豐饒食噉含消，手自斟酌，令得飽滿。食<a class="t" id="t0551c19"></a>訖舉器，行澡水已，取一小床，別坐聽法。仙<a class="t" id="t0551c20"></a>餘財主坐已，尊者阿那律陀而為說法，勸發<a class="t" id="t0551c21"></a>渴仰，成就歡喜，無量方便為彼說法，勸發渴<a class="t" id="t0551c22"></a>仰，成就歡喜已，從坐起去。</p>
<p><a class="t-linehead" id="t-linehead0551c22"></a>尊者阿那律陀<a class="t" id="t0551c23"></a>所說如是。仙餘財主及諸比丘，聞尊者阿那<a class="t" id="t0551c24"></a>律陀所說，歡喜奉行。</p><a class="t" id="t0551c25"></a>
<p class="endsutta"><a class="t-linehead" id="t-linehead0551c25"></a>有勝天經第八竟<span class="t-note">（二千五百九十九字）</span></p><a class="t" id="t0551c26"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>