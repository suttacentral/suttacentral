<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma146">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left latin">146. </span>
<span class="mirror-right">（一四六）象跡喻經</span></h1>
</div><a class="t" id="t0656a16"></a>
<p><a class="t-linehead" id="t-linehead0656a16"></a>我聞如是：</p>
<p>一時，佛遊舍衛國，在勝林給孤<a class="t" id="t0656a17"></a>獨園。</p>
<p><a class="t-linehead" id="t-linehead0656a17"></a>爾時，卑盧異學平旦則從舍衛國出，<a class="t" id="t0656a18"></a>往詣佛所，稽首作禮，却坐一面。佛為彼說<a class="t" id="t0656a19"></a>法，勸發渴仰，成就歡喜，無量方便為彼說<a class="t" id="t0656a20"></a>法，勸發渴仰，成就歡喜已，默然而住。卑盧異<a class="t" id="t0656a21"></a>學，佛為說法，勸發渴仰，成就歡喜已，即從<a class="t" id="t0656a22"></a>坐起，稽首佛足，繞三匝而去。</p>
<p><a class="t-linehead" id="t-linehead0656a22"></a>爾時，生聞梵<a class="t" id="t0656a23"></a>志乘極好白乘，與五百弟子俱，以平旦時<a class="t" id="t0656a24"></a>從舍衛出，至無事處，欲教弟子諷讀經<a class="t" id="t0656a25"></a>書。生聞梵志遙見卑盧異學來，便問：「婆蹉！<a class="t" id="t0656a26"></a>晨起從何處來？」</p>
<p><a class="t-linehead" id="t-linehead0656a26"></a>卑盧異學答曰：「梵志！我見<a class="t" id="t0656a27"></a>世尊禮事、供養來。」</p>
<p><a class="t-linehead" id="t-linehead0656a27"></a>生聞梵志問曰：「婆蹉！頗<a class="t" id="t0656a28"></a>知沙門瞿曇空安靜處學智慧耶？」</p>
<p><a class="t-linehead" id="t-linehead0656a28"></a>卑盧異<a class="t" id="t0656a29"></a>學答曰：「梵志！何等人可知世尊空安靜處<a class="t" id="t0656b01"></a>學智慧耶？梵志！若知世尊空安靜處學智<a class="t" id="t0656b02"></a>慧者，亦當如彼。但，梵志！我所讀書有四句<a class="t" id="t0656b03"></a>義，因四句義，我必信世尊、如來、無所著、等正<a class="t" id="t0656b04"></a>覺，世尊所說法善，如來弟子聖眾善趣。梵<a class="t" id="t0656b05"></a>志！譬善象師遊無事處，於樹林間見大象<a class="t" id="t0656b06"></a>跡，見已，必信彼象極大而有此跡。梵志！我亦<a class="t" id="t0656b07"></a>如是，我所讀書有四句義，因四句義，我必<a class="t" id="t0656b08"></a>信世尊、如來、無所著、等正覺，世尊所說法<a class="t" id="t0656b09"></a>善，如來弟子聖眾善趣。</p>
<p><a class="t-linehead" id="t-linehead0656b09"></a>「云何四句義？梵志！智<a class="t" id="t0656b10"></a>慧剎利論士多聞決定，能伏世人，無所不<a class="t" id="t0656b11"></a>知，則以諸見造作文章，行於世間。彼作是<a class="t" id="t0656b12"></a>念：『我往沙門瞿曇所，問如是如是事，若能<a class="t" id="t0656b13"></a>答者，當復重問，若不能答，便伏捨去。』彼聞<a class="t" id="t0656b14"></a>世尊遊某村邑，便往彼所，見世尊已，尚不<a class="t" id="t0656b15"></a>敢問，況復能伏？梵志！我所讀書，用得如此<a class="t" id="t0656b16"></a>第一句義，我因此義，必信世尊、如來、無所著、<a class="t" id="t0656b17"></a>等正覺，世尊所說法善，如來弟子聖眾善趣。</p><a class="t" id="t0656b18"></a>
<p><a class="t-linehead" id="t-linehead0656b18"></a>「如是智慧梵志、智慧居士、智慧沙門論士多<a class="t" id="t0656b19"></a>聞決定，能伏世人，無所不知，則以諸見造<a class="t" id="t0656b20"></a>作文章，行於世間。彼作是念：『我往沙門瞿<a class="t" id="t0656b21"></a>曇所，問如是如是事，若能答者，當復重問，若<a class="t" id="t0656b22"></a>不能答，便伏捨去。』彼聞世尊遊某村邑，便<a class="t" id="t0656b23"></a>往彼所，見世尊已，尚不敢問，況復能伏？梵<a class="t" id="t0656b24"></a>志！我所讀書，用得如此第四句義，我因此義，<a class="t" id="t0656b25"></a>必信世尊、如來、無所著、等正覺，世尊所說法<a class="t" id="t0656b26"></a>善，如來弟子聖眾善趣。梵志！我所讀書有此<a class="t" id="t0656b27"></a>四句義，我因此四句義故，必信世尊、如來、無<a class="t" id="t0656b28"></a>所著、等正覺，世尊所說法善，如來弟子聖眾<a class="t" id="t0656b29"></a>善趣。」</p>
<p><a class="t-linehead" id="t-linehead0656b29"></a>生聞梵志語曰：「婆蹉！汝大供養沙門瞿<a class="t" id="t0656c01"></a>曇，所因所緣，歡喜奉行。」</p>
<p><a class="t-linehead" id="t-linehead0656c01"></a>卑盧異學答曰：「梵志！<a class="t" id="t0656c02"></a>如是，如是。我極供養於彼世尊，亦極稱譽，<a class="t" id="t0656c03"></a>一切世間亦應供養。」</p>
<p><a class="t-linehead" id="t-linehead0656c03"></a>彼時，生聞梵志聞此<a class="t" id="t0656c04"></a>義已，即從乘下，右膝著地，叉手向於勝林給<a class="t" id="t0656c05"></a>孤獨園，再三作禮：「南無如來、無所著、等正覺。」<a class="t" id="t0656c06"></a>如是至三已，還乘極好白乘，往詣勝林給<a class="t" id="t0656c07"></a>孤獨園。到彼乘地，即便下乘，步進詣佛，共<a class="t" id="t0656c08"></a>相問訊，却坐一面。</p>
<p><a class="t-linehead" id="t-linehead0656c08"></a>生聞梵志向與卑盧異學<a class="t" id="t0656c09"></a>所共論事盡向佛說，世尊聞已，告曰：「梵志！<a class="t" id="t0656c10"></a>卑盧異學說象跡喻，猶不善作，亦不具足，<a class="t" id="t0656c11"></a>如象跡喻善作具足者，今為汝說，當善聽<a class="t" id="t0656c12"></a>之。梵志！譬善象師遊無事處，於樹林間見<a class="t" id="t0656c13"></a>大象跡，見已，必信彼象極大而有此跡。梵志！<a class="t" id="t0656c14"></a>彼善象師或不信者，於此林中復有母象，<a class="t" id="t0656c15"></a>名加梨<span class="gaiji">［少／兔］<!--gaiji,,1[少/兔],2&#x3779;,3--></span>，身極高大，彼有此跡。即尋此<a class="t" id="t0656c16"></a>跡，復見大象跡，見已，必信彼象極大而有此<a class="t" id="t0656c17"></a>跡。</p>
<p><a class="t-linehead" id="t-linehead0656c17"></a>「梵志！彼善象師或復不信，於此林中更<a class="t" id="t0656c18"></a>有母象，名加羅梨，身極高大，彼有此跡。即<a class="t" id="t0656c19"></a>尋此跡，復見大象跡，見已，必信彼象極大而<a class="t" id="t0656c20"></a>有此跡。梵志！彼善象師或復不信，於此林<a class="t" id="t0656c21"></a>中更有母象，名婆惒<span class="gaiji">［少／兔］<!--gaiji,,1[少/兔],2&#x3779;,3--></span>，身極高大，彼有<a class="t" id="t0656c22"></a>此跡。即尋此跡，復見大象跡，見已，必信彼象<a class="t" id="t0656c23"></a>極大而有此跡。彼尋此跡已，見大象跡，大<a class="t" id="t0656c24"></a>象跡方極長極廣，周匝遍著，正深入地，及見<a class="t" id="t0656c25"></a>彼象，或去或來，或住或走，或立或臥，見彼象<a class="t" id="t0656c26"></a>已，便作是念：『若有此跡，必是大象。』</p>
<p><a class="t-linehead" id="t-linehead0656c26"></a>「梵志！如<a class="t" id="t0656c27"></a>是。若世中出如來、無所著、等正覺、明行成為、<a class="t" id="t0656c28"></a>善逝、世間解、無上士、道法御、天人師，號佛、眾<a class="t" id="t0656c29"></a>祐，彼於此世，天及魔、梵、沙門、梵志，乃至天、人，<a class="t" id="t0657a01"></a>自知自覺，自作證成就遊，生已盡，梵行已立，<a class="t" id="t0657a02"></a>所作已辦，不更受有，知如真。彼說法初妙、中<a class="t" id="t0657a03"></a>妙、竟亦妙，有義有文，具足清淨，顯現梵行。<a class="t" id="t0657a04"></a>彼所說法，或居士、居士子，聞已得信，於如來<a class="t" id="t0657a05"></a>正法、律彼得信已，便作是念：『在家至狹，塵<a class="t" id="t0657a06"></a>勞之處，出家學道，發露曠大。我今在家，為鏁<a class="t" id="t0657a07"></a>所鏁，不得盡形壽淨修梵行，我寧可捨<a class="t" id="t0657a08"></a>於少財物及多財物，捨少親族及多親族，剃<a class="t" id="t0657a09"></a>除鬚髮，著袈裟衣，至信、捨家、無家、學道。』</p>
<p><a class="t-linehead" id="t-linehead0657a09"></a>「彼<a class="t" id="t0657a10"></a>於後時，捨少財物及多財物，捨少親族及<a class="t" id="t0657a11"></a>多親族，剃除鬚髮，著袈裟衣，至信捨家、無<a class="t" id="t0657a12"></a>家、學道。彼出家已，捨親族相，受比丘要，修<a class="t" id="t0657a13"></a>習禁戒，守護從解脫。又復善攝威儀禮節，<a class="t" id="t0657a14"></a>見纖芥罪，常懷畏怖，受持學戒。</p>
<p><a class="t-linehead" id="t-linehead0657a14"></a>「彼離殺、<a class="t" id="t0657a15"></a>斷殺，棄捨刀杖，有慚有愧，有慈悲心，饒<a class="t" id="t0657a16"></a>益一切，乃至蜫蟲，彼於殺生淨除其心。彼<a class="t" id="t0657a17"></a>離不與取、斷不與取，與而後取，樂於與取，<a class="t" id="t0657a18"></a>常好布施，歡喜無恡，不望其報，彼於不<a class="t" id="t0657a19"></a>與取淨除其心。彼離非梵行、斷非梵行，懃<a class="t" id="t0657a20"></a>修梵行，精懃妙行，清淨無穢，離欲斷婬，<a class="t" id="t0657a21"></a>彼於非梵行淨除其心。</p>
<p><a class="t-linehead" id="t-linehead0657a21"></a>「彼離妄言、斷妄言，<a class="t" id="t0657a22"></a>真諦言，樂真諦，住真諦，不移動，一切可信，<a class="t" id="t0657a23"></a>不欺世間，彼於妄言淨除其心。彼離兩<a class="t" id="t0657a24"></a>舌、斷於兩舌，行不兩舌，不破壞他，不聞<a class="t" id="t0657a25"></a>此語彼，欲破壞此，不聞彼語此，欲破壞<a class="t" id="t0657a26"></a>彼，離者欲合，合者歡喜，不作群黨，不樂<a class="t" id="t0657a27"></a>群黨，不稱說群黨事，彼於兩舌淨除其心。<a class="t" id="t0657a28"></a>彼離麤言、斷於麤言。若有所言，辭氣麤<span class="gaiji">［麩－夫＋黃］<!--gaiji,,1[麩-夫+黃],2&#x4D43;,3--></span>，<a class="t" id="t0657a29"></a>惡聲逆耳，眾所不憙，眾所不愛，使他苦<a class="t" id="t0657b01"></a>惱，令不得定，斷如是言。若有所言，清和<a class="t" id="t0657b02"></a>柔潤，順耳入心，可憙可愛，使他安隱，言聲<a class="t" id="t0657b03"></a>具了，不使人畏，令他得定，說如是言，彼<a class="t" id="t0657b04"></a>於麤言淨除其心。彼離綺語、斷於綺語，時<a class="t" id="t0657b05"></a>說、真說、法說、義說、止息說、樂止息說，事隨時<a class="t" id="t0657b06"></a>得宜，善教善訶，彼於綺語淨除其心。</p>
<p><a class="t-linehead" id="t-linehead0657b06"></a>「彼離<a class="t" id="t0657b07"></a>治生、斷於治生、棄捨稱量及斗斛，亦不受<a class="t" id="t0657b08"></a>貨，不縛束人，不望折斗量，不以小利侵<a class="t" id="t0657b09"></a>欺於人，彼於治生淨除其心。彼離受寡婦、<a class="t" id="t0657b10"></a>童女，斷受寡婦、童女。彼於受寡婦、童女淨<a class="t" id="t0657b11"></a>除其心。彼離受奴婢、斷受奴婢，彼於受奴<a class="t" id="t0657b12"></a>婢淨除其心。彼離受象、馬、牛、羊，斷受象、馬、<a class="t" id="t0657b13"></a>牛、羊，彼於受象、馬、牛、羊淨除其心。彼離受<a class="t" id="t0657b14"></a>雞、猪，斷受雞、猪，彼於受雞、猪淨除其心。彼<a class="t" id="t0657b15"></a>離受田業、店肆，斷受田業、店肆，彼於受<a class="t" id="t0657b16"></a>田業、店肆淨除其心。彼離受生稻、麥、豆，斷<a class="t" id="t0657b17"></a>受生稻、麥、豆，彼於受生稻、麥、豆淨除其心。</p><a class="t" id="t0657b18"></a>
<p><a class="t-linehead" id="t-linehead0657b18"></a>「彼離酒、斷酒，彼於飲酒淨除其心。彼離高<a class="t" id="t0657b19"></a>廣大床、斷高廣大床，彼於高廣大床淨<a class="t" id="t0657b20"></a>除其心。彼離華鬘、瓔珞、塗香、脂粉，斷花鬘、瓔<a class="t" id="t0657b21"></a>珞、塗香、脂粉，彼於華鬘、瓔珞、塗香、脂粉淨除<a class="t" id="t0657b22"></a>其心。彼離歌舞、倡妓及往觀聽，斷歌舞、倡<a class="t" id="t0657b23"></a>妓及往觀聽，彼於歌舞、倡妓及往觀聽淨<a class="t" id="t0657b24"></a>除其心。彼離受生色、像寶，斷受生色、像<a class="t" id="t0657b25"></a>寶，彼於受生色、像寶淨除其心。彼離過<a class="t" id="t0657b26"></a>中食，斷過中食，一食、不夜食、學時食，彼於<a class="t" id="t0657b27"></a>過中食淨除其心。</p>
<p><a class="t-linehead" id="t-linehead0657b27"></a>「彼已成就此聖戒聚，復<a class="t" id="t0657b28"></a>行極知足，衣取覆形，食取充軀，隨所遊至，<a class="t" id="t0657b29"></a>與衣鉢俱，行無顧戀，猶如鷹鳥，與兩翅<a class="t" id="t0657c01"></a>俱，飛翔空中。彼已成就此聖戒聚，及極知<a class="t" id="t0657c02"></a>足，復守護諸根，常念閉塞，念欲明達，守護<a class="t" id="t0657c03"></a>念心而得成就，恒起正知。若眼見色，然不<a class="t" id="t0657c04"></a>受想，亦不味色，謂忿諍故，守護眼根。心<a class="t" id="t0657c05"></a>中不生貪伺、憂慼、惡不善法，趣向彼故，守<a class="t" id="t0657c06"></a>護眼根。如是耳、鼻、舌、身，若意知法，然不受<a class="t" id="t0657c07"></a>想，亦不味法，謂忿諍故，守護意根。心中不<a class="t" id="t0657c08"></a>生貪伺、憂慼、惡不善法，趣向彼故，守護意<a class="t" id="t0657c09"></a>根。</p>
<p><a class="t-linehead" id="t-linehead0657c09"></a>「彼已成就此聖戒聚，及極知足，守護諸<a class="t" id="t0657c10"></a>根，復正知出入，善觀分別，屈伸低仰，儀容<a class="t" id="t0657c11"></a>庠序，善著僧伽梨及諸衣鉢，行住坐臥，眠<a class="t" id="t0657c12"></a>寤語默，皆正知之。彼已成就此聖戒聚，及極<a class="t" id="t0657c13"></a>知足，守護諸根，正知出入，復獨住遠離，在<a class="t" id="t0657c14"></a>無事處，或至樹下空安靖處、山巖石室、露地<a class="t" id="t0657c15"></a>穰積，或至林中，或在塚間。彼已在無事<a class="t" id="t0657c16"></a>處，或至樹下空安靜處，敷尼師檀，結<a class="t" id="t0657c17"></a>加趺坐，正身正願，返念不向，斷除貪伺，心<a class="t" id="t0657c18"></a>無有諍，見他財物諸生活具，不起貪伺，欲<a class="t" id="t0657c19"></a>令我得，彼於貪伺淨除其心。</p>
<p><a class="t-linehead" id="t-linehead0657c19"></a>「如是瞋恚、睡<a class="t" id="t0657c20"></a>眠、調悔、斷疑、度惑，於諸善法，無有猶豫，<a class="t" id="t0657c21"></a>彼於疑惑淨除其心。彼斷此五蓋、心穢、慧<a class="t" id="t0657c22"></a>羸，離欲、離惡不善之法，有覺、有觀，離生喜、<a class="t" id="t0657c23"></a>樂，逮初禪成就遊。梵志！是謂如來所屈，如<a class="t" id="t0657c24"></a>來所行，如來所服。然彼不以此為訖，世尊、<a class="t" id="t0657c25"></a>如來、無所著、等正覺，世尊所說法善，如來弟<a class="t" id="t0657c26"></a>子聖眾善趣。彼覺觀已息，內靖、一心，無覺、無<a class="t" id="t0657c27"></a>觀，定生喜、樂，逮第二禪成就遊。梵志！是謂<a class="t" id="t0657c28"></a>如來所屈，如來所行，如來所服。然彼不以<a class="t" id="t0657c29"></a>此為訖，世尊、如來、無所著、等正覺，世尊所說<a class="t" id="t0658a01"></a>法善，如來弟子聖眾善趣。」</p>
<p><a class="t-linehead" id="t-linehead0658a01"></a>「彼離喜欲，捨無求<a class="t" id="t0658a02"></a>遊，正念正智而身覺樂，謂聖所說、聖所捨、念、<a class="t" id="t0658a03"></a>樂住、<span class="corr" title="[室&gt;空]">空</span>，逮第三禪成就遊。梵志！是謂如來<a class="t" id="t0658a04"></a>所屈，如來所行，如來所服。然彼不以此為<a class="t" id="t0658a05"></a>訖，世尊、如來、無所著、等正覺，世尊所說法善，<a class="t" id="t0658a06"></a>如來弟子聖眾善趣。彼樂滅、苦滅，喜、憂本已<a class="t" id="t0658a07"></a>滅，不苦不樂、捨念、清淨，逮第四禪成就遊。<a class="t" id="t0658a08"></a>梵志！是謂如來所屈，如來所行，如來所服。<a class="t" id="t0658a09"></a>然彼不以此為訖，世尊、如來、無所著、等正覺，<a class="t" id="t0658a10"></a>世尊所說法善，如來弟子聖眾善趣。」</p>
<p><a class="t-linehead" id="t-linehead0658a10"></a>「彼已<a class="t" id="t0658a11"></a>得如是定心，清淨無穢，無煩柔軟，善住得不<a class="t" id="t0658a12"></a>動心，趣向漏盡智通作證。彼知此苦如真，<a class="t" id="t0658a13"></a>知此苦習，知此苦滅，知此苦滅道如真。知<a class="t" id="t0658a14"></a>此漏如真，知此漏習，知此漏滅，知此漏<a class="t" id="t0658a15"></a>滅道如真。彼如是知、如是見，欲漏心解脫，有<a class="t" id="t0658a16"></a>漏、無明漏心解脫，解脫已，便知解脫，生已盡，<a class="t" id="t0658a17"></a>梵行已立，所作已辦，不更受有，知如真。梵<a class="t" id="t0658a18"></a>志！是謂如來所屈，如來所行，如來所服。彼<a class="t" id="t0658a19"></a>以此為訖，世尊。如來。無所著。等正覺，世尊<a class="t" id="t0658a20"></a>所說法善，如來弟子聖眾善趣。梵志！於意<a class="t" id="t0658a21"></a>云何？如是象跡喻善作具足耶？」</p>
<p><a class="t-linehead" id="t-linehead0658a21"></a>生聞梵志答<a class="t" id="t0658a22"></a>曰：「唯然。瞿曇！如是象跡喻善作具足。」</p>
<p><a class="t-linehead" id="t-linehead0658a22"></a>生聞梵<a class="t" id="t0658a23"></a>志白曰：「世尊！我已知。善逝！我已解。世尊！<a class="t" id="t0658a24"></a>我今自歸於佛、法及比丘眾，唯願世尊受我<a class="t" id="t0658a25"></a>為優婆塞，從今日始，終身自歸，乃至命盡。」</p><a class="t" id="t0658a26"></a>
<p><a class="t-linehead" id="t-linehead0658a26"></a>佛說如是。生聞梵志及卑盧異學，聞佛所說，<a class="t" id="t0658a27"></a>歡喜奉行。</p><a class="t" id="t0658a28"></a>
<p class="endsutta"><a class="t-linehead" id="t-linehead0658a28"></a>象跡喻經第五竟<span class="t-note">（二千九百八十八字）</span></p><a class="t" id="t0658a29"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>