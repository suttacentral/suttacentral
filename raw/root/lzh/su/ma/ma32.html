<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma32">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 4</span>
<span class="mirror-right">未曾有法品</span></p>
<h1 class="mirror-row">
<span class="mirror-left latin">32. Extraordinary Qualities</span>
<span class="mirror-right">（三二）未曾有法經</span></h1>
</div>
<div class="suttainfo"><h2>未曾有法品第四<span class="t-note">（有十經）</span><span class="t-note">（初一日誦）</span></h2>
<p><span class="t-juanname">中阿含經卷第八</span><br>
<a class="t" id="t0469c15"></a><a class="t" id="t0469c16"></a><span class="t-byline">東晉罽賓三藏瞿曇僧伽<span class="corr" title="[婆提&gt;提婆]">提婆</span>譯</span></p><a class="t" id="t0469c17"></a><a class="t" id="t0469c18"></a>
<blockquote class="gatha">
<p>未曾有、侍者　　薄拘、阿修羅<a class="t" id="t0469c19"></a><br>
地動、及瞻波　　郁伽、手各二</p></blockquote><a class="t" id="t0469c20"></a></div><a class="t" id="t0469c21"></a>
<p><a class="t-linehead" id="t-linehead0469c21"></a>我聞如是：</p>
<p>一時，佛遊舍衛國，在勝林給孤獨<a class="t" id="t0469c22"></a>園。</p>
<p><a class="t-linehead" id="t-linehead0469c22"></a>爾時，尊者阿難則於晡時從燕坐起，<a class="t" id="t0469c23"></a>往詣佛所，稽首禮足，却住一面，白曰：「世尊！<a class="t" id="t0469c24"></a>我聞世尊迦葉佛時始願佛道，行梵行，若<a class="t" id="t0469c25"></a>世尊迦葉佛時始願佛道，行梵行者，我受<a class="t" id="t0469c26"></a>持是世尊未曾有法。</p>
<p><a class="t-linehead" id="t-linehead0469c26"></a>「我聞世尊迦葉佛時始<a class="t" id="t0469c27"></a>願佛道，行梵行，生兜瑟哆天，若世尊迦葉<a class="t" id="t0469c28"></a>佛時始願佛道，行梵行，生兜瑟哆天者，<a class="t" id="t0469c29"></a>我受持是世尊未曾有法。</p>
<p><a class="t-linehead" id="t-linehead0469c29"></a>「我聞世尊迦葉佛<a class="t" id="t0470a01"></a>時始願佛道，行梵行，生兜瑟哆天，世尊後<a class="t" id="t0470a02"></a>生以三事勝於前生兜瑟<span class="corr" title="[多&gt;哆] cf.［麗】">哆</span>天者，天壽、天色、<a class="t" id="t0470a03"></a>天譽，以此故，諸兜瑟哆天歡喜踊躍，歎此天<a class="t" id="t0470a04"></a>子甚奇！甚特！有大如意足，有大威德，有大<a class="t" id="t0470a05"></a>福祐，有大威神。所以者何？彼後來生以三事<a class="t" id="t0470a06"></a>勝於前生兜瑟哆天者，天壽、天色、天譽。若<a class="t" id="t0470a07"></a>世尊迦葉佛時始願佛道，行梵行，生兜瑟<a class="t" id="t0470a08"></a>哆天，世尊後生以三事勝於前生兜瑟哆天<a class="t" id="t0470a09"></a>者，天壽、天色、天譽。以此故，諸兜瑟哆天歡<a class="t" id="t0470a10"></a>喜踊躍，歎此天子甚奇！甚特！有大如意足，有<a class="t" id="t0470a11"></a>大威德，有大福祐，有大威神。所以者何？彼<a class="t" id="t0470a12"></a>後來生以三事勝於前生兜瑟哆天者，天<a class="t" id="t0470a13"></a>壽、天色、天譽者，我受持是世尊未曾有法。</p>
<p><a class="t-linehead" id="t-linehead0470a13"></a>「我<a class="t" id="t0470a14"></a>聞世尊在兜瑟哆天，於彼命終，知入母胎，<a class="t" id="t0470a15"></a>是時震動一切天地，以大妙光普照世間，<a class="t" id="t0470a16"></a>乃至幽隱諸闇冥處無有障蔽，謂此日月<a class="t" id="t0470a17"></a>有大如意足，有大威德，有大福祐，有大威<a class="t" id="t0470a18"></a>神，光所不照者，彼盡蒙耀，彼眾生者因此<a class="t" id="t0470a19"></a>妙光各各生知，有奇特眾生生，有奇特眾<a class="t" id="t0470a20"></a>生生。若世尊在兜瑟哆天，於彼命終，知入<a class="t" id="t0470a21"></a>母胎，是時震動一切天地，以大妙光普照<a class="t" id="t0470a22"></a>世間，乃至幽隱諸闇冥處無有障蔽，謂此日<a class="t" id="t0470a23"></a>月有大如意足，有大威德，有大福祐，有大<a class="t" id="t0470a24"></a>威神，光所不照者，彼盡蒙耀，彼眾生者因<a class="t" id="t0470a25"></a>此妙光各各生知，有奇特眾生生，有奇特<a class="t" id="t0470a26"></a>眾生生者，我受持是世尊未曾有法。</p>
<p><a class="t-linehead" id="t-linehead0470a26"></a>「我聞世<a class="t" id="t0470a27"></a>尊知住母胎，依倚右脇，若世尊知住母胎<a class="t" id="t0470a28"></a>依倚右脇者，我受持是世尊未曾有法。我<a class="t" id="t0470a29"></a>聞世尊舒體住母胎，若世尊舒體住母胎者，<a class="t" id="t0470b01"></a>我受持是世尊未曾有法。我聞世尊覆藏住<a class="t" id="t0470b02"></a>母胎，不為血所污，亦不為精及諸不淨所<a class="t" id="t0470b03"></a>污，若世尊覆藏<span class="corr" title="[出&gt;住] cf.［麗】">住</span>母胎，不為血所污，亦不<a class="t" id="t0470b04"></a>為精及諸不淨所污者，我受持是世尊未曾<a class="t" id="t0470b05"></a>有法。</p>
<p><a class="t-linehead" id="t-linehead0470b05"></a>「我聞世尊知出母胎，是時震動一切天<a class="t" id="t0470b06"></a>地，以大妙光普照世間，乃至幽隱諸闇冥<a class="t" id="t0470b07"></a>處無有障蔽，謂此日月有大如意足，有大<a class="t" id="t0470b08"></a>威德，有大福祐，有大威神，光所不照者，彼<a class="t" id="t0470b09"></a>盡蒙耀，彼眾生者因此妙光各各生知，有<a class="t" id="t0470b10"></a>奇特眾生生，有奇特眾生生。若世尊知出母<a class="t" id="t0470b11"></a>胎，是時震動一切天地，以大妙光普照世<a class="t" id="t0470b12"></a>間，乃至幽隱諸闇冥處無有障蔽，謂此日<a class="t" id="t0470b13"></a>月有大如意足，有大威德，有大福祐，有<a class="t" id="t0470b14"></a>大威神，光所不照者，彼盡蒙耀，彼眾生者<a class="t" id="t0470b15"></a>因此妙光各各生知，有奇特眾生生，有奇<a class="t" id="t0470b16"></a>特眾生生者，我受持是世尊未曾有法。</p>
<p><a class="t-linehead" id="t-linehead0470b16"></a>「我聞<a class="t" id="t0470b17"></a>世尊舒體出母胎，若世尊舒體出母胎者，<a class="t" id="t0470b18"></a>我受持是世尊未曾有法。我聞世尊覆藏出<a class="t" id="t0470b19"></a>母胎，不為血所污，亦不為精及諸不淨所<a class="t" id="t0470b20"></a>污，若世尊覆藏出母胎，不為血所污，亦不<a class="t" id="t0470b21"></a>為精及諸不淨所污者，我受持是世尊未曾<a class="t" id="t0470b22"></a>有法。</p>
<p><a class="t-linehead" id="t-linehead0470b22"></a>「我聞世尊初生之時，有四天子手執極<a class="t" id="t0470b23"></a>細衣，住於母前，令母歡喜，歎此童子甚奇！<a class="t" id="t0470b24"></a>甚特！有大如意足，有大威德，有大福祐，有<a class="t" id="t0470b25"></a>大威神。若世尊初生之時，有四天子手執<a class="t" id="t0470b26"></a>細衣，住於母前，令母歡喜，歎此童子甚奇！<a class="t" id="t0470b27"></a>甚特！有大如意足，有大威德，有大福祐，有<a class="t" id="t0470b28"></a>大威神者，我受持是世尊未曾有法。</p>
<p><a class="t-linehead" id="t-linehead0470b28"></a>「我聞世<a class="t" id="t0470b29"></a>尊初生之時，即行七步，不恐不怖，亦不畏懼，<a class="t" id="t0470c01"></a>觀察諸方，若世尊初生之時，即行七步，不<a class="t" id="t0470c02"></a>恐不怖，亦不畏懼，觀察諸方者，我受持是<a class="t" id="t0470c03"></a>世尊未曾有法。</p>
<p><a class="t-linehead" id="t-linehead0470c03"></a>「我聞世尊初生之時，則於母<a class="t" id="t0470c04"></a>前而生大池，其水滿岸，令母於此得用清<a class="t" id="t0470c05"></a>淨，若世尊初生之時，則於母前而生大池，<a class="t" id="t0470c06"></a>其水滿岸，令母於此得用清淨者，我受持<a class="t" id="t0470c07"></a>是世尊未曾有法。</p>
<p><a class="t-linehead" id="t-linehead0470c07"></a>「我聞世尊初生之時，上虛<a class="t" id="t0470c08"></a>空中雨水注下，一冷一暖，灌世尊身，若世尊<a class="t" id="t0470c09"></a>初生之時，上虛空中雨水注下，一冷一暖，灌<a class="t" id="t0470c10"></a>世尊身者，我受持是世尊未曾有法。</p>
<p><a class="t-linehead" id="t-linehead0470c10"></a>「我聞<a class="t" id="t0470c11"></a>世尊初生之時，諸天於上鼓天妓樂，天青<a class="t" id="t0470c12"></a>蓮華、紅蓮華、赤蓮華、白蓮華、天文陀羅花及<a class="t" id="t0470c13"></a>細末栴檀香散世尊上。若世尊初生之時，諸<a class="t" id="t0470c14"></a>天於上鼓天妓樂，天青蓮華、紅蓮華、赤蓮華、<a class="t" id="t0470c15"></a>白蓮華、天文陀羅華及細末栴檀香散世尊<a class="t" id="t0470c16"></a>上者，我受持是世尊未曾有法。</p>
<p><a class="t-linehead" id="t-linehead0470c16"></a>「我聞世尊一<a class="t" id="t0470c17"></a>時在父白淨王家，晝監田作，坐閻浮樹下，<a class="t" id="t0470c18"></a>離欲、離惡不善之法，有覺有觀，離生喜樂，<a class="t" id="t0470c19"></a>得初禪成就遊。爾時中後，一切餘樹影皆轉<a class="t" id="t0470c20"></a>移，唯閻浮樹其影不移，蔭世尊身，於是釋<a class="t" id="t0470c21"></a>白淨往觀田作，至作人所，問曰：『作人！童子<a class="t" id="t0470c22"></a>何處？』作人答曰：『天童子今在閻浮樹下。』於<a class="t" id="t0470c23"></a>是釋白淨往詣閻浮樹。時，釋白淨日中後，見<a class="t" id="t0470c24"></a>一切餘樹影皆轉移，唯閻浮樹其影不移，蔭<a class="t" id="t0470c25"></a>世尊身，便作是念：『今此童子甚奇！甚特！有<a class="t" id="t0470c26"></a>大如意足，有大威德，有大福祐，有大威神。<a class="t" id="t0470c27"></a>所以者何？日中之後，一切餘樹影皆轉移，唯<a class="t" id="t0470c28"></a>閻浮樹其影不移，蔭童子身。』若世尊日中之<a class="t" id="t0470c29"></a>後，一切餘樹影皆轉移，唯閻浮樹其影不移，<a class="t" id="t0471a01"></a>蔭世尊身者，我受持是世尊未曾有法。</p>
<p><a class="t-linehead" id="t-linehead0471a01"></a>「我<a class="t" id="t0471a02"></a>聞世尊一時遊鞞舍離大林之中。於是，世尊<a class="t" id="t0471a03"></a>過夜平旦，著衣持鉢，入鞞舍離城而行乞<a class="t" id="t0471a04"></a>食，乞食已竟，收舉衣鉢，澡洗手足，以尼師<a class="t" id="t0471a05"></a>檀著於肩上，往入林中，至一哆羅樹下，敷<a class="t" id="t0471a06"></a>尼師檀，結加趺坐。是時中後，一切餘樹影<a class="t" id="t0471a07"></a>皆轉移，唯哆羅樹其影不移，蔭世尊身。於<a class="t" id="t0471a08"></a>是釋摩訶男中後仿佯，往至大林，釋摩訶男<a class="t" id="t0471a09"></a>日中後，見一切餘樹影皆轉移，唯哆羅樹其<a class="t" id="t0471a10"></a>影不移，蔭世尊身，便作是念：『沙門瞿曇甚<a class="t" id="t0471a11"></a>奇！甚特！有大如意足，有大威德，有大福祐，<a class="t" id="t0471a12"></a>有大威神。所以者何？日中之後，一切餘樹影<a class="t" id="t0471a13"></a>皆轉移，唯哆羅樹其影不移，蔭沙門瞿曇身。』<a class="t" id="t0471a14"></a>若世尊日中之後，一切餘樹影皆轉移，唯哆<a class="t" id="t0471a15"></a>羅樹其影不移，蔭世尊身者，我受持是世<a class="t" id="t0471a16"></a>尊未曾有法。</p>
<p><a class="t-linehead" id="t-linehead0471a16"></a>「我聞世尊一時遊鞞舍離大林<a class="t" id="t0471a17"></a>之中，爾時，諸比丘置鉢露地。時，世尊鉢亦在<a class="t" id="t0471a18"></a>其中，有一獼猴持佛鉢去，諸比丘訶：『恐破<a class="t" id="t0471a19"></a>佛鉢。』佛告諸比丘：『止！止！莫訶！不破鉢也。』<a class="t" id="t0471a20"></a>時，彼獼猴持佛鉢去，至一娑羅樹，徐徐上<a class="t" id="t0471a21"></a>樹，於娑羅樹上取蜜滿鉢，徐徐下樹，還詣<a class="t" id="t0471a22"></a>佛所，即以蜜鉢奉上世尊，世尊不受。時，彼<a class="t" id="t0471a23"></a>獼猴却在一面，取<span class="gaiji">斫<!--gaiji,斫,1[槎-工+目],2&#x236B0;,3--></span>去蟲，既去蟲已，還持<a class="t" id="t0471a24"></a>上佛，佛復不受。獼猴復却在於一面，取水<a class="t" id="t0471a25"></a>著蜜中，持還上佛，世尊便受。獼猴見佛取<a class="t" id="t0471a26"></a>蜜鉢已，歡喜踊躍，却行弄舞，迴旋而去。若世<a class="t" id="t0471a27"></a>尊令彼獼猴見世尊取蜜鉢已，歡喜踊躍，<a class="t" id="t0471a28"></a>却行弄舞，迴旋去者，我受持是世尊未曾有<a class="t" id="t0471a29"></a>法。</p>
<p><a class="t-linehead" id="t-linehead0471a29"></a>「我聞世尊一時遊鞞舍離獼猴水邊高樓<a class="t" id="t0471b01"></a>臺觀，爾時，世尊曝曬坐具，抖擻拂拭。是時，大<a class="t" id="t0471b02"></a>非時雲來，普覆虛空，欲雨而住，須待世尊。<a class="t" id="t0471b03"></a>世尊曝曬坐具，抖擻拂拭，舉著一處已，攝<a class="t" id="t0471b04"></a>持掃<span class="gaiji">箒<!--gaiji,帚,1[竺-二+帚],2&#x7B92;,3--></span>住屋基上。於是大雲已見世尊收<a class="t" id="t0471b05"></a>舉坐具，便下大雨，於卑、高地滂霈平滿。若<a class="t" id="t0471b06"></a>世尊令彼大雲已見世尊收舉坐具，便下<a class="t" id="t0471b07"></a>大雨，於卑、高地滂霈滿者，我受持是世尊<a class="t" id="t0471b08"></a>未曾有法。</p>
<p><a class="t-linehead" id="t-linehead0471b08"></a>「我聞世尊一時遊跋耆中，在溫泉<a class="t" id="t0471b09"></a>林娑羅樹王下坐。爾時中後，一切餘樹影皆<a class="t" id="t0471b10"></a>轉移，唯娑羅樹王其影不移，蔭世尊身。於是<a class="t" id="t0471b11"></a>羅摩園主行視園時，日中後，見一切餘樹影<a class="t" id="t0471b12"></a>皆轉移，唯娑羅樹王其影不移，蔭世尊身，便<a class="t" id="t0471b13"></a>作是念：『沙門瞿曇甚奇！甚特！有大如意足，<a class="t" id="t0471b14"></a>有大威德，有大福祐，有大威神。所以者何？<a class="t" id="t0471b15"></a>日中之後，一切餘樹影皆轉移，唯娑羅樹王<a class="t" id="t0471b16"></a>其影不移，蔭沙門瞿曇身。』若世尊日中之後，<a class="t" id="t0471b17"></a>一切餘樹影皆轉移，唯娑羅樹王其影不移，<a class="t" id="t0471b18"></a>蔭世尊身者，我受持是世尊未曾有法。</p>
<p><a class="t-linehead" id="t-linehead0471b18"></a>「我聞<a class="t" id="t0471b19"></a>世尊一時在阿浮神室中。爾時，世尊過夜平<a class="t" id="t0471b20"></a>旦，著衣持鉢，入阿浮村而行乞食，乞食已<a class="t" id="t0471b21"></a>竟，收舉衣鉢，澡洗手足，以尼師檀著於<a class="t" id="t0471b22"></a>肩上，入神室燕坐。爾時，天大雷雨雹，殺四<a class="t" id="t0471b23"></a>牛、耕者二人，彼送葬時，大眾喧閙，其聲高大，<a class="t" id="t0471b24"></a>音響震動。於是，世尊則於晡時燕坐而起，<a class="t" id="t0471b25"></a>從神室出，露地經行。時，彼大眾中，有一人<a class="t" id="t0471b26"></a>見世尊則於晡時燕坐而起，從神室出，露<a class="t" id="t0471b27"></a>地經行，即往詣佛，稽首作禮，隨佛經行。佛<a class="t" id="t0471b28"></a>見在後，問彼人曰：『以何等故，大眾喧鬧，其<a class="t" id="t0471b29"></a>聲高大，音響震動耶？』彼人白曰：『世尊！今日天<a class="t" id="t0471c01"></a>大雷雨雹，殺四牛、耕者二人，彼送葬時，大眾<a class="t" id="t0471c02"></a>喧閙，其聲高大，音響震動。世尊！向者不聞<a class="t" id="t0471c03"></a>聲耶？』世尊答曰：『我不聞聲。』復問：『世尊！向為<a class="t" id="t0471c04"></a>眠耶？』答曰：『不也。』復問：『世尊！時寤不聞此大<a class="t" id="t0471c05"></a>聲耶？』答曰：『如是。』爾時，彼人便作是念：『甚奇！<a class="t" id="t0471c06"></a>甚特！極息至寂，如來、無所著、等正覺之所行。<a class="t" id="t0471c07"></a>所以者何？寤而不聞此大音聲。』若世尊寤<a class="t" id="t0471c08"></a>而不聞此大音聲者，我受持是世尊未曾<a class="t" id="t0471c09"></a>有法。</p>
<p><a class="t-linehead" id="t-linehead0471c09"></a>「我聞世尊一時在鬱鞞羅尼連然河邊，<a class="t" id="t0471c10"></a>阿闍惒羅尼拘類樹下初得佛道。爾時大雨，<a class="t" id="t0471c11"></a>至于七日，高下悉滿，潢澇橫流，世尊於中露<a class="t" id="t0471c12"></a>地經行，其處塵起。若世尊潢澇橫流，世尊於<a class="t" id="t0471c13"></a>中露地經行，其處塵起者，我受持是世尊未<a class="t" id="t0471c14"></a>曾有法。</p>
<p><a class="t-linehead" id="t-linehead0471c14"></a>「我聞魔王六年<span class="corr" title="[遂&gt;逐]">逐</span>佛，求其長短，不<a class="t" id="t0471c15"></a>能得便，厭已而還。若世尊魔王六年隨逐世<a class="t" id="t0471c16"></a>尊，求其長短，不能得便，厭已而還者，我受<a class="t" id="t0471c17"></a>持是世尊未曾有法。</p>
<p><a class="t-linehead" id="t-linehead0471c17"></a>「我聞世尊七年念身，常<a class="t" id="t0471c18"></a>念不斷。若世尊七年念身，常念不斷者，我<a class="t" id="t0471c19"></a>受持是世尊未曾有法。」</p>
<p><a class="t-linehead" id="t-linehead0471c19"></a>於是，世尊告曰：「阿<a class="t" id="t0471c20"></a>難！汝從如來更受持此未曾有法。阿難！如<a class="t" id="t0471c21"></a>來知覺生，知住、知滅，常知，無不知時。阿<a class="t" id="t0471c22"></a>難！如來知思想生，知住、知滅，常知，無不知<a class="t" id="t0471c23"></a>時。是故，阿難！汝從如來更受持此未曾有<a class="t" id="t0471c24"></a>法。」</p>
<p><a class="t-linehead" id="t-linehead0471c24"></a>佛說如是。尊者阿難及諸比丘，聞佛所說，<a class="t" id="t0471c25"></a>歡喜奉行。</p><a class="t" id="t0471c26"></a>
<p class="endsutta"><a class="t-linehead" id="t-linehead0471c26"></a>未曾有法經第一竟<span class="t-note">（二千九百十七字）</span></p><a class="t" id="t0471c27"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>