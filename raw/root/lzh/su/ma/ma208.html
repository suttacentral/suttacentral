<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma208">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left latin">208. </span>
<span class="mirror-right">（二〇八）箭毛經</span></h1>
</div><a class="t" id="t0783c04"></a>
<p><a class="t-linehead" id="t-linehead0783c04"></a>我聞如是：</p>
<p>一時，佛遊王舍城，在竹林加蘭<a class="t" id="t0783c05"></a>哆園。</p>
<p><a class="t-linehead" id="t-linehead0783c05"></a>爾時，世尊過夜平旦，著衣持鉢，入<a class="t" id="t0783c06"></a>王舍城而行乞食。行乞食已，收舉衣鉢，<a class="t" id="t0783c07"></a>澡洗手足，以尼師檀著於肩上，往至孔<a class="t" id="t0783c08"></a>雀林異學園中。</p>
<p><a class="t-linehead" id="t-linehead0783c08"></a>爾時，孔雀林異學園中有一<a class="t" id="t0783c09"></a>異學，名曰箭毛，名德宗主，眾人所師，有大<a class="t" id="t0783c10"></a>名譽，眾所敬重，領大徒眾，五百異學之所<a class="t" id="t0783c11"></a>尊也。彼在大眾喧閙嬈亂，放高大音聲，<a class="t" id="t0783c12"></a>說種種畜生之論，謂論王、論賊、論鬪、論食、<a class="t" id="t0783c13"></a>論衣服、論婦人、論童女、論婬女、論世間、<a class="t" id="t0783c14"></a>論空野、論海中、論國人民。彼共集坐說如<a class="t" id="t0783c15"></a>是比畜生之論。異學箭毛遙見佛來，勅己<a class="t" id="t0783c16"></a>眾曰：「汝等默然住，彼沙門瞿曇來，彼眾默<a class="t" id="t0783c17"></a>然，常樂默然，稱說默然，彼若見此眾默然<a class="t" id="t0783c18"></a>者，或來相見。」異學箭毛命眾默然已，自默<a class="t" id="t0783c19"></a>然住。</p>
<p><a class="t-linehead" id="t-linehead0783c19"></a>世尊往詣異學箭毛所，異學箭毛即<a class="t" id="t0783c20"></a>從坐起，偏袒著衣，叉手向佛，白曰：「善來！沙<a class="t" id="t0783c21"></a>門瞿曇！沙門瞿曇久不來此，願坐此坐。」<a class="t" id="t0783c22"></a>世尊便坐異學箭毛所敷之座，異學箭毛便<a class="t" id="t0783c23"></a>與世尊共相問訊，却坐一面。</p>
<p><a class="t-linehead" id="t-linehead0783c23"></a>世尊問曰：「優<a class="t" id="t0783c24"></a>陀夷！向論何等？以何事故共集坐此？」</p>
<p><a class="t-linehead" id="t-linehead0783c24"></a>異<a class="t" id="t0783c25"></a>學箭毛答曰：「瞿曇！且置此論，此論非妙，沙<a class="t" id="t0783c26"></a>門瞿曇欲聞此論，後聞不難。」</p>
<p><a class="t-linehead" id="t-linehead0783c26"></a>世尊如是再<a class="t" id="t0783c27"></a>三問曰：「優陀夷！向論何等？以何事故共<a class="t" id="t0783c28"></a>集坐此？」</p>
<p><a class="t-linehead" id="t-linehead0783c28"></a>異學箭毛亦再三答曰：「瞿曇！且置<a class="t" id="t0783c29"></a>此論，此論非妙，沙門瞿曇欲聞此論，後<a class="t" id="t0784a01"></a>聞不難，沙門瞿曇若至再三，其欲聞者，<a class="t" id="t0784a02"></a>今當說之。瞿曇！我有策慮，有思惟，住策<a class="t" id="t0784a03"></a>慮地，住思惟地，有智慧，有辯才，有說實<a class="t" id="t0784a04"></a>有薩云然，一切知，一切見，無餘知，無餘見，<a class="t" id="t0784a05"></a>我往問事，然彼不知。瞿曇！我作是念：『此是<a class="t" id="t0784a06"></a>何等耶？』」</p>
<p><a class="t-linehead" id="t-linehead0784a06"></a>世尊問曰：「優陀夷！汝有策慮，有思<a class="t" id="t0784a07"></a>惟，<span class="corr" title="[有&gt;住] cf.［麗】">住</span>策慮地，住思惟地，有智慧，有辯才，<a class="t" id="t0784a08"></a>誰說實有薩云然，一切知，一切見，無餘知，<a class="t" id="t0784a09"></a>無餘見，汝往問事，而彼不知耶？」</p>
<p><a class="t-linehead" id="t-linehead0784a09"></a>異學箭毛<a class="t" id="t0784a10"></a>答曰：「瞿曇！謂不蘭迦葉是。所以者何？<a class="t" id="t0784a11"></a>瞿曇！不蘭迦葉自說實有薩云然，一切知，<a class="t" id="t0784a12"></a>一切見，無餘知，無餘見也。我有策慮，有<a class="t" id="t0784a13"></a>思惟，住策慮地，住思惟地，有智慧，有辯<a class="t" id="t0784a14"></a>才，我往問事，然彼不知。瞿曇！是故我作是<a class="t" id="t0784a15"></a>念：『此是何等耶？』如是摩息迦利瞿舍利子、<a class="t" id="t0784a16"></a>娑若鞞羅遲子、尼揵親子、彼復迦旃、阿<a class="t" id="t0784a17"></a>夷哆雞舍劍婆利。瞿曇！阿夷哆雞舍劍婆<a class="t" id="t0784a18"></a>利自說實有薩云然，一切知，一切見，無餘<a class="t" id="t0784a19"></a>知，無餘見也。我有策慮，有思惟，住策慮<a class="t" id="t0784a20"></a>地，住思惟地，有智慧，有辯才，我往問事，然<a class="t" id="t0784a21"></a>彼不知。瞿曇！是故我作是念：『此是何等耶？』<a class="t" id="t0784a22"></a>瞿曇！我復作是念：『若我當往詣沙門瞿曇<a class="t" id="t0784a23"></a>所，問過去事者，沙門瞿曇必能答我過去<a class="t" id="t0784a24"></a>事也。我當往詣沙門瞿曇所，問未來事者，<a class="t" id="t0784a25"></a>沙門瞿曇必能答我未來事也。復次，若我隨<a class="t" id="t0784a26"></a>所問沙門瞿曇事者，沙門瞿曇必亦答我<a class="t" id="t0784a27"></a>隨所問事。』」</p>
<p><a class="t-linehead" id="t-linehead0784a27"></a>世尊告曰：「優陀夷！止！止！汝長夜<a class="t" id="t0784a28"></a>異見、異忍、異樂、異欲、異意故，不得盡知我所<a class="t" id="t0784a29"></a>說義。優陀夷！我有弟子有因有緣，憶無<a class="t" id="t0784b01"></a>量過去本昔所生，謂一生、二生、百生、千生，成<a class="t" id="t0784b02"></a>劫、敗劫、無量成敗劫，眾生名某，我曾生彼，如<a class="t" id="t0784b03"></a>是姓、如是字，如是生、如是飲食、如是受苦<a class="t" id="t0784b04"></a>樂、如是長壽、如是久住、如是壽訖。此死生<a class="t" id="t0784b05"></a>彼，彼死生此，我生在此，如是姓、如是字、<a class="t" id="t0784b06"></a>如是生、如是飲食、如是受苦樂、如是長<a class="t" id="t0784b07"></a>壽、如是久住、如是壽訖。彼來問我過去事，<a class="t" id="t0784b08"></a>我答彼過去事，我亦往問彼過去事，彼亦<a class="t" id="t0784b09"></a>答我過去事，我隨所問彼事，彼亦答我<a class="t" id="t0784b10"></a>隨所問事。</p>
<p><a class="t-linehead" id="t-linehead0784b10"></a>「復次，優陀夷！我有弟子，謂清淨<a class="t" id="t0784b11"></a>天眼出過於人，見此眾生死時生時、好色惡<a class="t" id="t0784b12"></a>色、妙與不妙，往來善處及不善處，隨此眾<a class="t" id="t0784b13"></a>生之所作業，見其如真。若此眾生成就身<a class="t" id="t0784b14"></a>惡行，成就口、意惡行，誣謗聖人，邪見，成就<a class="t" id="t0784b15"></a>邪見業，彼因緣此，身壞命終，必至惡處，生<a class="t" id="t0784b16"></a>地獄中。若此眾生成就身妙行，成就口、意妙<a class="t" id="t0784b17"></a>行，不誣謗聖人，正見，成就正見業，彼因緣<a class="t" id="t0784b18"></a>此，身壞命終，必昇善處，得生天中。彼來問<a class="t" id="t0784b19"></a>我未來事，我答彼未來事，我亦往問彼未來<a class="t" id="t0784b20"></a>事，彼亦答我未來事，我隨所問彼事，彼亦<a class="t" id="t0784b21"></a>答我隨所問事。」</p>
<p><a class="t-linehead" id="t-linehead0784b21"></a>異學箭毛白曰：「瞿曇！若如<a class="t" id="t0784b22"></a>是者，我轉不知，我轉不見，轉癡墮癡，謂沙<a class="t" id="t0784b23"></a>門瞿曇如是說：『優陀夷！止！止！汝長夜異見、異<a class="t" id="t0784b24"></a>忍、異樂、異欲、異意故，不得盡知我所說義。<a class="t" id="t0784b25"></a>優陀夷！我有弟子有因有緣，憶無量過去<a class="t" id="t0784b26"></a>本昔所生，謂一生、二生、百生、千生，成劫、敗劫、無<a class="t" id="t0784b27"></a>量成敗劫，眾生名某，我曾生彼，如是姓、如<a class="t" id="t0784b28"></a>是字，如是生、如是飲食、如是受苦樂、如<a class="t" id="t0784b29"></a>是長壽、如是久住、如是壽訖。此死生彼，彼<a class="t" id="t0784c01"></a>死生此，我生在此，如是姓、如是字、如是<a class="t" id="t0784c02"></a>生、如是飲食、如是受苦樂、如是長壽、如<a class="t" id="t0784c03"></a>是久住、如是壽訖。彼來問我過去事，我答<a class="t" id="t0784c04"></a>彼過去事，我亦往問彼過去事，彼亦答我<a class="t" id="t0784c05"></a>過去事，我隨所問彼事，彼亦答我隨所問<a class="t" id="t0784c06"></a>事。</p>
<p><a class="t-linehead" id="t-linehead0784c06"></a>「『復次，優陀夷！我有弟子，謂清淨天眼出<a class="t" id="t0784c07"></a>過於人，見此眾生死時生時、好色惡色、妙與<a class="t" id="t0784c08"></a>不妙，往來善處及不善處，隨此眾生之所作<a class="t" id="t0784c09"></a>業，見其如真。若此眾生成就身惡行，成就<a class="t" id="t0784c10"></a>口、意惡行，誣謗聖人，邪見，成就邪見業，彼<a class="t" id="t0784c11"></a>因緣此，身壞命終，必至惡處，生地獄中。若<a class="t" id="t0784c12"></a>此眾生成就身妙行，成就口、意妙行，不誣<a class="t" id="t0784c13"></a>謗聖人，正見，成就正見業，彼因緣此，身壞<a class="t" id="t0784c14"></a>命終，必昇善處，得生天中。彼來問我未<a class="t" id="t0784c15"></a>來事，我答彼未來事，我亦往問彼未來事，<a class="t" id="t0784c16"></a>彼亦答我未來事，我隨所問彼事，彼亦答<a class="t" id="t0784c17"></a>我隨所問事。』</p>
<p><a class="t-linehead" id="t-linehead0784c17"></a>「瞿曇！我於此生作本所作，得<a class="t" id="t0784c18"></a>本所得，尚不能憶，況復能憶有因有緣，無<a class="t" id="t0784c19"></a>量本昔所生事耶？瞿曇！我尚不能見飃風<a class="t" id="t0784c20"></a>鬼，況復清淨天眼出過於人，見此眾生死時<a class="t" id="t0784c21"></a>生時，善色惡色、妙與不妙，趣至善處及不善<a class="t" id="t0784c22"></a>處，隨此眾生之所作業，見其如真耶？瞿曇！<a class="t" id="t0784c23"></a>我作是念：『若沙門瞿曇問我從師學法者，<a class="t" id="t0784c24"></a>儻能答彼，令可意也。』」</p>
<p><a class="t-linehead" id="t-linehead0784c24"></a>世尊問曰：「優陀夷！<a class="t" id="t0784c25"></a>汝從師學其法云何？」</p>
<p><a class="t-linehead" id="t-linehead0784c25"></a>異學箭毛答曰：「瞿曇！<a class="t" id="t0784c26"></a>彼說色過於色，彼色最勝，彼色最上。」</p>
<p><a class="t-linehead" id="t-linehead0784c26"></a>世尊問<a class="t" id="t0784c27"></a>曰：「優陀夷！何等色耶？」</p>
<p><a class="t-linehead" id="t-linehead0784c27"></a>異學箭毛答曰：「瞿曇！若<a class="t" id="t0784c28"></a>色更無有色最上、最妙，為最勝也。彼色最<a class="t" id="t0784c29"></a>勝，彼色最上。」</p>
<p><a class="t-linehead" id="t-linehead0784c29"></a>世尊告曰：「優陀夷！猶如有人<a class="t" id="t0785a01"></a>作如是說：『若此國中有女最妙，我欲得彼。』<a class="t" id="t0785a02"></a>彼若有人如是問者：『君知國中有女最妙，<a class="t" id="t0785a03"></a>如是姓、如是名、如是生耶？為長短麤細，為<a class="t" id="t0785a04"></a>白、黑，為不白不黑？為剎利女，為梵志、居士、<a class="t" id="t0785a05"></a>工師女？為東方、南方、西方、北方耶？』彼人答曰：<a class="t" id="t0785a06"></a>『我不知也。』復問彼人：『君不知、不見國中<a class="t" id="t0785a07"></a>有女最妙，如是姓、如是名、如是生，長短麤<a class="t" id="t0785a08"></a>細、白、黑、不白不黑，剎利女，梵志、居士、工師女，<a class="t" id="t0785a09"></a>東方、南方、西方、北方者，而作是說：「我欲得<a class="t" id="t0785a10"></a>彼女耶？」』如是，優陀夷！汝作是說：『彼說色過<a class="t" id="t0785a11"></a>於色，彼色最勝，彼色最上。』問曰：『汝彼色？』然<a class="t" id="t0785a12"></a>不知也。」</p>
<p><a class="t-linehead" id="t-linehead0785a12"></a>異學箭毛白曰：「瞿曇！猶如紫磨，極<a class="t" id="t0785a13"></a>妙金精，金師善磨，瑩治令淨，藉以白練，安<a class="t" id="t0785a14"></a>著日中，其色極妙，光明照耀。如是，瞿曇！我<a class="t" id="t0785a15"></a>說彼色過於色，彼色最勝，彼色最上。」</p>
<p><a class="t-linehead" id="t-linehead0785a15"></a>世尊告<a class="t" id="t0785a16"></a>曰：「優陀夷！我今問汝，隨所解答。優陀夷！於<a class="t" id="t0785a17"></a>意云何？謂紫磨金精，藉以白練，安著日中，<a class="t" id="t0785a18"></a>其色極妙，光明照耀，及螢火蟲在夜闇中<a class="t" id="t0785a19"></a>光明照耀，於中光明，何者最上、為最勝耶？」</p><a class="t" id="t0785a20"></a>
<p><a class="t-linehead" id="t-linehead0785a20"></a>異學箭毛答曰：「瞿曇！螢火光明於紫磨金精<a class="t" id="t0785a21"></a>光明，最上、為最勝也。」</p>
<p><a class="t-linehead" id="t-linehead0785a21"></a>世尊問曰：「優陀夷！於<a class="t" id="t0785a22"></a>意云何？謂螢火蟲在夜闇中光明照耀，及<a class="t" id="t0785a23"></a>燃油燈在夜闇中光明照耀，於中光明，何<a class="t" id="t0785a24"></a>者最上、為最勝耶？」</p>
<p><a class="t-linehead" id="t-linehead0785a24"></a>異學箭毛答曰：「瞿曇！燃<a class="t" id="t0785a25"></a>燈光明於螢火蟲光明，最上、為最勝也。」</p>
<p><a class="t-linehead" id="t-linehead0785a25"></a>世<a class="t" id="t0785a26"></a>尊問曰：「優陀夷！於意云何？謂燃油燈在夜闇<a class="t" id="t0785a27"></a>中光明照耀，及燃大木積火在夜闇中<a class="t" id="t0785a28"></a>光明照耀，於中光明，何者最上、為最勝耶？」</p><a class="t" id="t0785a29"></a>
<p><a class="t-linehead" id="t-linehead0785a29"></a>異學箭毛答曰：「瞿曇！燃大木積火之光明<a class="t" id="t0785b01"></a>於燃油燈光明，最上、為最勝也。」</p>
<p><a class="t-linehead" id="t-linehead0785b01"></a>世尊問曰：<a class="t" id="t0785b02"></a>「優陀夷！於意云何？謂燃大木積火，在夜闇<a class="t" id="t0785b03"></a>中光明照耀，及太白星平旦無曀光明照<a class="t" id="t0785b04"></a>耀，於中光明，何者最上、為最勝耶？」</p>
<p><a class="t-linehead" id="t-linehead0785b04"></a>異學箭毛<a class="t" id="t0785b05"></a>答曰：「瞿曇！太白星光於燃大木積火光，最<a class="t" id="t0785b06"></a>上、為最勝也。」</p>
<p><a class="t-linehead" id="t-linehead0785b06"></a>世尊問曰：「優陀夷！於意云何？<a class="t" id="t0785b07"></a>謂太白星平旦無曀光明照耀，及月殿光夜<a class="t" id="t0785b08"></a>半無曀光明照耀，於中光明，何者最上、為<a class="t" id="t0785b09"></a>最勝耶？」</p>
<p><a class="t-linehead" id="t-linehead0785b09"></a>異學箭毛答曰：「瞿曇！月殿光明於<a class="t" id="t0785b10"></a>太白星光，最上、為最勝也。」</p>
<p><a class="t-linehead" id="t-linehead0785b10"></a>世尊問曰：「優<a class="t" id="t0785b11"></a>陀夷！於意云何？謂月殿光夜半無曀光明照<a class="t" id="t0785b12"></a>曜，及日殿光秋時向中，天淨無曀光明照耀，<a class="t" id="t0785b13"></a>於中光明，何者最上、為最勝耶？」</p>
<p><a class="t-linehead" id="t-linehead0785b13"></a>異學箭毛<a class="t" id="t0785b14"></a>答曰：「瞿曇！日殿光明於月殿光，最上、為最<a class="t" id="t0785b15"></a>勝也。」</p>
<p><a class="t-linehead" id="t-linehead0785b15"></a>世尊告曰：「優陀夷！多有諸天，今此日<a class="t" id="t0785b16"></a>月雖有大如意足，有大威德，有大福祐，有<a class="t" id="t0785b17"></a>大威神，然其光明故不及諸天光明也。我<a class="t" id="t0785b18"></a>昔曾與諸天共集，共彼論事，我之所說，可<a class="t" id="t0785b19"></a>彼天意，然我不作是說：『彼色過於色，彼色<a class="t" id="t0785b20"></a>最勝，彼色最上。』優陀夷！而汝於螢火蟲光色<a class="t" id="t0785b21"></a>最弊最醜，說彼色過於色，彼色最勝，彼色<a class="t" id="t0785b22"></a>最上，問已不知。」</p>
<p><a class="t-linehead" id="t-linehead0785b22"></a>異學箭毛白曰：「世尊！悔過<a class="t" id="t0785b23"></a>此說。善逝！悔過此說。」</p>
<p><a class="t-linehead" id="t-linehead0785b23"></a>世尊問曰：「優陀夷！汝<a class="t" id="t0785b24"></a>何意如是說：『世尊！悔過此說。善逝！悔過此<a class="t" id="t0785b25"></a>說。』耶？」</p>
<p><a class="t-linehead" id="t-linehead0785b25"></a>異學箭毛答曰：「瞿曇！我作是說：『彼色<a class="t" id="t0785b26"></a>過於色，彼色最勝，彼色最上。』沙門瞿曇今善<a class="t" id="t0785b27"></a>檢我，善教善訶，令我虛妄無所有也。瞿曇！<a class="t" id="t0785b28"></a>是故我如是說：『世尊！悔過此說。善逝！悔過<a class="t" id="t0785b29"></a>此說。』」異學箭毛語曰：「瞿曇！後世一向樂，有<a class="t" id="t0785c01"></a>一道跡一向作世證。」</p>
<p><a class="t-linehead" id="t-linehead0785c01"></a>世尊問曰：「優陀夷！云何<a class="t" id="t0785c02"></a>後世一向樂？云何有一道跡一向作世證<a class="t" id="t0785c03"></a>耶？」</p>
<p><a class="t-linehead" id="t-linehead0785c03"></a>異學箭毛答曰：「瞿曇！或有一離殺斷殺、<a class="t" id="t0785c04"></a>不與取、邪婬、妄言，乃至離邪見得正見。瞿<a class="t" id="t0785c05"></a>曇！是謂後世一向樂，是謂有一道跡一向<a class="t" id="t0785c06"></a>作世證。」</p>
<p><a class="t-linehead" id="t-linehead0785c06"></a>世尊告曰：「優陀夷！我今問汝，隨所<a class="t" id="t0785c07"></a>解答。優陀夷！於意云何？若有一離殺斷殺，<a class="t" id="t0785c08"></a>彼為一向樂、為雜苦耶？」</p>
<p><a class="t-linehead" id="t-linehead0785c08"></a>異學箭毛答曰：「瞿<a class="t" id="t0785c09"></a>曇！是雜苦也。」</p>
<p><a class="t-linehead" id="t-linehead0785c09"></a>「若有一離不與取、邪婬、妄言，<a class="t" id="t0785c10"></a>乃至離邪見得正見，彼為一向樂、為雜苦<a class="t" id="t0785c11"></a>耶？」</p>
<p><a class="t-linehead" id="t-linehead0785c11"></a>異學箭毛答曰：「瞿曇！是雜苦也。」</p>
<p>世尊問<a class="t" id="t0785c12"></a>曰：「優陀夷！非為如是雜苦樂道跡作世<a class="t" id="t0785c13"></a>證耶？」</p>
<p><a class="t-linehead" id="t-linehead0785c13"></a>異學箭毛答曰：「瞿曇！如是雜苦樂道<a class="t" id="t0785c14"></a>跡作世證也。」</p>
<p><a class="t-linehead" id="t-linehead0785c14"></a>異學箭毛白曰：「世尊！悔過此<a class="t" id="t0785c15"></a>說。善逝！悔過此說。」</p>
<p><a class="t-linehead" id="t-linehead0785c15"></a>世尊問曰：「優陀夷！汝何<a class="t" id="t0785c16"></a>意故作如是說：『世尊！悔過此說，善逝。悔過<a class="t" id="t0785c17"></a>此說。』耶？」</p>
<p><a class="t-linehead" id="t-linehead0785c17"></a>異學箭毛答曰：「瞿曇！我向者說後世<a class="t" id="t0785c18"></a>一向樂，有一道跡一向作世證。沙門瞿曇今<a class="t" id="t0785c19"></a>善檢我，善教善訶，令我虛妄無所有也。瞿<a class="t" id="t0785c20"></a>曇！是故我如是說：『世尊！悔過此說。善逝！悔<a class="t" id="t0785c21"></a>過此說。』」</p>
<p><a class="t-linehead" id="t-linehead0785c21"></a>世尊告曰：「優陀夷！世有一向樂，有<a class="t" id="t0785c22"></a>一道跡一向作世證也。」</p>
<p><a class="t-linehead" id="t-linehead0785c22"></a>異學箭毛問曰：「瞿<a class="t" id="t0785c23"></a>曇！云何世一向樂？云何一道跡一向作世證<a class="t" id="t0785c24"></a>耶？」</p>
<p><a class="t-linehead" id="t-linehead0785c24"></a>世尊答曰：「優陀夷！若時如來出世，無所著、<a class="t" id="t0785c25"></a>等正覺、明行成為、善逝、世間解、無上士、道法御、<a class="t" id="t0785c26"></a>天人師，號佛、眾祐，彼斷，乃至五蓋、心穢、慧羸，<a class="t" id="t0785c27"></a>離欲、離惡不善之法，有覺、有觀、離生喜、樂，<a class="t" id="t0785c28"></a>得初禪成就遊，不共彼天戒等、心等、見等<a class="t" id="t0785c29"></a>也。彼覺、觀已息，內靖、一心，無覺、無觀，定生喜、<a class="t" id="t0786a01"></a>樂，得第二禪成就遊，不共彼天戒等、心等、<a class="t" id="t0786a02"></a>見等也。彼離於喜欲，捨無求遊，正念正智<a class="t" id="t0786a03"></a>而身覺樂，謂聖所說，聖所捨、念、樂住、空，得第<a class="t" id="t0786a04"></a>三禪成就遊，不共彼天戒等、心等、見等也。<a class="t" id="t0786a05"></a>優陀夷！是謂世一向樂。」</p>
<p><a class="t-linehead" id="t-linehead0786a05"></a>異學箭毛問曰：「瞿<a class="t" id="t0786a06"></a>曇！世中一向樂，唯極是耶？」</p>
<p><a class="t-linehead" id="t-linehead0786a06"></a>世尊答曰：「世中一<a class="t" id="t0786a07"></a>向樂，不但極是也。優陀夷！更有一道跡一<a class="t" id="t0786a08"></a>向作世證。」</p>
<p><a class="t-linehead" id="t-linehead0786a08"></a>異學箭毛問曰：「瞿曇！云何更有<a class="t" id="t0786a09"></a>一道跡一向作世證耶？」</p>
<p><a class="t-linehead" id="t-linehead0786a09"></a>世尊答曰：「優陀夷！<a class="t" id="t0786a10"></a>比丘離欲、離惡不善之法，有覺、有觀，離生<a class="t" id="t0786a11"></a>喜、樂，得初禪成就遊，得共彼天戒等、心等、<a class="t" id="t0786a12"></a>見等也。彼覺、觀已息，內靖、一心，無覺、無觀，<a class="t" id="t0786a13"></a>定生喜、樂，得第二禪成就遊，得共彼天戒<a class="t" id="t0786a14"></a>等、心等、見等也。彼離於喜欲，捨無求遊，正<a class="t" id="t0786a15"></a>念正智而身覺樂，謂聖所說，聖所捨、念、樂住、<a class="t" id="t0786a16"></a>空，得第三禪成就遊，得共彼天戒等、心<a class="t" id="t0786a17"></a>等、見等也。優陀夷！是謂一道跡一向作世<a class="t" id="t0786a18"></a>證。」</p>
<p><a class="t-linehead" id="t-linehead0786a18"></a>異學箭毛問曰：「瞿曇！沙門瞿曇弟子為此<a class="t" id="t0786a19"></a>世一向樂故，一道跡一向作世證故，從沙門<a class="t" id="t0786a20"></a>瞿曇學梵行耶？」</p>
<p><a class="t-linehead" id="t-linehead0786a20"></a>世尊答曰：「優陀夷！我弟子<a class="t" id="t0786a21"></a>不為世一向樂故，亦不為一道跡一向作<a class="t" id="t0786a22"></a>世證故，從我學梵行也。優陀夷！更有最上、<a class="t" id="t0786a23"></a>最妙、最勝，為作證故，我弟子從我學梵行<a class="t" id="t0786a24"></a>也。」</p>
<p><a class="t-linehead" id="t-linehead0786a24"></a>於是，彼大眾放高大音聲：「彼是最上、最妙、<a class="t" id="t0786a25"></a>最勝，為作證故，沙門瞿曇弟子從沙門瞿<a class="t" id="t0786a26"></a>曇學梵行也。」</p>
<p><a class="t-linehead" id="t-linehead0786a26"></a>於是，異學箭毛勅己眾，令默<a class="t" id="t0786a27"></a>然已，白曰：「瞿曇！云何最上、最妙、最勝，為作<a class="t" id="t0786a28"></a>證故，沙門瞿曇弟子從沙門瞿曇學梵行<a class="t" id="t0786a29"></a>耶？」</p>
<p><a class="t-linehead" id="t-linehead0786a29"></a>世尊答曰：「優陀夷！比丘者樂滅、苦滅，喜、憂<a class="t" id="t0786b01"></a>本已滅，不苦不樂、捨、念、清淨，得第四禪成就<a class="t" id="t0786b02"></a>遊。優陀夷！是謂最上、最妙、最勝，為作證故，<a class="t" id="t0786b03"></a>我弟子從我學梵行也。」</p>
<p><a class="t-linehead" id="t-linehead0786b03"></a>於是，異學箭毛即<a class="t" id="t0786b04"></a>從坐起，欲稽首佛足。於是，異學箭毛諸<a class="t" id="t0786b05"></a>弟子異學梵行者白異學箭毛曰：「尊今應<a class="t" id="t0786b06"></a>作師時，欲為沙門瞿曇作弟子耶？尊<a class="t" id="t0786b07"></a>不應作師時，為沙門瞿曇作弟子也。是<a class="t" id="t0786b08"></a>為異學箭毛諸弟子學梵行者，為異學箭<a class="t" id="t0786b09"></a>毛而作障礙，謂從世尊學梵行也。」</p>
<p><a class="t-linehead" id="t-linehead0786b09"></a>佛說<a class="t" id="t0786b10"></a>如是。異學箭毛聞佛所說，歡喜奉行。</p><a class="t" id="t0786b11"></a>
<p class="endsutta"><a class="t-linehead" id="t-linehead0786b11"></a>箭毛經第七竟<span class="t-note">（三千八百三十字）</span></p><a class="t" id="t0786b12"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>