<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma187">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 15</span>
<span class="mirror-right">雙品</span></p>
<h1 class="mirror-row">
<span class="mirror-left latin">187. </span>
<span class="mirror-right">（一八七）說智經</span></h1>
</div>
<div class="suttainfo"><h2>雙品第一<span class="t-note">（有五經）</span><span class="t-note">（第五日誦名後誦）</span><span class="t-note">（有三品半合有三十六經）</span></h2>
<p><span class="t-juanname">中阿含經卷第四十九</span><br>
<a class="t" id="t0732a16"></a><a class="t" id="t0732a17"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0732a18"></a><a class="t" id="t0732a19"></a>
<blockquote class="gatha">
<p>說智阿夷那　　拘樓明聖道<a class="t" id="t0732a20"></a><br>
東園論小空　　大空最在後</p></blockquote><a class="t" id="t0732a21"></a></div><a class="t" id="t0732a22"></a>
<p><a class="t-linehead" id="t-linehead0732a22"></a>我聞如是：</p>
<p>一時，佛遊舍衛國，在勝林給孤<a class="t" id="t0732a23"></a>獨園。</p>
<p><a class="t-linehead" id="t-linehead0732a23"></a>爾時，世尊告諸比丘：「若有比丘來向<a class="t" id="t0732a24"></a>汝說已所得智，我生已盡，梵行已立，所作已<a class="t" id="t0732a25"></a>辦，不更受有，知如真者，汝等聞之，當善然<a class="t" id="t0732a26"></a>可，歡喜奉行。善然可彼，歡喜奉行已，當復<a class="t" id="t0732a27"></a>如是問彼比丘：『賢者！世尊說五盛陰，色盛<a class="t" id="t0732a28"></a>陰，覺、想、行、識盛陰。賢者！云何知、云何見此五<a class="t" id="t0732a29"></a>盛陰，得知無所受，漏盡心解脫耶？』</p>
<p><a class="t-linehead" id="t-linehead0732a29"></a>「漏盡比<a class="t" id="t0732b01"></a>丘得知梵行已立，法者應如是答：『諸賢！色<a class="t" id="t0732b02"></a>盛陰非果、空虛、不可欲、不恒有、不可倚、變<a class="t" id="t0732b03"></a>易法，我知如是。若於色盛陰有欲、有染、有<a class="t" id="t0732b04"></a>著、有縛、縛著使者，彼盡、無欲、滅、息、止，得知<a class="t" id="t0732b05"></a>無所受，漏盡心解脫；如是覺、想、行、識盛陰，非<a class="t" id="t0732b06"></a>果、空虛、不可欲、不恒有、不可倚、變易法，我<a class="t" id="t0732b07"></a>知如是。若於識盛陰有欲、有染、有著、有<a class="t" id="t0732b08"></a>縛、縛著使者，彼盡、無欲、滅、息、止，得知無所<a class="t" id="t0732b09"></a>受，漏盡心解脫。諸賢！我如是知、如是見此五<a class="t" id="t0732b10"></a>盛陰，得知無所受，漏盡心解脫。』漏盡比丘<a class="t" id="t0732b11"></a>得知梵行已立，法者應如是答。</p>
<p><a class="t-linehead" id="t-linehead0732b11"></a>「汝等聞<a class="t" id="t0732b12"></a>之，當善然可，歡喜奉行。善然可彼，歡喜奉行<a class="t" id="t0732b13"></a>已，當復如是問彼比丘：『賢者！世尊說四食，<a class="t" id="t0732b14"></a>眾生以此得存長養。云何為四？一曰摶食<a class="t" id="t0732b15"></a>麤細，二曰更樂，三曰意念，四曰識也。賢者！云<a class="t" id="t0732b16"></a>何知、云何見此四食，得知無所受，漏盡心解<a class="t" id="t0732b17"></a>脫耶？』</p>
<p><a class="t-linehead" id="t-linehead0732b17"></a>「漏盡比丘得知梵行已立，法者應如<a class="t" id="t0732b18"></a>是答：『諸賢！我於摶食，意不高不下，不<a class="t" id="t0732b19"></a>倚不縛，不染不著，得解得脫，盡得解脫，<a class="t" id="t0732b20"></a>心離顛倒，生已盡，梵行已立，所作已辦，不更<a class="t" id="t0732b21"></a>受有，知如真。如是更樂、意念、識食，不高不<a class="t" id="t0732b22"></a>下，不倚不縛，不染不著，得解得脫，盡得<a class="t" id="t0732b23"></a>解脫，心離顛倒，生已盡，梵行已立，所作已辦，<a class="t" id="t0732b24"></a>不更受有，知如真。諸賢！我如是知，如是見<a class="t" id="t0732b25"></a>此四食，得知無所受，漏盡心解脫。』漏盡比丘<a class="t" id="t0732b26"></a>得知梵行已立，法者應如是答。</p>
<p><a class="t-linehead" id="t-linehead0732b26"></a>「汝等聞<a class="t" id="t0732b27"></a>之，當善然可，歡喜奉行。善然可彼，歡喜奉行<a class="t" id="t0732b28"></a>已，當復如是問彼比丘：『賢者！世尊說四說。<a class="t" id="t0732b29"></a>云何為四？一曰見見說，二曰聞聞說，三曰<a class="t" id="t0732c01"></a>識識說，四曰知知說。賢者！云何知、云何見此<a class="t" id="t0732c02"></a>四說，得知無所受，漏盡心解脫耶？』</p>
<p><a class="t-linehead" id="t-linehead0732c02"></a>「漏盡比<a class="t" id="t0732c03"></a>丘得知梵行已立，法者應如是答：『諸賢！我<a class="t" id="t0732c04"></a>於見見說，不高不下，不倚不縛，不染不<a class="t" id="t0732c05"></a>著，得解得脫，盡得解脫，心離顛倒，生已盡，<a class="t" id="t0732c06"></a>梵行已立，所作已辦，不更受有，知如真。如<a class="t" id="t0732c07"></a>是聞聞、識識、知知說，不高不下，不倚不<a class="t" id="t0732c08"></a>縛，不染不著，得解得脫，盡得解脫，心離<a class="t" id="t0732c09"></a>顛倒，生已盡，梵行已立，所作已辦，不更受有，<a class="t" id="t0732c10"></a>知如真。諸賢！我如是知、如是見此四說，得<a class="t" id="t0732c11"></a>知無所受，漏盡心解脫。』漏盡比丘得知梵<a class="t" id="t0732c12"></a>行已立，法者應如是答。</p>
<p><a class="t-linehead" id="t-linehead0732c12"></a>「汝等聞之，當善然<a class="t" id="t0732c13"></a>可，歡喜奉行。善然可彼，歡喜奉行已，當復<a class="t" id="t0732c14"></a>如是問彼比丘：『賢者！世尊說內六處，眼處，<a class="t" id="t0732c15"></a>耳、鼻、舌、身、意處。賢者！云何知、云何見此內六<a class="t" id="t0732c16"></a>處，得知無所受，漏盡心解脫耶？』</p>
<p><a class="t-linehead" id="t-linehead0732c16"></a>「漏盡比丘<a class="t" id="t0732c17"></a>得知梵行已立，法者應如是答：『諸賢！我<a class="t" id="t0732c18"></a>於眼及眼識，眼識知法俱知，二法知已。諸<a class="t" id="t0732c19"></a>賢！若眼及眼識，眼識知法，樂已盡，彼盡、無欲、<a class="t" id="t0732c20"></a>滅、息、止，得知無所受，漏盡心解脫，如是耳、<a class="t" id="t0732c21"></a>鼻、舌、身、意及意識，意識知法俱知，二法知已。<a class="t" id="t0732c22"></a>諸賢！若意及意識，意識知法，樂已盡，彼盡、無<a class="t" id="t0732c23"></a>欲、滅、息、止，得知無所受，漏盡心解脫。諸賢！<a class="t" id="t0732c24"></a>我如是知、如是見此內六處，得知無所受，<a class="t" id="t0732c25"></a>漏盡心解脫。』漏盡比丘得知梵行已立，法<a class="t" id="t0732c26"></a>者應如是答。</p>
<p><a class="t-linehead" id="t-linehead0732c26"></a>「汝等聞之，當善然可，歡喜奉<a class="t" id="t0732c27"></a>行。善然可彼，歡喜奉行已，當復如是問彼<a class="t" id="t0732c28"></a>比丘：『賢者！世尊說六界，地界、水界、火界、風界、<a class="t" id="t0732c29"></a>空界、識界。賢者！云何知、云何見此六界，得<a class="t" id="t0733a01"></a>知無所受，漏盡心解脫耶？』</p>
<p><a class="t-linehead" id="t-linehead0733a01"></a>「漏盡比丘得知<a class="t" id="t0733a02"></a>梵行已立，法者應如是答：『諸賢！我不見地<a class="t" id="t0733a03"></a>界是我所，我非地界所，地界非是神，然謂<a class="t" id="t0733a04"></a>三受依地界住，識使所著，彼盡、無欲、滅、息、<a class="t" id="t0733a05"></a>止，得知無所受，漏盡心解脫。如是水、火、風、空、<a class="t" id="t0733a06"></a>識界，非是我所，我非識界所，識界非是神，<a class="t" id="t0733a07"></a>然謂三受依識界住，識使所著，彼盡、無欲、<a class="t" id="t0733a08"></a>滅、息、止，得知無所受，漏盡心解脫。諸賢！我<a class="t" id="t0733a09"></a>如是知、如是見此六界，得知無所受，漏盡<a class="t" id="t0733a10"></a>心解脫。』漏盡比丘得知梵行已立，法者應<a class="t" id="t0733a11"></a>如是答。</p>
<p><a class="t-linehead" id="t-linehead0733a11"></a>「汝等聞之，當善然可，歡喜奉行。善<a class="t" id="t0733a12"></a>然可彼，歡喜奉行已，當復如是問彼比丘：<a class="t" id="t0733a13"></a>『賢者！云何知、云何見，此內身共有識及外諸<a class="t" id="t0733a14"></a>相，一切我、我作及慢使斷知，拔絕根本，終<a class="t" id="t0733a15"></a>不復生？』</p>
<p><a class="t-linehead" id="t-linehead0733a15"></a>「漏盡比丘得知梵行已立，法者應<a class="t" id="t0733a16"></a>如是答：『諸賢！我本未出家學道時，厭生老<a class="t" id="t0733a17"></a>病死、啼泣困苦、愁慼憂悲，欲斷此大苦陰。<a class="t" id="t0733a18"></a>諸賢！我厭患已而作是觀，在家至狹，塵勞<a class="t" id="t0733a19"></a>之處，出家學道，發露曠大。我今在家，為鎖所<a class="t" id="t0733a20"></a>鎖，不得盡形壽淨修梵行，我寧可捨少<a class="t" id="t0733a21"></a>財物及多財物，捨少親族及多親族，剃除鬚<a class="t" id="t0733a22"></a>髮，著袈裟衣，至信、捨家、無家、學道。諸賢！我<a class="t" id="t0733a23"></a>於後時捨少財物及多財物，捨少親族及<a class="t" id="t0733a24"></a>多親族，剃除鬚髮，著袈裟衣，至信、捨家、無家、<a class="t" id="t0733a25"></a>學道。諸賢！我出家學道，捨族相已，受比丘<a class="t" id="t0733a26"></a>要，修習禁戒，守護從解脫，又復善攝威儀<a class="t" id="t0733a27"></a>禮節，見纖介罪，常懷畏怖，受持學要。</p>
<p><a class="t-linehead" id="t-linehead0733a27"></a>「『諸<a class="t" id="t0733a28"></a>賢！我離殺，斷殺，棄捨刀杖，有慚有愧，有<a class="t" id="t0733a29"></a>慈悲心，饒益一切乃至蜫蟲，我於殺生淨<a class="t" id="t0733b01"></a>除其心。我離不與取，斷不與取，與而後取，<a class="t" id="t0733b02"></a>樂於與取，常好布施，歡喜無恡，不望其報，<a class="t" id="t0733b03"></a>我於不與取淨除其心。諸賢！我離非梵行，<a class="t" id="t0733b04"></a>斷非梵行，勤修梵行，精勤妙行，清淨無穢，<a class="t" id="t0733b05"></a>離欲斷婬，我於非梵行淨除其心。諸賢！<a class="t" id="t0733b06"></a>我離妄言，斷於妄言，真諦言，樂真諦，住真<a class="t" id="t0733b07"></a>諦，不移動，一切可信，不欺世間，我於妄言<a class="t" id="t0733b08"></a>淨除其心。諸賢！我離兩舌，斷於兩舌，行不<a class="t" id="t0733b09"></a>兩舌，不破壞他，不此聞語彼，欲破壞此，<a class="t" id="t0733b10"></a>不彼聞語此，欲破壞彼，離者欲合，合者歡<a class="t" id="t0733b11"></a>喜，不作群黨，不樂群黨，不稱群黨，我於<a class="t" id="t0733b12"></a>兩舌淨除其心。</p>
<p><a class="t-linehead" id="t-linehead0733b12"></a>「『諸賢！我離麤言，斷於麤言。<a class="t" id="t0733b13"></a>若有所言，辭氣麤獷，惡聲逆耳，眾所不喜，<a class="t" id="t0733b14"></a>眾所不愛，使他苦惱，令不得定，斷如是<a class="t" id="t0733b15"></a>言。若有所說，清和柔潤，順耳入心，可喜可<a class="t" id="t0733b16"></a>愛，使他安樂，言聲具了，不使人畏，令他<a class="t" id="t0733b17"></a>得定，說如是言，我於麤言淨除其心。諸<a class="t" id="t0733b18"></a>賢！我離綺語，斷綺語，時說、真說、法說、義說、止<a class="t" id="t0733b19"></a>息說，樂止息諍事，順時得宜，善教善呵，我<a class="t" id="t0733b20"></a>於綺語淨除其心。諸賢！我離治生，斷於治<a class="t" id="t0733b21"></a>生，棄捨稱量及斗斛，亦不受貨，不縛束人，<a class="t" id="t0733b22"></a>不望折斗量，不以小利侵欺於人，我於<a class="t" id="t0733b23"></a>治生淨除其心。</p>
<p><a class="t-linehead" id="t-linehead0733b23"></a>「『諸賢！我離受寡婦、童女，斷<a class="t" id="t0733b24"></a>受寡婦、童女，我於受寡婦、童女淨除其心。<a class="t" id="t0733b25"></a>諸賢！我離受奴婢，斷受奴婢，我於受奴婢<a class="t" id="t0733b26"></a>淨除其心。諸賢！我離受象、馬、牛、羊，斷受象、<a class="t" id="t0733b27"></a>馬、牛、羊，我於受象、馬、牛、羊淨除其心。諸賢！<a class="t" id="t0733b28"></a>我離受雞、猪，斷受雞、猪，我於受雞、猪淨<a class="t" id="t0733b29"></a>除其心。諸賢！我離受田業、店肆，斷受田業、<a class="t" id="t0733c01"></a>店肆，我於受田業、店肆淨除其心。諸賢！我<a class="t" id="t0733c02"></a>離受生稻、麥、豆，斷受生稻、麥、豆，我於受<a class="t" id="t0733c03"></a>生稻、麥、豆淨除其心。諸賢！我離酒，斷酒，我<a class="t" id="t0733c04"></a>於飲酒淨除其心。諸賢！我離高廣大床，斷<a class="t" id="t0733c05"></a>高廣大床，我於高廣大床淨除其心。諸賢！<a class="t" id="t0733c06"></a>我離華鬘、瓔珞、塗香、脂粉，斷華鬘、瓔珞、塗<a class="t" id="t0733c07"></a>香、脂粉，我於花鬘、瓔珞、塗香、脂粉淨除其<a class="t" id="t0733c08"></a>心。諸賢！我離歌舞倡伎及往觀聽，斷歌舞倡<a class="t" id="t0733c09"></a>伎及往觀聽，我於歌舞倡伎及往觀聽淨除<a class="t" id="t0733c10"></a>其心。諸賢！我離受生色像寶，斷受生色像<a class="t" id="t0733c11"></a>寶，我於受生色像寶淨除其心。諸賢！我離<a class="t" id="t0733c12"></a>過中食，斷過中食，一食、不夜食、學時食，我於<a class="t" id="t0733c13"></a>過中食淨除其心。</p>
<p><a class="t-linehead" id="t-linehead0733c13"></a>「『諸賢！我已成就此聖戒<a class="t" id="t0733c14"></a>身，復行知足，衣取覆形，食取充軀，我所往<a class="t" id="t0733c15"></a>處，衣鉢自隨，無有顧戀。猶如鴈鳥與兩翅<a class="t" id="t0733c16"></a>俱飛翔空中，我亦如是。諸賢！我已成就此<a class="t" id="t0733c17"></a>聖戒身及極知足，復守諸根，常念閉塞，念<a class="t" id="t0733c18"></a>欲明達，守護念心，而得成就，恒欲起意。若<a class="t" id="t0733c19"></a>眼見色，然不受相，亦不味色，謂忿諍故，<a class="t" id="t0733c20"></a>守護眼根。心中不生貪伺、憂慼、惡不善法，趣<a class="t" id="t0733c21"></a>向彼故，守護眼根。如是耳、鼻、舌、身，若意知<a class="t" id="t0733c22"></a>法，然不受相，亦不味法，謂忿諍故，守護意<a class="t" id="t0733c23"></a>根。心中不生貪伺、憂慼、惡不善法，趣向彼<a class="t" id="t0733c24"></a>故，守護意根。諸賢！我已成就此聖戒身及極<a class="t" id="t0733c25"></a>知足，聖護諸根，正知出入，善觀分別，屈伸低<a class="t" id="t0733c26"></a>仰，儀容庠序，善著僧伽梨及諸衣鉢，行住<a class="t" id="t0733c27"></a>坐臥、眠寤語默，皆正知之。</p>
<p><a class="t-linehead" id="t-linehead0733c27"></a>「『諸賢！我已成就<a class="t" id="t0733c28"></a>此聖戒身及極知足，亦成就聖<span class="corr" title="[戒&gt;] cf.［麗】"></span>護諸根，<a class="t" id="t0733c29"></a>得正知出入，獨住遠離在無事處，或至樹<a class="t" id="t0734a01"></a>下空安靖處，山巖石室、露地穰<span class="gaiji">［卄／積］<!--gaiji,,1[卄/積],2&#x27090;,3--></span>，或至林<a class="t" id="t0734a02"></a>中，或在塜間。諸賢！我已在無事處，或至<a class="t" id="t0734a03"></a>樹下空安靖處，敷尼師檀，結跏趺坐，正身<a class="t" id="t0734a04"></a>正願，及念不向，斷除貪伺，心無有諍。見<a class="t" id="t0734a05"></a>他財物、諸生活具，不起貪伺，欲令我得，我<a class="t" id="t0734a06"></a>於貪伺淨除其心。如是瞋恚、睡眠、調悔，<a class="t" id="t0734a07"></a>斷疑度惑，於諸善法無有猶豫，我於疑<a class="t" id="t0734a08"></a>惑淨除其心。諸賢！我已斷此五蓋、心穢、慧<a class="t" id="t0734a09"></a>羸，離欲、離惡不善之法，至得第四禪成就<a class="t" id="t0734a10"></a>遊。諸賢！我已得如是定心清淨，無穢無煩，<a class="t" id="t0734a11"></a>柔軟善住，得不動心，趣向漏盡通智作證。</p><a class="t" id="t0734a12"></a>
<p><a class="t-linehead" id="t-linehead0734a12"></a>「『諸賢！我知此苦如真，知此苦習、知此苦<a class="t" id="t0734a13"></a>滅、知此苦滅道如真，知此漏、知此漏習、<a class="t" id="t0734a14"></a>知此漏滅、知此漏滅道如真。彼如是知、如<a class="t" id="t0734a15"></a>是見，欲漏心解脫，有漏、無明漏心解脫，解脫<a class="t" id="t0734a16"></a>已便知解脫，生已盡，梵行已立，所作已<span class="corr" title="[辨&gt;辦]">辦</span>，不<a class="t" id="t0734a17"></a>更受有，知如真。諸賢！我如是知、如是見，內<a class="t" id="t0734a18"></a>身有識及外諸相，一切我、我行及慢使斷知，<a class="t" id="t0734a19"></a>拔絕根本，終不復生。』漏盡比丘得知梵行<a class="t" id="t0734a20"></a>已立，法者應如是答。</p>
<p><a class="t-linehead" id="t-linehead0734a20"></a>「汝等聞之，當善然可，<a class="t" id="t0734a21"></a>歡喜奉行。善然可彼，歡喜奉行已，當復如<a class="t" id="t0734a22"></a>是語彼比丘：『賢者！初說我等已可意歡喜，<a class="t" id="t0734a23"></a>然我等欲從賢者上復上，求智慧應答辯<a class="t" id="t0734a24"></a>才，以是故我等從賢者問復問耳。』」</p>
<p><a class="t-linehead" id="t-linehead0734a24"></a>佛說如<a class="t" id="t0734a25"></a>是。彼諸比丘聞佛所說，歡喜奉行。</p><a class="t" id="t0734a26"></a>
<p class="endsutta"><a class="t-linehead" id="t-linehead0734a26"></a>說智經第一竟<span class="t-note">（二千八百四十六字）</span></p><a class="t" id="t0734a27"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>