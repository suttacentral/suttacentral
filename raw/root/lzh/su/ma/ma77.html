<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma77">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left latin">77. </span>
<span class="mirror-right">（七七）中阿含長壽王品娑雞帝三族姓子經<a class="t" id="t0544b22"></a>第六<span class="t-note">（第二小土城誦）</span></span></h1>
</div><a class="t" id="t0544b23"></a>
<p><a class="t-linehead" id="t-linehead0544b23"></a>我聞如是：</p>
<p>一時，佛遊娑雞帝，在青林中。</p>
<p>爾<a class="t" id="t0544b24"></a>時，娑雞帝有三族姓子，尊者阿那律陀、尊者<a class="t" id="t0544b25"></a>難提、尊者金毘羅，並皆年少新出家學，共來<a class="t" id="t0544b26"></a>入此正法不久。爾時，世尊問諸比丘：「此三<a class="t" id="t0544b27"></a>族姓子並皆年少新出家學，共來入此正法<a class="t" id="t0544b28"></a>不久，此三族姓子頗樂於此正法、律中行<a class="t" id="t0544b29"></a>梵行耶？」時，諸比丘嘿然不答。</p>
<p><a class="t-linehead" id="t-linehead0544b29"></a>世尊復再三<a class="t" id="t0544c01"></a>問諸比丘：「此三族姓子並皆年少新出家學，<a class="t" id="t0544c02"></a>共來入此正法不久，此三族姓子頗樂於<a class="t" id="t0544c03"></a>此正法、律中行梵行耶？」時，諸比丘亦復再三<a class="t" id="t0544c04"></a>嘿然不答。</p>
<p><a class="t-linehead" id="t-linehead0544c04"></a>於是，世尊自問三族姓子，告<a class="t" id="t0544c05"></a>尊者阿那律陀：「汝等三族姓子並皆年少新<a class="t" id="t0544c06"></a>出家學，共來入此正法不久，阿那律陀！汝<a class="t" id="t0544c07"></a>等頗樂此正法、律中行梵行耶？」</p>
<p><a class="t-linehead" id="t-linehead0544c07"></a>尊者阿那<a class="t" id="t0544c08"></a>律陀白曰：「世尊！如是。我等樂此正法，修行<a class="t" id="t0544c09"></a>梵行。」</p>
<p><a class="t-linehead" id="t-linehead0544c09"></a>世尊問曰：「阿那律陀！汝等小時年幼童<a class="t" id="t0544c10"></a>子，清淨黑髮，身體盛壯，樂於遊戲，樂數澡浴，<a class="t" id="t0544c11"></a>嚴愛其身，於後親親及其父母皆相愛戀，<a class="t" id="t0544c12"></a>悲泣啼哭，不欲令汝出家學道。汝等故能<a class="t" id="t0544c13"></a>剃除鬚髮，著袈裟衣，至信、捨家、無家、學道，<a class="t" id="t0544c14"></a>阿那律陀！汝等不畏王而行學道，亦不畏<a class="t" id="t0544c15"></a>賊，不畏負債，不畏恐怖，不畏貧窮不得<a class="t" id="t0544c16"></a>活故而行學道，但厭生、老、病、死、啼哭、憂苦，或<a class="t" id="t0544c17"></a>復欲得大苦聚邊。阿那律陀！汝等不以如<a class="t" id="t0544c18"></a>是心故出家學道耶？」</p>
<p><a class="t-linehead" id="t-linehead0544c18"></a>答曰：「如是。」</p>
<p>「阿那律陀！<a class="t" id="t0544c19"></a>若族姓子以如是心出家學道者，為知所<a class="t" id="t0544c20"></a>由，得無量善法耶？」</p>
<p><a class="t-linehead" id="t-linehead0544c20"></a>尊者阿那律陀白世尊<a class="t" id="t0544c21"></a>曰：「世尊為法本，世尊為法主，法由世尊，唯<a class="t" id="t0544c22"></a>願說之，我等聞已，得廣知義。」</p>
<p><a class="t-linehead" id="t-linehead0544c22"></a>佛便告曰：「阿那<a class="t" id="t0544c23"></a>律陀！汝等諦聽，善思念之，我當為汝分別其<a class="t" id="t0544c24"></a>義。」阿那律陀等受教而聽。</p>
<p><a class="t-linehead" id="t-linehead0544c24"></a>世尊告曰：「阿那律<a class="t" id="t0544c25"></a>陀！若為欲所覆、惡法所纏者，不得捨樂、無<a class="t" id="t0544c26"></a>上止息，彼心生增伺、瞋恚、睡眠，心生不樂，<a class="t" id="t0544c27"></a>身生頻伸，多食心憂；彼比丘便不能忍飢<a class="t" id="t0544c28"></a>渴、寒熱、蚊虻、蠅蚤、風日所逼，惡聲、捶杖亦不<a class="t" id="t0544c29"></a>能忍，身遇諸疾極為苦痛，至命欲絕，諸不<a class="t" id="t0545a01"></a>可樂，皆不堪耐。所以者何？以為欲所覆、惡<a class="t" id="t0545a02"></a>法所纏，不得捨樂、無上止息故。若有離欲，<a class="t" id="t0545a03"></a>非為惡法之所纏者，必得捨樂及無上止<a class="t" id="t0545a04"></a>息，彼心不生增伺、瞋恚、睡眠、心不生不樂，<a class="t" id="t0545a05"></a>身不生頻伸，亦不多食，心不愁憂；彼比<a class="t" id="t0545a06"></a>丘便能忍飢渴、寒熱、蚊虻、蠅蚤、風日所逼，<a class="t" id="t0545a07"></a>惡聲、捶杖亦能忍之，身遇諸疾極為苦<a class="t" id="t0545a08"></a>痛，至命欲絕，諸不可樂，皆能堪耐。所以者<a class="t" id="t0545a09"></a>何？以非為欲所覆故，不為惡法之所纏<a class="t" id="t0545a10"></a>故，又得捨樂、無上止息故。」</p>
<p><a class="t-linehead" id="t-linehead0545a10"></a>世尊問曰：「阿那<a class="t" id="t0545a11"></a>律陀！如來以何義故？或有所除，或有所用，<a class="t" id="t0545a12"></a>或有所堪，或有所止，或有所吐耶？」</p>
<p><a class="t-linehead" id="t-linehead0545a12"></a>阿那律<a class="t" id="t0545a13"></a>陀白世尊曰：「世尊為法本，世尊為法主，法<a class="t" id="t0545a14"></a>由世尊，唯願說之，我等聞已，得廣知義。」</p>
<p><a class="t-linehead" id="t-linehead0545a14"></a>佛<a class="t" id="t0545a15"></a>便告曰：「阿那律陀！汝等諦聽，善思念之，我<a class="t" id="t0545a16"></a>當為汝分別其義。」阿那律陀等受教而聽。</p><a class="t" id="t0545a17"></a>
<p><a class="t-linehead" id="t-linehead0545a17"></a>世尊告曰：「阿那律陀！諸漏穢污為當來有本，<a class="t" id="t0545a18"></a>煩熱苦報，生、老、病、死因，如來非不盡，非不<a class="t" id="t0545a19"></a>知故，或有所除，或有所用，或有所堪，或有<a class="t" id="t0545a20"></a>所止，或有所吐。阿那律陀！如來但因此身<a class="t" id="t0545a21"></a>故，因六處故，因壽命故，或有所除，或有<a class="t" id="t0545a22"></a>所用，或有所堪，或有所止，或有所吐。阿那<a class="t" id="t0545a23"></a>律陀！如來以此義故，或有所除，或有所用，<a class="t" id="t0545a24"></a>或有所堪，或有所止，或有所吐。」</p>
<p><a class="t-linehead" id="t-linehead0545a24"></a>世尊問曰：<a class="t" id="t0545a25"></a>「阿那律陀！如來以何義故，住無事處、山林<a class="t" id="t0545a26"></a>樹下，樂居高巖，寂無音聲，遠離，無惡，無有<a class="t" id="t0545a27"></a>人民，隨順燕坐耶？」</p>
<p><a class="t-linehead" id="t-linehead0545a27"></a>尊者阿那律陀白世尊<a class="t" id="t0545a28"></a>曰：「世尊為法本，世尊為法主，法由世尊，唯<a class="t" id="t0545a29"></a>願說之，我等聞已，得廣知義。」</p>
<p><a class="t-linehead" id="t-linehead0545a29"></a>佛便告曰：「阿<a class="t" id="t0545b01"></a>那律陀！汝等諦聽，善思念之，我當為汝分<a class="t" id="t0545b02"></a>別其義。」阿那律陀等受教而聽。</p>
<p><a class="t-linehead" id="t-linehead0545b02"></a>世尊告曰：<a class="t" id="t0545b03"></a>「阿那律陀！如來非為未得欲得、未獲欲獲、<a class="t" id="t0545b04"></a>未證欲證故，住無事處、山林樹下，樂居高<a class="t" id="t0545b05"></a>巖，寂無音聲，遠離，無惡，無有人民，隨順燕<a class="t" id="t0545b06"></a>坐。阿那律陀！如來但以二義故，住無事處、<a class="t" id="t0545b07"></a>山林樹下，樂居高巖，寂無音聲，遠離，無惡，<a class="t" id="t0545b08"></a>無有人民，隨順燕坐：一者為自現法樂居<a class="t" id="t0545b09"></a>故，二者為慈愍後生人故。或有後生人效<a class="t" id="t0545b10"></a>如來住無事處、山林樹下，樂居高巖，寂無<a class="t" id="t0545b11"></a>音聲，遠離，無惡，無有人民，隨順燕坐。阿那<a class="t" id="t0545b12"></a>律陀！如來以此義故，住無事處、山林樹下，<a class="t" id="t0545b13"></a>樂居高巖，寂無音聲，遠離，無惡，無有人民，<a class="t" id="t0545b14"></a>隨順燕坐。」</p>
<p><a class="t-linehead" id="t-linehead0545b14"></a>世尊問曰：「阿那律陀！如來以何<a class="t" id="t0545b15"></a>義故，弟子命終，記說某生某處、某生某處？」</p><a class="t" id="t0545b16"></a>
<p><a class="t-linehead" id="t-linehead0545b16"></a>尊者阿那律陀白世尊曰：「世尊為法本，世<a class="t" id="t0545b17"></a>尊為法主，法由世尊，唯願說之，我等聞已，<a class="t" id="t0545b18"></a>得廣知義。」</p>
<p><a class="t-linehead" id="t-linehead0545b18"></a>佛便告曰：「阿那律陀！汝等諦聽，善<a class="t" id="t0545b19"></a>思念之，我當為汝分別其義。」阿那律陀等<a class="t" id="t0545b20"></a>受教而聽。</p>
<p><a class="t-linehead" id="t-linehead0545b20"></a>世尊告曰：「阿那律陀！如來非為<a class="t" id="t0545b21"></a>趣為人說，亦不欺誑人，亦不欲得人歡<a class="t" id="t0545b22"></a>樂故，弟子命終，記說某生某處、某生某處。<a class="t" id="t0545b23"></a>阿那律陀！如來但為清信族姓男、族姓女，極<a class="t" id="t0545b24"></a>信極愛，極生喜悅，聞此正法、律已，或心願<a class="t" id="t0545b25"></a>效如是如是，故弟子命終，記說某生某處、某<a class="t" id="t0545b26"></a>生某處。若比丘聞某尊者於某處命終，彼<a class="t" id="t0545b27"></a>為佛所記，得究竟智，生已盡，梵行已立，所<a class="t" id="t0545b28"></a>作已辦，不更受有，知如真。或自見彼尊者，<a class="t" id="t0545b29"></a>或復從他數數聞之，彼尊者如是有信、如<a class="t" id="t0545c01"></a>是持戒、如是博聞、如是惠施、如是智慧。其人<a class="t" id="t0545c02"></a>聞已，憶彼尊者有信、持戒、博聞、惠施、智慧，聞<a class="t" id="t0545c03"></a>此正法、律已，或心願效如是如是。阿那律<a class="t" id="t0545c04"></a>陀！如是比丘必得差降安樂住止。</p>
<p><a class="t-linehead" id="t-linehead0545c04"></a>「阿那律<a class="t" id="t0545c05"></a>陀！復次，比丘聞某尊者於某處命終，彼為<a class="t" id="t0545c06"></a>佛所記，五下分結已盡，生於彼間而般涅<a class="t" id="t0545c07"></a>槃，得不退法，不還此世。或自見彼尊者，或<a class="t" id="t0545c08"></a>復從他數數聞之，彼尊者如是有信、如是<a class="t" id="t0545c09"></a>持戒、如是博聞、如是慧施、如是智慧。其人<a class="t" id="t0545c10"></a>聞已，憶彼尊者有信、持戒、博聞、惠施、智慧，<a class="t" id="t0545c11"></a>聞此正法、律已，或心願效如是如是。阿那<a class="t" id="t0545c12"></a>律陀！如是比丘必得差降安樂住止。</p>
<p><a class="t-linehead" id="t-linehead0545c12"></a>「阿那律<a class="t" id="t0545c13"></a>陀！復次，比丘聞某尊者於某處命終，彼為<a class="t" id="t0545c14"></a>佛所記，三結<span class="corr" title="[&gt;已]">已</span>盡，婬怒癡薄，得一往來天<a class="t" id="t0545c15"></a>上人間，一往來已而得苦際。或自見彼尊<a class="t" id="t0545c16"></a>者，或復從他數數聞之，彼尊者如是有信、<a class="t" id="t0545c17"></a>如是持戒、如是博聞、如是惠施、如是智慧。<a class="t" id="t0545c18"></a>其人聞已，憶彼尊者有信、持戒、博聞、惠施、智<a class="t" id="t0545c19"></a>慧，聞此正法、律已，或心願效如是如是。阿<a class="t" id="t0545c20"></a>那律陀！如是比丘必得差降安樂住止。</p>
<p><a class="t-linehead" id="t-linehead0545c20"></a>「阿那<a class="t" id="t0545c21"></a>律陀！復次，比丘聞某尊者於某處命終，彼<a class="t" id="t0545c22"></a>為佛所記，三結已盡，得須陀洹，不墮惡法，<a class="t" id="t0545c23"></a>定趣正覺，極受七有，天上人間七往來已而<a class="t" id="t0545c24"></a>得苦際。或自見彼尊者，或復從他數數聞<a class="t" id="t0545c25"></a>之，彼尊者如是有信、如是持戒、如是博聞、<a class="t" id="t0545c26"></a>如是惠施、如是智慧。其人聞已，憶彼尊者<a class="t" id="t0545c27"></a>有信、持戒、博聞、惠施、智慧，聞此正法、律已，<a class="t" id="t0545c28"></a>或心願效如是如是。阿那律陀！如是比丘<a class="t" id="t0545c29"></a>必得差降安樂住止。</p>
<p><a class="t-linehead" id="t-linehead0545c29"></a>「阿那律陀！若比丘尼聞<a class="t" id="t0546a01"></a>某比丘尼於某處命終，彼為佛所記，得究<a class="t" id="t0546a02"></a>竟智，生已盡，梵行已立，所作已辦，不更受有，<a class="t" id="t0546a03"></a>知如真。或自見彼比丘尼，或復從他數數<a class="t" id="t0546a04"></a>聞之，彼比丘尼如是有信、如是持戒、如是<a class="t" id="t0546a05"></a>博聞、如是惠施、如是智慧。其人聞已，憶彼比<a class="t" id="t0546a06"></a>丘尼有信、持戒、博聞、惠施、智慧，聞此正法、律<a class="t" id="t0546a07"></a>已，或心願效如是如是。阿那律陀！如是比<a class="t" id="t0546a08"></a>丘尼必得差降安樂住止。</p>
<p><a class="t-linehead" id="t-linehead0546a08"></a>「阿那律陀！復次，比<a class="t" id="t0546a09"></a>丘尼聞某比丘尼於某處命終，彼為佛所<a class="t" id="t0546a10"></a>記，五下分結已盡，生於彼間而般涅槃，得<a class="t" id="t0546a11"></a>不退法，不還此生。或自見彼比丘尼，或復<a class="t" id="t0546a12"></a>從他數數聞之，彼比丘尼如是有信、如是<a class="t" id="t0546a13"></a>持戒、如是博聞、如是惠施、如是智慧。其人聞<a class="t" id="t0546a14"></a>已，憶彼比丘尼有信、持戒、博聞、惠施、智慧，聞<a class="t" id="t0546a15"></a>此正法、律已，或心願效如是如是。阿那律陀！<a class="t" id="t0546a16"></a>如是比丘尼必得差降安樂住止。</p>
<p><a class="t-linehead" id="t-linehead0546a16"></a>「阿那律陀！<a class="t" id="t0546a17"></a>復次，比丘尼聞某比丘尼於某處命終，彼為<a class="t" id="t0546a18"></a>佛所記，三結已盡，婬怒癡薄，得一往來天<a class="t" id="t0546a19"></a>上人間，一往來已而得苦際。或自見彼比丘<a class="t" id="t0546a20"></a>尼，或復從他數數聞之，彼比丘尼如是有<a class="t" id="t0546a21"></a>信、如是持戒、如是博聞、如是惠施、如是智<a class="t" id="t0546a22"></a>慧。其人聞已，憶彼比丘尼有信、持戒、博聞、<span class="corr" title="[慧&gt;惠]">惠</span><a class="t" id="t0546a23"></a>施、智慧，聞此正法、律已，或心願效如是如是。<a class="t" id="t0546a24"></a>阿那律陀！如是比丘尼必得差降安樂住止。</p><a class="t" id="t0546a25"></a>
<p><a class="t-linehead" id="t-linehead0546a25"></a>「阿那律陀！復次，比丘尼聞某比丘尼於某處<a class="t" id="t0546a26"></a>命終，彼為佛所記，三結已盡，得須陀洹，不<a class="t" id="t0546a27"></a>墮惡法，定趣正覺，極受七有，天上人間七<a class="t" id="t0546a28"></a>往來已而得苦際。或自見彼比丘尼，或復<a class="t" id="t0546a29"></a>從他數數聞之，彼比丘尼如是有信、如是<a class="t" id="t0546b01"></a>持戒、如是博聞、如是惠施、如是智慧。其人聞<a class="t" id="t0546b02"></a>已，憶彼比丘尼有信、持戒、博聞、惠施、智慧，聞<a class="t" id="t0546b03"></a>此正法、律已，或心願效如是如是。阿那律<a class="t" id="t0546b04"></a>陀！如是比丘尼必得差降安樂住止。</p>
<p><a class="t-linehead" id="t-linehead0546b04"></a>「阿那<a class="t" id="t0546b05"></a>律陀！若優婆塞聞某優婆塞於某村命終，彼<a class="t" id="t0546b06"></a>為佛所記，五下分結已盡，生於彼間而般<a class="t" id="t0546b07"></a>涅槃，得不退法，不還此世。或自見彼優婆<a class="t" id="t0546b08"></a>塞，或復從他數數聞之，彼優婆塞如是有<a class="t" id="t0546b09"></a>信、如是持戒、如是博聞、如是惠施、如是智<a class="t" id="t0546b10"></a>慧。其人聞已，憶彼優婆塞有信、持戒、博聞、惠<a class="t" id="t0546b11"></a>施、智慧，聞此正法、律已，或心願效如是如<a class="t" id="t0546b12"></a>是。阿那律陀！如是優婆塞必得差降安樂<a class="t" id="t0546b13"></a>住止。</p>
<p><a class="t-linehead" id="t-linehead0546b13"></a>「阿那律陀！復次，優婆塞聞某優婆塞於<a class="t" id="t0546b14"></a>某村命終，彼為佛所記，三結已盡，婬怒癡<a class="t" id="t0546b15"></a>薄，得一往來天上人間，一往來已而得苦<a class="t" id="t0546b16"></a>際。或自見彼優婆塞，或復從他數數聞之，<a class="t" id="t0546b17"></a>彼優婆塞如是有信、如是持戒、如是博聞、<a class="t" id="t0546b18"></a>如是惠施、如是智慧。其人聞已，憶彼優婆<a class="t" id="t0546b19"></a>塞有信、持戒、博聞、惠施、智慧，聞此正法、律<a class="t" id="t0546b20"></a>已，或心願效如是如是。阿那律陀！如是彼<a class="t" id="t0546b21"></a>優婆塞必得差降安樂住止。</p>
<p><a class="t-linehead" id="t-linehead0546b21"></a>「阿那律陀！復次，<a class="t" id="t0546b22"></a>優婆塞聞某優婆塞於某村命終，彼為佛<a class="t" id="t0546b23"></a>所記，三結已盡，得須陀洹，不墮惡法，定趣<a class="t" id="t0546b24"></a>正覺，極受七有，天上人間七往來已而得苦<a class="t" id="t0546b25"></a>際。或自見彼優婆塞，或復從他數數聞之，<a class="t" id="t0546b26"></a>彼優婆塞如是有信、如是持戒、如是博聞、<a class="t" id="t0546b27"></a>如是惠施、如是智慧。其人聞已，憶彼優婆塞<a class="t" id="t0546b28"></a>有信、持戒、博聞、惠施、智慧，聞此正法、律已，<a class="t" id="t0546b29"></a>或心願效如是如是。阿那律陀！如是優婆<a class="t" id="t0546c01"></a>塞必得差降安樂住止。</p>
<p><a class="t-linehead" id="t-linehead0546c01"></a>「阿那律陀！若優婆私<a class="t" id="t0546c02"></a>聞某優婆私於某村命終，彼為佛所記，五<a class="t" id="t0546c03"></a>下分結已盡，生於彼間而般涅槃，得不退<a class="t" id="t0546c04"></a>法，不還此世。或自見彼優婆私，或復從他<a class="t" id="t0546c05"></a>數數聞之，彼優婆私如是有信、如是持戒、<a class="t" id="t0546c06"></a>如是博聞、如是惠施、如是智慧。其人聞已，<a class="t" id="t0546c07"></a>憶彼優婆私有信、持戒、博聞、慧施、智慧，聞<a class="t" id="t0546c08"></a>此正法、律已，或心願效如是如是。阿那律陀！<a class="t" id="t0546c09"></a>如是優婆私必得差降安樂住止。</p>
<p><a class="t-linehead" id="t-linehead0546c09"></a>「阿那律陀！<a class="t" id="t0546c10"></a>復次，優婆私聞某優婆私於某村命終，彼為<a class="t" id="t0546c11"></a>佛所記，三結已盡，婬怒癡薄，得一往來天<a class="t" id="t0546c12"></a>上人間，一往來已而得苦際。或自見彼優婆<a class="t" id="t0546c13"></a>私，或復從他數數聞之，彼優婆私如是有<a class="t" id="t0546c14"></a>信、如是持戒、如是博聞、如是惠施、如是智<a class="t" id="t0546c15"></a>慧。其人聞已，憶彼優婆私有信、持戒、博聞、慧<a class="t" id="t0546c16"></a>施、智慧，聞此正法、律已，或心願效如是如<a class="t" id="t0546c17"></a>是。阿那律陀！如是優婆私必得差降安樂住<a class="t" id="t0546c18"></a>止。</p>
<p><a class="t-linehead" id="t-linehead0546c18"></a>「阿那律陀！復次，優婆私聞某優婆私於某<a class="t" id="t0546c19"></a>村命終，彼為佛所記，三結已盡，得須陀洹，<a class="t" id="t0546c20"></a>不墮惡趣，定趣正覺，極受七有，天上人間<a class="t" id="t0546c21"></a>七往來已而得苦際。或自見彼優婆私，或復<a class="t" id="t0546c22"></a>從他數數聞之，彼優婆私如是有信、如是<a class="t" id="t0546c23"></a>持戒、如是博聞、如是惠施、如是智慧。其人聞<a class="t" id="t0546c24"></a>已，憶彼優婆私有信、持戒、博聞、惠施、智慧，<a class="t" id="t0546c25"></a>聞此正法、律已，或心願效如是如是。阿那<a class="t" id="t0546c26"></a>律陀！如是優婆私必得差降安樂住止。</p>
<p><a class="t-linehead" id="t-linehead0546c26"></a>「阿那<a class="t" id="t0546c27"></a>律陀！如來以此義故，弟子命終，記說某生<a class="t" id="t0546c28"></a>某處、某生某處。」</p>
<p><a class="t-linehead" id="t-linehead0546c28"></a>佛說如是。尊者阿那律陀<a class="t" id="t0546c29"></a>及諸比丘，聞佛所說，歡喜奉行。</p><a class="t" id="t0547a01"></a>
<p class="endsutta"><a class="t-linehead" id="t-linehead0547a01"></a>娑雞帝三族姓子經第六竟<span class="t-note">（三千四百六字）</span></p><a class="t" id="t0547a02"></a><p class="endsection"><span class="t-juanname">中阿含經卷第十八<span class="t-note">（萬一百二十七字）</span><span class="t-note">（第二小土<a class="t" id="t0547a03"></a>城誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>