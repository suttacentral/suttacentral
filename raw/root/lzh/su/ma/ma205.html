<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma205">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left latin">205. </span>
<span class="mirror-right">（二〇五）五下分結經</span></h1>
</div><a class="t" id="t0778c11"></a>
<p><a class="t-linehead" id="t-linehead0778c11"></a>我聞如是：</p>
<p>一時，佛遊舍衛國，在勝林給孤<a class="t" id="t0778c12"></a>獨園。</p>
<p><a class="t-linehead" id="t-linehead0778c12"></a>爾時，世尊告諸比丘：「我曾說五下分<a class="t" id="t0778c13"></a>結，汝等受持耶？」諸比丘默然不答。</p>
<p><a class="t-linehead" id="t-linehead0778c13"></a>世尊復再<a class="t" id="t0778c14"></a>三告諸比丘：「我曾說五下分結，汝等受持<a class="t" id="t0778c15"></a>耶？」諸比丘亦再三默然不答。</p>
<p><a class="t-linehead" id="t-linehead0778c15"></a>爾時，尊者鬘<a class="t" id="t0778c16"></a>童子在彼眾中。於是，尊者鬘童子即從<a class="t" id="t0778c17"></a>坐起，偏袒著衣，叉手向佛，白曰：「世尊曾說<a class="t" id="t0778c18"></a>五下分結，我受持之。」</p>
<p><a class="t-linehead" id="t-linehead0778c18"></a>世尊問曰：「鬘童子！<a class="t" id="t0778c19"></a>我曾說五下分結，汝受持耶？」</p>
<p><a class="t-linehead" id="t-linehead0778c19"></a>尊者鬘童子<a class="t" id="t0778c20"></a>答曰：「世尊曾說初下分結，是我受持，欲、恚、<a class="t" id="t0778c21"></a>身見、戒取、疑，世尊說第五下分結，是我受持。」</p><a class="t" id="t0778c22"></a>
<p><a class="t-linehead" id="t-linehead0778c22"></a>世尊訶曰：「鬘童子！汝云何受持我說五下分<a class="t" id="t0778c23"></a>結？鬘童子！汝從何口受持我說五下分<a class="t" id="t0778c24"></a>結耶？鬘童子！非為眾多異學來，以嬰孩<a class="t" id="t0778c25"></a>童子責數喻詰責汝耶？鬘童子！嬰孩<a class="t" id="t0778c26"></a>幼小，柔軟仰眠，意無欲想，況復欲心纏住耶？<a class="t" id="t0778c27"></a>然彼性使故，說欲使。鬘童子！嬰孩幼小，柔<a class="t" id="t0778c28"></a>軟仰眠，無眾生想，況復恚心纏住耶？然彼<a class="t" id="t0778c29"></a>性使故，說恚使。鬘童子！嬰孩幼小，柔軟仰<a class="t" id="t0779a01"></a>眠，無自身想，況復身見心纏住耶？然彼性使<a class="t" id="t0779a02"></a>故，說身見使。鬘童子！嬰孩幼小，柔軟仰眠，<a class="t" id="t0779a03"></a>無有戒想，況復戒取心纏住耶？然彼性使故，<a class="t" id="t0779a04"></a>說戒取使。鬘童子！嬰孩幼小，柔軟仰眠，無<a class="t" id="t0779a05"></a>有法想，況復疑心纏住耶？然彼性使故，說疑<a class="t" id="t0779a06"></a>使。鬘童子！非為眾多異學來，以此嬰孩<a class="t" id="t0779a07"></a>童子責數喻詰責汝耶？」於是，尊者鬘童子<a class="t" id="t0779a08"></a>為世尊面訶責已，內懷憂慼，低頭默然，<a class="t" id="t0779a09"></a>失辯無言，如有所伺。</p>
<p><a class="t-linehead" id="t-linehead0779a09"></a>彼時，世尊面前訶責<a class="t" id="t0779a10"></a>鬘童子已，默然而住。爾時，尊者阿難立世尊<a class="t" id="t0779a11"></a>後，執扇扇佛。於是，尊者阿難叉手向佛，白<a class="t" id="t0779a12"></a>曰：「世尊！今正是時。善逝！今正是時。若世尊為<a class="t" id="t0779a13"></a>諸比丘說五下分結者，諸比丘從世尊聞<a class="t" id="t0779a14"></a>已，善受善持。」</p>
<p><a class="t-linehead" id="t-linehead0779a14"></a>世尊告曰：「阿難！諦聽，善思念<a class="t" id="t0779a15"></a>之。」</p>
<p><a class="t-linehead" id="t-linehead0779a15"></a>尊者阿難白曰：「唯然。當受教聽。」</p>
<p>佛言：「阿<a class="t" id="t0779a16"></a>難！或有一為欲所纏，欲心生已，不知捨如<a class="t" id="t0779a17"></a>真，彼不知捨如真已，欲轉熾盛，不可制除，<a class="t" id="t0779a18"></a>是下分結。阿難！或有一為恚所纏，恚心生<a class="t" id="t0779a19"></a>已，不知捨如真，彼不知捨如真已，恚轉熾<a class="t" id="t0779a20"></a>盛，不可制除，是下分結。阿難！或有一為<a class="t" id="t0779a21"></a>身見所纏，身見心生已，不知捨如真，彼不<a class="t" id="t0779a22"></a>知捨如真已，身見轉盛，不可制除，是下分<a class="t" id="t0779a23"></a>結。阿難！或有一為戒取所纏，戒取心生已，<a class="t" id="t0779a24"></a>不知捨如真，彼不知捨如真已，戒取轉盛，<a class="t" id="t0779a25"></a>不可制除，是下分結。阿難！或有一為疑<a class="t" id="t0779a26"></a>所纏，疑心生已，不知捨如真，彼不知捨如<a class="t" id="t0779a27"></a>真已，疑轉熾盛，不可制除，是下分結。</p>
<p><a class="t-linehead" id="t-linehead0779a27"></a>「阿難！<a class="t" id="t0779a28"></a>若依道、依跡，斷五下分結；彼不依此道、<a class="t" id="t0779a29"></a>不依此跡，斷五下分結者，終無是處。阿<a class="t" id="t0779b01"></a>難！猶如有人欲得求實，為求實故，持斧<a class="t" id="t0779b02"></a>入林，彼人見樹成就根、莖、枝、葉及實，彼人<a class="t" id="t0779b03"></a>不截根、莖，得實歸者，終無是處。如是。阿<a class="t" id="t0779b04"></a>難！若依道、依跡，斷五下分結；不依此道、不<a class="t" id="t0779b05"></a>依此跡，斷五下分結者，終無是處。阿難！<a class="t" id="t0779b06"></a>若依道、依跡，斷五下分結，彼依此道、依此<a class="t" id="t0779b07"></a>跡，斷五下分結者，必有是處。阿難！猶如有<a class="t" id="t0779b08"></a>人欲得求實，為求實故，持斧入林，彼人<a class="t" id="t0779b09"></a>見樹成就根、莖、枝、葉及實，彼人截根、莖，<a class="t" id="t0779b10"></a>得實歸者，必有是處。如是。阿難！若依道、依<a class="t" id="t0779b11"></a>跡，斷五下分結，依此道、依此跡，斷五下分<a class="t" id="t0779b12"></a>結者，必有是處。</p>
<p><a class="t-linehead" id="t-linehead0779b12"></a>「阿難！依何道、依何跡，斷<a class="t" id="t0779b13"></a>五下分結？阿難！或有一不為欲所纏，若生<a class="t" id="t0779b14"></a>欲纏，即知捨如真，彼知捨如真已，彼欲纏<a class="t" id="t0779b15"></a>便滅。阿難！或有一不為恚所纏，若生恚纏，<a class="t" id="t0779b16"></a>即知捨如真，彼知捨如真已，彼恚纏便滅。<a class="t" id="t0779b17"></a>阿難！或有一不為身見所纏，若生身見纏，<a class="t" id="t0779b18"></a>即知捨如真，彼知捨如真已，彼身見纏<a class="t" id="t0779b19"></a>便滅。阿難！或有一不為戒取所纏，若生<a class="t" id="t0779b20"></a>戒取纏，即知捨如真，彼知捨如真已，彼<a class="t" id="t0779b21"></a>戒取便滅。阿難！或有一不為疑所纏，若<a class="t" id="t0779b22"></a>生疑纏，即知捨如真，彼知捨如真已，彼<a class="t" id="t0779b23"></a>疑纏便滅。阿難！依此道、依此跡，斷五下分<a class="t" id="t0779b24"></a>結。</p>
<p><a class="t-linehead" id="t-linehead0779b24"></a>「阿難！猶恒伽河，其水溢岸。若有人來彼<a class="t" id="t0779b25"></a>岸，有事欲得度河，彼作是念：『此恒伽河，<a class="t" id="t0779b26"></a>其水溢岸，我於彼岸有事欲度，身無有<a class="t" id="t0779b27"></a>力令我安隱浮至彼岸。』阿難！當知彼人<a class="t" id="t0779b28"></a>無力。如是，阿難！若有人覺、滅、涅槃，其心不<a class="t" id="t0779b29"></a>向而不清淨，不住解脫。阿難！當知此人<a class="t" id="t0779c01"></a>如彼羸人無有力也。阿難！猶恒伽河，其水<a class="t" id="t0779c02"></a>溢岸。若有人來彼岸，有事欲得度河，彼<a class="t" id="t0779c03"></a>作是念：『此恒伽河，其水溢岸，我於彼岸有<a class="t" id="t0779c04"></a>事欲度，身今有力令我安隱浮至彼岸。』阿<a class="t" id="t0779c05"></a>難！當知彼人有力。如是，阿難！若有人覺、滅、<a class="t" id="t0779c06"></a>涅槃，心向清淨而住解脫。阿難！當知此人<a class="t" id="t0779c07"></a>如彼力人。</p>
<p><a class="t-linehead" id="t-linehead0779c07"></a>「阿難！猶如山水，甚深極廣，長<a class="t" id="t0779c08"></a>流駛疾，多有所漂，其中無船，亦無橋梁。或<a class="t" id="t0779c09"></a>有人來彼岸，有事則便求度，彼求度時而<a class="t" id="t0779c10"></a>作是念：『今此山水甚深極廣，長流駛疾，多有<a class="t" id="t0779c11"></a>所漂，其中無船，亦無橋梁而可度者。我於<a class="t" id="t0779c12"></a>彼岸有事欲度，當以何方便令我安隱<a class="t" id="t0779c13"></a>至彼岸耶？』復作是念：『我今寧可於此岸邊<a class="t" id="t0779c14"></a>收聚草木，縛作椑栰，乘之而度。』彼便岸<a class="t" id="t0779c15"></a>邊收聚草木，縛作椑栰，乘之而度，安隱至<a class="t" id="t0779c16"></a>彼。如是，阿難！若有比丘攀緣厭離，依於<a class="t" id="t0779c17"></a>厭離，住於厭離，止息身惡故，心入離、定故，<a class="t" id="t0779c18"></a>離欲、離惡不善之法，有覺、有觀，離生喜、樂，<a class="t" id="t0779c19"></a>得初禪成就遊。彼依此處，觀覺興衰，彼依<a class="t" id="t0779c20"></a>此處，觀覺興衰已，住彼必得漏盡，設住<a class="t" id="t0779c21"></a>彼不得漏盡者，必當昇進得止息處。</p>
<p><a class="t-linehead" id="t-linehead0779c21"></a>「云<a class="t" id="t0779c22"></a>何昇進得止息處？彼覺、觀已息，內靖、一<a class="t" id="t0779c23"></a>心，無覺、無觀，定生喜、樂，得第二禪成就遊。彼<a class="t" id="t0779c24"></a>依此處，觀覺興衰，彼依此處，觀覺興衰<a class="t" id="t0779c25"></a>已，住彼必得漏盡，設住彼不得漏盡者，<a class="t" id="t0779c26"></a>必當昇進得止息處。云何昇進得止息<a class="t" id="t0779c27"></a>處？彼離於喜欲，捨無求遊，正念正智而身<a class="t" id="t0779c28"></a>覺樂。謂聖所說，聖所捨、念、樂住、空，得第三禪<a class="t" id="t0779c29"></a>成就遊。彼依此處，觀覺興衰，彼依此處，觀<a class="t" id="t0780a01"></a>覺興衰已，住彼必得漏盡，設住彼不得漏<a class="t" id="t0780a02"></a>盡者，必當昇進得止息處。云何昇進得<a class="t" id="t0780a03"></a>止息處？彼樂滅、苦滅，喜、憂本已滅，不苦不樂、<a class="t" id="t0780a04"></a>捨、念、清淨，得第四禪成就遊。彼依此處，觀<a class="t" id="t0780a05"></a>覺興衰，彼依此處，觀覺興衰已，住彼必得<a class="t" id="t0780a06"></a>漏盡，設住彼不得漏盡者，必當昇進得<a class="t" id="t0780a07"></a>止息處。</p>
<p><a class="t-linehead" id="t-linehead0780a07"></a>「云何昇進得止息處？彼度一切色<a class="t" id="t0780a08"></a>想，滅有礙想，不念若干想，無量空，是無量<a class="t" id="t0780a09"></a>處成就遊，彼依此處，觀覺興衰，彼依此<a class="t" id="t0780a10"></a>處、觀覺興衰已，住彼必得漏盡，設住彼<a class="t" id="t0780a11"></a>不得漏盡者，必當昇進得止息處。云何<a class="t" id="t0780a12"></a>昇進得止息處？彼度一切無量空處，無量<a class="t" id="t0780a13"></a>識，是無量識處成就遊。彼依此處，觀覺興<a class="t" id="t0780a14"></a>衰，彼依此處，觀覺興衰已，住彼必得漏<a class="t" id="t0780a15"></a>盡，設住彼不得漏盡者，必當昇進得止<a class="t" id="t0780a16"></a>息處。云何昇進得止息處？彼度一切無量<a class="t" id="t0780a17"></a>識處，無所有，<span class="corr" title="[&gt;是] cf.［麗】">是</span>無所有處成就遊。彼若有所<a class="t" id="t0780a18"></a>覺，或樂或苦，或不苦不樂。彼觀此覺無常，<a class="t" id="t0780a19"></a>觀興衰、觀無欲、觀滅、觀斷、觀捨。彼如是<a class="t" id="t0780a20"></a>觀此覺無常，觀興衰、觀無欲、觀滅、觀斷、<a class="t" id="t0780a21"></a>觀捨已，便不受此世，不受此世已，便不<a class="t" id="t0780a22"></a>恐怖，因不恐怖，便般涅槃，生已盡，梵行已<a class="t" id="t0780a23"></a>立，所作已辦，不更受有，知如真。</p>
<p><a class="t-linehead" id="t-linehead0780a23"></a>「猶去村不<a class="t" id="t0780a24"></a>遠，有大芭蕉，若人持斧破芭蕉樹，破作<a class="t" id="t0780a25"></a>片，破為十分，或作百分。破為十分，或作百<a class="t" id="t0780a26"></a>分已，便擗葉葉，不見彼節，況復實耶？阿<a class="t" id="t0780a27"></a>難！如是比丘若有所覺，或樂或苦，或不苦不<a class="t" id="t0780a28"></a>樂，彼觀此覺無常，觀興衰、觀無欲、觀滅、觀<a class="t" id="t0780a29"></a>斷、觀捨。彼如是觀此覺無常，觀興衰、觀<a class="t" id="t0780b01"></a>無欲、觀滅、觀斷、觀捨已，便不受此世，不<a class="t" id="t0780b02"></a>受此世已，便不恐怖，因不恐怖已，便般<a class="t" id="t0780b03"></a>涅槃，生已盡，梵行已立，所作已辦，不更受有，<a class="t" id="t0780b04"></a>知如真。」</p>
<p><a class="t-linehead" id="t-linehead0780b04"></a>於是，尊者阿難叉手向佛，白曰：「世<a class="t" id="t0780b05"></a>尊！甚奇！甚特！世尊為諸比丘依依立依，說<a class="t" id="t0780b06"></a>捨離漏，說過度漏，然諸比丘不速得無上，<a class="t" id="t0780b07"></a>謂畢究竟盡。」</p>
<p><a class="t-linehead" id="t-linehead0780b07"></a>世尊告曰：「如是。阿難！如是。<a class="t" id="t0780b08"></a>阿難！甚奇！甚特！我為諸比丘依依立依，說<a class="t" id="t0780b09"></a>捨離漏，說過度漏，然諸比丘不速得無上，<a class="t" id="t0780b10"></a>謂畢究竟盡。所以者何？人有勝如故，修道<a class="t" id="t0780b11"></a>便有精麤，修道有精麤故，人便有勝如。阿<a class="t" id="t0780b12"></a>難！是故我說人有勝如。」</p>
<p><a class="t-linehead" id="t-linehead0780b12"></a>佛說如是。尊者阿<a class="t" id="t0780b13"></a>難及諸比丘，聞佛所說，歡喜奉行。</p><a class="t" id="t0780b14"></a>
<p class="endsutta"><a class="t-linehead" id="t-linehead0780b14"></a>五下分結經第四竟<span class="t-note">（二千三百二十六字）</span></p><a class="t" id="t0780b15"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>