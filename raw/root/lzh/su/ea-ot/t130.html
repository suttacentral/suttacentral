<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t130">
<article>
<div class="mirror hgroup">
<h1 class="mirror-row">
<span class="mirror-left latin">T 130</span> <span class="mirror-right">佛說給孤長者女得度因緣經</span>
</h1>
</div>
<p class="suttainfo latin"><span class="juannum">No. 130 [Nos. 125 (30.3), 128-129]</span><br>
<a class="t" id="t0845c08"></a> <span class="t-juanname">佛說給孤長者女得度因緣經 <a class="t" id="t0845c09"></a>卷上</span><br>
<a class="t" id="t0845c10"></a> <a class="t" id="t0845c11"></a> <span class="t-byline">西天譯經三藏朝奉大夫試光祿 <a class="t" id="t0845c12"></a>卿傳法大師賜紫臣施護奉　詔譯</span></p>
<a class="t" id="t0845c13"></a>
<p><a class="t-linehead" id="t-linehead0845c13"></a>如是我聞：</p>
<p>一時，佛在舍衛國祇樹給孤獨園， <a class="t" id="t0845c14"></a>與大聲聞眾俱。而彼給孤獨長者具大福德， <a class="t" id="t0845c15"></a>妻子奴婢眷屬熾盛，富饒自在廣積財寶其 <a class="t" id="t0845c16"></a>數無量，與毘沙門天王等無有異。而彼長者 <a class="t" id="t0845c17"></a>與諸眷屬，常共圍繞嬉戲娛樂，忽於一時其 <a class="t" id="t0845c18"></a>妻懷妊，經於九月生一童女，上色端嚴殊妙 <a class="t" id="t0845c19"></a>無比，身諸相分上下圓滿，人所瞻者無不愛 <a class="t" id="t0845c20"></a>樂。其女生已，而有種種吉祥善相，以是因緣， <a class="t" id="t0845c21"></a>父為立名，號善無毒。</p>
<a class="t" id="t0845c22"></a>
<p><a class="t-linehead" id="t-linehead0845c22"></a>復次，去此舍衛國一百六十由旬，有一大城 <a class="t" id="t0845c23"></a>名曰福增，彼有長者名謨尸羅，亦具大福德， <a class="t" id="t0845c24"></a>妻子奴婢眷屬熾盛，富饒自在廣積財寶其 <a class="t" id="t0845c25"></a>數無量，與毘沙門天王等無有異。而彼長者 <a class="t" id="t0845c26"></a>有一童子名曰牛授，上色端嚴殊妙無比，人 <a class="t" id="t0845c27"></a>所瞻者無不愛樂。然其長者及長者子俱事 <a class="t" id="t0845c28"></a>外道，於諸外道深生敬信，即不能知有佛世 <a class="t" id="t0845c29"></a>尊最上最勝，世尊所有最上法門亦復不聞， <a class="t" id="t0846a01"></a>神通變化殊勝事業昔所未見。是諸外道散 <a class="t" id="t0846a02"></a>居異處，或在遨哩迦聚落，或在福增大城，或 <a class="t" id="t0846a03"></a>在作賢大城。是時有一外道，先在福增城中， <a class="t" id="t0846a04"></a>來詣牛授童子所，謂童子言：「汝今何故而不 <a class="t" id="t0846a05"></a>納妻？」牛授答言：「世間若有色相端嚴與我等 <a class="t" id="t0846a06"></a>者，我當娶彼。」時外道言：「童子當知，舍衛國中 <a class="t" id="t0846a07"></a>給孤獨長者有一童女，上色端嚴殊妙無比， <a class="t" id="t0846a08"></a>人所瞻者無不愛樂，汝今宜應求彼為妻。」牛 <a class="t" id="t0846a09"></a>授聞已心生歡喜，即如其言，易自常服著外 <a class="t" id="t0846a10"></a>道衣，持鉢往詣舍衛國中。到已次第持鉢乞 <a class="t" id="t0846a11"></a>食，至給孤獨長者住舍門外。時，善無毒女聞 <a class="t" id="t0846a12"></a>乞食聲，即持飲食出行布施。其女出已，時牛 <a class="t" id="t0846a13"></a>授童子，得覩其相即生愛樂。彼善無毒女，以 <a class="t" id="t0846a14"></a>宿因緣力亦相顧視。然彼善無毒女，見牛授 <a class="t" id="t0846a15"></a>童子是外道相，即時微笑作是告言：「汝是不 <a class="t" id="t0846a16"></a>正知者，外道異學，何故住此持鉢乞食？」牛授 <a class="t" id="t0846a17"></a>童子聞是語已，亦復微笑不取其食離舍而 <a class="t" id="t0846a18"></a>去，還歸福增城中，白父母言：「父母當知，舍衛 <a class="t" id="t0846a19"></a>國中給孤獨長者有一童女名善無毒，願今 <a class="t" id="t0846a20"></a>與我求彼為妻。」</p>
<p><a class="t-linehead" id="t-linehead0846a20"></a>爾時，謨尸羅長者聞是語已， <a class="t" id="t0846a21"></a>即詣舍衛國中給孤獨長者所，具以此緣而 <a class="t" id="t0846a22"></a>相告語。給孤獨長者言：「我雖相許，然當俟我 <a class="t" id="t0846a23"></a>問佛世尊，佛若聽許斯為甚善。」時給孤獨長 <a class="t" id="t0846a24"></a>者即自往詣佛世尊所，禮佛足已具陳上事， <a class="t" id="t0846a25"></a>佛言：「長者！汝女不應剃髮出家，當聽往彼乃 <a class="t" id="t0846a26"></a>為甚善，彼女若至福增城中，而能廣大施作 <a class="t" id="t0846a27"></a>佛事最上吉祥。」是時給孤獨長者，即如佛勅 <a class="t" id="t0846a28"></a>還自舍中，乃出種種珍寶等物，備諸所用依 <a class="t" id="t0846a29"></a>世法儀，以善無毒女，適牛授童子。</p>
<p><a class="t-linehead" id="t-linehead0846a29"></a>乃至後時 <a class="t" id="t0846b01"></a>彼謨尸羅長者，於自舍中飯諸外道，長者即 <a class="t" id="t0846b02"></a>謂善無毒言：「童女！可來隨喜布施。」彼善無毒 <a class="t" id="t0846b03"></a>女，先所不知飯諸外道，聞長者語已，謂是佛 <a class="t" id="t0846b04"></a>諸弟子，舍利子、大目乾連、阿難等，至此受食， <a class="t" id="t0846b05"></a>即時踊躍歡喜而出，乃見諸外道異學，相貌 <a class="t" id="t0846b06"></a>醜惡如迦迦色，著弊垢衣身體臭穢，裸形無 <a class="t" id="t0846b07"></a>恥復如餓鬼，見是相已，心生忿恚一面而住。 <a class="t" id="t0846b08"></a>時長者言：「童女何故心生退屈？」女即答言：「我 <a class="t" id="t0846b09"></a>非退屈，然今長者所作施會，若能供養諸聖 <a class="t" id="t0846b10"></a>眾者，當獲勝福。云何供養此諸外道作罪業 <a class="t" id="t0846b11"></a>者，得何等利？」長者聞已驚而問言：「童女！世間 <a class="t" id="t0846b12"></a>寧有最勝導師過於此者？」彼女答言：「長者善 <a class="t" id="t0846b13"></a>聽！舍衛國中有一大園我父所造，有佛世尊 <a class="t" id="t0846b14"></a>現止其中。佛世尊者最上最勝，是我之師。父 <a class="t" id="t0846b15"></a>母清淨氏族高勝，姓剎帝利金輪王種，捨輪 <a class="t" id="t0846b16"></a>王位出家修道，厭彼世間富貴等事，歷修眾 <a class="t" id="t0846b17"></a>行菩提樹下降魔成佛，諸根相好端嚴具足， <a class="t" id="t0846b18"></a>現少年相勝妙無比，遊戲神通自在無礙，面 <a class="t" id="t0846b19"></a>現喜輪而為莊嚴，於一切處所作相應。又復 <a class="t" id="t0846b20"></a>三十二大人相、八十種隨形好，一一具足，身 <a class="t" id="t0846b21"></a>諸相分圓光普照，頂有光明如千日輪，廣大 <a class="t" id="t0846b22"></a>熾盛最勝嚴飾普遍賢善，巍巍無動如寶山 <a class="t" id="t0846b23"></a>現，一切眾生見者愛樂，瞻佛相好心無厭足。 <a class="t" id="t0846b24"></a>為諸聲聞隨應說法，一一分別，此是因緣此 <a class="t" id="t0846b25"></a>非因緣，是出離道非出離道，是所應行非所 <a class="t" id="t0846b26"></a>應行，是神通事非神通事，是世間慧是諸佛 <a class="t" id="t0846b27"></a>慧。又復世尊善巧方便隨所宣說，皆以最上 <a class="t" id="t0846b28"></a>法語而攝他語，諸有所說悉為利他，此是善 <a class="t" id="t0846b29"></a>惡業，世尊如實說，此是所作行，世尊如實說， <a class="t" id="t0846c01"></a>此是先所說此是後所說，世尊一一如實分 <a class="t" id="t0846c02"></a>別。佛說法時面目熙怡，遠離顰蹙常出柔軟 <a class="t" id="t0846c03"></a>語，順善語，甘美語，可愛語，巧妙語，安慰語， <a class="t" id="t0846c04"></a>起諸方便隨應說法，悲愍利樂一切眾生，使 <a class="t" id="t0846c05"></a>諸眾生皆悉調伏。又復世尊為諸聲聞一一 <a class="t" id="t0846c06"></a>分別，是聖人法是異道法，是離塵法是無等 <a class="t" id="t0846c07"></a>法，令諸聲聞如其所應如理修習，得戒具足， <a class="t" id="t0846c08"></a>定具足，慧具足，解脫具足，解脫知見具足。又 <a class="t" id="t0846c09"></a>復世尊隨往一切聚落方處，若行若止不為 <a class="t" id="t0846c10"></a>一切人非人等而能嬈害，於一切時常以天 <a class="t" id="t0846c11"></a>眼見諸色相，常以天耳聞諸音聲，智慧光明 <a class="t" id="t0846c12"></a>廣大照耀，若時若非時，常安住正念。當知佛 <a class="t" id="t0846c13"></a>世尊有如是功德，此名世間最勝導師。」</p>
<a class="t" id="t0846c14"></a>
<p><a class="t-linehead" id="t-linehead0846c14"></a>爾時，謨尸羅長者舍所集外道眾中，有善根 <a class="t" id="t0846c15"></a>成熟者，聞佛功德毛髮竪立涕淚悲泣，於佛 <a class="t" id="t0846c16"></a>世尊起清淨心深生敬信，即作是言：「我等願 <a class="t" id="t0846c17"></a>當投佛出家。」時謨尸羅長者，聞善無毒女說 <a class="t" id="t0846c18"></a>佛功德，於佛世尊即生淨信，謂童女言：「汝今 <a class="t" id="t0846c19"></a>可能令我得見佛世尊不？」彼女答言：「若欲見 <a class="t" id="t0846c20"></a>佛世尊及聖眾者，即當辦造最上飲食而為 <a class="t" id="t0846c21"></a>供養。」是時，長者即語其妻令辦飲食，妻乃答 <a class="t" id="t0846c22"></a>言：「善哉長者飲食已辦。」長者謂童女言：「我不 <a class="t" id="t0846c23"></a>解法，汝當請佛。」彼善無毒女即以妙華作曼 <a class="t" id="t0846c24"></a>拏羅向佛世尊所住方處，遙伸禮敬燒眾名 <a class="t" id="t0846c25"></a>香散諸妙華，一心合掌請佛世尊，作如是言： <a class="t" id="t0846c26"></a>「佛是一切智具大悲者，隨諸眾生所可樂見皆 <a class="t" id="t0846c27"></a>令如意，今此謨尸羅長者與諸眷屬，發清淨 <a class="t" id="t0846c28"></a>心樂見世尊，於自住舍已辦種種上味飲食 <a class="t" id="t0846c29"></a>欲伸供養，世間導師及諸聖眾我今召請，唯 <a class="t" id="t0847a01"></a>願世尊，廣為悲愍利樂眾生，哀受所請至長 <a class="t" id="t0847a02"></a>者舍。」是時童女所散妙華，以佛威神力故，於 <a class="t" id="t0847a03"></a>虛空中猶如鵝王，徐徐而下至舍衛國祇樹 <a class="t" id="t0847a04"></a>給孤獨園佛世尊前，其香如雲最上微妙，結 <a class="t" id="t0847a05"></a>成樓閣旋轉空中。</p>
<a class="t" id="t0847a06"></a>
<p><a class="t-linehead" id="t-linehead0847a06"></a>爾時，尊者阿難見是相已前白佛言：「世尊！今 <a class="t" id="t0847a07"></a>所現瑞，是何方來請佛之相？」佛言：「阿難！汝今 <a class="t" id="t0847a08"></a>當知去此舍衛國，一百六十由旬有一大城 <a class="t" id="t0847a09"></a>名曰福增，彼有長者名謨尸羅，而彼城中有 <a class="t" id="t0847a10"></a>諸外道今現集會。謨尸羅長者請佛及聲聞 <a class="t" id="t0847a11"></a>眾，我等當往，各現神變令彼外道發生淨信， <a class="t" id="t0847a12"></a>已生信者使不退轉，我當於彼作大利樂，是 <a class="t" id="t0847a13"></a>彼所來請佛之相。汝今宜應鳴彼犍椎，集苾 <a class="t" id="t0847a14"></a>芻眾令自知時，各現神通當往受供。」</p>
<a class="t" id="t0847a15"></a>
<p><a class="t-linehead" id="t-linehead0847a15"></a>爾時，尊者阿難受佛勅已，即鳴犍椎集苾芻 <a class="t" id="t0847a16"></a>眾，作是白言：「已得神通尊者諸阿羅漢諦聽 <a class="t" id="t0847a17"></a>佛勅，令諸苾芻當自知時，各現神通往福增 <a class="t" id="t0847a18"></a>城中，受謨尸羅長者供。而彼城中有諸外道 <a class="t" id="t0847a19"></a>今現集會，當令彼等發生淨信，已生信者使 <a class="t" id="t0847a20"></a>不退轉作大利樂。」尊者阿難如是白已，次乃 <a class="t" id="t0847a21"></a>行籌，諸阿羅漢各各受籌。</p>
<p><a class="t-linehead" id="t-linehead0847a21"></a>是時有一苾芻，名 <a class="t" id="t0847a22"></a>崑努鉢陀那，為眾中上座，已證須陀洹果，然 <a class="t" id="t0847a23"></a>未得神通具足而亦受籌。時尊者阿難即作 <a class="t" id="t0847a24"></a>是言：「上座苾芻！今此舍衛國去彼福增城，一 <a class="t" id="t0847a25"></a>百六十由旬，佛勅各令現諸神變而可往彼。」 <a class="t" id="t0847a26"></a>時，上座苾芻聞此語已，便自棄置先所受籌， <a class="t" id="t0847a27"></a>以清淨心如實而住，於剎那間即得阿羅漢 <a class="t" id="t0847a28"></a>果，還執其籌起六神通，譬如力士屈伸臂頃 <a class="t" id="t0847a29"></a>踊身空中，說伽陀曰：</p>
<a class="t" id="t0847b01"></a>
<blockquote class="gatha">
<p>「不以色相為最上，　　不以有力為所重， <a class="t" id="t0847b02"></a><br>
　離塵清淨乃莊嚴，　　獲得六通皆具足。」</p>
<a class="t" id="t0847b03"></a>
</blockquote>
<p><a class="t-linehead" id="t-linehead0847b03"></a>爾時，諸阿羅漢過是日已至明旦時，各各隨 <a class="t" id="t0847b04"></a>應現諸神變，次第而往福增城中謨尸羅長 <a class="t" id="t0847b05"></a>者舍。</p>
<a class="t" id="t0847b06"></a>
<p><a class="t-linehead" id="t-linehead0847b06"></a>爾時，謨尸羅長者及妻眷屬，即以香水散灑 <a class="t" id="t0847b07"></a>其地，敷設最上莊嚴床座，安置種種上味飲 <a class="t" id="t0847b08"></a>食，所作已竟，長者及妻即出自舍住於門側， <a class="t" id="t0847b09"></a>與善無毒女、牛授童子同俟佛降。爾時，長者 <a class="t" id="t0847b10"></a>作是思惟：「為佛來此受我供耶？為詣餘方而 <a class="t" id="t0847b11"></a>受供耶？」如是念已，向佛世尊所在方處瞻仰 <a class="t" id="t0847b12"></a>而住。</p>
<a class="t" id="t0847b13"></a>
<p><a class="t-linehead" id="t-linehead0847b13"></a>爾時，尊者阿惹憍陳如，以自神力化大蛇車， <a class="t" id="t0847b14"></a>安處其上，復化微細天雨徐徐而下，雷電光 <a class="t" id="t0847b15"></a>明交映而出，現是神通三繞彼城，次從空下 <a class="t" id="t0847b16"></a>入長者舍。爾時，長者見是相已，問善無毒女 <a class="t" id="t0847b17"></a>言：「今此所來乘大蛇車，復有微細天雨徐徐 <a class="t" id="t0847b18"></a>而下，雷電光明交映而出，現如是相入此舍 <a class="t" id="t0847b19"></a>者，是汝師耶？」女即答言：「此非我師，是佛世尊 <a class="t" id="t0847b20"></a>最初度者，上首弟子名阿惹憍陳如。佛於波 <a class="t" id="t0847b21"></a>羅奈國鹿野園中初轉法輪，此人最先得聞 <a class="t" id="t0847b22"></a>法要而獲果證，佛說是人，於證涅 <span class="corr" title="[盤&gt;槃]">槃</span> 中最上 <a class="t" id="t0847b23"></a>第一，是此尊者最先而來。」</p>
<a class="t" id="t0847b24"></a>
<p><a class="t-linehead" id="t-linehead0847b24"></a>復次，尊者舍利子化師子車安處其上，現是 <a class="t" id="t0847b25"></a>神通三繞彼城，次從空下入長者舍。爾時，長 <a class="t" id="t0847b26"></a>者見是相已，問善無毒女言：「今此所來乘師 <a class="t" id="t0847b27"></a>子車，現如是相入此舍者，是汝師耶？」女即答 <a class="t" id="t0847b28"></a>言：「此非我師，是佛弟子名舍利子。此人在母 <a class="t" id="t0847b29"></a>胎時，其母自然智慧明利，善能論義攝伏閻 <a class="t" id="t0847c01"></a>浮提中一切論師。此子生已色相殊異，諸根 <a class="t" id="t0847c02"></a>調適智慧超絕，父母愛念，即為召諸相師，而 <a class="t" id="t0847c03"></a>令相此所生童子。時諸相師，但貪觀此童子 <a class="t" id="t0847c04"></a>色相廣大殊勝，忘不能答彼童子父母所問 <a class="t" id="t0847c05"></a>相事。是時父母即將童子，詣大婆羅門所求 <a class="t" id="t0847c06"></a>彼為相，婆羅門言：『汝此童子色相殊異，當 <a class="t" id="t0847c07"></a>於釋迦牟尼佛法中出家修道，斷盡煩惱證 <a class="t" id="t0847c08"></a>阿羅漢果，於諸聲聞弟子眾中，能隨如來轉 <a class="t" id="t0847c09"></a>正法輪。今此童子，若人暫得觀其面者，是人 <a class="t" id="t0847c10"></a>即得明記不忘，何況聽其說法語言？』彼婆羅 <a class="t" id="t0847c11"></a>門如是相已，後如其言出家證果。又佛說言： <a class="t" id="t0847c12"></a>『正使以大海量滿中盛墨，須彌山量等其紙 <a class="t" id="t0847c13"></a>素，大地所有草木叢林取以為筆，令四大洲 <a class="t" id="t0847c14"></a>所有人眾經若干時，書此尊者舍利子廣大 <a class="t" id="t0847c15"></a>智慧，亦不能盡。又復普集一切有智慧人盡 <a class="t" id="t0847c16"></a>在一處，而此尊者所有智慧亦復過上。又復 <a class="t" id="t0847c17"></a>當知取要而言，唯除佛世尊，世間一切具智 <a class="t" id="t0847c18"></a>慧者，若比舍利子廣大智慧，於十六分中而 <a class="t" id="t0847c19"></a>不及一。』是故佛說此人於聲聞中智慧第一。 <a class="t" id="t0847c20"></a>是此尊者次第而來。」</p>
<a class="t" id="t0847c21"></a>
<p class="endsutta"><span class="t-juanname">佛說給孤長者女得度因緣經卷上</span></p>
<a class="t" id="t0847c22"></a> <a class="t" id="t0847c23"></a> <a class="t" id="t0847c24"></a>
<p class="suttainfo"><span class="t-juanname">佛說給孤長者女得度因緣經 <a class="t" id="t0847c25"></a>卷中</span><br>
<a class="t" id="t0847c26"></a> <a class="t" id="t0847c27"></a> <span class="t-byline">西天譯經三藏朝奉大夫試光祿卿 <a class="t" id="t0847c28"></a>傳法大師賜紫臣施護奉　詔譯</span></p>
<a class="t" id="t0847c29"></a>
<p><a class="t-linehead" id="t-linehead0847c29"></a>復次，尊者大迦葉化大金山其色晃耀，復有 <a class="t" id="t0848a01"></a>種種樹林飛鳥周匝圍繞，而此尊者處于山 <a class="t" id="t0848a02"></a>頂現是神通，從空而來三繞彼城，次從空下 <a class="t" id="t0848a03"></a>入長者舍。爾時，長者見是相已，問善無毒女 <a class="t" id="t0848a04"></a>言：「今此所來處金山頂，現如是相入此舍者， <a class="t" id="t0848a05"></a>是汝師邪？」女即答言：「此非我師，是佛弟子 <a class="t" id="t0848a06"></a>名大迦葉。此人未出家時其家大富，金銀珍 <a class="t" id="t0848a07"></a>寶其數無量，有百千種上妙衣服，眷屬熾盛 <a class="t" id="t0848a08"></a>人所瞻敬。此人厭捨如是富貴等事，出家修 <a class="t" id="t0848a09"></a>道而獲果證。又此尊者常止一處，常持一衣 <a class="t" id="t0848a10"></a>少欲知足，而能攝餘貪愛眾生。又此尊者， <a class="t" id="t0848a11"></a>佛於一時分半座令坐，佛說此人修頭陀行 <a class="t" id="t0848a12"></a>中最為第一。是此尊者次第而來。」</p>
<a class="t" id="t0848a13"></a>
<p><a class="t-linehead" id="t-linehead0848a13"></a>復次，尊者大目乾連自然相好端嚴殊特，化 <a class="t" id="t0848a14"></a>大龍車安處其上，現是神通從空而來，三繞 <a class="t" id="t0848a15"></a>彼城次從空下入長者舍。爾時，長者見是相 <a class="t" id="t0848a16"></a>已，問善無毒女言：「今此所來乘大龍車，現如 <a class="t" id="t0848a17"></a>是相入此舍者，是汝師邪？」女即答言：「此非我 <a class="t" id="t0848a18"></a>師，是佛弟子名大目乾連。此人有大神通，於 <a class="t" id="t0848a19"></a>一時中在妙高山頂，降伏難陀、烏波難陀二 <a class="t" id="t0848a20"></a>龍王，彼帝釋天主所住宮殿，周千由旬高二 <a class="t" id="t0848a21"></a>由旬半，有八萬四千寶柱種種嚴飾，此人於 <a class="t" id="t0848a22"></a>彼動一足指，而能令彼帝釋宮殿皆悉震動。 <a class="t" id="t0848a23"></a>又復一時佛在吠蘭帝聚落，告諸苾芻言：『今 <a class="t" id="t0848a24"></a>此聚落有飢饉相，而諸苾芻乞食難得。』時此 <a class="t" id="t0848a25"></a>尊者大目乾連聞佛語已，不離佛會，即時轉 <a class="t" id="t0848a26"></a>此大地置於下方世界，取彼世界一切所可 <a class="t" id="t0848a27"></a>食物，安此大地悉令增長，以神通力於上下 <a class="t" id="t0848a28"></a>方如是作已，而此大地還復如故，令諸眾生 <a class="t" id="t0848a29"></a>遠離飢饉。</p>
<a class="t" id="t0848b01"></a>
<p><a class="t-linehead" id="t-linehead0848b01"></a>「佛言：『大目乾連！而此大地轉時，所有眾生當 <a class="t" id="t0848b02"></a>復何能得安隱邪？』大目乾連白佛言：『我左手 <a class="t" id="t0848b03"></a>持眾生，右手轉大地，大地雖轉，是諸眾生，宛 <a class="t" id="t0848b04"></a>然安隱不知所轉。』佛言：『大目乾連！如是轉時 <a class="t" id="t0848b05"></a>汝作何想？』大目乾連白佛言：『如我意者，譬如 <a class="t" id="t0848b06"></a>力士轉芭蕉葉而不為難，我轉大地亦復如 <a class="t" id="t0848b07"></a>是。』佛言：『大目乾連！善哉善哉！汝能起是神通 <a class="t" id="t0848b08"></a>方便。』長者！佛說此人神通第一。是此尊者次 <a class="t" id="t0848b09"></a>第而來。」</p>
<a class="t" id="t0848b10"></a>
<p><a class="t-linehead" id="t-linehead0848b10"></a>復次，尊者摩訶迦旃延化水精樓閣，有種種 <a class="t" id="t0848b11"></a>寶柱及眾寶網真珠瓔珞，間錯垂布廣大嚴 <a class="t" id="t0848b12"></a>飾，於樓閣中結跏趺坐，現是神通從空而來， <a class="t" id="t0848b13"></a>三繞彼城次從空下入長者舍。爾時，長者見 <a class="t" id="t0848b14"></a>是相已，問善無毒女言：「今此所來眾寶莊嚴 <a class="t" id="t0848b15"></a>水精樓閣，於其中間結跏趺坐，現如是相入 <a class="t" id="t0848b16"></a>此舍者，是汝師邪？」女即答言：「此非我師，是佛 <a class="t" id="t0848b17"></a>弟子名摩訶迦旃延。此人善能分別經典句 <a class="t" id="t0848b18"></a>義，佛說此人於經典中議論第一。是此尊者 <a class="t" id="t0848b19"></a>次第而來。」</p>
<a class="t" id="t0848b20"></a>
<p><a class="t-linehead" id="t-linehead0848b20"></a>復次，尊者摩訶俱絺羅化大牛車安處其上， <a class="t" id="t0848b21"></a>現是神通從空而來三繞彼城，次從空下入 <a class="t" id="t0848b22"></a>長者舍。爾時，長者見是相已，問善無毒女言： <a class="t" id="t0848b23"></a>「今此所來乘大牛車，現如是相入此舍者，是 <a class="t" id="t0848b24"></a>汝師邪？」女即答言：「此非我師，是佛弟子名摩 <a class="t" id="t0848b25"></a>訶俱絺羅。此人威儀詳審諸根調寂，初出家 <a class="t" id="t0848b26"></a>已自然純熟如八十臘者，了知梵行如久修 <a class="t" id="t0848b27"></a>習。佛說此人少欲第一。是此尊者次第而來。」</p>
<a class="t" id="t0848b28"></a>
<p><a class="t-linehead" id="t-linehead0848b28"></a>復次，尊者優波離化金多羅樹林，妙色華果 <a class="t" id="t0848b29"></a>皆悉具足，有俱枳羅、舍利囉等種種異鳥遊 <a class="t" id="t0848c01"></a>集其上，出眾微妙可愛音聲，而此尊者，林中 <a class="t" id="t0848c02"></a>現身起是神通，從空而來三繞彼城，次從空 <a class="t" id="t0848c03"></a>下入長者舍。爾時，長者見是相已，問善無毒 <a class="t" id="t0848c04"></a>女言：「今此所來金多羅樹林，林中現身起如 <a class="t" id="t0848c05"></a>是相入此舍者，是汝師邪？」女即答言：「此非我 <a class="t" id="t0848c06"></a>師，是佛弟子名優波離。此人善持律行家族 <a class="t" id="t0848c07"></a>大富，昔未出家時有五百釋種童子各樂出 <a class="t" id="t0848c08"></a>家，以種種寶莊嚴其身，來詣優波離前，各脫 <a class="t" id="t0848c09"></a>所嚴種種寶具積置一處，各作是言：『我等捨 <a class="t" id="t0848c10"></a>此而求出家。』時優波離見是相已即自思惟： <a class="t" id="t0848c11"></a>『此諸童子色相端嚴家族富盛，皆能棄捨而 <a class="t" id="t0848c12"></a>求出家，我今何故愛樂嚴飾不自覺了？』如是 <a class="t" id="t0848c13"></a>念已，以此因緣亦復棄捨莊嚴等事投佛出 <a class="t" id="t0848c14"></a>家，最先證得阿羅漢果。佛說此人持律第一。 <a class="t" id="t0848c15"></a>是此尊者次第而來。」</p>
<a class="t" id="t0848c16"></a>
<p><a class="t-linehead" id="t-linehead0848c16"></a>復次，尊者馬勝，威儀詳審諸相寂靜，執持應 <a class="t" id="t0848c17"></a>器從空而來三繞彼城，次從空下入長者舍。 <a class="t" id="t0848c18"></a>爾時，長者見是相已，問善無毒女言：「今此所 <a class="t" id="t0848c19"></a>來威儀詳審諸相寂靜，執持應器現如是相 <a class="t" id="t0848c20"></a>入此舍者，是汝師邪？」女即答言：「此非我師，是 <a class="t" id="t0848c21"></a>佛弟子名曰馬勝。此人出家已後，威儀詳審 <a class="t" id="t0848c22"></a>諸相寂靜，能降醉象而獲果證。此人一時為 <a class="t" id="t0848c23"></a>舍利子，說伽陀曰：</p>
<a class="t" id="t0848c24"></a>
<blockquote class="gatha">
<p>「『由彼煩惱業，　　為因而起作， <a class="t" id="t0848c25"></a><br>
　　是故於世間，　　隨轉無窮盡。 <a class="t" id="t0848c26"></a><br>
　　若煩惱業因，　　是二不轉者， <a class="t" id="t0848c27"></a><br>
　　即出離世間，　　人中尊所說。 <a class="t" id="t0848c28"></a><br>
　　若彼生與老，　　二法而不行， <a class="t" id="t0848c29"></a><br>
　　是故於世間，　　決定無有苦。 <a class="t" id="t0849a01"></a><br>
　　彼當得解脫，　　此最上正語， <a class="t" id="t0849a02"></a><br>
　　大沙門牛王，　　了已故宣說。』</p>
<a class="t" id="t0849a03"></a>
</blockquote>
<p><a class="t-linehead" id="t-linehead0849a03"></a>「時，舍利子暫得聞說是伽陀已，即解其義，乃 <a class="t" id="t0849a04"></a>於言下證須陀洹果。佛說此尊者馬勝威儀 <a class="t" id="t0849a05"></a>第一。是此尊者次第而來。」</p>
<a class="t" id="t0849a06"></a>
<p><a class="t-linehead" id="t-linehead0849a06"></a>復次，尊者滿慈子化金蓮華，其華千葉，葉如 <a class="t" id="t0849a07"></a>車輪，瑠璃為莖金剛為鬚，如是莊嚴色光晃 <a class="t" id="t0849a08"></a>耀，而此尊者處蓮華上現是神通，從空而來 <a class="t" id="t0849a09"></a>三繞彼城，次從空下入長者舍。爾時，長者見 <a class="t" id="t0849a10"></a>是相已，問善無毒女言：「今此所來處于千葉 <a class="t" id="t0849a11"></a>金蓮華上色光晃耀，現如是相入此舍者，是 <a class="t" id="t0849a12"></a>汝師邪？」女即答言：「此非我師，是佛弟子名滿 <a class="t" id="t0849a13"></a>慈子。此人善能宣說正法，佛說此人於說法 <a class="t" id="t0849a14"></a>人中而為第一。是此尊者次第而來。」</p>
<a class="t" id="t0849a15"></a>
<p><a class="t-linehead" id="t-linehead0849a15"></a>復次，尊者多財子化一大山四寶莊嚴，殊妙 <a class="t" id="t0849a16"></a>幢幡種種寶鈴皆悉具足，風吹和鳴聞者愛 <a class="t" id="t0849a17"></a>樂，而此尊者處山頂上現是神通，從空而來 <a class="t" id="t0849a18"></a>三繞彼城，次從空下入長者舍。爾時，長者見 <a class="t" id="t0849a19"></a>是相已，問善無毒女言：「今此所來處寶山頂 <a class="t" id="t0849a20"></a>現如是相，入此舍者是汝師邪？」女即答言：「此 <a class="t" id="t0849a21"></a>非我師，是佛弟子名多財子。家族富盛一切 <a class="t" id="t0849a22"></a>受用皆悉具足，常時安置坐臥床榻清淨嚴 <a class="t" id="t0849a23"></a>飾，以備四方 <span class="corr" title="[徃&gt;往]">往</span> 來僧眾，隨其所應須者供給。 <a class="t" id="t0849a24"></a>佛說此人於受用福中自在第一。是此尊者 <a class="t" id="t0849a25"></a>次第而來。」</p>
<a class="t" id="t0849a26"></a>
<p><a class="t-linehead" id="t-linehead0849a26"></a>復次，尊者阿泥嚕馱化一金殿瑠璃間飾，及 <a class="t" id="t0849a27"></a>種種寶交絡垂布，莊嚴妙好，於其殿上有師 <a class="t" id="t0849a28"></a>子座，而此尊者處于座上，現是神通從空而 <a class="t" id="t0849a29"></a>來三繞彼城，次從空下入長者舍。爾時，長者 <a class="t" id="t0849b01"></a>見是相已，問善無毒女言：「今此所來有大金 <a class="t" id="t0849b02"></a>殿瑠璃間飾，於其殿上處師子座，現如是相 <a class="t" id="t0849b03"></a>入此舍者，是汝師邪？」女即答言：「此非我師，是 <a class="t" id="t0849b04"></a>佛弟子名阿泥嚕 <span class="corr" title="[駄&gt;馱] cf.【麗】">馱</span> 。此人曾於多劫之前發 <a class="t" id="t0849b05"></a>清淨心，以一摶食施於緣覺，由此善根七返 <a class="t" id="t0849b06"></a>人間作轉輪王，又復七返作三十三天主，如 <a class="t" id="t0849b07"></a>是業餘生大富族，有百千萬金銀珍寶廣大 <a class="t" id="t0849b08"></a>熾盛，皆能棄捨出家修道。出家已後，亦復具 <a class="t" id="t0849b09"></a>足飯食衣服臥具醫藥一切如意，淨修梵行 <a class="t" id="t0849b10"></a>而獲果證，復以因緣得淨天眼。佛說此人天 <a class="t" id="t0849b11"></a>眼第一。是此尊者次第而來。」</p>
<a class="t" id="t0849b12"></a>
<p><a class="t-linehead" id="t-linehead0849b12"></a>復次，尊者聞俱胝化眾華座處于座上，現是 <a class="t" id="t0849b13"></a>神通從空而來三繞彼城，次從空下入長者 <a class="t" id="t0849b14"></a>舍。爾時，長者見是相已，問善無毒女言：「今此 <a class="t" id="t0849b15"></a>所來處眾華座現如是相，入此舍者是汝師 <a class="t" id="t0849b16"></a>邪？」女即答言：「此非我師，是佛弟子名聞俱胝， <a class="t" id="t0849b17"></a>是大富長者子。此人生時父母歡喜，互相謂 <a class="t" id="t0849b18"></a>言：『我家富盛生福德子，宜應廣出珍寶示富 <a class="t" id="t0849b19"></a>貴相。』如是議已，即出庫藏種種異寶，召彼所 <a class="t" id="t0849b20"></a>有諸識寶者。長者謂言：『汝等當定我此眾寶 <a class="t" id="t0849b21"></a>價直幾何？』諸人答言：『今此珍寶最上殊異，莫 <a class="t" id="t0849b22"></a>知其價。』長者即言：『價直俱胝。』諸人復言：『長 <a class="t" id="t0849b23"></a>者所有此一一寶，價直俱胝邪？』長者答言：『如 <a class="t" id="t0849b24"></a>是如是。』諸人讚言：『長者大富無有等者。』爾時， <a class="t" id="t0849b25"></a>長者即作是言：『我此生子當立何名？』有人謂 <a class="t" id="t0849b26"></a>言：『童子生時聞說珍寶價直俱胝。』長者即如 <a class="t" id="t0849b27"></a>其言，乃為子立聞俱胝名。佛說此人離塵第 <a class="t" id="t0849b28"></a>一。是此尊者次第而來。」</p>
<a class="t" id="t0849b29"></a>
<p><a class="t-linehead" id="t-linehead0849b29"></a>復次，尊者樹提迦化孔雀車安處其上，現是 <a class="t" id="t0849c01"></a>神通從空而來三繞彼城，次從空下入長者 <a class="t" id="t0849c02"></a>舍。爾時，長者見是相已，問善無毒女言：「今此 <a class="t" id="t0849c03"></a>所來乘孔雀車現如是相，入此舍者是汝師 <a class="t" id="t0849c04"></a>邪？」女即答言：「此非我師，是佛弟子名樹提迦。 <a class="t" id="t0849c05"></a>此人未出家時，在王舍城為大富長者，現於 <a class="t" id="t0849c06"></a>人中受天勝福，於自舍中以上妙細 <span class="gaiji">［疊＊毛］ <!--gaiji,,1[疊＊毛],2&#x3CB2;,3--></span>，而為 <a class="t" id="t0849c07"></a>淨巾常所受用。乃於一時以其淨巾向日而 <a class="t" id="t0849c08"></a> <span class="corr" title="[[暻-京＋恭]&gt;曝]">曝</span> ，忽為大風飄至頻婆娑羅王殿前。時頻婆 <a class="t" id="t0849c09"></a>娑羅王見是淨巾忽在其前，問侍臣言：『今此 <a class="t" id="t0849c10"></a>柔軟上妙細 <span class="gaiji">［疊＊毛］ <!--gaiji,,1[疊＊毛],2&#x3CB2;,3--></span>世無等比，我自處王位而未 <a class="t" id="t0849c11"></a>曾見，從何所來，汝等知不？』侍臣白言：『大王當 <a class="t" id="t0849c12"></a>知！王此城中有大富長者名樹提迦，佛說此 <a class="t" id="t0849c13"></a>人現於人中受天勝福。臣等意謂是彼長者 <a class="t" id="t0849c14"></a>家中所有，王當詔問必知其實。』爾時，彼王即 <a class="t" id="t0849c15"></a>詔長者來至其前，王乃次第詢問其故，樹提 <a class="t" id="t0849c16"></a>迦言：『今此細 <span class="gaiji">［疊＊毛］ <!--gaiji,,1[疊＊毛],2&#x3CB2;,3--></span>是臣家中所用淨巾，適乃向 <a class="t" id="t0849c17"></a>日而 <span class="corr" title="[[暻-京＋恭]&gt;曝]">曝</span> 風飄至此，其事如實，願王放罪。』王言： <a class="t" id="t0849c18"></a>『我非見罪，但為聞汝受天勝福，其事實邪？』樹 <a class="t" id="t0849c19"></a>提迦言：『如是，如是。』王言：『樹提迦！我欲往汝舍 <a class="t" id="t0849c20"></a>中暫一觀視。』樹提迦言：『大王！我是王民為王 <a class="t" id="t0849c21"></a>所統，若幸小舍深自忻慶。』王言：『汝可先還辦 <a class="t" id="t0849c22"></a>造飲食，我當後至。』樹提迦言：『若受天勝福者， <a class="t" id="t0849c23"></a>不假力營飲食自辦，願王今往。』</p>
<a class="t" id="t0849c24"></a>
<p><a class="t-linehead" id="t-linehead0849c24"></a>「爾時，頻婆娑羅王即與臣從圍繞，出詣樹提 <a class="t" id="t0849c25"></a>迦長者舍，長者前行為王引導。時王至於長 <a class="t" id="t0849c26"></a>者舍門，見守門婢色相端嚴妙寶莊飾，王意 <a class="t" id="t0849c27"></a>謂是長者之妻，王乃小住而不前進。樹提迦 <a class="t" id="t0849c28"></a>言：『大王！何故住而不進？』王言：『樹提迦！汝妻 <a class="t" id="t0849c29"></a>在此，我故小住。』樹提迦言：『此非臣妻，是守 <a class="t" id="t0850a01"></a>門婢。』王乃漸行至中門外，亦同前見又復小 <a class="t" id="t0850a02"></a>住，樹提迦言：『王復何故住而不進？』爾時，大王 <a class="t" id="t0850a03"></a>亦同前答，樹提迦言：『此非臣妻，亦是守門之 <a class="t" id="t0850a04"></a>婢。』王即入彼中門見摩尼寶地，光明瑩徹有 <a class="t" id="t0850a05"></a>蟲魚等相，王意謂是池沼，亦復小住而未敢 <a class="t" id="t0850a06"></a>進，樹提迦言：『大王！何故復不前進？』王言：『此 <a class="t" id="t0850a07"></a>處有水故我不進。』樹提迦言：『此非是水，是摩 <a class="t" id="t0850a08"></a>尼寶所成之地。』王復謂言：『若是寶地，何故有 <a class="t" id="t0850a09"></a>諸蟲魚而在其中？』樹提迦言：『非實蟲魚，但是 <a class="t" id="t0850a10"></a>摩尼寶光映照故爾。』爾時，大王雖聞是說猶 <a class="t" id="t0850a11"></a>故未信，即於自手而取指鐶，順擲其地鐶擊 <a class="t" id="t0850a12"></a>地聲，方乃信是摩尼寶地。時頻婆娑羅王即 <a class="t" id="t0850a13"></a>入其舍處師子座，樹提迦長者侍立一面，時 <a class="t" id="t0850a14"></a>長者妻即出王前，致拜伸敬而忽淚下退立 <a class="t" id="t0850a15"></a>一面。王言：『長者！汝妻何故見王垂淚？』樹提迦 <a class="t" id="t0850a16"></a>言：『小臣之妻得拜王前，心生大喜何敢垂淚？ <a class="t" id="t0850a17"></a>但以王所著衣有木煙氣，煙薰目故不覺淚 <a class="t" id="t0850a18"></a>垂。是故大王！受天勝福者，所欲飲食不須煙 <a class="t" id="t0850a19"></a>火，有如意寶自然能出。』王言：『善哉！是事希有。』</p>
<a class="t" id="t0850a20"></a>
<p><a class="t-linehead" id="t-linehead0850a20"></a>「爾時，頻婆娑羅王於樹提迦長者舍，飯食訖 <a class="t" id="t0850a21"></a>已，住彼舍中但貪觀視忘還王宮。時諸近臣 <a class="t" id="t0850a22"></a>咸作是念：『我王住此豈非久邪？若未還宮，於 <a class="t" id="t0850a23"></a>國政事恐有所廢。』作是念已俱白王言：『大王！ <a class="t" id="t0850a24"></a>住此無至久時，願速還宮，於國政事恐有所 <a class="t" id="t0850a25"></a>廢。』王謂諸臣言：『我住於此始經一日，於國政 <a class="t" id="t0850a26"></a>事亦未久廢。』時樹提迦長者即白王言：『王住 <a class="t" id="t0850a27"></a>小舍已經七日。』爾時，大王謂長者言：『我住汝 <a class="t" id="t0850a28"></a>舍早經七日，其事實不？其事實不？』樹提迦言： <a class="t" id="t0850a29"></a>『實爾大王！實爾大王！臣於王前何敢妄說？』王 <a class="t" id="t0850b01"></a>復問言：『汝此舍中當觀何相而知晝夜？』樹提 <a class="t" id="t0850b02"></a>迦言：『有華開合以分晝夜；有摩尼寶光明熾 <a class="t" id="t0850b03"></a>盛不熾盛時，以分晝夜；有諸異鳥自然和鳴 <a class="t" id="t0850b04"></a>不和鳴時，以分晝夜。大王當知，若華開時乃 <a class="t" id="t0850b05"></a>知是晝，若華合時乃知是夜；若摩尼寶光明 <a class="t" id="t0850b06"></a>熾盛，此知是晝，若摩尼寶光明不熾盛，此知 <a class="t" id="t0850b07"></a>是夜；異鳥和鳴而知是晝，彼寂無聲而知是 <a class="t" id="t0850b08"></a>夜。大王！我舍即以如是等相而分晝夜。』爾時， <a class="t" id="t0850b09"></a>頻婆娑羅王謂樹提迦長者言：『希有希有！佛 <a class="t" id="t0850b10"></a>語諦誠而無虛妄，佛說汝於人中受天勝福， <a class="t" id="t0850b11"></a>今我所見其事如是。』</p>
<a class="t" id="t0850b12"></a>
<p><a class="t-linehead" id="t-linehead0850b12"></a>「爾時，頻婆娑羅王作是語已，出長者舍還復 <a class="t" id="t0850b13"></a>王宮。謨尸羅長者！是故當知此人有如是等 <a class="t" id="t0850b14"></a>天人勝福，悉能棄捨出家修道，證阿羅漢果。 <a class="t" id="t0850b15"></a>佛說此人受天勝福而為第一。是此尊者次 <a class="t" id="t0850b16"></a>第而來。」</p>
<a class="t" id="t0850b17"></a>
<p class="endsutta"><span class="t-juanname">佛說給孤長者女得度因緣經卷中</span></p>
<a class="t" id="t0850b18"></a> <a class="t" id="t0850b19"></a> <a class="t" id="t0850b20"></a>
<p class="suttainfo"><span class="t-juanname">佛說給孤長者女得度因緣經 <a class="t" id="t0850b21"></a>卷下</span><br>
<a class="t" id="t0850b22"></a> <a class="t" id="t0850b23"></a> <span class="t-byline">西天譯經三藏朝奉大夫試光祿卿 <a class="t" id="t0850b24"></a>傳法大師賜紫臣施護奉　詔譯</span></p>
<a class="t" id="t0850b25"></a>
<p><a class="t-linehead" id="t-linehead0850b25"></a>復次，尊者聞二百億化種種色華果樹林細密 <a class="t" id="t0850b26"></a>滿空，而此尊者林中現身，起是神通從空而 <a class="t" id="t0850b27"></a>來三繞彼城，次從空下入長者舍。爾時，長者 <a class="t" id="t0850b28"></a>見是相已，問善無毒女言：「今此所來有種種 <a class="t" id="t0850b29"></a>色華果樹林，林中現身起如是相，入此舍者 <a class="t" id="t0850c01"></a>是汝師邪？」女即答言：「此非我師，是佛弟子 <a class="t" id="t0850c02"></a>名聞二百億。此人生已足不履地去地四指， <a class="t" id="t0850c03"></a>足下有金色毛表其異相，若足履地時，地即 <a class="t" id="t0850c04"></a>六種震動。佛曾謂諸苾芻言：『汝等當知，此聞 <a class="t" id="t0850c05"></a>二百億童子，於九十一劫中皆同此名，隨所 <a class="t" id="t0850c06"></a>生處足不履地，此人由起重法精進心故福 <a class="t" id="t0850c07"></a>報無盡。』佛說此人精進第一。是此尊者次第 <a class="t" id="t0850c08"></a>而來。」</p>
<a class="t" id="t0850c09"></a>
<p><a class="t-linehead" id="t-linehead0850c09"></a>復次，尊者畢陵伽婆蹉化大鵝車，現是神通 <a class="t" id="t0850c10"></a>從空而來三繞彼城，次從空下入長者舍。爾 <a class="t" id="t0850c11"></a>時，長者見是相已，問善無毒女言：「今此所來 <a class="t" id="t0850c12"></a>乘大鵝車現如是相，入此舍者是汝師邪？」女 <a class="t" id="t0850c13"></a>即答言：「此非我師，是佛弟子名畢陵伽婆蹉。 <a class="t" id="t0850c14"></a>常修悲行，佛說此人悲行第一。是此尊者次 <a class="t" id="t0850c15"></a>第而來。」</p>
<a class="t" id="t0850c16"></a>
<p><a class="t-linehead" id="t-linehead0850c16"></a>復次，尊者烏陀夷化大馬車四寶莊嚴，現是 <a class="t" id="t0850c17"></a>神通從空而來三繞彼城，次從空下入長者 <a class="t" id="t0850c18"></a>舍。爾時，長者見是相已，問善無毒女言：「今此 <a class="t" id="t0850c19"></a>所來乘大馬車四寶莊嚴，現如是相入此舍 <a class="t" id="t0850c20"></a>者是汝師邪？」女即答言：「此非我師，是佛弟子 <a class="t" id="t0850c21"></a>名烏陀夷。此人是釋種眷屬，釋種之中，有淨 <a class="t" id="t0850c22"></a>飯王、白飯王、斛飯王、甘露飯王，并邪輸陀羅、 <a class="t" id="t0850c23"></a>娛閉迦沒哩誐惹等，六萬宮嬪婇女眷屬，是 <a class="t" id="t0850c24"></a>諸眷屬廣大熾盛富樂自在，此人棄捨出家 <a class="t" id="t0850c25"></a>修道而獲果證。佛說此人於釋種中端嚴第 <a class="t" id="t0850c26"></a>一。是此尊者次第而來。」</p>
<a class="t" id="t0850c27"></a>
<p><a class="t-linehead" id="t-linehead0850c27"></a>復次，尊者摩訶劫賓那化室尾迦四寶莊嚴， <a class="t" id="t0850c28"></a>而此尊者乘彼室尾迦，現是神通從空而來 <a class="t" id="t0850c29"></a>三繞彼城，次從空下入長者舍。爾時，長者見 <a class="t" id="t0851a01"></a>是相已，問善無毒女言：「今此所來乘室尾迦 <a class="t" id="t0851a02"></a>四寶莊嚴，現如是相入此舍者是汝師邪？」女 <a class="t" id="t0851a03"></a>即答言：「此非我師，是佛弟子名摩訶劫賓那。 <a class="t" id="t0851a04"></a>此人棄捨家族出家修道而獲果證，常出軟 <a class="t" id="t0851a05"></a>語眾所愛樂，佛說此人軟語第一。是此尊者 <a class="t" id="t0851a06"></a>次第而來。」</p>
<a class="t" id="t0851a07"></a>
<p><a class="t-linehead" id="t-linehead0851a07"></a>復次，尊者難陀化大園林華果茂盛，復有鵝 <a class="t" id="t0851a08"></a>鴈鸚鵡、孔雀舍利、囉俱枳羅命命等種種異鳥 <a class="t" id="t0851a09"></a>遊集其內，而此尊者在彼園中，現如是相從 <a class="t" id="t0851a10"></a>空而來三繞彼城，次從空下入長者舍。爾時， <a class="t" id="t0851a11"></a>長者見是相已，問善無毒女言：「今此所來處 <a class="t" id="t0851a12"></a>大園林，華果茂盛異鳥遊集，現如是相入此 <a class="t" id="t0851a13"></a>舍者是汝師邪？」女即答言：「此非我師，是佛弟 <a class="t" id="t0851a14"></a>子名曰難陀，淨飯王之子，是佛親弟，比佛身 <a class="t" id="t0851a15"></a>量而短四指，三十二相莊嚴具足。此人往昔 <a class="t" id="t0851a16"></a>以清淨心，曾於迦葉如來、應供、正等正覺塔 <a class="t" id="t0851a17"></a>中，施一傘蓋眾寶莊嚴最上殊妙，以是因緣 <a class="t" id="t0851a18"></a>感勝福報，經一千五百生作轉輪王，受彼勝 <a class="t" id="t0851a19"></a>福而不出家，乃至于今出家修道而獲果證， <a class="t" id="t0851a20"></a>此人於威儀中密護諸根。佛說此人密護諸 <a class="t" id="t0851a21"></a>根第一。是此尊者次第而來。」</p>
<a class="t" id="t0851a22"></a>
<p><a class="t-linehead" id="t-linehead0851a22"></a>復次，尊者羅睺羅化作轉輪王，福德威容勝妙 <a class="t" id="t0851a23"></a>殊特，眷屬侍衛七寶具足，有八十四俱胝勇 <a class="t" id="t0851a24"></a>健步兵烏布沙陀等，八萬四千最上象兵嚩 <a class="t" id="t0851a25"></a>羅賀迦等，八萬四千調善馬兵難儞瞿沙等， <a class="t" id="t0851a26"></a>八萬四千妙寶車兵，復有無數百千侍衛人 <a class="t" id="t0851a27"></a>眾周匝圍繞，動百千種微妙音樂，寶嚴幢幡 <a class="t" id="t0851a28"></a>前後導從，大白傘蓋覆輪王頂，現是神通從 <a class="t" id="t0851a29"></a>空而來三繞彼城，未入其舍住 <span class="corr" title="[處&gt;虛] cf.【麗】">虛</span> 空中。爾時， <a class="t" id="t0851b01"></a>長者見是相已，問善無毒女言：「今此所來轉 <a class="t" id="t0851b02"></a>輪聖王，福德威容勝妙殊特，象馬車步四兵 <a class="t" id="t0851b03"></a>具足，現此勝相住空中者是汝師邪？」女即答 <a class="t" id="t0851b04"></a>言：「此非我師，是佛弟子名羅睺羅。此人是佛 <a class="t" id="t0851b05"></a>之子，出家學戒而獲果證，佛說此人學戒第 <a class="t" id="t0851b06"></a>一。是此尊者現輪王身次第而來。」</p>
<a class="t" id="t0851b07"></a>
<p><a class="t-linehead" id="t-linehead0851b07"></a>爾時，羅睺羅即以所現轉輪王身住彼空中， <a class="t" id="t0851b08"></a>說伽陀曰：</p>
<a class="t" id="t0851b09"></a>
<blockquote class="gatha">
<p>「今我所現輪王身，　　以神通力故如是， <a class="t" id="t0851b10"></a><br>
　如龍有力我亦然，　　七寶四兵皆具足。 <a class="t" id="t0851b11"></a><br>
　此所現身而非實，　　神通方便故隨宜， <a class="t" id="t0851b12"></a><br>
　長者應當如實知，　　我是佛子羅睺羅。 <a class="t" id="t0851b13"></a><br>
　已獲果證神通具，　　人天供養悉歸依， <a class="t" id="t0851b14"></a><br>
　我依佛勅故今來，　　牟尼大師後當至。」</p>
<a class="t" id="t0851b15"></a>
</blockquote>
<p><a class="t-linehead" id="t-linehead0851b15"></a>說是伽陀已即從空下入長者舍。如是等諸 <a class="t" id="t0851b16"></a>有神通大苾芻眾，咸依佛勅各現神通，次第 <a class="t" id="t0851b17"></a>來入長者舍中，俟佛當至。</p>
<a class="t" id="t0851b18"></a>
<p><a class="t-linehead" id="t-linehead0851b18"></a>爾時，世尊知時已至，即入三摩地普遍觀察， <a class="t" id="t0851b19"></a>於是三摩地出已，舉身出現青黃赤白種種 <a class="t" id="t0851b20"></a>妙色清淨光明，如是色光廣大照耀遍舍衛 <a class="t" id="t0851b21"></a>國，乃至福增城中所有一切人眾蒙光照者， <a class="t" id="t0851b22"></a>以佛神力皆見佛身，內外映徹一切無礙。佛 <a class="t" id="t0851b23"></a>放光時大地震動。於是世尊著僧伽梨衣，與 <a class="t" id="t0851b24"></a>彼一切所應隨佛，崑努鉢陀那等苾芻大眾 <a class="t" id="t0851b25"></a>前後圍繞，出舍衛國往詣福增城。時娑婆界 <a class="t" id="t0851b26"></a>主大梵天王知是事已，即與色界諸天子眾， <a class="t" id="t0851b27"></a>來佛右邊侍衛而行；帝釋天主知是事已，即 <a class="t" id="t0851b28"></a>與欲界諸天子眾，來佛左邊侍衛而行。復有 <a class="t" id="t0851b29"></a>善愛音等五百乾闥婆王，奏百千種微妙音 <a class="t" id="t0851c01"></a>樂引導佛前；又有無數百千天龍鬼神人非 <a class="t" id="t0851c02"></a>人等隨從佛後；又有無數天女在虛空中，各 <a class="t" id="t0851c03"></a>持優鉢羅華、鉢訥摩華、俱母那華、奔拏利迦華、 <a class="t" id="t0851c04"></a>天曼陀羅華、摩訶曼陀羅華等，及雨栴檀香、 <a class="t" id="t0851c05"></a>末香、儞誐嚕香、多誐嚕香、多摩羅香等種種妙 <a class="t" id="t0851c06"></a>香供養於佛，又復奏彼天妙音樂，有如是等 <a class="t" id="t0851c07"></a>天人大眾圍繞而行。</p>
<a class="t" id="t0851c08"></a>
<p><a class="t-linehead" id="t-linehead0851c08"></a>爾時路次大曠野中，有七千仙人先止於彼， <a class="t" id="t0851c09"></a>見佛世尊三十二相、八十種好皆悉具足，圓 <a class="t" id="t0851c10"></a>光照耀如千日輪，廣大巍巍如寶山現，吉祥 <a class="t" id="t0851c11"></a>勝相無有等比，復有微妙金色光明周遍熾 <a class="t" id="t0851c12"></a>盛；如是見已俱近佛前，頭面禮足合掌恭敬 <a class="t" id="t0851c13"></a>退住一面。此諸仙人皆以宿種善根力故，而 <a class="t" id="t0851c14"></a>能最先見佛世尊。爾時，世尊普遍觀察如是 <a class="t" id="t0851c15"></a>七千仙人善根成熟，即於曠野中，乃為如應 <a class="t" id="t0851c16"></a>略說四諦法門。時諸仙人聞是法已，智慧堅 <a class="t" id="t0851c17"></a>固心開意解各各歡喜，即時踊身虛空高二 <a class="t" id="t0851c18"></a>十山峯，俱證須陀洹果，從空下已圍繞世尊 <a class="t" id="t0851c19"></a>即同隨從。爾時，世尊度是七千仙人已，漸次 <a class="t" id="t0851c20"></a>前行將至福增城門，即作是念：「此福增城有 <a class="t" id="t0851c21"></a>十八門，我今若從西門而入，餘門所有一切 <a class="t" id="t0851c22"></a>人眾不能見我，我今宜應於彼諸門各現佛 <a class="t" id="t0851c23"></a>身，隨諸門入，令一切人皆見佛身，我即實從 <a class="t" id="t0851c24"></a>西門而入。」</p>
<a class="t" id="t0851c25"></a>
<p><a class="t-linehead" id="t-linehead0851c25"></a>爾時，世尊作是念已，即現其身隨諸門入，一 <a class="t" id="t0851c26"></a>一皆有天人大眾周匝圍繞。當佛入城門時 <a class="t" id="t0851c27"></a> <span class="corr" title="[云&gt;以] cf.【麗】">以</span> 神通力，自然除去荊棘砂礫，一切不淨悉 <a class="t" id="t0851c28"></a>令清淨，內外香潔地平如掌無高下相。佛所 <a class="t" id="t0851c29"></a>行處彼彼諸門，有低小者自然高大，有迮 <a class="t" id="t0852a01"></a>狹處自然寬廣，城中所有一切象馬等類，其 <a class="t" id="t0852a02"></a>性 <span class="gaiji">［怡－台＋龍］ <!--gaiji,,1[怡-台＋龍],2&#x22931;,3--></span>悷不調伏者自然調伏。又復城中一切 <a class="t" id="t0852a03"></a>人民，各各歡喜瞻仰世尊，又復以佛神通力 <a class="t" id="t0852a04"></a>故，其中所有盲者能視，聾者能聞，瘂者能言， <a class="t" id="t0852a05"></a>乃至諸根不完具者，悉得完具，迷惑醉亂顛 <a class="t" id="t0852a06"></a>狂心者，皆得醒悟正定不亂，為毒所中者悉 <a class="t" id="t0852a07"></a>離諸毒，互起恚恨者慈心相向，諸懷妊者胎 <a class="t" id="t0852a08"></a>藏安隱生福德子，諸貧匱者自然財寶悉得 <a class="t" id="t0852a09"></a>豐足。佛入城時有如是等希有之事，一切人 <a class="t" id="t0852a10"></a>民皆獲利益，佛乃實從西門而入。</p>
<a class="t" id="t0852a11"></a>
<p><a class="t-linehead" id="t-linehead0852a11"></a>爾時，世尊既入城已，攝諸化身唯一實身，至 <a class="t" id="t0852a12"></a>謨尸羅長者舍。時善無毒女即謂長者言：「此 <a class="t" id="t0852a13"></a>所來者是我大師，號釋迦牟尼如來、應供、正 <a class="t" id="t0852a14"></a>等正覺。」是時長者并諸眷屬，見佛如是神通 <a class="t" id="t0852a15"></a>威德種種相好，心生敬信即各頭面禮佛雙 <a class="t" id="t0852a16"></a>足。時善無毒女見佛世尊，踊躍歡喜頭面禮 <a class="t" id="t0852a17"></a>足合掌向佛說伽陀曰：</p>
<a class="t" id="t0852a18"></a>
<blockquote class="gatha">
<p>「我佛常說最上語，　　而能調伏他語言， <a class="t" id="t0852a19"></a><br>
　聞者能生清淨心，　　我不見佛深苦惱。 <a class="t" id="t0852a20"></a><br>
　佛悲愍故來此中，　　我等今日得大利， <a class="t" id="t0852a21"></a><br>
　我以清淨至誠心，　　頂禮如來吉祥足。」</p>
<a class="t" id="t0852a22"></a>
</blockquote>
<p><a class="t-linehead" id="t-linehead0852a22"></a>時，善無毒女說伽陀已，即取牛頭栴檀香水 <a class="t" id="t0852a23"></a>奉佛洗足，佛洗足已處于最上莊嚴寶座，諸 <a class="t" id="t0852a24"></a>苾芻眾亦各洗足次第而坐。爾時，善無毒女 <a class="t" id="t0852a25"></a>即持清淨上味飲食，自手奉上供佛世尊及 <a class="t" id="t0852a26"></a>苾芻眾，長者并眷屬亦各持食奉上於佛及 <a class="t" id="t0852a27"></a>苾芻眾，如是次第行食已遍，佛及苾芻隨應 <a class="t" id="t0852a28"></a>而食。是時福增城中一切婆羅門長者居士， <a class="t" id="t0852a29"></a>外道尼乾陀等，無數百千人眾悉詣長者舍 <a class="t" id="t0852b01"></a>欲觀世尊。彼等意謂：「長者住舍而甚迫迮不 <a class="t" id="t0852b02"></a>能容受爾許人眾。」咸起礙想。</p>
<a class="t" id="t0852b03"></a>
<p><a class="t-linehead" id="t-linehead0852b03"></a>爾時，世尊知其意已，即變長者舍作水精舍， <a class="t" id="t0852b04"></a>內外瑩徹廣博嚴淨，令諸人眾各得觀佛無 <a class="t" id="t0852b05"></a>所妨礙。是諸人眾各見佛已，心大歡喜異口 <a class="t" id="t0852b06"></a>同音，說伽陀曰：</p>
<a class="t" id="t0852b07"></a>
<blockquote class="gatha">
<p>「今此長者舍，　　而水精所成， <a class="t" id="t0852b08"></a><br>
　摩尼及真金，　　諸寶皆映現。 <a class="t" id="t0852b09"></a><br>
　清淨復廣博，　　如天帝釋宮， <a class="t" id="t0852b10"></a><br>
　各得見世尊，　　斯為甚希有。 <a class="t" id="t0852b11"></a><br>
　我等一切眾，　　瞻仰住佛前， <a class="t" id="t0852b12"></a><br>
　咸生清淨心，　　恭敬合掌禮。 <a class="t" id="t0852b13"></a><br>
　牟尼處眾會，　　如星中現月， <a class="t" id="t0852b14"></a><br>
　功德所莊嚴，　　是故我歸命。」</p>
<a class="t" id="t0852b15"></a>
</blockquote>
<p><a class="t-linehead" id="t-linehead0852b15"></a>爾時，世尊飯食已訖，諸苾芻眾亦各食訖，於 <a class="t" id="t0852b16"></a>是世尊不起于座，與無數百千天、龍、夜叉、乾 <a class="t" id="t0852b17"></a>闥婆、阿修羅、迦樓羅、緊那羅、摩睺羅伽、人非人 <a class="t" id="t0852b18"></a>等，并餘婆羅門、長者、居士、外道、尼乾陀，乃至 <a class="t" id="t0852b19"></a>善無毒女及謨尸羅長者，妻子眷屬如是等 <a class="t" id="t0852b20"></a>眾，周匝圍繞聽佛說法。</p>
<a class="t" id="t0852b21"></a>
<p><a class="t-linehead" id="t-linehead0852b21"></a>爾時，世尊普為大眾，如應演說苦集滅道四 <a class="t" id="t0852b22"></a>諦法門。佛說是法門時，諸外道中有善根成 <a class="t" id="t0852b23"></a>熟者，聞法歡喜生淨信心歸依世尊，隨其所 <a class="t" id="t0852b24"></a>應而獲利益。又復眾 <span class="corr" title="[生&gt;中] cf.【麗】">中</span> 有得住煖位者，有得 <a class="t" id="t0852b25"></a>住頂位者，有得住忍位者，有得須陀洹果者， <a class="t" id="t0852b26"></a>有得斯陀含果者，有得阿那含果者，有得阿 <a class="t" id="t0852b27"></a>羅漢果者。謨尸羅長者聞佛說法發清淨心， <a class="t" id="t0852b28"></a>如其所應亦得利益，善無毒女以宿善根力， <a class="t" id="t0852b29"></a>及聞說法得須陀洹果。</p>
<a class="t" id="t0852c01"></a>
<p><a class="t-linehead" id="t-linehead0852c01"></a>爾時，諸苾芻俱白佛言：「世尊！善哉希有！此善 <a class="t" id="t0852c02"></a>無毒女，真是善知識，因此女故多人獲益，而 <a class="t" id="t0852c03"></a>能如是施作佛事。」佛言：「諸苾芻！汝等當知此 <a class="t" id="t0852c04"></a>善無毒女，非唯今日於我法中為善知識能 <a class="t" id="t0852c05"></a>作佛事，此人已於過去佛法中，為善 <span class="corr" title="[智&gt;知]">知</span> 識開 <a class="t" id="t0852c06"></a>導他人施作佛事，汝等善聽我今略說。」時，諸 <a class="t" id="t0852c07"></a>苾芻受教而聽。</p>
<a class="t" id="t0852c08"></a>
<p><a class="t-linehead" id="t-linehead0852c08"></a>佛言：「諸苾芻！過去世中人壽二萬歲時，有佛 <a class="t" id="t0852c09"></a>出世名曰迦葉如來、應供、正等正覺、明行足、 <a class="t" id="t0852c10"></a>善逝、世間解、無上士、調御丈夫、天人師、佛、世 <a class="t" id="t0852c11"></a>尊。彼佛一時，在波羅奈國仙人墮處鹿野園 <a class="t" id="t0852c12"></a>中，與苾芻眾俱、彼國有王名為哀愍，其王具 <a class="t" id="t0852c13"></a>大福德，正法治世。王有一女，生已自然頂有 <a class="t" id="t0852c14"></a>金鬘，乃為彼女立名金鬘，王所愛念，即勅后 <a class="t" id="t0852c15"></a>妃宮嬪眷屬，養育侍衛後至成長。彼女以其 <a class="t" id="t0852c16"></a>宿善根力，於佛法中深生愛樂，聞佛在彼鹿 <a class="t" id="t0852c17"></a>野園中，即與五百宮嬪眷屬圍繞，往詣鹿野 <a class="t" id="t0852c18"></a>園中瞻禮世尊，到已至誠頭面禮足，佛即如 <a class="t" id="t0852c19"></a>應為說法要，彼聞法已心生淨信， <span class="corr" title="[面&gt;而] cf.【麗】">而</span> 白佛言： <a class="t" id="t0852c20"></a>『我自今日乃至盡壽，常以飲食衣服臥具醫 <a class="t" id="t0852c21"></a>藥奉上世尊。』作是白已即如其言，常以四事 <a class="t" id="t0852c22"></a>供給世尊。時彼哀愍王，忽於一夜得十種夢：一 <a class="t" id="t0852c23"></a>者夢見有一大象從窓牖出，身雖得出尾為 <a class="t" id="t0852c24"></a>窓礙。二者夢見有一渴人井隨其後，是人寧 <a class="t" id="t0852c25"></a>忍於渴終不取飲。三者夢見有人以其真珠 <a class="t" id="t0852c26"></a>貿易於 <span class="gaiji">麨 <!--gaiji,,1[麩-夫＋少],2&#x9EA8;,3--></span>。四者夢見有人以其栴檀香木貿 <a class="t" id="t0852c27"></a>易常木。五者夢見有一大園華果茂盛，忽為 <a class="t" id="t0852c28"></a>猛風吹落散壞。六者夢見有諸小象，驅大香 <a class="t" id="t0852c29"></a>象奔走而出。七者夢見有一獼猴身有糞穢， <a class="t" id="t0853a01"></a>四向馳走污諸獼猴，眾皆迴避。八者夢見有 <a class="t" id="t0853a02"></a>一獼猴於一處坐，有眾獼猴為作灌頂。九者 <a class="t" id="t0853a03"></a>夢見一張白 <span class="gaiji">［疊＊毛］ <!--gaiji,,1[疊＊毛],2&#x3CB2;,3--></span>，有十八人各各執奪少分而 <a class="t" id="t0853a04"></a> <span class="gaiji">［疊＊毛］ <!--gaiji,,1[疊＊毛],2&#x3CB2;,3--></span>不破。十者夢見有多人眾聚集一處，互相 <a class="t" id="t0853a05"></a>鬪諍論競是非。此等是為所得十夢。王睡覺 <a class="t" id="t0853a06"></a>已作是思惟：『我得此夢是不吉祥，豈非於我 <a class="t" id="t0853a07"></a>壞壽命邪？』作是念已至明旦時，即集群臣共 <a class="t" id="t0853a08"></a>議斯夢。是時諸臣皆悉不能定其善惡，王復 <a class="t" id="t0853a09"></a>召一婆羅門具說十夢，令其伺察善惡之相。 <a class="t" id="t0853a10"></a>婆羅門言：『大王當知，此夢不祥，願王作法破 <a class="t" id="t0853a11"></a>不祥事。』王言：『汝法云何？』婆羅門言：『王所愛念 <a class="t" id="t0853a12"></a>彼金鬘女，一切人民亦悉愛重，願王今時以 <a class="t" id="t0853a13"></a>此愛女，破身出血流為江河，剖腹取腸聯作 <a class="t" id="t0853a14"></a>城邑，若作是法，即能破彼不祥之事，若不如 <a class="t" id="t0853a15"></a>是，於王壽命有所損失。』爾時，王言：『我於今時 <a class="t" id="t0853a16"></a>寧自失命，而終不害彼金鬘女。』作是言已王 <a class="t" id="t0853a17"></a>入後宮，搘頤不悅默然而坐。時金鬘女見王 <a class="t" id="t0853a18"></a>默坐，有愁憂相，來詣王前即白王言：『我父何 <a class="t" id="t0853a19"></a>故有愁憂相？思惟何事，願王今說。』爾時，彼王 <a class="t" id="t0853a20"></a>具以十夢及婆羅門言，為金鬘女說。彼女聞 <a class="t" id="t0853a21"></a>已復白王言：『去此不遠鹿野園中，迦葉如來、 <a class="t" id="t0853a22"></a>應供、正等正覺，與苾芻眾而現集會。我今與 <a class="t" id="t0853a23"></a>王同詣於彼，以夢問佛，佛是一切智者，必能 <a class="t" id="t0853a24"></a>為王說善惡相。』時哀愍王即如其言，與金鬘 <a class="t" id="t0853a25"></a>女及諸臣從，詣鹿野園佛世尊所， <span class="corr" title="[至&gt;到] cf.【麗】">到</span> 已頭面 <a class="t" id="t0853a26"></a>禮世尊足退坐一面，彼金鬘女及諸臣從，亦 <a class="t" id="t0853a27"></a>各禮佛一面而 <span class="corr" title="[從&gt;住] cf.【麗】">住</span> 。是時復有諸婆羅門長者 <a class="t" id="t0853a28"></a>居士亦在佛會，爾時，彼佛即為哀愍王及諸 <a class="t" id="t0853a29"></a>會眾，如應說法示教利喜已，佛即默然。彼哀 <a class="t" id="t0853b01"></a>愍王從座而起住立佛前，具以十夢次第而 <a class="t" id="t0853b02"></a>說，說已復言：『我以此緣，恐於壽命有所損失， <a class="t" id="t0853b03"></a>願佛悲愍為我開決。』佛言：『大王！勿怖勿怖！ <a class="t" id="t0853b04"></a>如所得夢皆非汝事，亦非今時善惡之相，於 <a class="t" id="t0853b05"></a>汝壽命亦無損失。大王當知，是未來世中人 <a class="t" id="t0853b06"></a>壽百歲時，有佛出世名釋迦牟尼十號具足， <a class="t" id="t0853b07"></a>彼佛住世演說諸法教化眾生，如其所應作 <a class="t" id="t0853b08"></a>佛事已而入涅槃，入涅槃後於遺法中苾芻弟 <a class="t" id="t0853b09"></a>子諸所作事，王今此夢是彼前相，我今為王 <a class="t" id="t0853b10"></a>次第而說。如王所夢有一大象從窓牖出，身 <a class="t" id="t0853b11"></a>雖得出尾為窓礙者，是彼佛入涅 <span class="corr" title="[盤&gt;槃]">槃</span> 後，於遺 <a class="t" id="t0853b12"></a>法中有婆羅門長者居士若男若女，棄捨眷 <a class="t" id="t0853b13"></a>屬出家學道，雖出家已，心猶貪著名利俗事 <a class="t" id="t0853b14"></a>不能解脫。如王所夢有一渴人井隨其後，是 <a class="t" id="t0853b15"></a>人寧忍於渴終不取飲者，是彼遺法中有諸 <a class="t" id="t0853b16"></a>苾芻，為婆羅門長者居士說佛經典，彼婆羅 <a class="t" id="t0853b17"></a>門等心生厭捨不樂聽受。如王所夢有人以 <a class="t" id="t0853b18"></a>其真珠貿易於 <span class="gaiji">麨 <!--gaiji,,1[麩-夫＋少],2&#x9EA8;,3--></span>者，是彼遺法中有諸苾芻 <a class="t" id="t0853b19"></a>弟子，不能依佛正典修習根力覺道禪定出 <a class="t" id="t0853b20"></a>世間法，而復愛樂修習世間經書呪術歌詠言 <a class="t" id="t0853b21"></a>頌。如王所夢有人以其栴檀香木貿易常木 <a class="t" id="t0853b22"></a>者，是彼遺法中有諸苾芻，以佛經典，貿易世 <a class="t" id="t0853b23"></a>間經書外道典籍。如王所夢有諸小象驅大 <a class="t" id="t0853b24"></a>香象奔走而出者，是彼遺法中有諸破戒無 <a class="t" id="t0853b25"></a>德苾芻，見彼持戒有德苾芻眾共嫌惡，巧設 <a class="t" id="t0853b26"></a>方便擯令遠去。如王所夢有一大園華果茂盛， <a class="t" id="t0853b27"></a>忽為猛風吹落散壞者，是彼遺法中有諸清 <a class="t" id="t0853b28"></a>淨持戒具德多聞苾芻，安止僧伽藍摩，為彼 <a class="t" id="t0853b29"></a>所有不修身不修心不修慧麁惡苾芻眾共毀 <a class="t" id="t0853c01"></a>壞彼僧伽藍摩；如是壞已，復令清淨苾芻最 <a class="t" id="t0853c02"></a>勝事業亦悉破壞。如王所夢有一獼猴身有 <a class="t" id="t0853c03"></a>糞穢，四向馳走污諸獼猴，眾皆迴避者，是彼 <a class="t" id="t0853c04"></a>遺法中有諸破戒苾芻，自破淨戒不具慚愧， <a class="t" id="t0853c05"></a>而復返於清淨信心王臣之前，毀謗持戒有 <a class="t" id="t0853c06"></a>德苾芻。如王所夢有一獼猴於一處坐，有眾 <a class="t" id="t0853c07"></a>獼猴為作灌頂者，是彼遺法中不修勝行無 <a class="t" id="t0853c08"></a>德苾芻，眾共成立為僧中上首，統攝有德修 <a class="t" id="t0853c09"></a>勝行者。如王所夢一張白 <span class="gaiji">［疊＊毛］ <!--gaiji,,1[疊＊毛],2&#x3CB2;,3--></span>有十八人，各各 <a class="t" id="t0853c10"></a>執奪少分而 <span class="gaiji">［疊＊毛］ <!--gaiji,,1[疊＊毛],2&#x3CB2;,3--></span>不破者，是彼遺法中有諸弟 <a class="t" id="t0853c11"></a>子異見興執，以佛教法分十八部，雖復如是 <a class="t" id="t0853c12"></a>而佛教法亦不破壞。如王所夢有多人眾聚 <a class="t" id="t0853c13"></a>集一處，互相鬪諍論競是非者，是彼遺法中 <a class="t" id="t0853c14"></a>有諸苾芻，聚集議論世間名聞利養等事，由 <a class="t" id="t0853c15"></a>此因緣 <span class="corr" title="[相互&gt;互相] cf.【麗】">互相</span> 鬪諍不能寂靜，漸使世尊清淨 <a class="t" id="t0853c16"></a>法滅。大王！如是十夢皆非汝事，是彼之相汝 <a class="t" id="t0853c17"></a>不應怖，壽命無失宜自安意。』爾時，哀愍王聞 <a class="t" id="t0853c18"></a>佛為說所夢事已，心大歡喜，禮彼佛足還復 <a class="t" id="t0853c19"></a>王宮。諸苾芻！彼迦葉如來，為哀愍王說所夢 <a class="t" id="t0853c20"></a>已，復為眾會說四諦法，時彼會中有八萬四 <a class="t" id="t0853c21"></a>千人，皆悉見諦而獲利益。諸苾芻！於汝意云 <a class="t" id="t0853c22"></a>何？彼金鬘女，於彼佛法中為哀愍王作善知 <a class="t" id="t0853c23"></a>識建立佛事者，豈異人乎？即今善無毒女是。 <a class="t" id="t0853c24"></a>諸苾芻！是故當知此善無毒女，已於過去佛 <a class="t" id="t0853c25"></a>法中為善知識，今於我法中亦與多人為善 <a class="t" id="t0853c26"></a>知識，使令多人皆獲利益。」</p>
<p><a class="t-linehead" id="t-linehead0853c26"></a>爾時，諸苾芻復白 <a class="t" id="t0853c27"></a>佛言：「世尊！彼迦葉佛時金鬘女者，以何因緣 <a class="t" id="t0853c28"></a>生已 <span class="corr" title="[白&gt;自]">自</span> 然頂有金鬘？又復何緣得生王家受 <a class="t" id="t0853c29"></a>大富樂？」</p>
<p><a class="t-linehead" id="t-linehead0853c29"></a>佛言：「諸苾芻！彼金鬘女過去世時，於 <a class="t" id="t0854a01"></a>波羅奈國為一貧女，周行求乞諸莊嚴具及 <a class="t" id="t0854a02"></a>以塗香。於一緣覺塔中，莊嚴塗飾起清淨心， <a class="t" id="t0854a03"></a>發是願言：『願我以此善根，世世所生頂有金 <a class="t" id="t0854a04"></a>鬘，生大富家富貴自在，施作佛事。』諸苾芻！彼 <a class="t" id="t0854a05"></a>時貧女者，即彼迦葉佛法中金鬘女是，以其 <a class="t" id="t0854a06"></a>善根及大願力，於五百生中在在處處生已， <a class="t" id="t0854a07"></a>自然頂有金鬘。諸苾芻！是故今時此善無毒 <a class="t" id="t0854a08"></a>女，以其過去善根及大願力，今得生此給孤 <a class="t" id="t0854a09"></a>獨長者大富之家，而善開導施作佛事。是故 <a class="t" id="t0854a10"></a>當知，決定善業決定善報，於一切時一切處 <a class="t" id="t0854a11"></a>無能散失。彼彼業因彼彼果報，如外地界彼 <a class="t" id="t0854a12"></a>堅實性，而非水火風界流潤等性，如是蘊處 <a class="t" id="t0854a13"></a>界等彼彼差別，所有一切眾生作善惡業，亦 <a class="t" id="t0854a14"></a>復如是。彼彼業因差別有異，彼彼果報所得 <a class="t" id="t0854a15"></a>非一，假使經於百劫之中，而因果法決定無 <a class="t" id="t0854a16"></a>失。」</p>
<p><a class="t-linehead" id="t-linehead0854a16"></a>佛言：「諸苾芻！是故善男子善女 <span class="corr" title="[子&gt;人] cf.【麗】">人</span> ，應當於 <a class="t" id="t0854a17"></a>佛法僧深生淨信尊重恭敬，於此經典諦信 <a class="t" id="t0854a18"></a>受持，宣通流布如理修行。汝等諸苾芻！亦如 <a class="t" id="t0854a19"></a>是修學。」</p>
<a class="t" id="t0854a20"></a>
<p><a class="t-linehead" id="t-linehead0854a20"></a>爾時，世尊為諸苾芻說善無毒女往昔因緣已， <a class="t" id="t0854a21"></a>如先已為善無毒女及謨尸羅長者眷屬，乃 <a class="t" id="t0854a22"></a>至福增城中婆羅門長者居士等，并餘一切 <a class="t" id="t0854a23"></a>天人大眾，隨其所應宣說正法各獲利益。于 <a class="t" id="t0854a24"></a>時世尊及苾芻眾，即於會中隱身不現，至舍 <a class="t" id="t0854a25"></a>衛國祇樹給孤獨園還復現身。</p>
<p><a class="t-linehead" id="t-linehead0854a25"></a>佛說此經已， <a class="t" id="t0854a26"></a>善無毒女等長者諸眷屬，諸苾芻等，一切大 <a class="t" id="t0854a27"></a>眾聞佛所說，皆大歡喜，信受奉行。</p>
<a class="t" id="t0854a28"></a>
<p class="endsutta"><span class="t-juanname">佛說給孤長者女得度因緣經卷下</span></p>
<a class="t" id="t0854b01"></a> <a class="t" id="t0854b02"></a> <a class="t" id="t0854b03"></a></article>
<aside id="metaarea">
<p>This is an independent sūtra, which in the Taishō canon is collected alongside the Ekottarikāgama collections.</p>
<p>It is Taishō vol. 2 sūtra no. 130. The text is from <a href="http://tripitaka.cbeta.org/T02" target="_blank">CBETA</a> .</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
