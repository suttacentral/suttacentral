<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t10">
<article>
<div class="hgroup mirror"><h1 class="mirror-row"><span class="mirror-left latin">T10</span>
<span class="mirror-right">佛說白衣金幢二婆羅門緣起經</span></h1></div>　<a class="t" id="t0216b05"></a><a class="t" id="t0216b06"></a><a class="t" id="t0216b07"></a><a class="t" id="t0216b08"></a><a class="t" id="t0216b09"></a><a class="t" id="t0216b10"></a><p class="suttainfo"><span class="t-juanname">佛說白衣金幢二婆羅門緣起經<a class="t" id="t0216b11"></a>卷上</span><br><a class="t" id="t0216b12"></a><a class="t" id="t0216b13"></a>
<span class="t-byline">西天譯經三藏朝奉大夫試光祿卿傳<a class="t" id="t0216b14"></a>法大師賜紫沙門臣施護等奉　詔譯</span></p>
<a class="t" id="t0216b15"></a>
<p><a class="t-linehead" id="t-linehead0216b15"></a>如是我聞：</p>
<p>一時，世尊在舍衛國故廢園林鹿<a class="t" id="t0216b16"></a>母堂中。是時，彼處有白衣、金幢二婆羅門，<a class="t" id="t0216b17"></a>去佛近住，樂求出家，成苾芻相。</p><a class="t" id="t0216b18"></a>
<p><a class="t-linehead" id="t-linehead0216b18"></a>爾時，世尊，日後分時，自房而出，詣鹿母堂，<a class="t" id="t0216b19"></a>旋復經行。時，白衣婆羅門，見佛世尊詣鹿母<a class="t" id="t0216b20"></a>堂旋復經行已，即謂金幢婆羅門言：「金幢！<a class="t" id="t0216b21"></a>世間嬉戲，諸所樂法悉是<span class="corr" title="[悉&gt;] cf.【麗】"></span>戲論。我雖所作，<a class="t" id="t0216b22"></a>竟無其實，若身若心，旋生懈倦。以其身心<a class="t" id="t0216b23"></a>有懈倦故，即起失念。此失念因，即是無常、<a class="t" id="t0216b24"></a>是不堅牢、是不究竟、是散壞法。汝今不應<a class="t" id="t0216b25"></a>如是修作戲樂法者，謂即施設事火之法。」</p>
<p><a class="t-linehead" id="t-linehead0216b25"></a>金<a class="t" id="t0216b26"></a>幢婆羅門言：「汝云何知？」</p>
<p><a class="t-linehead" id="t-linehead0216b26"></a>白衣答言：「我從尊<a class="t" id="t0216b27"></a>者瞿曇所聞。而彼瞿曇，有大辯才，善知是<a class="t" id="t0216b28"></a>義。彼所說言，事火之法，謂從古仙之所傳<a class="t" id="t0216b29"></a>習，乃至所有事火法教，彼亦皆知。彼有一類<a class="t" id="t0216c01"></a>仙人，於沙門婆羅門所，起過失意，故作火<a class="t" id="t0216c02"></a>事。其過失者，謂互相憎嫉，伺求其短，由此<a class="t" id="t0216c03"></a>互起過失因故，而諸有情，壽命滅沒。又復<a class="t" id="t0216c04"></a>有情，於別界中，壽命盡已，而來生此。若能<a class="t" id="t0216c05"></a>清淨，捨家出家，若行增修，真實相應，正<a class="t" id="t0216c06"></a>善作意，如其色心，入三摩地，隨等引心，即<a class="t" id="t0216c07"></a>能記念，彼宿住事。是等有情，不樂互相憎<a class="t" id="t0216c08"></a>嫉伺短，由不起彼過失因故，是即常住、是<a class="t" id="t0216c09"></a>即堅牢、是即究竟、是不散壞法。若復有情，<a class="t" id="t0216c10"></a>互相伺短，由彼互起過失因故，是即無常、<a class="t" id="t0216c11"></a>是不堅牢、是不究竟、是散壞法。是故諸婆<a class="t" id="t0216c12"></a>羅門，不應如是修作，勿起過失意，施設事<a class="t" id="t0216c13"></a>火法。金幢！汝可知不？此佛世尊，日後分時，<a class="t" id="t0216c14"></a>自房而出，詣鹿母堂，旋復經行。汝今可能<a class="t" id="t0216c15"></a>同我往詣佛世尊所，頭面禮足，佛經行時，<a class="t" id="t0216c16"></a>隨從經行。彼佛世尊，必為我等，隨宜說法。」</p><a class="t" id="t0216c17"></a>
<p><a class="t-linehead" id="t-linehead0216c17"></a>時，金幢婆羅門言：「善哉，我往。」</p><a class="t" id="t0216c18"></a>
<p><a class="t-linehead" id="t-linehead0216c18"></a>爾時，白衣金幢二婆羅門，互言議已，同詣佛<a class="t" id="t0216c19"></a>所。到已，俱時頭面禮足，隨佛經行。</p><a class="t" id="t0216c20"></a>
<p><a class="t-linehead" id="t-linehead0216c20"></a>爾時，世尊告白衣、金幢二婆羅門言：「汝等當<a class="t" id="t0216c21"></a>知，諸婆羅門，自謂了達三明，名稱上族，種<a class="t" id="t0216c22"></a>姓清淨，從事火天勝族中生，父淨母淨，善<a class="t" id="t0216c23"></a>生善種，乃至七世，父母尊高，種族殊勝，無<a class="t" id="t0216c24"></a>罪無謗，是等皆因種姓淨故。又謂洞達明了<a class="t" id="t0216c25"></a>五種記論，一本母法等究竟三明、二諸物定<a class="t" id="t0216c26"></a>名、三該吒婆那、四文字章句、五戲笑妙言。<a class="t" id="t0216c27"></a>是等記論，諸圍陀典，本師婆羅門，悉善了<a class="t" id="t0216c28"></a>知。白衣！諸婆羅門，於三明中，豈無輕毀凌辱<a class="t" id="t0216c29"></a>及譏謗邪？」</p>
<p><a class="t-linehead" id="t-linehead0216c29"></a>白衣、金幢二婆羅門，俱白佛言：<a class="t" id="t0217a01"></a>「世尊！諸婆羅門，於三明中，云何得無輕毀<a class="t" id="t0217a02"></a>凌辱及諸譏謗？而婆羅門，三明典中，作如<a class="t" id="t0217a03"></a>是言：『諸婆羅門，如是清淨，是真婆羅門，是<a class="t" id="t0217a04"></a>梵王子，清淨口生，梵王種類，梵王所化，梵<a class="t" id="t0217a05"></a>王所授。是故，諸婆羅門，如是清淨，是真婆<a class="t" id="t0217a06"></a>羅門。』世尊！而我白衣、金幢，亦以眷屬所纏，<a class="t" id="t0217a07"></a>不得解脫，減失善法，增長惡法。世尊！此亦是<a class="t" id="t0217a08"></a>為我婆羅門三明典中輕毀凌辱譏謗等事。」</p><a class="t" id="t0217a09"></a>
<p><a class="t-linehead" id="t-linehead0217a09"></a>佛告白衣、金幢二婆羅門言：「汝等當知，諸婆<a class="t" id="t0217a10"></a>羅門，於三明中，所招輕毀及譏謗者，為以婆<a class="t" id="t0217a11"></a>羅門有如是言：『諸婆羅門，如是清淨，是真婆<a class="t" id="t0217a12"></a>羅門是梵王子，清淨口生，梵王種類，梵王<a class="t" id="t0217a13"></a>所化，梵王所授，是故諸婆羅門，如是清淨，<a class="t" id="t0217a14"></a>是真婆羅門。』白衣！彼諸婆羅門，雖作是說，<a class="t" id="t0217a15"></a>返為破壞，劣弱自身而復損失。彼婆羅門<a class="t" id="t0217a16"></a>所破壞者，為以不實起諸執著，返於正法<a class="t" id="t0217a17"></a>而生訶厭，由是即起互相諍論。何以故？白<a class="t" id="t0217a18"></a>衣！或有婆羅門，謂所生時，時分別異，胎中<a class="t" id="t0217a19"></a>亦異，執彼所見，生時異故，乃為清淨。而諸婆<a class="t" id="t0217a20"></a>羅門，亦同如是清淨所生，是故作如是言：『諸<a class="t" id="t0217a21"></a>婆羅門，是梵王子，清淨口生，梵王種類，梵<a class="t" id="t0217a22"></a>王所化，梵王所授，是故諸婆羅門，如是清<a class="t" id="t0217a23"></a>淨，是真婆羅門。』白衣！當知有四種類，即為<a class="t" id="t0217a24"></a>四族。何等為四？所謂剎帝利族、婆羅門族、<a class="t" id="t0217a25"></a>毘舍族、首陀族。白衣！於是四族中，造黑業<a class="t" id="t0217a26"></a>者，感黑業報，非勝所作，智者訶厭，死墮惡<a class="t" id="t0217a27"></a>趣。又四族中，有造白業者，感白業報，是勝<a class="t" id="t0217a28"></a>所作，智者稱讚，死生天趣。白衣！云何黑業？<a class="t" id="t0217a29"></a>所謂殺生、偷盜、邪染、妄言、綺語、兩舌、惡口、貪<a class="t" id="t0217b01"></a>瞋、邪見，此是黑業。云何白業？謂不殺生、不<a class="t" id="t0217b02"></a>偷盜、不邪染、不妄言、不綺語、不兩舌、不惡口、不<a class="t" id="t0217b03"></a>貪、不瞋、正見，<span class="corr" title="[是此&gt;此是] cf.【麗】">此是</span>白業。</p><a class="t" id="t0217b04"></a>
<p><a class="t-linehead" id="t-linehead0217b04"></a>「復次，白衣！汝勿起是意，謂殺生等，此諸黑<a class="t" id="t0217b05"></a>業，感黑業報，非勝所作，智者訶厭。彼剎帝<a class="t" id="t0217b06"></a>利、毘舍、首陀，諸族類中，皆有是事；而婆羅<a class="t" id="t0217b07"></a>門，獨無是事。」</p>
<p><a class="t-linehead" id="t-linehead0217b07"></a>白衣、金幢二婆羅門白佛言：「世<a class="t" id="t0217b08"></a>尊！云何作此說？是事不然。若造黑業者，感<a class="t" id="t0217b09"></a>黑業報，諸剎帝利、婆羅門、毘舍、首陀，皆有是<a class="t" id="t0217b10"></a>事；而婆羅門，何獨無邪？」</p><a class="t" id="t0217b11"></a>
<p><a class="t-linehead" id="t-linehead0217b11"></a>佛言：「白衣！汝又勿起是意，謂諸黑業，婆羅<a class="t" id="t0217b12"></a>門無，餘三族有，此說即為三明典中相應之<a class="t" id="t0217b13"></a>語。以婆羅門是梵王子，清淨口生，梵王種<a class="t" id="t0217b14"></a>類，梵王所化，梵王所授，本生清淨，故是真<a class="t" id="t0217b15"></a>婆羅門。</p><a class="t" id="t0217b16"></a>
<p><a class="t-linehead" id="t-linehead0217b16"></a>「白衣！汝又勿起是意，若四族中皆有黑業，<a class="t" id="t0217b17"></a>此說即為三明典中不相應語。復次，白衣！汝<a class="t" id="t0217b18"></a>勿起是意，謂不殺生等，此諸白業，感白業<a class="t" id="t0217b19"></a>報，是勝所作，智者稱讚。彼剎帝利、毘舍、首<a class="t" id="t0217b20"></a>陀，諸族類中，皆無是事；而婆羅門，獨有是<a class="t" id="t0217b21"></a>事。」</p>
<p><a class="t-linehead" id="t-linehead0217b21"></a>白衣、金幢二婆羅門白佛言：「世尊！云何<a class="t" id="t0217b22"></a>作此說？是事不然。若造白業者，感白業報。<a class="t" id="t0217b23"></a>諸剎帝利、婆羅門、毘舍、首陀，皆有是事；而婆<a class="t" id="t0217b24"></a>羅門，何獨有邪？」</p><a class="t" id="t0217b25"></a>
<p><a class="t-linehead" id="t-linehead0217b25"></a>佛言：「白衣！汝又勿起是意，謂諸白業，婆羅<a class="t" id="t0217b26"></a>門有，餘三族無，此說即為三明典中相應之<a class="t" id="t0217b27"></a>語。以婆羅門是梵王子，清淨口生，梵王種<a class="t" id="t0217b28"></a>類，梵王所化，梵王所授，本生清淨，故是真<a class="t" id="t0217b29"></a>婆羅門。</p><a class="t" id="t0217c01"></a>
<p><a class="t-linehead" id="t-linehead0217c01"></a>「白衣！汝又勿起是意，若四族中，皆有白業，<a class="t" id="t0217c02"></a>此說即為三明典中不相應語。復次，白衣！汝<a class="t" id="t0217c03"></a>勿起是意，謂剎帝利、毘舍、首陀，諸族類中，<a class="t" id="t0217c04"></a>造殺生等諸黑業故，身壞命終，墮於地獄；<a class="t" id="t0217c05"></a>而婆羅門，獨無是事。」</p>
<p><a class="t-linehead" id="t-linehead0217c05"></a>白衣、金幢二婆羅門白<a class="t" id="t0217c06"></a>佛言：「世尊！云何作此說？是事不然。諸剎帝<a class="t" id="t0217c07"></a>利、婆羅門、毘舍、首陀，造黑業者，身壞命終皆<a class="t" id="t0217c08"></a>墮地獄；而婆羅門，何獨無邪？」</p><a class="t" id="t0217c09"></a>
<p><a class="t-linehead" id="t-linehead0217c09"></a>佛言：「白衣！汝又勿起是意，謂造黑業，墮於<a class="t" id="t0217c10"></a>地獄，婆羅門無，餘三族有，此說即為三明<a class="t" id="t0217c11"></a>典中相應之語。以婆羅門是梵王子，清淨口<a class="t" id="t0217c12"></a>生，梵王種類，梵王所化，梵王所授，本生清<a class="t" id="t0217c13"></a>淨，故是真婆羅門。</p><a class="t" id="t0217c14"></a>
<p><a class="t-linehead" id="t-linehead0217c14"></a>「白衣！汝又勿起是意，若四族中，有黑業故，皆<a class="t" id="t0217c15"></a>墮地獄，此說即為三明典中不相應語。</p><a class="t" id="t0217c16"></a>
<p><a class="t-linehead" id="t-linehead0217c16"></a>「復次，白衣！汝勿起是意，謂造不殺生等諸白<a class="t" id="t0217c17"></a>業故，身壞命終，生於天趣。彼剎帝利、毘舍、首<a class="t" id="t0217c18"></a>陀，皆無是事；而婆羅門，獨有是事。」</p>
<p><a class="t-linehead" id="t-linehead0217c18"></a>白衣、金幢<a class="t" id="t0217c19"></a>二婆羅門白佛言：「世尊！云何作此說？是事不<a class="t" id="t0217c20"></a>然。諸剎帝利、婆羅門、毘舍、首陀，造白業者，<a class="t" id="t0217c21"></a>身壞命終，皆生天趣；而婆羅門，何獨有邪？」</p><a class="t" id="t0217c22"></a>
<p><a class="t-linehead" id="t-linehead0217c22"></a>佛言：「白衣！汝又勿起是意，謂造白業生於<a class="t" id="t0217c23"></a>天趣，婆羅門有，餘三族無，此說即為三明典<a class="t" id="t0217c24"></a>中相應之語。以婆羅門是梵王子，清淨口生，<a class="t" id="t0217c25"></a>梵王種類，梵王所化，梵王所授，本生清淨，<a class="t" id="t0217c26"></a>故是真婆羅門。</p><a class="t" id="t0217c27"></a>
<p><a class="t-linehead" id="t-linehead0217c27"></a>「白衣！汝又勿起是意，若四族中，有白業故，<a class="t" id="t0217c28"></a>皆生天趣，此說即為三明典中不相應語。復<a class="t" id="t0217c29"></a>次，白衣！我向所說，是等法中，若善、若不善、<a class="t" id="t0218a01"></a>若黑、若白，若有罪、若無罪，若淨分、若染分，<a class="t" id="t0218a02"></a>若勝、若劣，若寬、若狹，如是諸法，隨應轉時。<a class="t" id="t0218a03"></a>諸婆羅門，一向堅執。我說是人真實癡者，<a class="t" id="t0218a04"></a>以自識心，而為知解。白衣！又諸婆羅門，或<a class="t" id="t0218a05"></a>起種姓言論、或族氏言論、或自教言論。又<a class="t" id="t0218a06"></a>起是意，他人所應，為我設座，汲水獻供，前<a class="t" id="t0218a07"></a>起承迎，合掌問訊；我即不應，於其他人，作<a class="t" id="t0218a08"></a>如是事。起是意者，我說是人不見正法。</p><a class="t" id="t0218a09"></a>
<p><a class="t-linehead" id="t-linehead0218a09"></a>「復次，白衣！或有沙門、或婆羅門，計著種姓<a class="t" id="t0218a10"></a>族氏言論，或復計著自教言論者，我說此為<a class="t" id="t0218a11"></a>非真出離沙門，非真出離婆羅門。白衣！或<a class="t" id="t0218a12"></a>有沙門、或婆羅門，不計著彼種姓言論、亦<a class="t" id="t0218a13"></a>不計著族氏言論、又不計著自教言論，我說<a class="t" id="t0218a14"></a>此為真得出離、正了知者、沙門、婆羅門。</p><a class="t" id="t0218a15"></a>
<p><a class="t-linehead" id="t-linehead0218a15"></a>「復次，白衣！彼憍薩羅主勝軍大王，見釋種子<a class="t" id="t0218a16"></a>沙門瞿曇，從釋族中，捨家出家。彼勝軍王，<a class="t" id="t0218a17"></a>於其釋子，歡喜慰安，恭敬禮拜前起承迎，<a class="t" id="t0218a18"></a>合掌問訊。白衣！彼憍薩羅主勝軍大王，於<a class="t" id="t0218a19"></a>佛如來，歡喜慰安，恭敬禮拜，前起承迎，合<a class="t" id="t0218a20"></a>掌問訊者。其王不以沙門瞿曇是高勝族，王<a class="t" id="t0218a21"></a>亦不起高勝族意；不以沙門瞿曇相好端嚴，<a class="t" id="t0218a22"></a>王亦不起相好之意；不以沙門瞿曇有大名<a class="t" id="t0218a23"></a>稱，王亦不起名稱之意。由此應知，法爾如<a class="t" id="t0218a24"></a>是。白衣！是法本來，最上最大，最極高勝。<a class="t" id="t0218a25"></a>如是正見，諸法本母，是即增上，畢竟歸趣。</p><a class="t" id="t0218a26"></a>
<p><a class="t-linehead" id="t-linehead0218a26"></a>「復次，白衣！若人於我，安住正信，是人即得<a class="t" id="t0218a27"></a>堅固增長，根本出生，不壞淨信。何以故？謂<a class="t" id="t0218a28"></a>若沙門、若婆羅門、若天魔梵，三界一切，悉<a class="t" id="t0218a29"></a>是我子，皆同一法，而無差別。正法口生，同<a class="t" id="t0218b01"></a>一法種，從法所化，是真法子。白衣！或有問<a class="t" id="t0218b02"></a>言：『汝等一切，各各父母，種姓族氏，何故棄<a class="t" id="t0218b03"></a>捨？』返作是言：『我等皆是，沙門釋子。』白衣當<a class="t" id="t0218b04"></a>知，法爾如是，是法本來，最上最大，最極高<a class="t" id="t0218b05"></a>勝。如是正見，諸法本母，是即增上，畢竟歸<a class="t" id="t0218b06"></a>趣。</p><a class="t" id="t0218b07"></a>
<p class="endsutta"><span class="t-juanname">佛說白衣金幢二婆羅門緣起經卷上</span></p>　<a class="t" id="t0218b08"></a><a class="t" id="t0218b09"></a>
<p class="suttainfo"><span class="t-juanname">佛說白衣金幢二婆羅門緣起經<a class="t" id="t0218b10"></a>卷中</span><br><a class="t" id="t0218b11"></a><a class="t" id="t0218b12"></a>
<span class="t-byline">西天譯經三藏朝奉大夫試光祿卿<a class="t" id="t0218b13"></a>傳法大師賜紫沙門臣施護等奉　詔譯</span></p>
<a class="t" id="t0218b14"></a>
<p><a class="t-linehead" id="t-linehead0218b14"></a>「復次，白衣！過極久遠，此界壞時，當界有情，<a class="t" id="t0218b15"></a>還復往生光音天中。過極久遠，此界成時，<a class="t" id="t0218b16"></a>別界有情，光音天歿，而來生此。是諸有情，<a class="t" id="t0218b17"></a>各有身光，清淨皎潔騰空而行，隨欲能往，適<a class="t" id="t0218b18"></a>悅快樂，如意自在。以彼有情身有光故，世<a class="t" id="t0218b19"></a>界爾時，日月光明悉不出現；以其日月光不<a class="t" id="t0218b20"></a>現故，星亦不現；星不現故，宿亦不現；宿不<a class="t" id="t0218b21"></a>現故，亦不分別晝夜殊異；以其不分晝夜異<a class="t" id="t0218b22"></a>故，年月日時，亦無差別。亦復不分男女形<a class="t" id="t0218b23"></a>相。爾時有情，法爾自然，身光互照。</p><a class="t" id="t0218b24"></a>
<p><a class="t-linehead" id="t-linehead0218b24"></a>「復次，白衣！彼時大地大水湧現，色如酥乳，<a class="t" id="t0218b25"></a>味如甘蔗，又或如蜜，香美細妙，為人所食，<a class="t" id="t0218b26"></a>資益諸根，其名地味。時一有情，於是地味，<a class="t" id="t0218b27"></a>極生愛樂，舉以指端，用甞其味。餘諸有情，<a class="t" id="t0218b28"></a>見已亦然，起希欲想，亦以指端，舉甞其味，<a class="t" id="t0218b29"></a>隨生愛樂。爾時有情，既於地味，極生愛樂，<a class="t" id="t0218c01"></a>而為所食，資養支體。由多食已，諸有情身，<a class="t" id="t0218c02"></a>漸覺堅實，旋復麤重；以麤重故，不能騰空<a class="t" id="t0218c03"></a>隨欲而往，身光隱沒；身光沒故，爾時大地，<a class="t" id="t0218c04"></a>皆悉冥暗，世間乃有日月出現；日月現故，<a class="t" id="t0218c05"></a>星宿亦現，始分晝夜；既分晝夜，即有年月<a class="t" id="t0218c06"></a>日時差別。</p><a class="t" id="t0218c07"></a>
<p><a class="t-linehead" id="t-linehead0218c07"></a>「復次，白衣！彼時有情，初食地味，其味久時，<a class="t" id="t0218c08"></a>為世資養。以彼有情貪食多者，色相瘦弱；若<a class="t" id="t0218c09"></a>食少者，色相充實。時，充實者，見瘦弱者，不<a class="t" id="t0218c10"></a>知其故，乃作是言：『汝是瘦弱者，我是充實者。』<a class="t" id="t0218c11"></a>由此乃起憍慢之想，以是緣故，地味隱沒。<a class="t" id="t0218c12"></a>爾時有情，見彼地味既隱沒已，咸唱是言：<a class="t" id="t0218c13"></a>『苦哉！苦哉！今此地味，何故隱沒？』</p><a class="t" id="t0218c14"></a>
<p><a class="t-linehead" id="t-linehead0218c14"></a>「復次，白衣！地味既沒，地餅復生。色如飡那迦，<a class="t" id="t0218c15"></a>味如甘蔗，又或如蜜，香美細妙，為人所食。<a class="t" id="t0218c16"></a>彼時有情，次食地餅，久為資養。以彼有情<a class="t" id="t0218c17"></a>貪食多者，色相瘦弱；若食少者，色相充實。<a class="t" id="t0218c18"></a>時，充實者，見瘦弱者，不知其故，乃作是言：<a class="t" id="t0218c19"></a>『汝是瘦弱者，我是充實者。』由此乃起憍慢之<a class="t" id="t0218c20"></a>想，以是緣故，地餅隱沒。爾時有情，見彼地<a class="t" id="t0218c21"></a>餅既隱沒已，咸唱是言：『苦哉！苦哉！今此地<a class="t" id="t0218c22"></a>餅，何故隱沒？』</p><a class="t" id="t0218c23"></a>
<p><a class="t-linehead" id="t-linehead0218c23"></a>「復次，白衣！地餅既沒，林藤復生，如迦籠嚩<a class="t" id="t0218c24"></a>迦枝，有四種色，味如甘蔗，又或如蜜，香美<a class="t" id="t0218c25"></a>細妙，為人所食。彼時有情，後食林藤，久為<a class="t" id="t0218c26"></a>資養。以彼有情貪食多者，色相瘦弱；若食少<a class="t" id="t0218c27"></a>者，色相充實。時，充實者，見瘦弱者，不知其<a class="t" id="t0218c28"></a>故，乃作是言：『汝是瘦弱者，我是充實者。』由<a class="t" id="t0218c29"></a>此乃起憍慢之想，以是緣故，林藤隱沒。爾<a class="t" id="t0219a01"></a>時有情，見彼林藤既隱沒已，咸唱是言：『苦<a class="t" id="t0219a02"></a>哉！苦哉！今此林藤，何故隱沒？』白衣！如今時<a class="t" id="t0219a03"></a>人，或有苦法，當觸惱時，亦唱是言：『苦哉！苦<a class="t" id="t0219a04"></a>哉！』</p><a class="t" id="t0219a05"></a>
<p><a class="t-linehead" id="t-linehead0219a05"></a>「復次，白衣！林藤既沒，香稻復生。而此香稻，<a class="t" id="t0219a06"></a>無糠無粃，妙香可愛。依時成熟，旦時刈已，<a class="t" id="t0219a07"></a>暮時還生。暮時刈已，旦時還生。取已旋活，<a class="t" id="t0219a08"></a>中無間絕。旦暮二時，取其香稻，但為資養，<a class="t" id="t0219a09"></a>不知本因。彼時有情，而競貪食，以是緣故，身<a class="t" id="t0219a10"></a>轉麤重，乃有男女二相差別。由此有情互起<a class="t" id="t0219a11"></a>憎愛，以憎愛故，互相毀謗。又復漸起互相染<a class="t" id="t0219a12"></a>著，此染著因，為過失本。又諸有情，由毀謗<a class="t" id="t0219a13"></a>故，乃以杖木瓦石，互相打擊。於是世間乃<a class="t" id="t0219a14"></a>生非法及不正行。白衣！如今世人，以其童<a class="t" id="t0219a15"></a>女，飾以眾華，嚴諸妙服，求其異姓而用妻<a class="t" id="t0219a16"></a>之。設此非法以為正法，然於其義，都不能<a class="t" id="t0219a17"></a>知。彼時有情，亦復如是。過去正法今為非<a class="t" id="t0219a18"></a>法，過去律儀為非律儀，如是漸生諸非法行。<a class="t" id="t0219a19"></a>由起非法行故，漸生逼迫，減失厭離，旋增<a class="t" id="t0219a20"></a>懈墮，或於一日、二日、三日乃至一月，不住家<a class="t" id="t0219a21"></a>中，不營家業，遊行曠野，覆藏過非。</p>
<p><a class="t-linehead" id="t-linehead0219a21"></a>「時，有一<a class="t" id="t0219a22"></a>人，性懶惰故，不能依時，往取香稻，乃作是<a class="t" id="t0219a23"></a>念：『我今何故受斯苦惱？旦時旦時去取香稻，<a class="t" id="t0219a24"></a>暮時暮時還復往取。我今若能一日一往，併<a class="t" id="t0219a25"></a>取旦暮二時香稻，豈非善邪？』作是念已，即<a class="t" id="t0219a26"></a>往併取二時香稻。復次，白衣！時，別一人來相<a class="t" id="t0219a27"></a>謂言：『汝今同我往取香稻。』懶惰者言：『汝<span class="corr" title="[怛&gt;但] cf.【麗】">但</span><a class="t" id="t0219a28"></a>自往，我已取來旦暮二時所食香稻。』時，來喚<a class="t" id="t0219a29"></a>者乃作是念：『日取二時所食香稻，既為善者；<a class="t" id="t0219b01"></a>我今何不一往併取二日、三日所食香稻？』作<a class="t" id="t0219b02"></a>是念已即往併取。復次，白衣！時，又一人來相<a class="t" id="t0219b03"></a>謂言：『汝今同我往取香稻。』前人答言：『汝但自<a class="t" id="t0219b04"></a>往，我已取來二日、三日所食香稻。』其人爾時，<a class="t" id="t0219b05"></a>乃作是念：『一往併取二日、三日所食香稻，既<a class="t" id="t0219b06"></a>為善者；我今何不一往併取四日、五日所食<a class="t" id="t0219b07"></a>香稻？』作是念已，即往併取。</p><a class="t" id="t0219b08"></a>
<p><a class="t-linehead" id="t-linehead0219b08"></a>「復次，白衣！初取香稻，無糠無粃香美妙好。一<a class="t" id="t0219b09"></a>懶惰者，而為因故，其後漸次，展轉多取，乃<a class="t" id="t0219b10"></a>為貯積，充已受用。爾時，香稻漸生糠粃，旦<a class="t" id="t0219b11"></a>時刈已暮時不生，暮時刈已旦時不生，不復<a class="t" id="t0219b12"></a>還活，不知其因。彼諸有情，即共集會，互相<a class="t" id="t0219b13"></a>議言：『我等初時，各有身光騰空而行，快樂<a class="t" id="t0219b14"></a>自在。以身光故，日月星宿，光明不現，亦不<a class="t" id="t0219b15"></a>分別晝夜殊異，年月日時亦無差別，亦復不<a class="t" id="t0219b16"></a>分男女形相，法爾有情身光互照。是時，大地<a class="t" id="t0219b17"></a>大水湧現，色如酥乳，味如甘蔗，又或如蜜，<a class="t" id="t0219b18"></a>香美細妙，為人所食，資益諸根，其名地味。<a class="t" id="t0219b19"></a>時，一有情，見極生愛，舉以指端，用甞其味。<a class="t" id="t0219b20"></a>餘諸有情，見已亦然，皆甞其味，咸生愛樂。<a class="t" id="t0219b21"></a>我等爾時，用為所食，資養支體。於是地味，<a class="t" id="t0219b22"></a>貪食既多，我等身支，漸覺麤重，以是緣故，<a class="t" id="t0219b23"></a>不能騰空隨欲而往，身光隱沒，由是世界皆<a class="t" id="t0219b24"></a>悉冥暗。爾時乃有日月星宿，光明出現，始<a class="t" id="t0219b25"></a>分晝夜。年月日時，亦有差別。是時地味，我<a class="t" id="t0219b26"></a>等所食，久為資養，貪食多者，色相瘦弱；若<a class="t" id="t0219b27"></a>食少者，色相充實。時，充實者，見瘦弱者，起<a class="t" id="t0219b28"></a>憍慢想，以是緣故，地味隱沒，地餅復生。甘<a class="t" id="t0219b29"></a>美細妙，色香具足，我等所食，久為資養。貪<a class="t" id="t0219c01"></a>食多者，色相瘦弱；若食少者，色相充實。時，<a class="t" id="t0219c02"></a>充實者，見瘦弱者，起憍慢想，以是緣故，地<a class="t" id="t0219c03"></a>餅隱沒，林藤復生。甘美細妙，色香具足，我<a class="t" id="t0219c04"></a>等所食，久為資養。貪食多者，色相瘦弱；若<a class="t" id="t0219c05"></a>食少者，色相充實。時，充實者，見瘦弱者，起<a class="t" id="t0219c06"></a>憍慢想，以是緣故，林藤隱沒，香稻復生。爾<a class="t" id="t0219c07"></a>時香稻，無糠無粃，妙香可愛，旦時刈已暮<a class="t" id="t0219c08"></a>時還生，暮時刈已旦時還生。我等所食，<a class="t" id="t0219c09"></a>但為資養，不知本因，貪食既多，滓穢旋礙，<a class="t" id="t0219c10"></a>爾時乃有男女相異，後起憎愛，互相毀謗。<a class="t" id="t0219c11"></a>又復漸生互相染著，此染著因，為過失本。<a class="t" id="t0219c12"></a>我等爾時，互毀謗故，杖木瓦石，互相打擊。<a class="t" id="t0219c13"></a>於是世間，乃生非法，起非法故，漸生逼迫，<a class="t" id="t0219c14"></a>減失厭離，旋增懈惰，一日、二日乃至一月，<a class="t" id="t0219c15"></a>不住家中，不營家業，遊行曠野，覆藏過非。<a class="t" id="t0219c16"></a>時有一人，性懶惰故，不能依時往取香稻，<a class="t" id="t0219c17"></a>乃作是念：「我今何故受斯苦惱，旦時旦時去<a class="t" id="t0219c18"></a>取香稻，暮時暮時還復往取？我今宜應一日<a class="t" id="t0219c19"></a>一往併取旦暮二時香稻。」作是念已，即往併<a class="t" id="t0219c20"></a>取。時，別一人，來相謂言：「汝今同我，往取香<a class="t" id="t0219c21"></a>稻。」懶惰者言：「汝但自往，我已取來二時香<a class="t" id="t0219c22"></a>稻。」其人爾時，乃作是念：「二時香稻取為善<a class="t" id="t0219c23"></a>者，我今一往，當取二日、三日香稻。」作是念<a class="t" id="t0219c24"></a>已，即往併取。時又一人，來相謂言：「汝今同<a class="t" id="t0219c25"></a>我，往取香稻。」前人答言：「汝但自往，我已取<a class="t" id="t0219c26"></a>來三日香稻。」其人爾時，乃作是念：「三日香<a class="t" id="t0219c27"></a>稻取為善者，我今一往，當取四日五日香稻。」<a class="t" id="t0219c28"></a>作是念已即往併取。汝等當知，初取香稻，<a class="t" id="t0219c29"></a>無糠無粃，後漸多取，以為貯積。爾時香稻，<a class="t" id="t0220a01"></a>漸生糠粃，旦時刈已暮時不生，暮時刈已旦<a class="t" id="t0220a02"></a>時不生，不復還活，不知其因。我等今時，宜應<a class="t" id="t0220a03"></a>普以一切地界，均布分擘，各為齊限。此是汝<a class="t" id="t0220a04"></a>地界，此是我地界。』彼諸人眾，互相議已，即<a class="t" id="t0220a05"></a>分地界，立為齊限。」</p><a class="t" id="t0220a06"></a>
<p><a class="t-linehead" id="t-linehead0220a06"></a>佛言：「白衣！爾時，人眾分地界已。時，有一人，<a class="t" id="t0220a07"></a>往取香稻，艱難所得，即作是念：『我今云何<a class="t" id="t0220a08"></a>能得所食？云何令我養活其命？我今自分香<a class="t" id="t0220a09"></a>稻將盡，他界雖有，然彼不許，我今須往盜<a class="t" id="t0220a10"></a>其少分。』作是念已，以己香稻，密固護之，<a class="t" id="t0220a11"></a>即往他界，竊取香稻。其主見已，告盜人言：<a class="t" id="t0220a12"></a>『咄！汝盜人，何故來此，竊我香稻！』盜人答言：<a class="t" id="t0220a13"></a>『我不如是，不曾取汝界中香稻。』</p><a class="t" id="t0220a14"></a>
<p><a class="t-linehead" id="t-linehead0220a14"></a>「復次，前人，於第二時，往取香稻，亦復難得，<a class="t" id="t0220a15"></a>又生前念：『我今云何能得所食？云何令我養<a class="t" id="t0220a16"></a>活其命？我今自分香稻將盡，他界雖有，然<a class="t" id="t0220a17"></a>彼不許，我今須往盜其少分。』作是念已，以<a class="t" id="t0220a18"></a>己香稻密固護之，即往他界，竊取香稻。其<a class="t" id="t0220a19"></a>主復見，於第二時，還來盜已，又復告言：『咄！<a class="t" id="t0220a20"></a>汝盜人，何故復來，竊我香稻！』盜人答言：『我<a class="t" id="t0220a21"></a>不如是，不曾取汝界中香稻。』</p><a class="t" id="t0220a22"></a>
<p class="endsutta"><span class="t-juanname">佛說白衣金幢二婆羅門緣起經卷中</span></p>　<a class="t" id="t0220a23"></a><a class="t" id="t0220a24"></a>
<p class="suttainfo"><span class="t-juanname">佛說白衣金幢二婆羅門緣起經<a class="t" id="t0220a25"></a>卷下</span><br><a class="t" id="t0220a26"></a><a class="t" id="t0220a27"></a>
<span class="t-byline">西天譯經三藏朝奉大夫試光祿卿<a class="t" id="t0220a28"></a>傳法大師賜紫沙門臣施護等奉　詔譯</span></p>
<a class="t" id="t0220a29"></a>
<p><a class="t-linehead" id="t-linehead0220a29"></a>「復次，白衣！前人又於第三時中，往取香稻，<a class="t" id="t0220b01"></a>亦復難得，乃作是念：『我今云何能得所食？云<a class="t" id="t0220b02"></a>何令我養活其命？我今自分香稻將盡，他界<a class="t" id="t0220b03"></a>雖有，然彼不許，我今于三盜其少分。』作是念<a class="t" id="t0220b04"></a>已，以己香稻密固護之，即於他界而興<a class="t" id="t0220b05"></a>盜竊。其主見彼于三來此興盜竊已，心生瞋<a class="t" id="t0220b06"></a>恚，復作是言：『咄！汝盜人，何故于三來此盜<a class="t" id="t0220b07"></a>竊！』即捉雙手，舉杖以打，盜人被打，叫呼啼<a class="t" id="t0220b08"></a>泣。世間爾時，乃生非法，諸不正行，由此而<a class="t" id="t0220b09"></a>興，杖捶之名，是初建立。因彼偷盜，乃生瞋<a class="t" id="t0220b10"></a>恚苦惱等事，是為非法，非法生故，不正行興，<a class="t" id="t0220b11"></a>由此乃有三不善法，首初建立，所謂偷盜、妄<a class="t" id="t0220b12"></a>言、杖捶。</p><a class="t" id="t0220b13"></a>
<p><a class="t-linehead" id="t-linehead0220b13"></a>「復次，白衣！爾時，人眾見是事已，又復集會，<a class="t" id="t0220b14"></a>共相議言：『我等初時，身有光明，隨欲自在。<a class="t" id="t0220b15"></a>以身光故，日月星宿，悉不出現，不分晝夜，<a class="t" id="t0220b16"></a>年月日時，亦無差別。爾時，大地大水湧現，<a class="t" id="t0220b17"></a>其名地味，我等食之，久為資養；乃至最後，<a class="t" id="t0220b18"></a>我等自起不善法故，地味隱沒，地餅復生，<a class="t" id="t0220b19"></a>取以食之，久為資養；乃至最後，我等自起<a class="t" id="t0220b20"></a>不善法故，地餅隱沒，林藤復生，取以食之，<a class="t" id="t0220b21"></a>久為資養；乃至最後，我等自起不善法故，<a class="t" id="t0220b22"></a>林藤隱沒，香稻復生，無糠無粃，取以食之，<a class="t" id="t0220b23"></a>久為資養；乃至最後，我等自起不善法故，彼<a class="t" id="t0220b24"></a>香稻中乃生糠粃，旦時刈已暮時不生，暮時<a class="t" id="t0220b25"></a>刈已旦時不生，不復還活，不知其因。我等爾<a class="t" id="t0220b26"></a>時，即以香稻，均分地界。分地界已，時有一人，<a class="t" id="t0220b27"></a>往取香稻，艱難而得，乃於他界，而興盜竊，其<a class="t" id="t0220b28"></a>主見已，告盜人言：「咄！汝盜人，何故來此，而<a class="t" id="t0220b29"></a>為盜竊！」盜人答言：「我不如是，不曾竊汝界<a class="t" id="t0220c01"></a>中香稻。」復次，前人第二、第三竊取香稻，<a class="t" id="t0220c02"></a>亦復如是。其主見已，乃生瞋恚，復作是言：<a class="t" id="t0220c03"></a>「咄！汝盜人，何故于三來此盜竊！」即捉雙手，<a class="t" id="t0220c04"></a>舉杖以打，盜人被打，叫呼啼泣。世間爾時，<a class="t" id="t0220c05"></a>乃生非法，諸不正行，杖埵之名，由此而興。<a class="t" id="t0220c06"></a>三不善法，最初建立，所謂偷盜、妄言、杖捶。<a class="t" id="t0220c07"></a>我等今時，宜共選擇色相具足有大威德、大<a class="t" id="t0220c08"></a>智慧者，立為田主。我等諸人，自界香稻，各<a class="t" id="t0220c09"></a>各當分一分與彼。是人平正，應調制者即<a class="t" id="t0220c10"></a>調制之，應攝受者即攝受之，善護地方及<a class="t" id="t0220c11"></a>護人眾，我等應當各各承稟。』時，諸人眾參議<a class="t" id="t0220c12"></a>成已，即共選擇色相具足有大威德大智慧<a class="t" id="t0220c13"></a>者，立為田主，而作主宰，眾皆承稟。」</p><a class="t" id="t0220c14"></a>
<p><a class="t-linehead" id="t-linehead0220c14"></a>佛言：「白衣！爾時田主，眾許立故，由是名為<a class="t" id="t0220c15"></a>眾許田主；此田主名，最初墮於文字數中。<a class="t" id="t0220c16"></a>又於地界，善作守護，為主宰故，名剎帝利；<a class="t" id="t0220c17"></a>此剎帝利名，第二墮於文字數中。又能於眾<a class="t" id="t0220c18"></a>善出和合慰安語故，名慰安者，此慰安者即<a class="t" id="t0220c19"></a>名為王；此王之名，第三墮於文字數中。此<a class="t" id="t0220c20"></a>時世間，初始建立剎帝利境界。白衣！當知，<a class="t" id="t0220c21"></a>若此若彼，諸有情類，若同若異，若法若非<a class="t" id="t0220c22"></a>法，雖有差別，法爾自然，最上最勝，最極高<a class="t" id="t0220c23"></a>大，見如是法，如是法生，增上歸趣。</p><a class="t" id="t0220c24"></a>
<p><a class="t-linehead" id="t-linehead0220c24"></a>「復次，白衣！彼時眾中，後有一人，見不實法，<a class="t" id="t0220c25"></a>逼迫減失，旋生厭離，棄在家法。乃於曠野<a class="t" id="t0220c26"></a>寂靜之處，構立草菴，繫心一處，修禪寂止。<a class="t" id="t0220c27"></a>至日暮時，為飲食故，入聚落中；又至旦時，<a class="t" id="t0220c28"></a>為飲食故，還入聚落。餘諸人眾，見是人已，<a class="t" id="t0220c29"></a>乃起思念：『今此人者，見不實法，逼迫減失，<a class="t" id="t0221a01"></a>旋生厭離，棄在家法。乃於曠野寂靜之處，<a class="t" id="t0221a02"></a>構立草菴，繫心一處，修禪寂止。』此乃名為<a class="t" id="t0221a03"></a>修禪行者，後又立名憒閙之者，後又立名修<a class="t" id="t0221a04"></a>禪憒閙者，後又立名作教授者，後又立名造<a class="t" id="t0221a05"></a>不善業者。</p><a class="t" id="t0221a06"></a>
<p><a class="t-linehead" id="t-linehead0221a06"></a>「復次，白衣！彼時眾中，又一類人，初修禪已，<a class="t" id="t0221a07"></a>後復還起作意思惟，止聚落中，設其場界，<a class="t" id="t0221a08"></a>聚以學徒，教授典章。餘諸人眾，見是人已，<a class="t" id="t0221a09"></a>互相謂言：『此一類人，初於曠野，修禪寂止，<a class="t" id="t0221a10"></a>後復還起作意思惟，止聚落中，設其場界，<a class="t" id="t0221a11"></a>聚以學徒，教授典章。』此乃不名為修禪者，<a class="t" id="t0221a12"></a>是時立名為教授者，又名多說婆羅門；此婆<a class="t" id="t0221a13"></a>羅門名，最初墮於文字數中。由是世間，乃<a class="t" id="t0221a14"></a>有婆羅門一類境界。白衣！當知，若此若彼，諸<a class="t" id="t0221a15"></a>有情類，若同若異，若法若非法，雖有差別，<a class="t" id="t0221a16"></a>法爾自然，最上最勝，最極高大，見如是法，<a class="t" id="t0221a17"></a>如是法生，增上歸趣。</p><a class="t" id="t0221a18"></a>
<p><a class="t-linehead" id="t-linehead0221a18"></a>「復次，白衣！彼時眾中，又一類人，廣布田種，<a class="t" id="t0221a19"></a>施作農事，養活其命，以彼營作田種事故，<a class="t" id="t0221a20"></a>名為毗舍；此毗舍名，最初墮於文字數中。<a class="t" id="t0221a21"></a><span class="corr" title="[山&gt;由] cf.【麗】">由</span>是世間，乃有毗舍一類境界。白衣！當知，<a class="t" id="t0221a22"></a>若此若彼，諸有情類，若同若異，若法若非<a class="t" id="t0221a23"></a>法，雖有差別，法爾自然，最上最勝，最極高<a class="t" id="t0221a24"></a>大，見如是法，如是法生，增上歸趣。</p><a class="t" id="t0221a25"></a>
<p><a class="t-linehead" id="t-linehead0221a25"></a>「復次，白衣！彼時眾中，又一類人，巧偽漸生，<a class="t" id="t0221a26"></a>營雜惡事，名為首陀；此首陀名，最初墮於<a class="t" id="t0221a27"></a>文字數中，由是世間，乃有首陀一類境界。<a class="t" id="t0221a28"></a>白衣！當知，若此若彼，諸有情類，若同若異，<a class="t" id="t0221a29"></a>若法若非法，雖有差別，法爾自然，最上最<a class="t" id="t0221b01"></a>勝，最極高大，見如是法，如是法生，增上歸<a class="t" id="t0221b02"></a>趣。</p><a class="t" id="t0221b03"></a>
<p><a class="t-linehead" id="t-linehead0221b03"></a>「復次，白衣！彼剎帝利族中，有出離者，厭惡逼<a class="t" id="t0221b04"></a>迫、生老病死、憂悲苦惱、艱危災患故，捨<a class="t" id="t0221b05"></a>家出家，即我沙門；最初得名此沙門者，剎<a class="t" id="t0221b06"></a>帝利族中。如是修作已，彼婆羅門、毗舍、首陀<a class="t" id="t0221b07"></a>亦復如是，若能厭惡逼迫、生老病死、憂悲<a class="t" id="t0221b08"></a>苦惱、艱危災患故，捨家出家，悉為沙門，而<a class="t" id="t0221b09"></a>無差別；由此世間，乃有沙門一類境界，最<a class="t" id="t0221b10"></a>初建立。白衣！當知，若此若彼，諸有情類，若<a class="t" id="t0221b11"></a>同若異，若法若非法，雖有差別，法爾自然，<a class="t" id="t0221b12"></a>最上最勝，最極高大，見如是法，如是法生，<a class="t" id="t0221b13"></a>增上歸趣。」</p><a class="t" id="t0221b14"></a>
<p><a class="t-linehead" id="t-linehead0221b14"></a>佛言「白衣！由是次第，有五類境界，首初於<a class="t" id="t0221b15"></a>此世間建立，所謂剎帝利境界、婆羅門境界、<a class="t" id="t0221b16"></a>毗舍境界、首陀境界、沙門境界。於此五中，<a class="t" id="t0221b17"></a>而沙門者，最尊最上，廣大名稱，無復過上。<a class="t" id="t0221b18"></a>白衣！譬如高峯，極為高峻，或有群牛，周行<a class="t" id="t0221b19"></a>彼峯，一切能往，欲奔其頂，竟不能到。而彼<a class="t" id="t0221b20"></a>峯頂，法爾自然，最上最大，最極高顯。彼五<a class="t" id="t0221b21"></a>境界，亦復如是，而沙門境界，法爾自然，於<a class="t" id="t0221b22"></a>諸世間，最上最大，最極高顯，無復有上。</p><a class="t" id="t0221b23"></a>
<p><a class="t-linehead" id="t-linehead0221b23"></a>「復次，白衣！彼剎帝利族中，有造身不善業及<a class="t" id="t0221b24"></a>彼語意不善業已，起邪見者，身壞命終墮於<a class="t" id="t0221b25"></a>惡趣、地獄中生。而婆羅門、毗舍、首陀諸族<a class="t" id="t0221b26"></a>亦然，有造身不善業及彼語意不善業已，起<a class="t" id="t0221b27"></a>邪見者，身壞命終，墮於惡趣、地獄中生。沙<a class="t" id="t0221b28"></a>門亦然，有造身不善業及彼語意不善業已，<a class="t" id="t0221b29"></a>起邪見者，身壞命終，墮於惡趣、地獄中生。<a class="t" id="t0221c01"></a>復次，白衣！彼剎帝利族中，有造身雜業及彼<a class="t" id="t0221c02"></a>語意諸雜業已，起雜見者，身壞命終，生於<a class="t" id="t0221c03"></a>人中。而婆羅門、毗舍、首陀，及彼沙門，諸類<a class="t" id="t0221c04"></a>亦然，有造身雜業及彼語意諸雜業已，起雜<a class="t" id="t0221c05"></a>見者，身壞命終，生於人中。」</p><a class="t" id="t0221c06"></a>
<p><a class="t-linehead" id="t-linehead0221c06"></a>「復次，白衣！彼剎帝利族中，有造身善業及彼<a class="t" id="t0221c07"></a>語意諸善業已，身壞命終，生於天界。而婆<a class="t" id="t0221c08"></a>羅門、毗舍、首陀，及彼沙門，諸類亦然，有造<a class="t" id="t0221c09"></a>身善業及彼語意諸善業已，身壞命終，生於<a class="t" id="t0221c10"></a>天界。」</p><a class="t" id="t0221c11"></a>
<p><a class="t-linehead" id="t-linehead0221c11"></a>「復次，白衣！彼剎帝利，修身、語、意諸善業已，<a class="t" id="t0221c12"></a>而起正見，於四念處，安住正心，如理修習七<a class="t" id="t0221c13"></a>覺支已，自能證悟彼涅槃界。而婆羅門、毘舍、<a class="t" id="t0221c14"></a>首陀，及彼沙門，諸類亦然，修身語意諸善<a class="t" id="t0221c15"></a>業已，而起正見，於四念處，安住正心，如理<a class="t" id="t0221c16"></a>修習七覺支已，自能證悟彼涅槃界。</p><a class="t" id="t0221c17"></a>
<p><a class="t-linehead" id="t-linehead0221c17"></a>「復次，白衣！彼最初時，大梵天王，說伽陀曰：</p><a class="t" id="t0221c18"></a><blockquote class="gatha">
<p>「『剎帝利族人中尊，　　種姓真實復清淨，<a class="t" id="t0221c19"></a><br>
　三明諸行悉周圓，　　為人天中勝尊者。』</p>
</blockquote><a class="t" id="t0221c20"></a>
<p><a class="t-linehead" id="t-linehead0221c20"></a>「白衣！彼大梵天王所說伽陀，深為善說，為<a class="t" id="t0221c21"></a>善歌詠，此語誠實，非妄說者。何以故？我亦<a class="t" id="t0221c22"></a>宣說：『剎帝利族，為人中尊，種姓真實，又復<a class="t" id="t0221c23"></a>清淨，三明諸行，皆悉圓滿，於人天中，是尊<a class="t" id="t0221c24"></a>勝者。』」</p><a class="t" id="t0221c25"></a>
<p><a class="t-linehead" id="t-linehead0221c25"></a>爾時，白衣、金幢二婆羅門，合掌恭敬，前白佛<a class="t" id="t0221c26"></a>言：「世尊！我等昔時愚癡所覆，不自開曉。譬<a class="t" id="t0221c27"></a>如傴者，復如癡者，又如冥暗，一切所向，不<a class="t" id="t0221c28"></a>能通達。我等今日，蒙佛世尊教示<span class="corr" title="[&gt;正] cf.【麗】">正</span>義分別<a class="t" id="t0221c29"></a>顯說，豁然醒悟，如傴者得伸、癡者開導、冥暗<a class="t" id="t0222a01"></a>得炬。今日已往，誓歸依佛、歸依正法、歸依<a class="t" id="t0222a02"></a>僧伽，近事世尊，乃至盡壽，奉持佛法，如護<a class="t" id="t0222a03"></a>身命，常具慚愧，悲愍有情，下至螻蟻，起護<a class="t" id="t0222a04"></a>念想。我今隨佛出家，受具足戒。」</p><a class="t" id="t0222a05"></a>
<p><a class="t-linehead" id="t-linehead0222a05"></a>爾時，世尊告苾芻眾言：「諸苾芻！今此白衣、<a class="t" id="t0222a06"></a>金幢二婆羅門，歸佛出家。汝諸苾芻，當為<a class="t" id="t0222a07"></a>彼等受具足戒。」時，諸苾芻如佛教勅，即為<a class="t" id="t0222a08"></a>彼等受具足戒。白衣、金幢二婆羅門，於剎那<a class="t" id="t0222a09"></a>間，成苾芻相，戒行具足。</p><a class="t" id="t0222a10"></a>
<p><a class="t-linehead" id="t-linehead0222a10"></a>是時，尊者白衣、金幢二苾芻，專注一境，離諸<a class="t" id="t0222a11"></a>散亂，清淨身心，趣求正理，即得天眼、宿住、<a class="t" id="t0222a12"></a>漏盡三明。具三明已，是正知者，聞所說法，<a class="t" id="t0222a13"></a>得大利益。</p><a class="t" id="t0222a14"></a>
<p class="endsutta"><span class="t-juanname">佛說白衣金幢二婆羅門緣起經卷下</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
