<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t9">
<article>
<div class="hgroup mirror"><h1 class="mirror-row"><span class="mirror-left latin">T9</span>
<span class="mirror-right">佛說人仙經</span></h1></div>　<a class="t" id="t0213c20"></a><a class="t" id="t0213c21"></a><a class="t" id="t0213c22"></a><p class="suttainfo"><span class="t-juanname">佛說人仙經</span><br><a class="t" id="t0213c23"></a><a class="t" id="t0213c24"></a>
<span class="t-byline">西天譯經三藏朝奉大夫試光祿<a class="t" id="t0213c25"></a>卿明教大師臣法賢奉　詔譯</span></p>
<a class="t" id="t0213c26"></a>
<p><a class="t-linehead" id="t-linehead0213c26"></a>如是我聞：</p>
<p>一時，佛在那提迦城崐左迦精舍<a class="t" id="t0213c27"></a>中，與大眾俱。爾時，尊者阿難獨止一處，起<a class="t" id="t0213c28"></a>如是念：「我佛世尊，先說所有諸方諸國，及諸<a class="t" id="t0213c29"></a>城隍，所謂：盎誐國、摩<span class="corr" title="[迦&gt;伽] cf.【麗】">伽</span>陀國、迦尸國、憍薩<a class="t" id="t0214a01"></a>羅國、蜜<span class="gaiji">［口＊爾］<!--gaiji,,1[口＊爾],2&#x21060;,3--></span>沙國、大力士國、奔拏國、蘇摩國、<a class="t" id="t0214a02"></a>阿說迦國、嚩帝國、俱嚕國、半左國、嚩蹉國、<a class="t" id="t0214a03"></a>戍囉西那國、夜嚩那國、甘謨惹國等。而彼<a class="t" id="t0214a04"></a>諸國，所有聲聞，已入滅者，佛皆說彼生於<a class="t" id="t0214a05"></a>某果報。唯彼摩<span class="corr" title="[迦&gt;伽] cf.【麗】">伽</span>陀國，所有上首諸優婆<a class="t" id="t0214a06"></a>塞皆已命終，彼摩<span class="corr" title="[迦&gt;伽] cf.【麗】">伽</span>陀國，空廓無人。我佛<a class="t" id="t0214a07"></a>世尊，未為宣說生於何處？」是時，尊者阿難<a class="t" id="t0214a08"></a>作是念已，即出自舍，往詣佛所，到佛所已，<a class="t" id="t0214a09"></a>偏袒右肩，右膝著地，即以頭面，禮世尊足，<a class="t" id="t0214a10"></a>住立佛前，白世尊言：「如先所說，諸方諸國，<a class="t" id="t0214a11"></a>我從佛聞，皆已了知。乃至從佛聞所說法，<a class="t" id="t0214a12"></a>亦悉了知。乃至那提迦城諸優婆塞所生之<a class="t" id="t0214a13"></a>處，佛亦說已。又彼那提迦城，次有五百優<a class="t" id="t0214a14"></a>婆塞，亦已命終，彼優婆塞善斷三障，證須陀<a class="t" id="t0214a15"></a>洹果，逆生死流，七來人間，七生天上，了苦<a class="t" id="t0214a16"></a>邊際，決證菩提。又彼那提迦城，復有三百<a class="t" id="t0214a17"></a>優婆塞，亦次命終，彼優婆塞亦斷三障及<a class="t" id="t0214a18"></a>貪瞋癡，一來人間，了苦邊際，證斯陀含果。<a class="t" id="t0214a19"></a>又彼那提迦城，有二百五十優婆塞，復次命<a class="t" id="t0214a20"></a>終，彼優婆塞能斷五種煩惱及隨煩惱，證<a class="t" id="t0214a21"></a>阿那含果，不還人間，不復輪轉。如是等事，<a class="t" id="t0214a22"></a>亦悉了知。唯獨摩伽陀國，所有諸上首優婆<a class="t" id="t0214a23"></a>塞命終之後，摩伽陀國空廓無人。云何，世<a class="t" id="t0214a24"></a>尊！獨不說彼諸優婆塞所生之處？唯願世尊，<a class="t" id="t0214a25"></a>為我宣說，摩伽陀國諸優婆塞，今生何處？<a class="t" id="t0214a26"></a>所修行業，得何果報？世尊！又彼摩伽陀國，<a class="t" id="t0214a27"></a>頻婆娑羅王一心向佛，知於正法及奉僧伽，<a class="t" id="t0214a28"></a>盡於壽命，常念不忘。命終之後，國中人民，<a class="t" id="t0214a29"></a>咸讚王德，作如是言：『此是法王。願此法王，<a class="t" id="t0214b01"></a>生於善世，獲最勝樂。』世尊！云何未說彼王所<a class="t" id="t0214b02"></a>生之處，及心所願乃至果位？唯願世尊，一<a class="t" id="t0214b03"></a>一宣說。」又復白言：「世尊！彼摩伽陀國，乃是<a class="t" id="t0214b04"></a>我佛成正覺地，最勝無比。而此勝地，是王<a class="t" id="t0214b05"></a>為主，唯願世尊，為說生處。」</p><a class="t" id="t0214b06"></a>
<p><a class="t-linehead" id="t-linehead0214b06"></a>爾時，世尊受阿難請已，默然而住。時，尊者阿<a class="t" id="t0214b07"></a>難見佛默然，即知受請，便以頭面禮世尊足，<a class="t" id="t0214b08"></a>還於本處。</p><a class="t" id="t0214b09"></a>
<p><a class="t-linehead" id="t-linehead0214b09"></a>爾時，世尊過夜分已，至於來晨食時，著衣執<a class="t" id="t0214b10"></a>持應器，入那提迦城，次行乞食。得品饌已，<a class="t" id="t0214b11"></a>還於本處，收衣洗足，敷座而食。飯食訖已，<a class="t" id="t0214b12"></a>而暫經行，復還本座，觀察阿難所問：「摩伽<a class="t" id="t0214b13"></a>陀國王，及諸優婆塞此處滅已，當生何處？<a class="t" id="t0214b14"></a>以何行願，得何果報？」作是觀時，以佛神通，<a class="t" id="t0214b15"></a>於虛空中，有聲稱名：「世尊！我是人仙。善<a class="t" id="t0214b16"></a>逝！我是人仙。」爾時，世尊聞空聲已，即從座<a class="t" id="t0214b17"></a>起，往聲聞處，彼聲聞眾，圍遶而坐。阿難尊<a class="t" id="t0214b18"></a>者來詣佛所，偏袒右肩，禮世尊足，住立佛<a class="t" id="t0214b19"></a>前，而白佛言：「世尊！何因何緣倍常適悅？」</p><a class="t" id="t0214b20"></a>
<p><a class="t-linehead" id="t-linehead0214b20"></a>爾時，世尊告阿難言：「如汝所請，為摩伽陀國<a class="t" id="t0214b21"></a>頻婆娑羅王，及諸優婆塞，此處滅已，當生何<a class="t" id="t0214b22"></a>處？以何行願，得何果報？我以此義，說時未<a class="t" id="t0214b23"></a>至，示同世間，憶念而住。過是夜分，至於食<a class="t" id="t0214b24"></a>時，入城乞食，迴還本處，食訖經行，復還本<a class="t" id="t0214b25"></a>座，以汝所問說時已至，憶念觀察。彼摩伽<a class="t" id="t0214b26"></a>陀國王，及諸優婆塞，死此生彼，行願果報。<a class="t" id="t0214b27"></a>如是之次以我神通，於虛空中，有聲稱言：<a class="t" id="t0214b28"></a>『世尊！我是人仙。善逝，我是人仙。』」</p>
<p><a class="t-linehead" id="t-linehead0214b28"></a>佛復告言：<a class="t" id="t0214b29"></a>「阿難！汝於往昔，聞有如是名否？」</p>
<p><a class="t-linehead" id="t-linehead0214b29"></a>阿難白言：<a class="t" id="t0214c01"></a>「世尊！未聞有是名者，我聞此名，身毛喜竪。」<a class="t" id="t0214c02"></a>尊者阿難，說是語次又聞空中聲曰：「世尊！我<a class="t" id="t0214c03"></a>是頻婆娑羅王。善逝，我是頻婆娑羅王。我<a class="t" id="t0214c04"></a>今向佛，二三稱說名字族氏。世尊！往昔人<a class="t" id="t0214c05"></a>仙，命終之後，生於人間，得為人王，證須陀<a class="t" id="t0214c06"></a>洹果。今第七生，生毘沙門宮，為天王子，亦名<a class="t" id="t0214c07"></a>人仙。世尊！我為毘沙門天王之子，善能了知<a class="t" id="t0214c08"></a>佛所說法，微妙寂靜安樂之句，當來證得斯<a class="t" id="t0214c09"></a>陀含果。」</p>
<p><a class="t-linehead" id="t-linehead0214c09"></a>佛即讚言：「善哉！善哉！而汝人仙甚善<a class="t" id="t0214c10"></a>甚善，汝能如是行無放逸。先於何處，以何因<a class="t" id="t0214c11"></a>緣，而能獲得須陀洹果？」</p>
<p><a class="t-linehead" id="t-linehead0214c11"></a>人仙答言：「我別無因，<a class="t" id="t0214c12"></a>亦別無緣，唯知佛法微妙最勝，深信奉行，<a class="t" id="t0214c13"></a>乃證初果。」又復白言：「世尊！我受持國天王<a class="t" id="t0214c14"></a>命，往彼南方增長天王處。由是見知我佛世<a class="t" id="t0214c15"></a>尊，在崑左迦精舍，獨處堂中，觀察摩伽陀<a class="t" id="t0214c16"></a>國王，及諸優婆塞，從此處滅生於何處？以<a class="t" id="t0214c17"></a>何行願？得何果報？如是等事，我佛欲說。世<a class="t" id="t0214c18"></a>尊！我從父王毘沙門所，親聞是事，憶持不<a class="t" id="t0214c19"></a>忘，是故我今正以此緣，來詣佛所，欲說斯<a class="t" id="t0214c20"></a>事。」</p><a class="t" id="t0214c21"></a>
<p><a class="t-linehead" id="t-linehead0214c21"></a>佛言：「人仙！今正是時，汝當廣說。」</p>
<p>是時，人仙<a class="t" id="t0214c22"></a>承佛聖旨，而白佛言：「世尊！一時我聞，父毘<a class="t" id="t0214c23"></a>沙門天告於眾言：『汝等聖者當一心聽。我於<a class="t" id="t0214c24"></a>往昔在三十三天，說法勝會。諸天皆集，及<a class="t" id="t0214c25"></a>護世天，亦在彼會，各處本方。持國天王處<a class="t" id="t0214c26"></a>於東方，面西而坐。增長天王處於南方，面<a class="t" id="t0214c27"></a>北而坐。廣目天王處於西方，面東而坐。我<a class="t" id="t0214c28"></a>處北方面南而坐。諸聽法眾坐護世前。是時，<a class="t" id="t0214c29"></a>諸天及護世等，皆為聽法，來赴勝會。既聞<a class="t" id="t0215a01"></a>法已欲還本宮，忽有大光，普照勝會，諸天<a class="t" id="t0215a02"></a>光明映蔽不現。</p><a class="t" id="t0215a03"></a>
<p><a class="t-linehead" id="t-linehead0215a03"></a>「『爾時，帝釋天主告諸天言：「汝等當知，今此大<a class="t" id="t0215a04"></a>光普照勝會，使我諸天光明色相映蔽不現。<a class="t" id="t0215a05"></a>是故汝等當知非久，大梵天王來此會中。於<a class="t" id="t0215a06"></a>意云何？大梵天王，凡所行處，先現祥瑞。汝<a class="t" id="t0215a07"></a>諸天等，勿起本座，知彼何緣現此光明。」時，<a class="t" id="t0215a08"></a>諸天眾及護世天白帝釋言：「我等承命未起<a class="t" id="t0215a09"></a>本座，乃至了知所現光明。」時，大梵王以童<a class="t" id="t0215a10"></a>子形，於彼勝會，忽然出現。頭有五髻，色相<a class="t" id="t0215a11"></a>具足，於彼會中即便說偈，告諸天曰：</p><a class="t" id="t0215a12"></a><blockquote class="gatha">
<p>「『「汝歸佛世尊，　　世間為眼目，<a class="t" id="t0215a13"></a><br>
　　善說微妙法，　　令得寂靜句。<a class="t" id="t0215a14"></a><br>
　　汝等諸天眾，　　威力大色相，<a class="t" id="t0215a15"></a><br>
　　因持佛梵行，　　由是生天界。<a class="t" id="t0215a16"></a><br>
　　復有淨行者，　　具色壽名稱，<a class="t" id="t0215a17"></a><br>
　　是大智佛子，　　非久生此界。<a class="t" id="t0215a18"></a><br>
　　天眾聞是語，　　心生大歡喜，<a class="t" id="t0215a19"></a><br>
　　歸依佛世尊，　　信法中妙法。<a class="t" id="t0215a20"></a><br>
　　梵王說偈時，　　具五種妙音，<a class="t" id="t0215a21"></a><br>
　　甚深如雲雷，　　聞者樂真實。」</p>
</blockquote><a class="t" id="t0215a22"></a>
<p><a class="t-linehead" id="t-linehead0215a22"></a>「『大梵天王說偈之時，具五種妙音，所謂大梵<a class="t" id="t0215a23"></a>音、迦陵頻伽音、大鼓音、大雷音、及愛樂音<a class="t" id="t0215a24"></a>等。又彼梵王於勝會中，攝童子形，復現大<a class="t" id="t0215a25"></a>身。於意云何？大梵天王隨眾心樂，而現其<a class="t" id="t0215a26"></a>身。所現大身，有二種德，具大色相，普聞<a class="t" id="t0215a27"></a>名稱。譬如黃金有二種德，謂色及名。大梵<a class="t" id="t0215a28"></a>天王於天眾中，二種顯現亦復如是。又復梵<a class="t" id="t0215a29"></a>王到勝會時，會中天眾，不起本座，亦不作<a class="t" id="t0215b01"></a>禮。時，彼天眾合掌而住，各起所念：「嗚呼！娑<a class="t" id="t0215b02"></a>婆世界主，大梵天王於此會前以所現身，復<a class="t" id="t0215b03"></a>現大身。」是時，梵王知天眾心，於大身中，倍<a class="t" id="t0215b04"></a>復現大，於彼勝會，上虛空中，跏趺而坐，譬<a class="t" id="t0215b05"></a>大力士於地而坐，大梵天王亦復如是。</p><a class="t" id="t0215b06"></a>
<p><a class="t-linehead" id="t-linehead0215b06"></a>「『爾時，大梵天王復告天眾：「所現大身，是四神<a class="t" id="t0215b07"></a>足力，唯佛世尊悉知悉見，能說、能修、亦復能<a class="t" id="t0215b08"></a>現。是故汝等，亦當誠心修彼神足，乃至現<a class="t" id="t0215b09"></a>通作大利益。四神足者，謂欲勤心慧。」是時，<a class="t" id="t0215b10"></a>天眾又復心念：「嗚呼！大梵天王，願化我等<a class="t" id="t0215b11"></a>天眾，一一皆如梵天王身，一一梵天懷中坐<a class="t" id="t0215b12"></a>一天王。」爾時，大梵天王知天眾心，即以神力，<a class="t" id="t0215b13"></a>攝諸天身，化梵王身，各於懷中，坐一天王。<a class="t" id="t0215b14"></a>是彼天眾，所有心念，皆悉滿足，獲大安樂，<a class="t" id="t0215b15"></a>譬如剎帝利王，受父灌頂，而紹王位，心念<a class="t" id="t0215b16"></a>滿足，獲大安樂，彼諸天眾亦復如是。</p><a class="t" id="t0215b17"></a>
<p><a class="t-linehead" id="t-linehead0215b17"></a>「『爾時，大梵復告天眾：「汝等諸天及護世等，當<a class="t" id="t0215b18"></a>一心聽。諸聖者唯佛、如來、正等正覺，於四神<a class="t" id="t0215b19"></a>足，能廣宣說、能久修習、能大變現。是故汝<a class="t" id="t0215b20"></a>等當發誠心，應勤修習，自在變現，作大利<a class="t" id="t0215b21"></a>益。」是時，梵王懷中所坐天王，各生疑念：「唯<a class="t" id="t0215b22"></a>有一大梵王，我坐懷中；云何言時諸天皆言？<a class="t" id="t0215b23"></a>若彼默時諸天亦默？」又帝釋天主，起如是念：<a class="t" id="t0215b24"></a>「嗚呼！大梵天王，願攝我等天眾本形，變一大<a class="t" id="t0215b25"></a>身，坐我懷中。」時，大梵王知帝釋念，攝天眾<a class="t" id="t0215b26"></a>形，現一大身，帝釋懷中跏趺而坐。大梵天<a class="t" id="t0215b27"></a>王當以如是神足之力，種種變現，作化事已，<a class="t" id="t0215b28"></a>又復告彼諸天及護世等：「我佛世尊以此四<a class="t" id="t0215b29"></a>神足力，及聲聞法，先所化度者，即摩伽陀<a class="t" id="t0215c01"></a>國，八萬優婆塞善斷三障，盡苦邊際，證須陀<a class="t" id="t0215c02"></a>洹果。於天上人間，七返往來，有生他化自<a class="t" id="t0215c03"></a>在天者、有生化樂天者、有生三十三天者、<a class="t" id="t0215c04"></a>有生四王天者；有生人間大剎帝利王宮者、<a class="t" id="t0215c05"></a>有生上首大婆羅門家、有生上首大長者家。」<a class="t" id="t0215c06"></a>又復諸天眾等，有思念者：「嗚呼！云何能得四<a class="t" id="t0215c07"></a>佛出現於世？」復有思念：「嗚呼！云何能得八佛<a class="t" id="t0215c08"></a>出現於世？」大梵天王知彼天眾心之所念，而<a class="t" id="t0215c09"></a>復告言：「汝等天眾莫作是念，思欲四佛出現<a class="t" id="t0215c10"></a>於世，乃至八佛出現於世。是義不然。汝等<a class="t" id="t0215c11"></a>當知，我從佛聞，無有二佛同出於世，何有<a class="t" id="t0215c12"></a>四佛八佛同出世耶？汝等但願，我佛世尊無<a class="t" id="t0215c13"></a>漏之體，壽命增長，久住世間。」時，彼諸天又<a class="t" id="t0215c14"></a>復作念：「大梵天王，云何一一實知我心？」彼<a class="t" id="t0215c15"></a>諸天等，即生驚怖，心懷愁惱。時，大梵王告<a class="t" id="t0215c16"></a>彼眾言：「汝諸天眾及護世等，一心諦聽。如<a class="t" id="t0215c17"></a>來、應供、正等正覺宣說一乘正法，令諸眾生<a class="t" id="t0215c18"></a>遠離憂悲苦惱，皆得清淨，證真實理。」又復<a class="t" id="t0215c19"></a>告言：「有三種法，如來悉知。何名三種？所謂<a class="t" id="t0215c20"></a>有人，先作身不善業、意不善行，後因親近<a class="t" id="t0215c21"></a>善友，聽聞妙法，繫念思惟，斷身不善、造身<a class="t" id="t0215c22"></a>善業，斷意不善、行意善行。是人樂中生樂，<a class="t" id="t0215c23"></a>悅意中復生悅意。譬如有人於喜生喜，喜復<a class="t" id="t0215c24"></a>生喜，彼人悅樂亦復如是，此謂第一種法。<a class="t" id="t0215c25"></a>復次，有人先受五慾作不善業，後親善友，聽<a class="t" id="t0215c26"></a>聞妙法，繫念思惟，棄於慾樂，亦復不造諸<a class="t" id="t0215c27"></a>不善業。是人樂中生樂，悅意中復生悅意。<a class="t" id="t0215c28"></a>譬如有人喜中生喜，喜復生喜，悅樂法者亦<a class="t" id="t0215c29"></a>復如是，此謂第二種法。復次，有人於不善<a class="t" id="t0216a01"></a>法如實了知，亦於善法如實了知，乃至苦<a class="t" id="t0216a02"></a>集滅道亦如實知。後復親近善友，於不善<a class="t" id="t0216a03"></a>法及諸善法，乃至苦集滅道，於是諸法，倍<a class="t" id="t0216a04"></a>復精曉，是人樂中生樂，於悅意中復生悅<a class="t" id="t0216a05"></a>意。譬如有人喜中生喜，喜復生喜，悅樂法<a class="t" id="t0216a06"></a>者亦復如是，此謂第三種法。」復次，大梵天王<a class="t" id="t0216a07"></a>又告諸天及護世等：「諸聖者當一心聽。有四<a class="t" id="t0216a08"></a>種法，彼佛世尊悉知悉見。何者為四？謂身、<a class="t" id="t0216a09"></a>受、心、法。如來以慧觀是四法，若內若外，如<a class="t" id="t0216a10"></a>實了知。智慧現行，修習圓滿。善說菩提一<a class="t" id="t0216a11"></a>乘正法，令諸眾生咸得清淨，離憂悲苦惱，<a class="t" id="t0216a12"></a>證妙法理。」</p><a class="t" id="t0216a13"></a>
<p><a class="t-linehead" id="t-linehead0216a13"></a>「『復次，大梵天王又告諸天及護世等言：「諸聖<a class="t" id="t0216a14"></a>者當一心聽。有八正道法，彼佛如來、應供、正<a class="t" id="t0216a15"></a>等正覺悉知悉見。何等為八？謂正見、正思<a class="t" id="t0216a16"></a>惟、正語、正業、正命、正精進、正念、正定。如是八<a class="t" id="t0216a17"></a>正道，即是三摩地受用法。若有如是得正思<a class="t" id="t0216a18"></a>惟，行於梵行，修習圓滿，獲梵天樂。又復正<a class="t" id="t0216a19"></a>語，正一切言，滿一切相，正說梵行，分別顯<a class="t" id="t0216a20"></a>教，得如實旨。宣說正語，開甘露門，示一乘<a class="t" id="t0216a21"></a>法，令諸眾生咸得清淨，離憂悲苦，證妙法<a class="t" id="t0216a22"></a>理。」』」</p><a class="t" id="t0216a23"></a>
<p><a class="t-linehead" id="t-linehead0216a23"></a>爾時，人仙白佛言：「世尊！如我所說種種法要，<a class="t" id="t0216a24"></a>皆是大梵天王於帝釋宮，為三十三天及四<a class="t" id="t0216a25"></a>護世諸天眾等，如是宣說；我父毘沙門天<a class="t" id="t0216a26"></a>王，迴還本宮，為我宣說，我悉記憶，無所<a class="t" id="t0216a27"></a>忘失。今承如來大威力故，為尊者阿難欲<a class="t" id="t0216a28"></a>知頻婆娑羅王所生所滅行願果報，我今對<a class="t" id="t0216a29"></a>佛如實宣說。」</p>
<p><a class="t-linehead" id="t-linehead0216a29"></a>佛即讚言：「善哉！善哉！汝能善<a class="t" id="t0216b01"></a>說。」</p><a class="t" id="t0216b02"></a>
<p><a class="t-linehead" id="t-linehead0216b02"></a>爾時，人仙說是法已，阿難尊者及諸會眾，<a class="t" id="t0216b03"></a>得聞是法，歡喜信受，禮佛而退。</p><a class="t" id="t0216b04"></a>
<p class="endsutta"><span class="t-juanname">佛說人仙經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
