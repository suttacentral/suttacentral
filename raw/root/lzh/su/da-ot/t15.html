<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t15">
<article>
<div class="hgroup mirror"><h1 class="mirror-row"><span class="mirror-left latin">T15</span>
<span class="mirror-right">佛說帝釋所問經</span></h1></div>　<a class="t" id="t0246b01"></a><a class="t" id="t0246b02"></a><a class="t" id="t0246b03"></a><p class="suttainfo"><span class="t-juanname">佛說帝釋所問經</span><br><a class="t" id="t0246b04"></a><a class="t" id="t0246b05"></a>
<span class="t-byline">西天譯經三藏朝奉大夫試光祿卿<a class="t" id="t0246b06"></a>明教大師臣法賢奉　詔譯</span></p>
<a class="t" id="t0246b07"></a>
<p><a class="t-linehead" id="t-linehead0246b07"></a>如是我聞：</p>
<p>一時，佛在摩伽陀國王舍城東菴<a class="t" id="t0246b08"></a>羅園，大婆羅門聚落之北，毘提呬山帝釋巖<a class="t" id="t0246b09"></a>中，與大眾俱。</p><a class="t" id="t0246b10"></a>
<p><a class="t-linehead" id="t-linehead0246b10"></a>爾時，帝釋天主聞佛在摩伽陀國毘提呬<a class="t" id="t0246b11"></a>山帝釋巖中，即告五髻乾闥婆王子言：「汝<a class="t" id="t0246b12"></a>可知不？我聞佛在摩伽陀國毘提呬山帝釋<a class="t" id="t0246b13"></a>巖中，我欲與汝共詣佛所親近供養。」是時，<a class="t" id="t0246b14"></a>五髻乾闥婆王子聞是語已，白帝釋言：「甚<a class="t" id="t0246b15"></a>善！天主！」作是言已，即持瑠璃寶裝箜篌，隨從<a class="t" id="t0246b16"></a>帝釋。時彼天眾，聞帝釋天主與五髻乾闥婆<a class="t" id="t0246b17"></a>王子，發心往詣佛所親近供養，亦各發心，<a class="t" id="t0246b18"></a>樂欲隨從往詣佛所親近供養。</p>
<p><a class="t-linehead" id="t-linehead0246b18"></a>爾時，帝釋<a class="t" id="t0246b19"></a>天主與五髻乾闥婆王子及彼天眾，從彼<a class="t" id="t0246b20"></a>天沒，譬如力士屈伸臂頃，即到摩伽陀國<a class="t" id="t0246b21"></a>毘提呬山側。是時，彼山忽有大光普徧照耀。<a class="t" id="t0246b22"></a>其山四面所有人民，見彼光已，互相謂言：「此<a class="t" id="t0246b23"></a>山何故有大火燃，映蔽本相猶如寶山？」</p>
<p><a class="t-linehead" id="t-linehead0246b23"></a>爾時，<a class="t" id="t0246b24"></a>帝釋天主告五髻乾闥婆王子言：「汝見此山<a class="t" id="t0246b25"></a>有如是殊妙色不？為佛世尊安止其中，四事<a class="t" id="t0246b26"></a>清淨。又復此山所有堂殿悉皆寶成，人所<a class="t" id="t0246b27"></a>居者，盡諸煩惱悉證聖果，乃至大力諸天亦<a class="t" id="t0246b28"></a>常止此。」又復告言：「是故我等難逢難遇，<a class="t" id="t0246b29"></a>如先所說親近供養，今正是時。汝五髻乾闥<a class="t" id="t0246c01"></a>婆王子可以所持之樂，當作供養。何以故？過<a class="t" id="t0246c02"></a>此已往，實難值遇。」</p>
<p><a class="t-linehead" id="t-linehead0246c02"></a>時，乾闥婆王子聞是語已，<a class="t" id="t0246c03"></a>白帝釋言：「甚善！甚善！」說是言已即起思念：<a class="t" id="t0246c04"></a>「諸佛如來具天耳通，無遠無近皆悉能聞。」<a class="t" id="t0246c05"></a>作此念已，即動所持瑠璃寶裝箜篌，於其聲<a class="t" id="t0246c06"></a>中而出伽陀，於伽陀中說所樂事，彼伽陀曰：</p><a class="t" id="t0246c07"></a><blockquote class="gatha">
<p>「<span class="corr" title="[如&gt;汝] cf.【麗】">汝</span>日光賢女，　　當請求父王，<a class="t" id="t0246c08"></a><br>
與我為眷屬，　　是知<span class="corr" title="[如&gt;汝] cf.【麗】">汝</span>賢良。<a class="t" id="t0246c09"></a><br>
我所戀慕汝，　　譬如熱惱者，<a class="t" id="t0246c10"></a><br>
思念於清凉，　　如渴人思水。<a class="t" id="t0246c11"></a><br>
如病者思藥，　　如飢者念食，<a class="t" id="t0246c12"></a><br>
如大象被鈎，　　而不能前詣。<a class="t" id="t0246c13"></a><br>
又如阿羅漢，　　樂求寂滅法，<a class="t" id="t0246c14"></a><br>
今我所求願，　　其義亦復然。<a class="t" id="t0246c15"></a><br>
貪欲增煩惱，　　此無有真實，<a class="t" id="t0246c16"></a><br>
不果所願求，　　受種種苦惱。<a class="t" id="t0246c17"></a><br>
我所作福業，　　供養阿羅漢，<a class="t" id="t0246c18"></a><br>
所獲得果報，　　當與汝共之。<a class="t" id="t0246c19"></a><br>
我求日光女，　　是意甚堅固，<a class="t" id="t0246c20"></a><br>
帝釋諸天主，　　當施我所願。」</p>
</blockquote><a class="t" id="t0246c21"></a>
<p><a class="t-linehead" id="t-linehead0246c21"></a>爾時，世尊於帝釋巖中，以天耳通遙聞其聲，<a class="t" id="t0246c22"></a>即以神力遙告五髻乾闥婆王子言：「善哉！善<a class="t" id="t0246c23"></a>哉！乾闥婆王子，汝善於樂！鼓動絃時，出微<a class="t" id="t0246c24"></a>妙音如妙歌聲，作歌聲時復如絃音。以何<a class="t" id="t0246c25"></a>因故久發音樂，於彼絃中而出伽陀？復於<a class="t" id="t0246c26"></a>伽陀說三種音，謂愛樂音、龍音、阿羅漢音？」</p><a class="t" id="t0246c27"></a>
<p><a class="t-linehead" id="t-linehead0246c27"></a>爾時，五髻乾闥婆王子承佛神力，遙聞佛語，<a class="t" id="t0246c28"></a>即白佛言：「世尊！我念一時有乾闥婆王名凍<a class="t" id="t0246c29"></a>母囉，其王有女名為日光，我心所樂求為眷<a class="t" id="t0247a01"></a>屬。我時雖設種種方便亦不果願，遂於女<a class="t" id="t0247a02"></a>前動如是樂，於樂絃中而出伽陀，於伽陀中<a class="t" id="t0247a03"></a>說三種音。世尊！我當動此樂時，彼善法會<a class="t" id="t0247a04"></a>有諸天眾，互相謂曰：『此五髻乾闥婆王子，<a class="t" id="t0247a05"></a>不見不聞，我佛世尊十號具足，如來、應供、<a class="t" id="t0247a06"></a>正遍知、明行足、善逝、世間解、無上士、調御丈夫、<a class="t" id="t0247a07"></a>天人師、佛、世尊。』於是我謂諸天眾言：『汝等<a class="t" id="t0247a08"></a>諸天善讚佛德。』諸天答言：『五髻乾<span class="corr" title="[婆闥&gt;闥婆] cf.【麗】">闥婆</span>王<a class="t" id="t0247a09"></a>子！我等所有讚佛功德，與汝共之。』五髻乾闥<a class="t" id="t0247a10"></a>婆王子聞諸天言，忽有省覺，報言：『仁者！<a class="t" id="t0247a11"></a>我今歸佛世尊。』我以此事故，向於佛動如是<a class="t" id="t0247a12"></a>樂。」</p><a class="t" id="t0247a13"></a>
<p><a class="t-linehead" id="t-linehead0247a13"></a>爾時，帝釋天主作如是念：「今此五髻乾闥婆<a class="t" id="t0247a14"></a>王子根緣成熟，未至佛前，已伸供養。」作是<a class="t" id="t0247a15"></a>念已，告五髻乾闥婆王子言：「汝持我語，往詣<a class="t" id="t0247a16"></a>佛所，頭面禮足，如我詞曰：『天主帝釋，稽首<a class="t" id="t0247a17"></a>雙足，問訊世尊，少病少惱、起居輕利、氣力安<a class="t" id="t0247a18"></a>不？進止無惱不？我今與彼忉利天眾，欲來詣<a class="t" id="t0247a19"></a>佛親近供養。當聽佛旨。』」</p>
<p><a class="t-linehead" id="t-linehead0247a19"></a>是時，五髻乾闥婆王<a class="t" id="t0247a20"></a>子聞此語已，白帝釋言：「甚善！天主！」作是語<a class="t" id="t0247a21"></a>已，往詣佛所，頭面禮足住立一面而白佛言：<a class="t" id="t0247a22"></a>「世尊！帝釋天主與忉利天眾，遣我來此禮佛<a class="t" id="t0247a23"></a>雙足，問訊世尊，少病少惱、起居輕利、氣力安<a class="t" id="t0247a24"></a>不？進止無惱不？我等今日欲詣佛所親近供<a class="t" id="t0247a25"></a>養，故遣我來聽於佛旨。」</p>
<p><a class="t-linehead" id="t-linehead0247a25"></a>佛即答言：「汝可迴<a class="t" id="t0247a26"></a>還告語帝釋及彼天眾，今正是時。」五髻乾闥<a class="t" id="t0247a27"></a>婆王子承佛聖旨，還帝釋處傳世尊言，今<a class="t" id="t0247a28"></a>正是時。</p>
<p><a class="t-linehead" id="t-linehead0247a28"></a>爾時帝釋及忉利天眾便詣佛所，<a class="t" id="t0247a29"></a>到佛所已，禮佛雙足住立一面。是時，天主即<a class="t" id="t0247b01"></a>起是念：「此帝釋巖，其相迫窄，天眾無數如<a class="t" id="t0247b02"></a>何坐耶？」佛知其意，即以神力令巖寬廣，容<a class="t" id="t0247b03"></a>諸天眾各不相礙。帝釋天主及彼天眾，各<a class="t" id="t0247b04"></a>各禮佛次第而坐。眾坐已定，帝釋天主合掌<a class="t" id="t0247b05"></a>白言：「世尊！我於長夜樂欲見佛、樂聞正法。<a class="t" id="t0247b06"></a>世尊！我念一時佛在舍衛國祇樹給孤獨園<a class="t" id="t0247b07"></a>入火界三昧。是時，我在毘沙門宮，見彼宮<a class="t" id="t0247b08"></a>中有一夫人，名曰妙臂，見佛入是火界三昧，<a class="t" id="t0247b09"></a>合掌恭敬專心念佛。我見世尊未出三昧，<a class="t" id="t0247b10"></a>告妙臂言：『待佛世尊出於三昧，傳我至誠<a class="t" id="t0247b11"></a>問訊於佛，少病少惱、起居輕利、氣力安不？<a class="t" id="t0247b12"></a>進止無惱不？』又復告言：『待佛出定，傳我至<a class="t" id="t0247b13"></a>誠，勿使忘失。』世尊！是事實不？」</p>
<p><a class="t-linehead" id="t-linehead0247b13"></a>佛言：「帝釋！<a class="t" id="t0247b14"></a>此事實爾。而彼夫人曾代於汝致敬問訊。」<a class="t" id="t0247b15"></a>佛又告言：「天主！我在三昧亦聞汝語，其後<a class="t" id="t0247b16"></a>非久，即出三昧。」</p><a class="t" id="t0247b17"></a>
<p><a class="t-linehead" id="t-linehead0247b17"></a>爾時，帝釋白言：「世尊！我昔曾聞，有佛、如來、正<a class="t" id="t0247b18"></a>等正覺，出現於世作大利益，以大方便隨類<a class="t" id="t0247b19"></a>引導，或隱人相、或現天身。我今自知，佛出<a class="t" id="t0247b20"></a>世間作大利益，以善方便隨類引導，或隱或<a class="t" id="t0247b21"></a>顯。世尊！所有聲聞，從佛出家修持梵行，命<a class="t" id="t0247b22"></a>終之後生忉利天，而彼天人樂三種事，謂壽<a class="t" id="t0247b23"></a>命、色相及與名稱。世尊！昔有釋女，名曰密<a class="t" id="t0247b24"></a>行，從佛出家持於梵行，常厭女身求男子<a class="t" id="t0247b25"></a>相，命終之後生忉利天，為我作子，名曰密<a class="t" id="t0247b26"></a>行，具大威力是大丈夫。世尊！復有三苾芻<a class="t" id="t0247b27"></a>修聲聞行，而未能斷貪慾之心，命終之後<a class="t" id="t0247b28"></a>生於天界，作尾那乾闥婆子，常來為彼密<a class="t" id="t0247b29"></a>行天子作承事者。時，彼密行天向尾那乾闥<a class="t" id="t0247c01"></a>婆子，說伽陀曰：</p><a class="t" id="t0247c02"></a><blockquote class="gatha">
<p>「『我昔為女人，　　具智名密行，<a class="t" id="t0247c03"></a><br>
　厭女求男相，　　常供佛法僧。<a class="t" id="t0247c04"></a><br>
　時見汝三子，　　而修聲聞行，<a class="t" id="t0247c05"></a><br>
　今生於下族，　　為我作承事。<a class="t" id="t0247c06"></a><br>
　汝等今當知，　　我為汝說實，<a class="t" id="t0247c07"></a><br>
　汝昔為人時，　　四事咸豐足。<a class="t" id="t0247c08"></a><br>
　不依佛禁戒，　　今可懷慙恥，<a class="t" id="t0247c09"></a><br>
　了心即正法，　　唯智者能了。<a class="t" id="t0247c10"></a><br>
　我昔汝同行，　　近佛聞正法，<a class="t" id="t0247c11"></a><br>
　起信持佛戒，　　及供養聖眾。<a class="t" id="t0247c12"></a><br>
　我因行正行，　　得為帝釋子，<a class="t" id="t0247c13"></a><br>
　具天大威力，　　自知名密行，<a class="t" id="t0247c14"></a><br>
　止殊勝宮殿，　　轉女成男相。<a class="t" id="t0247c15"></a><br>
　汝乾闥婆子，　　從佛持梵行，<a class="t" id="t0247c16"></a><br>
　聞佛最上法，　　却為承事者。<a class="t" id="t0247c17"></a><br>
　我於天界中，　　未見事今見，<a class="t" id="t0247c18"></a><br>
　修持聲聞行，　　而生於下族。<a class="t" id="t0247c19"></a><br>
　汝乾闥婆子，　　受我密行化，<a class="t" id="t0247c20"></a><br>
　汝等所受生，　　非彼諸佛子。』<a class="t" id="t0247c21"></a><br>
　乾闥婆子言：　　『天所說誠實。<a class="t" id="t0247c22"></a><br>
　我等因貪慾，　　墮乾闥婆趣，<a class="t" id="t0247c23"></a><br>
　我今起精進，　　唯念佛正法，<a class="t" id="t0247c24"></a><br>
　知貪慾生過，　　斷彼貪慾心。<a class="t" id="t0247c25"></a><br>
　貪為煩惱縛，　　其力勝魔軍，<a class="t" id="t0247c26"></a><br>
　棄佛真實法，　　故不生勝天。<a class="t" id="t0247c27"></a><br>
　帝釋與梵王，　　坐於善法會，<a class="t" id="t0248a01"></a><br>
　觀諸天勝行，　　經遊天界者。<a class="t" id="t0248a02"></a><br>
　見我生下族，　　經遊於天界，<a class="t" id="t0248a03"></a><br>
　我由行不正，　　而不獲勝果。』<a class="t" id="t0248a04"></a><br>
　爾時密行天，　　白父帝釋言：<a class="t" id="t0248a05"></a><br>
『父王今當知，　　我佛最上尊，<a class="t" id="t0248a06"></a><br>
　出現於世間，　　善降諸魔軍，<a class="t" id="t0248a07"></a><br>
　名釋迦牟尼。　　此三乾闥婆，<a class="t" id="t0248a08"></a><br>
　是彼佛之子，　　忘失於正念，<a class="t" id="t0248a09"></a><br>
　墮乾闥婆趣。　　而於彼三中，<a class="t" id="t0248a10"></a><br>
　唯一不正知，　　餘二歸正道，<a class="t" id="t0248a11"></a><br>
　常向佛菩提，　　而行於正法，<a class="t" id="t0248a12"></a><br>
　所見諸聲聞，　　無有能及者。<a class="t" id="t0248a13"></a><br>
　彼遠離所欲，　　能斷於煩惱，<a class="t" id="t0248a14"></a><br>
　唯念佛世尊，　　不復生餘想。<a class="t" id="t0248a15"></a><br>
　所有未了法，　　彼二悉正知，<a class="t" id="t0248a16"></a><br>
　當得勝果報，　　而生於梵天。』</p>
</blockquote><a class="t" id="t0248a17"></a>
<p><a class="t-linehead" id="t-linehead0248a17"></a>「世尊！我於爾時聞密行天子說是偈已，我於<a class="t" id="t0248a18"></a>此事有所未決，故來佛所，欲伸請問。願佛<a class="t" id="t0248a19"></a>垂愍，為我宣說。」</p><a class="t" id="t0248a20"></a>
<p><a class="t-linehead" id="t-linehead0248a20"></a>爾時，世尊而作是念：「帝釋天主於長夜中無<a class="t" id="t0248a21"></a>懈、無廢、無塵、無垢，如有所問，是真不知非作<a class="t" id="t0248a22"></a>魔事，彼有所問當為宣說。」作是念已即說<a class="t" id="t0248a23"></a>伽陀，告帝釋曰：</p><a class="t" id="t0248a24"></a><blockquote class="gatha">
<p>「帝釋今當知，　　汝心中所樂，<a class="t" id="t0248a25"></a><br>
欲有所問義，　　當問我為說。」</p>
</blockquote><a class="t" id="t0248a26"></a>
<p><a class="t-linehead" id="t-linehead0248a26"></a>爾時，帝釋天主即說伽陀，白世尊曰：</p><a class="t" id="t0248a27"></a><blockquote class="gatha">
<p>「今蒙佛聽許，　　如我意所樂，<a class="t" id="t0248a28"></a><br>
我今當啟請，　　願佛為宣說。」</p>
</blockquote><a class="t" id="t0248a29"></a>
<p><a class="t-linehead" id="t-linehead0248a29"></a>帝釋天主說伽陀已，白佛言：「世尊！所有天人、<a class="t" id="t0248b01"></a>阿修羅、乾闥婆及諸異生等，以何為煩惱？」</p><a class="t" id="t0248b02"></a>
<p><a class="t-linehead" id="t-linehead0248b02"></a>佛言：「以憎愛為煩惱。帝釋天主！所有天人、阿<a class="t" id="t0248b03"></a>修羅、乾闥婆乃至諸異生等，而作是念：『嗚呼！<a class="t" id="t0248b04"></a>我自於他先無侵害，亦不怨枉、不鬪、不諍、無<a class="t" id="t0248b05"></a>訴、無訟，又不相持，云何於我返作是事？』天<a class="t" id="t0248b06"></a>主！如是之事由憎愛起，憎愛起故煩惱遂生。」</p><a class="t" id="t0248b07"></a>
<p><a class="t-linehead" id="t-linehead0248b07"></a>帝釋白言：「世尊！如是，如是，如佛所說，我今<a class="t" id="t0248b08"></a>從佛了知此義，憎愛為煩惱。斷於疑惑，滿所<a class="t" id="t0248b09"></a>樂心。」</p><a class="t" id="t0248b10"></a>
<p><a class="t-linehead" id="t-linehead0248b10"></a>爾時，帝釋天主得聞佛說歡喜信受，復白佛<a class="t" id="t0248b11"></a>言：「世尊！此憎愛煩惱，何因何集？何生何<a class="t" id="t0248b12"></a>緣？何因得有？何因得無？」</p>
<p><a class="t-linehead" id="t-linehead0248b12"></a>佛言：「天主！此憎愛<a class="t" id="t0248b13"></a>煩惱，怨親為因，怨親而集，從怨親生，怨親<a class="t" id="t0248b14"></a>為緣，由怨親故，有憎愛煩惱，若無怨親，<span class="corr" title="[僧&gt;憎] cf.【麗】">憎</span><a class="t" id="t0248b15"></a>愛即無。」</p>
<p><a class="t-linehead" id="t-linehead0248b15"></a>帝釋白佛言：「如是，如是，如佛所說。<a class="t" id="t0248b16"></a>我今從佛了知此義，憎愛煩惱怨親為因，若<a class="t" id="t0248b17"></a>無怨親即無憎愛。」又復白言：「世尊！怨親因何<a class="t" id="t0248b18"></a>有？從何集？由何生？依何緣？何因得有？何因<a class="t" id="t0248b19"></a>得無？」</p>
<p><a class="t-linehead" id="t-linehead0248b19"></a>佛告帝釋：「所欲為因，從所欲集，由所欲<a class="t" id="t0248b20"></a>生，依所欲緣，因其所欲故有怨親，若無所欲<a class="t" id="t0248b21"></a>怨親即無。」</p>
<p><a class="t-linehead" id="t-linehead0248b21"></a>帝釋白佛言：「世尊！如是，如是，如<a class="t" id="t0248b22"></a>佛所說，而彼怨親因所欲有。」又復白言：「世尊！<a class="t" id="t0248b23"></a>而此所欲，何因而有？從何而集？由何而生？<a class="t" id="t0248b24"></a>依於何緣？何因得有？何因得無？」</p>
<p><a class="t-linehead" id="t-linehead0248b24"></a>佛言：「帝釋！<a class="t" id="t0248b25"></a>所欲因疑惑有，從疑惑集，由疑惑生，依<a class="t" id="t0248b26"></a>疑惑緣，因疑惑故而有所欲，若無疑惑即<a class="t" id="t0248b27"></a>無所欲。」</p>
<p><a class="t-linehead" id="t-linehead0248b27"></a>帝釋白言：「世尊！如是，如是，如<a class="t" id="t0248b28"></a>佛所說，所欲因疑惑有。」又復白言：「世尊！<a class="t" id="t0248b29"></a>疑惑何因？何集？何生？何緣？而此疑惑，何因<a class="t" id="t0248c01"></a>得有？何因得無？」</p>
<p><a class="t-linehead" id="t-linehead0248c01"></a>佛告帝釋：「以虛妄為因，從<a class="t" id="t0248c02"></a>虛妄而集，由虛妄生，依虛妄緣，以虛妄故即<a class="t" id="t0248c03"></a>有疑惑，由疑惑故致有所欲，因其所欲故<a class="t" id="t0248c04"></a>有怨親，由彼怨親遂有憎愛，以憎愛故，乃有<a class="t" id="t0248c05"></a>刀劒相持訴訟鬪諍，情生諂曲，語不真實，起<a class="t" id="t0248c06"></a>如是等種種罪業不善之法，由此得一大苦<a class="t" id="t0248c07"></a>蘊集。天主！若無虛妄即無疑惑，若無疑惑即<a class="t" id="t0248c08"></a>無所欲，所欲既無怨親何有？怨親不立憎愛<a class="t" id="t0248c09"></a>自除，憎愛無故，刀劒相持訴訟鬪諍，諂曲<a class="t" id="t0248c10"></a>之情不實之語，如是等種種罪業不善之法，<a class="t" id="t0248c11"></a>皆悉得滅，如是則一大苦蘊滅。」</p>
<p><a class="t-linehead" id="t-linehead0248c11"></a>帝釋白佛言：<a class="t" id="t0248c12"></a>「如是，如是，如佛所說，因疑惑故則有虛妄。」<a class="t" id="t0248c13"></a>復白佛言：「世尊！虛妄之法以何法滅？乃至<a class="t" id="t0248c14"></a>苾芻當云何行？」</p>
<p><a class="t-linehead" id="t-linehead0248c14"></a>佛告天主：「滅虛妄者，謂八<a class="t" id="t0248c15"></a>正道。八正道者，正見、正思惟、正語、正業、正命、<a class="t" id="t0248c16"></a>正精進、正念、正定，由是八法虛妄得滅。若<a class="t" id="t0248c17"></a>諸苾芻行是法者，是即名為滅虛妄行。」</p>
<p><a class="t-linehead" id="t-linehead0248c17"></a>帝釋<a class="t" id="t0248c18"></a>白佛言：「如是，如是。世尊！滅虛妄者是八正<a class="t" id="t0248c19"></a>道。」帝釋復白佛言：「世尊！所滅虛妄法，若苾<a class="t" id="t0248c20"></a>芻行者，當於別解脫法中有幾種法？」</p>
<p><a class="t-linehead" id="t-linehead0248c20"></a>佛言：「天<a class="t" id="t0248c21"></a>主！虛妄法者，於別解脫法中，有六種法。何<a class="t" id="t0248c22"></a>等為六？所謂眼觀色、耳聽聲、鼻<span class="corr" title="[嗅&gt;齅]">齅</span>香、舌了<a class="t" id="t0248c23"></a>味、身覺觸、意分別法。天主！眼觀於色有二種<a class="t" id="t0248c24"></a>義，謂可觀、不可觀。不可觀者，謂於一切染法<a class="t" id="t0248c25"></a>境界而不可觀；可觀者，謂於一切善法境界<a class="t" id="t0248c26"></a>而可觀察。如是眼觀色境，乃至意分別法，亦<a class="t" id="t0248c27"></a>復如是。」</p>
<p><a class="t-linehead" id="t-linehead0248c27"></a>「世尊！我今從佛了知此義，不可觀<a class="t" id="t0248c28"></a>者，所有眼境不善之法，若其觀者，是即增<a class="t" id="t0248c29"></a>長染法、損減善法。其可觀者，所有眼境一切<a class="t" id="t0249a01"></a>善法，若其觀者，即是增長善法、損減染法。乃<a class="t" id="t0249a02"></a>至意分別法亦復如是。世尊！我今從佛聞<a class="t" id="t0249a03"></a>是法已，滿所願樂，斷於疑惑。」又復白言：「世<a class="t" id="t0249a04"></a>尊！若復苾芻欲滅虛妄者，當斷幾法？當行幾<a class="t" id="t0249a05"></a>法？」</p>
<p><a class="t-linehead" id="t-linehead0249a05"></a>佛言：「天主！若有苾芻，欲滅虛妄法者，當<a class="t" id="t0249a06"></a>斷三法、當行三法：一疑惑、二悕望、三無義<a class="t" id="t0249a07"></a>語。此三種法，亦有可行、有不可行。不可行<a class="t" id="t0249a08"></a>者，謂於此三種不善之法，當斷不行，若復<a class="t" id="t0249a09"></a>行者，增不善法、損於善法；可行者，謂於此<a class="t" id="t0249a10"></a>三種不善之法勤行除斷，即得不善損減、善<a class="t" id="t0249a11"></a>法增長。」</p>
<p><a class="t-linehead" id="t-linehead0249a11"></a>帝釋白言：「世尊！如是，如是，我今<a class="t" id="t0249a12"></a>從佛了知此義。疑惑、悕望、無義語等三種之<a class="t" id="t0249a13"></a>法，若復行者，損諸善法、增長不善。若復苾<a class="t" id="t0249a14"></a>芻，於此三法勤行除斷，即得不善損減、善法<a class="t" id="t0249a15"></a>增長。」又復白言：「世尊！若有苾芻，行滅虛妄<a class="t" id="t0249a16"></a>法者，有幾種身？」</p>
<p><a class="t-linehead" id="t-linehead0249a16"></a>佛言：「天主！若有苾芻，行滅<a class="t" id="t0249a17"></a>虛妄法有三種身。三種身者，謂適悅身、苦惱<a class="t" id="t0249a18"></a>身、捨身。適悅身者，有其二義，謂可行、不可<a class="t" id="t0249a19"></a>行。可行者，謂諸善法；不可行者，謂諸不<a class="t" id="t0249a20"></a>善法。苦惱身、捨身亦復如是。」</p>
<p><a class="t-linehead" id="t-linehead0249a20"></a>帝釋白佛言：<a class="t" id="t0249a21"></a>「世尊！如是，如是。我今從佛了知此義，若彼<a class="t" id="t0249a22"></a>苾芻行滅虛妄法者，於適悅身、苦惱身、捨身，<a class="t" id="t0249a23"></a>於此三身諸善法等可行，諸不善法等皆不<a class="t" id="t0249a24"></a>可行。」</p><a class="t" id="t0249a25"></a>
<p><a class="t-linehead" id="t-linehead0249a25"></a>爾時，帝釋復白言：「世尊！所有一切眾生，<a class="t" id="t0249a26"></a>樂欲、憶念、色相皆悉同不？」</p>
<p><a class="t-linehead" id="t-linehead0249a26"></a>佛言：「不也。天主，<a class="t" id="t0249a27"></a>一切眾生，非同一欲、非同一念、非一色相。<a class="t" id="t0249a28"></a>天主！一切眾生雖然各各居其界趣，亦各不<a class="t" id="t0249a29"></a>知界趣差別，彼由不知界趣差別，是故行於<a class="t" id="t0249b01"></a>黑闇之道，返執癡法以為真實。此諸眾生<a class="t" id="t0249b02"></a>不知界趣種種差別，所了知者唯黑闇界，雖<a class="t" id="t0249b03"></a>復了知，而亦常行於黑闇道，堅執癡法以為<a class="t" id="t0249b04"></a>真實。」</p>
<p><a class="t-linehead" id="t-linehead0249b04"></a>帝釋白言：「世尊！如是，如是，如佛所說，<a class="t" id="t0249b05"></a>我今從佛了知此義，一切眾生非同一欲、非<a class="t" id="t0249b06"></a>同一念、非一色相，由彼眾生不知差別，故執<a class="t" id="t0249b07"></a>癡闇而為真實。」</p><a class="t" id="t0249b08"></a>
<p><a class="t-linehead" id="t-linehead0249b08"></a>爾時，帝釋復白佛言：「世尊！所有一切沙門、婆<a class="t" id="t0249b09"></a>羅門等，皆得究竟清淨梵行不？」</p>
<p><a class="t-linehead" id="t-linehead0249b09"></a>佛言：「不也。<a class="t" id="t0249b10"></a>斯有二義。天主！若彼沙門、婆羅門等，不能盡<a class="t" id="t0249b11"></a>彼愛法，決定不獲究竟清淨梵行。若彼沙門、<a class="t" id="t0249b12"></a>婆羅門等，有能盡彼愛法，乃得無上解脫心<a class="t" id="t0249b13"></a>正解脫，是名獲得究竟清淨梵行。」</p>
<p><a class="t-linehead" id="t-linehead0249b13"></a>帝釋白<a class="t" id="t0249b14"></a>佛言：「世尊！如是，如是，如佛所說，我今從佛<a class="t" id="t0249b15"></a>了知此義。若沙門、婆羅門等不盡愛法，決定<a class="t" id="t0249b16"></a>不獲究竟清淨梵行。若有沙門、婆羅門等盡<a class="t" id="t0249b17"></a>彼愛法，決定獲得無上解脫心正解脫，是名<a class="t" id="t0249b18"></a>獲得究竟清淨梵行。」</p><a class="t" id="t0249b19"></a>
<p><a class="t-linehead" id="t-linehead0249b19"></a>爾時，帝釋復白佛言：「世尊！我今云何當得永<a class="t" id="t0249b20"></a>離諸見之病使不復生？是諸見病從心識生，<a class="t" id="t0249b21"></a>我此心識當復云何？我雖問佛種種之義，云<a class="t" id="t0249b22"></a>何不能獲聖果報，得佛、如來、應、正等覺？唯<a class="t" id="t0249b23"></a>願世尊，為我斷除疑惑根本諸見之病。」</p>
<p><a class="t-linehead" id="t-linehead0249b23"></a>佛言：<a class="t" id="t0249b24"></a>「天主！汝知之不？於往昔時有沙門、婆羅門<a class="t" id="t0249b25"></a>亦問此義。」</p>
<p><a class="t-linehead" id="t-linehead0249b25"></a>帝釋白言：「世尊！我今憶念，於一<a class="t" id="t0249b26"></a>時中有大威力諸天，集忉利天善法之會。<a class="t" id="t0249b27"></a>爾時，會中有諸天人，不知法者輙欲成佛，以<a class="t" id="t0249b28"></a>如是意告白世尊，佛察愚闇不與記莂。時，彼<a class="t" id="t0249b29"></a>諸天不滿所願，心有差別，從座而起，各還本<a class="t" id="t0249c01"></a>界，本界不現因遂墮落。時，彼諸天以墮落<a class="t" id="t0249c02"></a>故即大驚怖，心生疑惑，各作是念：『本界不現<a class="t" id="t0249c03"></a>定知墮落，我若得見沙門、婆羅門者，即往請<a class="t" id="t0249c04"></a>問：汝是如來、應供、正等正覺不？』時，彼諸天或<a class="t" id="t0249c05"></a>有見我唯獨經行，來詣我所而問我言：『仁者！<a class="t" id="t0249c06"></a>汝是何人？』我時答言：『是帝釋天主。』時，彼諸<a class="t" id="t0249c07"></a>天心苦惱故，白言：『天主！豈不見我受於苦<a class="t" id="t0249c08"></a>惱，以我向佛應當問法而不能問，應可歸<a class="t" id="t0249c09"></a>依而不歸依，以差別心遂還本界，本界不<a class="t" id="t0249c10"></a>現定知墮落。是故苦惱，願見救護。天主！我<a class="t" id="t0249c11"></a>從今日誓歸依佛為聲聞弟子。』我於爾時即<a class="t" id="t0249c12"></a>說伽陀，答彼天曰：</p><a class="t" id="t0249c13"></a><blockquote class="gatha">
<p>「『汝等起邪念，　　所言亦不正，<a class="t" id="t0249c14"></a><br>
　求佛心差別，　　由是長受苦。<a class="t" id="t0249c15"></a><br>
　或見於沙門，　　及彼婆羅門，<a class="t" id="t0249c16"></a><br>
　經行即請問，　　汝是正覺不？<a class="t" id="t0249c17"></a><br>
　若是正覺者，　　我歸依供養。<a class="t" id="t0249c18"></a><br>
　我即問於彼，　　當云何供養？<a class="t" id="t0249c19"></a><br>
　所問不能知，　　佛如實正道。<a class="t" id="t0249c20"></a><br>
　時彼諸天眾，　　心之所樂欲，<a class="t" id="t0249c21"></a><br>
　心與心所法，　　疑惑而分別。<a class="t" id="t0249c22"></a><br>
　我知彼心法，　　如世尊所說，<a class="t" id="t0249c23"></a><br>
　我已當為說，　　於彼三界中，<a class="t" id="t0249c24"></a><br>
　唯有佛世尊，　　是世間大師。<a class="t" id="t0249c25"></a><br>
　善降大魔軍，　　能度諸有情，<a class="t" id="t0249c26"></a><br>
　到涅槃彼岸。　　如來大覺尊，<a class="t" id="t0249c27"></a><br>
　於天上人間，　　無有能等者，<a class="t" id="t0249c28"></a><br>
　無畏大丈夫，　　善斷貪<span class="corr" title="[受&gt;愛] cf.【麗】">愛</span>病。<a class="t" id="t0249c29"></a><br>
　如來大日尊，　　汝今稽首禮。』」</p>
</blockquote><a class="t" id="t0250a01"></a>
<p><a class="t-linehead" id="t-linehead0250a01"></a>爾時，帝釋天主說是事已，佛復告言：「天主！<a class="t" id="t0250a02"></a>汝可知彼過去之事，謂分別利及適悅利。」</p>
<p><a class="t-linehead" id="t-linehead0250a02"></a>帝<a class="t" id="t0250a03"></a>釋白言：「世尊！我今憶念，往昔一時天與脩羅<a class="t" id="t0250a04"></a>而相鬪戰，天人得勝，脩羅退敗。我作是念：<a class="t" id="t0250a05"></a>『所有天人快樂及脩羅快樂，我今獨受而獲<a class="t" id="t0250a06"></a>適悅。』因獲如是適悅之利，盡此生中當有鬪<a class="t" id="t0250a07"></a>諍及刀兵相害，是謂因彼適悅之利。分別利<a class="t" id="t0250a08"></a>者，盡此一生無鬪無諍，乃至刀兵不相持害，<a class="t" id="t0250a09"></a>此為分別之利。」帝釋復言：「世尊！我今從佛聞<a class="t" id="t0250a10"></a>是正法，轉復深信發起行願，願我壽終若生<a class="t" id="t0250a11"></a>人間，生富貴族巨有財穀，多積珍寶輦輿車<a class="t" id="t0250a12"></a>乘玩好之具，眷屬熾盛種種具足，常不乏少。<a class="t" id="t0250a13"></a>願我當生如是上族處智者胎，身肢圓滿，色<a class="t" id="t0250a14"></a>相殊妙，食於上味，尊貴自在，壽命長遠。起正<a class="t" id="t0250a15"></a>信心向佛出家，剃除鬚髮被於法服，而為苾<a class="t" id="t0250a16"></a>芻，常持梵行無所缺犯，證須陀洹、斯陀含果，<a class="t" id="t0250a17"></a>乃至獲得盡苦邊際。世尊！我復聞有色究竟<a class="t" id="t0250a18"></a>天，願我終於人間復生彼天。」</p>
<p><a class="t-linehead" id="t-linehead0250a18"></a>佛言：「天主！善<a class="t" id="t0250a19"></a>哉，善哉。天主！如汝所願。何因何緣有此殊<a class="t" id="t0250a20"></a>勝所證之果？」</p>
<p><a class="t-linehead" id="t-linehead0250a20"></a>帝釋白言：「世尊！我別無因，乃<a class="t" id="t0250a21"></a>是從佛聞於正法發起深信，以願力故證如<a class="t" id="t0250a22"></a>是果。世尊！我今於此會中聞於正法，以法<a class="t" id="t0250a23"></a>力故增其智慧復增壽命。」</p>
<p><a class="t-linehead" id="t-linehead0250a23"></a>是時帝釋發是願<a class="t" id="t0250a24"></a>已，遠塵離垢得法眼淨。復有八萬天人，亦復<a class="t" id="t0250a25"></a>獲得法眼清淨。爾時，帝釋天主聞法見法而<a class="t" id="t0250a26"></a>能了知，住法堅固，斷諸疑惑。如是證已，從座<a class="t" id="t0250a27"></a>而起，偏袒右肩合掌頂禮而白佛言：「世尊！<a class="t" id="t0250a28"></a>我得解脫！我得解脫！從於今日盡其壽命，歸<a class="t" id="t0250a29"></a>佛法僧，持優婆塞戒。」</p><a class="t" id="t0250b01"></a>
<p><a class="t-linehead" id="t-linehead0250b01"></a>爾時，帝釋天主即於佛前，迴語五髻乾闥婆<a class="t" id="t0250b02"></a>王子言：「汝今於我快生善利及益多人，由汝<a class="t" id="t0250b03"></a>前來以彼妙樂供養佛故，遂令我等聞法得<a class="t" id="t0250b04"></a>果，待我還宮，滿汝所願。」</p><a class="t" id="t0250b05"></a>
<p><a class="t-linehead" id="t-linehead0250b05"></a>爾時，帝釋天主復告忉利天眾言：「仁者，汝等<a class="t" id="t0250b06"></a>當作梵音，三歸於佛。於意云何？今佛世尊已<a class="t" id="t0250b07"></a>得梵住寂靜涅槃。」是時，天眾隨於帝釋遶佛<a class="t" id="t0250b08"></a>三匝，即以頭面禮佛雙足，住於佛前，異口同<a class="t" id="t0250b09"></a>聲，乃作梵音，三歸佛曰：</p><a class="t" id="t0250b10"></a>
<p><a class="t-linehead" id="t-linehead0250b10"></a>「那謨那莫<span class="t-note">（一）</span>薩多薩昧婆誐嚩帝<span class="t-note">（二）</span>怛他<span class="t-note">（引）</span>誐<a class="t" id="t0250b11"></a>多<span class="t-note">（引）</span>野<span class="t-note">（三）</span>阿囉訶帝<span class="t-note">（引）</span>三藐三沒駄野<span class="t-note">（四）</span>」</p><a class="t" id="t0250b12"></a>
<p><a class="t-linehead" id="t-linehead0250b12"></a>帝釋天主與彼天眾，三復歸依佛已，及彼<a class="t" id="t0250b13"></a>五髻乾闥婆王子等，隱於會中迴還天界。</p><a class="t" id="t0250b14"></a>
<p><a class="t-linehead" id="t-linehead0250b14"></a>爾時，娑婆界主大梵天王，過是日已至於夜<a class="t" id="t0250b15"></a>分，來詣佛所，身光晃耀，照帝釋巖。到佛前<a class="t" id="t0250b16"></a>已，禮佛雙足，却坐一面，合掌頂禮，說伽陀<a class="t" id="t0250b17"></a>曰：</p><a class="t" id="t0250b18"></a><blockquote class="gatha">
<p>「帝釋為多利，　　向佛問正法，<a class="t" id="t0250b19"></a><br>
佛以微妙音，　　為除斷疑惑。」</p>
</blockquote><a class="t" id="t0250b20"></a>
<p><a class="t-linehead" id="t-linehead0250b20"></a>爾時，梵王說伽陀已，白言：「世尊！佛說正法時。<a class="t" id="t0250b21"></a>帝釋天<span class="corr" title="[王&gt;主] cf.【麗】">主</span>遠塵離垢得法眼淨，八萬天人亦<a class="t" id="t0250b22"></a>得法眼淨。」佛言：「如是，如是。」時，娑婆界主大<a class="t" id="t0250b23"></a>梵天王，聞佛語已歡喜信受，禮佛足已隱身<a class="t" id="t0250b24"></a>不現還於天界。</p><a class="t" id="t0250b25"></a>
<p><a class="t-linehead" id="t-linehead0250b25"></a>爾時，世尊即於夜分，往苾芻眾圍遶而坐，告<a class="t" id="t0250b26"></a>諸苾芻言：「過是日已於夜分中，娑婆界主大<a class="t" id="t0250b27"></a>梵天王，來詣我所。禮我足已，合掌恭敬說伽<a class="t" id="t0250b28"></a>陀曰：</p><a class="t" id="t0250b29"></a><blockquote class="gatha">
<p>「『帝釋為多利，　　向佛問正法，<a class="t" id="t0250c01"></a><br>
　佛以微妙音，　　為除斷疑惑。』</p>
</blockquote><a class="t" id="t0250c02"></a>
<p><a class="t-linehead" id="t-linehead0250c02"></a>「復謂我言：『帝釋天主聞正法時得法眼淨，及<a class="t" id="t0250c03"></a>八萬天人亦得法眼淨。』我即告言：『如是，如<a class="t" id="t0250c04"></a>是。』時，彼梵王聞我所說歡喜信受，禮我足已，<a class="t" id="t0250c05"></a>隱身不現還於天界。」</p>
<p><a class="t-linehead" id="t-linehead0250c05"></a>是時，諸苾芻眾聞佛說<a class="t" id="t0250c06"></a>是法已，皆大歡喜禮佛而退。</p><a class="t" id="t0250c07"></a>
<p class="endsutta"><span class="t-juanname">佛說帝釋所問經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
