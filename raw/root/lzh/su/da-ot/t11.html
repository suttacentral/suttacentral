<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t11">
<article>
<div class="hgroup mirror"><h1 class="mirror-row"><span class="mirror-left latin">T11</span>
<span class="mirror-right">佛說尼拘陀梵志經</span></h1></div>　<a class="t" id="t0222a15"></a><a class="t" id="t0222a16"></a><a class="t" id="t0222a17"></a><a class="t" id="t0222a18"></a><a class="t" id="t0222a19"></a><p class="suttainfo"><span class="t-juanname">佛說尼拘陀梵志經卷上</span><br><a class="t" id="t0222a20"></a><a class="t" id="t0222a21"></a>
<span class="t-byline">西天譯經三藏朝奉大夫試光祿卿<a class="t" id="t0222a22"></a>傳法大師賜紫沙門臣施護等奉　詔譯</span></p>
<a class="t" id="t0222a23"></a>
<p><a class="t-linehead" id="t-linehead0222a23"></a>如是我聞：</p>
<p>一時，世尊在王舍城迦蘭陀竹林<a class="t" id="t0222a24"></a>精舍。時，彼城中有一長者，名曰和合，於一<a class="t" id="t0222a25"></a>日中，飯食事訖，出王舍城，詣迦蘭陀竹林<a class="t" id="t0222a26"></a>精舍佛世尊所，瞻禮親近。是時，長者，其出<a class="t" id="t0222a27"></a>未久，作是思惟：「今日已過清旦，佛及苾芻<a class="t" id="t0222a28"></a>各處自房，宜應且止，勿詣佛所瞻禮親近。<a class="t" id="t0222a29"></a>我今當往尼拘陀梵志聚集之所。」時，彼梵志，<a class="t" id="t0222b01"></a>在烏曇末梨園中，與諸梵志圍繞而住，高舉<a class="t" id="t0222b02"></a>其聲，發諸言論，所謂王論戰論盜賊之論、衣<a class="t" id="t0222b03"></a>論食論婦女之論、酒論邪論繁雜之論，如是<a class="t" id="t0222b04"></a>乃至海等相論。此等言論，皆悉繫著世間之<a class="t" id="t0222b05"></a>心。是時，尼拘陀梵志，遙見和合長者自外而<a class="t" id="t0222b06"></a>來，即告眾言：「止！止！汝等宜各低小其聲。此所<a class="t" id="t0222b07"></a>來者，是沙門瞿曇聲聞弟子，為大長者，處<a class="t" id="t0222b08"></a>王舍城，名曰和合。此人本性少語，其所傳<a class="t" id="t0222b09"></a>受，亦復寂靜。是故汝等，小聲言論，彼既知<a class="t" id="t0222b10"></a>已，乃可斯來。」時，梵志眾聞是語已，咸各默<a class="t" id="t0222b11"></a>然。</p><a class="t" id="t0222b12"></a>
<p><a class="t-linehead" id="t-linehead0222b12"></a>爾時，和合長者，來詣尼拘陀梵志所，到彼會<a class="t" id="t0222b13"></a>已。時，尼拘陀相與承迎，歡喜言論。彼言論<a class="t" id="t0222b14"></a>已，各坐一面。時，和合長者白尼拘陀梵志言：<a class="t" id="t0222b15"></a>「汝此眾會，有所別異。向聞汝等，高舉其聲，發<a class="t" id="t0222b16"></a>諸言論，所謂王論戰論，如是乃至海等相論，<a class="t" id="t0222b17"></a>此等言論，皆悉繫著世間之心，有異於我世<a class="t" id="t0222b18"></a>尊、如來、應供、正等正覺。佛世尊者，於曠野中，<a class="t" id="t0222b19"></a>隨自所樂，坐臥居止，遠離憒鬧，絕於人跡，<a class="t" id="t0222b20"></a>寂守是相。身住一處，心不散亂，專注一境，<a class="t" id="t0222b21"></a>隨應所行。」</p>
<p><a class="t-linehead" id="t-linehead0222b21"></a>時，尼拘陀梵志告和合長者言：「長<a class="t" id="t0222b22"></a>者！彼沙門瞿曇，我今云何相與議論？若我<a class="t" id="t0222b23"></a>以事發其問端，彼種種慧而不能轉，以沙門<a class="t" id="t0222b24"></a>瞿曇處於空舍，慧何能轉？既於空舍慧不能<a class="t" id="t0222b25"></a>轉，乃於曠野坐臥居止，遠離憒鬧絕於人<a class="t" id="t0222b26"></a>跡，寂守是相，身住一處，心不散亂，專注一<a class="t" id="t0222b27"></a>境，隨應所行。長者！譬如一目之牛周行邊<a class="t" id="t0222b28"></a>際，當知彼牛其何能行？沙門瞿曇亦復如是，<a class="t" id="t0222b29"></a>處於空舍，慧何能轉？長者，若或沙門瞿曇<a class="t" id="t0222c01"></a>來此會中，我時必當相與議論。建立勝義，<a class="t" id="t0222c02"></a>發一問端，而為叩擊，我應得勝，彼必墮負，<a class="t" id="t0222c03"></a>如擊空缾，易為破壞。」</p><a class="t" id="t0222c04"></a>
<p><a class="t-linehead" id="t-linehead0222c04"></a>是時，世尊處於自房，寂默宴坐，以清淨天<a class="t" id="t0222c05"></a>耳，遙聞和合長者與尼拘陀梵志所共集會<a class="t" id="t0222c06"></a>如是言論。</p><a class="t" id="t0222c07"></a>
<p><a class="t-linehead" id="t-linehead0222c07"></a>爾時，世尊於日後分，從自房出。是時，天雨方<a class="t" id="t0222c08"></a>霽，晴光煥若，漸次行詣善無毒池，到池岸已，<a class="t" id="t0222c09"></a>徐步經行。時，尼拘陀梵志遙見世尊在彼池<a class="t" id="t0222c10"></a>岸，即告眾言：「沙門瞿曇即今在此善無毒<a class="t" id="t0222c11"></a>池岸，徐步經行。彼或來此會中，汝等云何<a class="t" id="t0222c12"></a>為起承迎邪？或相與言論邪？或但離座邪？<a class="t" id="t0222c13"></a>或復輟己所坐而召命邪？」作是言時，自然有<a class="t" id="t0222c14"></a>來為佛世尊敷設其座，復聞是言：「尊者瞿曇<a class="t" id="t0222c15"></a>來此有座，隨自所樂當就是座。」</p><a class="t" id="t0222c16"></a>
<p><a class="t-linehead" id="t-linehead0222c16"></a>爾時，世尊於善無毒池岸，經行事已，來詣<a class="t" id="t0222c17"></a>尼拘陀梵志之所。時，彼梵志遙見世尊自外<a class="t" id="t0222c18"></a>而來，即告眾言：「沙門瞿曇來此會時，我當<a class="t" id="t0222c19"></a>發問。而汝瞿曇，法律之中，以何法行，能令<a class="t" id="t0222c20"></a>修聲聞行者到安隱地，止息內心，清淨梵行？」</p><a class="t" id="t0222c21"></a>
<p><a class="t-linehead" id="t-linehead0222c21"></a>爾時，世尊到彼會已，諸梵志眾，自然咸生<a class="t" id="t0222c22"></a>踴躍歡喜，各從座起，前向承迎。時，尼拘陀<a class="t" id="t0222c23"></a>梵志，合掌向佛，頂禮白言：「善來！瞿曇！汝具<a class="t" id="t0222c24"></a>徧知，是汝所座，汝應就座。」佛告尼拘陀梵<a class="t" id="t0222c25"></a>志言：「汝但就座所應為我施設之座，而我<a class="t" id="t0222c26"></a>自知，我自當坐。」</p><a class="t" id="t0222c27"></a>
<p><a class="t-linehead" id="t-linehead0222c27"></a>是時，諸梵志眾，高聲唱言：「希有難有！此沙<a class="t" id="t0222c28"></a>門瞿曇！今此會中，無人說示，以神通力，自<a class="t" id="t0222c29"></a>知其座。」時，尼拘陀梵志與佛世尊歡喜言論，<a class="t" id="t0223a01"></a>彼言論已，退坐一面。佛告尼拘陀梵志言：<a class="t" id="t0223a02"></a>「如來今到此會，汝等有何言論分別？」尼拘<a class="t" id="t0223a03"></a>陀梵志白佛言：「我向見汝自遠而來，見已我<a class="t" id="t0223a04"></a>時輙告眾言：『沙門瞿曇來此會時，我當發問：<a class="t" id="t0223a05"></a>「而汝瞿曇，法律之中，以何法行，能令修聲<a class="t" id="t0223a06"></a>聞行者到安隱地，止息內心，清淨梵行？」』瞿<a class="t" id="t0223a07"></a>曇！汝既到此，我以是事，便為問端，是即與<a class="t" id="t0223a08"></a>汝言論分別。」</p><a class="t" id="t0223a09"></a>
<p><a class="t-linehead" id="t-linehead0223a09"></a>爾時，世尊告尼拘陀梵志言：「尼拘陀！汝於是<a class="t" id="t0223a10"></a>事，而實難知。何以故？異法、異見、異師、異行，<a class="t" id="t0223a11"></a>但應於汝自法教中隨應發問。」是時，諸梵志<a class="t" id="t0223a12"></a>眾，高聲唱言：「希有難有！沙門瞿曇！此所問<a class="t" id="t0223a13"></a>事，不以自教而為見答。返能於他教中，令<a class="t" id="t0223a14"></a>發問端，隨問當遣。」時，尼拘陀梵志白佛言：<a class="t" id="t0223a15"></a>「若我異法、異見、異師、異行，於汝法律，我難知<a class="t" id="t0223a16"></a>者。我今於其自法教中請問於汝，云何修行，<a class="t" id="t0223a17"></a>能得出離清淨，得最上潔白，及得真實，得<a class="t" id="t0223a18"></a>清淨真實中住？」</p>
<p><a class="t-linehead" id="t-linehead0223a18"></a>佛告尼拘陀梵志言：「如汝尼<a class="t" id="t0223a19"></a>拘陀法中所修行者，我今略說。汝謂能得四<a class="t" id="t0223a20"></a>戒具足、謂能修行、能得最上增勝，於前修<a class="t" id="t0223a21"></a>行出離，不減諸欲。尼拘陀！云何是汝修行<a class="t" id="t0223a22"></a>所持四戒？謂不自殺生、不教他殺、不隨喜<a class="t" id="t0223a23"></a>殺、不自偷盜、不教他盜、不隨喜盜、不自妄<a class="t" id="t0223a24"></a>語、不教他妄語、不隨喜妄語、不自邪染、不<a class="t" id="t0223a25"></a>教他邪染、不隨喜邪染。汝尼拘陀！以如是<a class="t" id="t0223a26"></a>等，謂我能得四戒具足。</p>
<p><a class="t-linehead" id="t-linehead0223a26"></a>「尼拘陀！云何是汝<a class="t" id="t0223a27"></a>能得修行？汝所修行，謂高處遊止施設座<a class="t" id="t0223a28"></a>位，或翹足而立，以為法行；或常受苦澁<a class="t" id="t0223a29"></a>麤惡飲食，而為法行；或寂止空地，而為法<a class="t" id="t0223b01"></a>行；或不去鬚髮，而為法行；或偃臥棘<span class="corr" title="[剌&gt;刺]">刺</span>，或<a class="t" id="t0223b02"></a>臥編椽，而為法行；或居止常處凌雲高顯，<a class="t" id="t0223b03"></a>而為法行；或繫著一處，而為法行，乃至一<a class="t" id="t0223b04"></a>日三時，沐浴其身。如是多種逼切苦惱，治<a class="t" id="t0223b05"></a>療於身，而為法行。如是等事，是汝尼拘陀<a class="t" id="t0223b06"></a>修行之法。</p>
<p><a class="t-linehead" id="t-linehead0223b06"></a>「云何是汝尼拘陀修行者計為出<a class="t" id="t0223b07"></a>離？尼拘陀！如汝所修出離行者，謂裸露身<a class="t" id="t0223b08"></a>體，計得出離。又於飲食事訖，舐手取淨。不<a class="t" id="t0223b09"></a>受顰蹙面人及瞋恚面人所施飲食；不於街<a class="t" id="t0223b10"></a>巷中食；不於刀杖兵器中住。周行城邑，杜<a class="t" id="t0223b11"></a>默不語、不說所從來、不說所向詣、不說所<a class="t" id="t0223b12"></a>住止、不出違順語、不出多種語，亦無所說<a class="t" id="t0223b13"></a>授。或受一家食；或受二家三家乃至七家食；<a class="t" id="t0223b14"></a>或但受一家，不受餘家食；或一日不食；或<a class="t" id="t0223b15"></a>二日三日乃至七日、或復半月一月不食；或<a class="t" id="t0223b16"></a>於食中，不食其<span class="gaiji">麨<!--gaiji,,1[麩-夫＋少],2&#x9EA8;,3--></span>，不食其飯，不食豆及魚<a class="t" id="t0223b17"></a>肉、牛乳、酥酪油及蜜等，不飲酒，不飲甘漿，<a class="t" id="t0223b18"></a>不飲醋漿，但飲糠粃清潔之水，而為活命。<a class="t" id="t0223b19"></a>又常食菜，或食稊稗、或食瞿摩夷、或食藥<a class="t" id="t0223b20"></a>苗藥根、或食乾生米穀、或食諸餘麤惡草菜；<a class="t" id="t0223b21"></a>或但著一衣、或著草衣，或著吉祥草衣，或<a class="t" id="t0223b22"></a>著樹皮衣，或柴木為衣，或果樹皮為衣，或<a class="t" id="t0223b23"></a>以棄屍林中亂髮為衣，或以羊毛、鹿毛、鹿皮<a class="t" id="t0223b24"></a>為衣，或以底哩吒鳥翅為衣，或以鵂鶹翅為<a class="t" id="t0223b25"></a>衣。如是等事，是汝尼拘陀修行者，計為出<a class="t" id="t0223b26"></a>離之行。</p>
<p><a class="t-linehead" id="t-linehead0223b26"></a>「尼拘陀！此等所行，而還實得出離<a class="t" id="t0223b27"></a>清淨邪？得最上潔白邪？得真實邪？得清<a class="t" id="t0223b28"></a>淨真實中住邪？」</p>
<p><a class="t-linehead" id="t-linehead0223b28"></a>時，尼拘陀梵志白佛言：「如<a class="t" id="t0223b29"></a>是，如是。沙門瞿曇！我此修行，是得出離清淨，<a class="t" id="t0223c01"></a>得最上潔白，及得真實，得清淨真實中住。」</p><a class="t" id="t0223c02"></a>
<p><a class="t-linehead" id="t-linehead0223c02"></a>佛告尼拘陀梵志言：「尼拘陀！汝所修行，如<a class="t" id="t0223c03"></a>是等事，非為出離，非得出離清淨，非得最<a class="t" id="t0223c04"></a>上潔白，非得真實，非得清淨真實中住，但<a class="t" id="t0223c05"></a>於修行法中，而得少分。」</p>
<p><a class="t-linehead" id="t-linehead0223c05"></a>尼拘陀梵志白佛言：<a class="t" id="t0223c06"></a>「沙門瞿曇！如汝所說，雖為甚善。然我此修<a class="t" id="t0223c07"></a>行，是得最上出離，是得真實，是得無上。」</p><a class="t" id="t0223c08"></a>
<p><a class="t-linehead" id="t-linehead0223c08"></a>佛告尼拘陀梵志言：「復次，汝所修行，謂我能<a class="t" id="t0223c09"></a>得四戒具足、謂能修行、謂得最上增勝。於<a class="t" id="t0223c10"></a>前修行出離，不減諸欲。持四戒時，與慈心<a class="t" id="t0223c11"></a>俱。先於東方起慈心，觀具足所行，廣大周<a class="t" id="t0223c12"></a>普，無二無量，無冤無害。然後南西北方，四<a class="t" id="t0223c13"></a>維上下，一切世界，與慈心俱，具足所行，亦<a class="t" id="t0223c14"></a>復如是。尼拘陀！汝作是意，謂我能如是修<a class="t" id="t0223c15"></a>行，得出離清淨邪？得最上潔白邪？得真實<a class="t" id="t0223c16"></a>邪？得清淨真實中住邪？」</p>
<p><a class="t-linehead" id="t-linehead0223c16"></a>時，尼拘陀梵志白<a class="t" id="t0223c17"></a>佛言：「如是，如是。沙門瞿曇！我此修行，實得<a class="t" id="t0223c18"></a>出離清淨，得最上潔白，及得真實，得清淨<a class="t" id="t0223c19"></a>真實中住。」</p><a class="t" id="t0223c20"></a>
<p><a class="t-linehead" id="t-linehead0223c20"></a>佛告尼拘陀梵志言：「尼拘陀！此如是等汝所<a class="t" id="t0223c21"></a>修行，非得出離清淨，非得最上潔白，非得<a class="t" id="t0223c22"></a>真實，非得清淨真實中住。汝謂有所得，此<a class="t" id="t0223c23"></a>亦非真。」</p>
<p><a class="t-linehead" id="t-linehead0223c23"></a>尼拘陀梵志白佛言：「沙門瞿曇！如<a class="t" id="t0223c24"></a>汝所說，雖為甚善。然我修行，是得出離清<a class="t" id="t0223c25"></a>淨，是得真實，是得無上。」</p><a class="t" id="t0223c26"></a>
<p><a class="t-linehead" id="t-linehead0223c26"></a>佛告尼拘陀梵志言：「尼拘陀！復次，如汝修行，<a class="t" id="t0223c27"></a>謂我能得四戒具足、我能修行、我得最上增<a class="t" id="t0223c28"></a>勝。於前修行出離，不減諸欲。謂以宿住通，<a class="t" id="t0223c29"></a>能知過去一二三生乃至百生之事。尼拘陀！<a class="t" id="t0224a01"></a>汝作是意，謂我能如是修行，得出離清淨邪？<a class="t" id="t0224a02"></a>得最上潔白邪？得真實邪？得清淨真實中<a class="t" id="t0224a03"></a>住邪？」</p><a class="t" id="t0224a04"></a>
<p><a class="t-linehead" id="t-linehead0224a04"></a>時，尼拘陀梵志白佛言：「如是，如是。沙門瞿曇！<a class="t" id="t0224a05"></a>我此修行，實得出離清淨，得最上潔白，及<a class="t" id="t0224a06"></a>得真實，得清淨真實中住。」</p><a class="t" id="t0224a07"></a>
<p><a class="t-linehead" id="t-linehead0224a07"></a>佛告尼拘陀梵志言：「尼拘陀！此如是等汝所<a class="t" id="t0224a08"></a>修行，非得出離清淨，非得最上潔白，非得<a class="t" id="t0224a09"></a>真實，非得清淨真實中住。雖有所得，而非<a class="t" id="t0224a10"></a>真實。」</p>
<p><a class="t-linehead" id="t-linehead0224a10"></a>尼拘陀梵志白佛言：「沙門瞿曇！如汝<a class="t" id="t0224a11"></a>所說，雖為甚善。然我此修行，是得出離清<a class="t" id="t0224a12"></a>淨，是得真實，是得無上。」</p><a class="t" id="t0224a13"></a>
<p><a class="t-linehead" id="t-linehead0224a13"></a>佛告尼拘陀梵志言：「尼拘陀！復次，如汝修行，<a class="t" id="t0224a14"></a>謂我能得四戒具足，我能修行，我得最上增<a class="t" id="t0224a15"></a>勝。於前修行出離，不減諸欲，能以清淨天<a class="t" id="t0224a16"></a>眼，觀見世間一切眾生，若生若滅，若好若<a class="t" id="t0224a17"></a>醜，或生善趣，或生惡趣，若貴若賤，隨業報<a class="t" id="t0224a18"></a>應，悉能觀見。尼拘陀！汝作是意，謂我能如<a class="t" id="t0224a19"></a>是修行，得出離清淨邪？得最上潔白邪？<a class="t" id="t0224a20"></a>得真實邪？得清淨真實中住邪？」</p><a class="t" id="t0224a21"></a>
<p><a class="t-linehead" id="t-linehead0224a21"></a>時，尼拘陀梵志白佛言：「如是，如是。沙門瞿曇！<a class="t" id="t0224a22"></a>我此修行，實得出離清淨，得最上潔白，及<a class="t" id="t0224a23"></a>得真實，得清淨真實中住。」</p><a class="t" id="t0224a24"></a>
<p><a class="t-linehead" id="t-linehead0224a24"></a>佛告尼拘陀梵志言：「尼拘陀！如是等事，以<a class="t" id="t0224a25"></a>汝所修，雖為清淨，然我所說，如汝修行，未<a class="t" id="t0224a26"></a>離種種煩惱隨增。」</p>
<p><a class="t-linehead" id="t-linehead0224a26"></a>尼拘陀梵志白佛言：「沙門<a class="t" id="t0224a27"></a>瞿曇！云何我所修行，雖為清淨，汝瞿曇說<a class="t" id="t0224a28"></a>未離種種煩惱隨增？」</p><a class="t" id="t0224a29"></a>
<p><a class="t-linehead" id="t-linehead0224a29"></a>佛告尼拘陀梵志言：「尼拘陀！汝等修行，為欲<a class="t" id="t0224b01"></a>彰其修行功業，以我修成如是行故，彼國王、<a class="t" id="t0224b02"></a>大臣、剎帝利、婆羅門等，必當尊重恭敬供養<a class="t" id="t0224b03"></a>於我。尼拘陀！此即是為汝所修行煩惱隨增。</p><a class="t" id="t0224b04"></a>
<p><a class="t-linehead" id="t-linehead0224b04"></a>「復次，尼拘陀！汝雖修行，恃己所修，起貢高相，<a class="t" id="t0224b05"></a>凌篾於他，此即是為汝所修行煩惱隨增。」</p><a class="t" id="t0224b06"></a>
<p><a class="t-linehead" id="t-linehead0224b06"></a>「復次，尼拘陀！汝等修行，起我慢心及增上<a class="t" id="t0224b07"></a>慢，此即是為汝所修行煩惱隨增。復次，尼拘<a class="t" id="t0224b08"></a>陀！汝等修行，於餘沙門婆羅門輕毀凌辱，作<a class="t" id="t0224b09"></a>如是言：『汝諸沙門婆羅門，以多種食而為<a class="t" id="t0224b10"></a>活命，普食世間五種種子，所謂根種子、身<a class="t" id="t0224b11"></a>種子、虛種子、最上種子、種子中種子，如是<a class="t" id="t0224b12"></a>五種，以資其命。』汝尼拘陀！如是周行，出輕<a class="t" id="t0224b13"></a>辱言，伺求諍論，迅疾快利，其猶電轉，摧<a class="t" id="t0224b14"></a>伏破壞，又如霜雹。尼拘陀！此即是為汝所<a class="t" id="t0224b15"></a>修行煩惱隨增。</p><a class="t" id="t0224b16"></a>
<p><a class="t-linehead" id="t-linehead0224b16"></a>「復次，尼拘陀！汝等修行，或見餘沙門婆羅門，<a class="t" id="t0224b17"></a>為他同類等眾之所尊重恭敬供養，乃生種<a class="t" id="t0224b18"></a>種憎嫉之心，即作是言：『汝諸沙門婆羅門，貪<a class="t" id="t0224b19"></a>多種食而為活命，返為他眾之所尊重恭敬<a class="t" id="t0224b20"></a>供養。我常但以苦澁虛淡之物而為活命。何<a class="t" id="t0224b21"></a>故他眾，不作恭敬供養於我尼拘陀？』此即是<a class="t" id="t0224b22"></a>為汝所修行煩惱隨增。</p><a class="t" id="t0224b23"></a>
<p class="endsutta"><span class="t-juanname">佛說尼拘陀梵志經卷上</span></p>　<a class="t" id="t0224b24"></a><a class="t" id="t0224b25"></a><a class="t" id="t0224b26"></a>
<p class="suttainfo"><span class="t-juanname">佛說尼拘陀梵志經卷下</span><br><a class="t" id="t0224b27"></a><a class="t" id="t0224b28"></a>
<span class="t-byline">西天譯經三藏朝奉大夫試光祿卿<a class="t" id="t0224b29"></a>傳法大師賜紫沙門臣施護等奉　詔譯</span></p>
<a class="t" id="t0224c01"></a>
<p><a class="t-linehead" id="t-linehead0224c01"></a>「復次，尼拘陀！汝等修行，若於如來、或於如<a class="t" id="t0224c02"></a>來弟子之所，方伸請問，嫌恚旋生。瞋惱既<a class="t" id="t0224c03"></a>興，障礙斯作，以障礙故，起諸過失。尼拘陀！<a class="t" id="t0224c04"></a>此即是為汝所修行煩惱隨增。</p><a class="t" id="t0224c05"></a>
<p><a class="t-linehead" id="t-linehead0224c05"></a>「復次，尼拘陀！汝等修行，若於如來、或於如<a class="t" id="t0224c06"></a>來弟子之所，詢問正法。時，佛如來，正以一<a class="t" id="t0224c07"></a>心，善為開說，決定如應，除遣所疑。而汝等<a class="t" id="t0224c08"></a>輩，乃以外論而來指說，互相違背，欲奪其<a class="t" id="t0224c09"></a>理，返謂所問不正分別。尼拘陀！此即是為汝<a class="t" id="t0224c10"></a>所修行煩惱隨增。</p><a class="t" id="t0224c11"></a>
<p><a class="t-linehead" id="t-linehead0224c11"></a>「復次，尼拘陀！汝等修行，知佛如來、或如來<a class="t" id="t0224c12"></a>弟子，實有最上增勝功德，所應敬仰而不<a class="t" id="t0224c13"></a>敬仰。尼拘陀！此即是為汝所修行煩惱隨增。</p><a class="t" id="t0224c14"></a>
<p><a class="t-linehead" id="t-linehead0224c14"></a>「復次，尼拘陀！有修行者，於饒益事，或生厭<a class="t" id="t0224c15"></a>離；或損害事，不起厭離。汝等以是二事中，<a class="t" id="t0224c16"></a>若於損害事，不生厭離者。尼拘陀！此即是為<a class="t" id="t0224c17"></a>汝所修行煩惱隨增。</p><a class="t" id="t0224c18"></a>
<p><a class="t-linehead" id="t-linehead0224c18"></a>「復次，尼拘陀！汝等修行，謂起慢相，有所表<a class="t" id="t0224c19"></a>示，我能修行。尼拘陀！此即是為汝所修行煩<a class="t" id="t0224c20"></a>惱隨增。</p><a class="t" id="t0224c21"></a>
<p><a class="t-linehead" id="t-linehead0224c21"></a>「復次，尼拘陀！汝等修行，或得珍妙飲食，耽<a class="t" id="t0224c22"></a>著其味，而生簡別：『我此所樂，我此不樂。若<a class="t" id="t0224c23"></a>所樂者，我即可受。』由是取著，隨生耽染，以<a class="t" id="t0224c24"></a>耽染故，隱覆過失，是故勝慧，不得出離。所<a class="t" id="t0224c25"></a>餘飲食，若不樂者，猶故貪惜，俛仰而捨。尼<a class="t" id="t0224c26"></a>拘陀！此即是為汝所修行煩惱隨增。</p><a class="t" id="t0224c27"></a>
<p><a class="t-linehead" id="t-linehead0224c27"></a>「復次，尼拘陀！汝等修行，於深隱處，以如善<a class="t" id="t0224c28"></a>相，寂然而坐，有來問言：『汝於何法，而能解<a class="t" id="t0224c29"></a>了？復於何法，而不解了？』而汝等輩，於<span class="corr" title="[處&gt;所] cf.【麗】">所</span>了<a class="t" id="t0225a01"></a>處，言我不解；於不了處，而言我解。如是多<a class="t" id="t0225a02"></a>種，皆謂正知，起諸妄語。尼拘陀！此即是為<a class="t" id="t0225a03"></a>汝所修行煩惱隨增。</p><a class="t" id="t0225a04"></a>
<p><a class="t-linehead" id="t-linehead0225a04"></a>「復次，尼拘陀！汝等修行，常時發起忿恚尤蛆。<a class="t" id="t0225a05"></a>尼拘陀！此即是為汝所修行煩惱隨增。</p><a class="t" id="t0225a06"></a>
<p><a class="t-linehead" id="t-linehead0225a06"></a>「復次，尼拘陀！汝等修行，於一切處，無慚無<a class="t" id="t0225a07"></a>愧。尼拘陀！此即是為汝所修行煩惱隨增。</p><a class="t" id="t0225a08"></a>
<p><a class="t-linehead" id="t-linehead0225a08"></a>「復次，尼拘陀！汝等修行，常起懈怠及劣精進。<a class="t" id="t0225a09"></a>尼拘陀！此即是為汝所修行煩惱隨增。</p><a class="t" id="t0225a10"></a>
<p><a class="t-linehead" id="t-linehead0225a10"></a>「復次，尼拘陀！汝等修行，而常失念，及不正<a class="t" id="t0225a11"></a>知。尼拘陀！此即是為汝所修行煩惱隨增。</p><a class="t" id="t0225a12"></a>
<p><a class="t-linehead" id="t-linehead0225a12"></a>「復次，尼拘陀！汝等修行，其心散亂，諸根減<a class="t" id="t0225a13"></a>劣。尼拘陀！此即是為汝所修行煩惱隨增。</p><a class="t" id="t0225a14"></a>
<p><a class="t-linehead" id="t-linehead0225a14"></a>「復次，尼拘陀！汝等修行，起於損害，堅固前心，<a class="t" id="t0225a15"></a>不求出離，一向自見，於此等法，實生取著。尼<a class="t" id="t0225a16"></a>拘陀！此即是為汝所修行煩惱隨增。</p><a class="t" id="t0225a17"></a>
<p><a class="t-linehead" id="t-linehead0225a17"></a>「復次，尼拘陀！汝等修行，邪見深厚，行顛倒<a class="t" id="t0225a18"></a>法。尼拘陀！此即是為汝所修行煩惱隨<a class="t" id="t0225a19"></a>增。</p><a class="t" id="t0225a20"></a>
<p><a class="t-linehead" id="t-linehead0225a20"></a>「復次，尼拘陀！汝等修行，於無邊際，計為有<a class="t" id="t0225a21"></a>邊，起見亦然。尼拘陀！此即是為汝所修行<a class="t" id="t0225a22"></a>煩惱隨增。</p><a class="t" id="t0225a23"></a>
<p><a class="t-linehead" id="t-linehead0225a23"></a>「復次，尼拘陀！汝等修行，常起貪愛及瞋恚心。<a class="t" id="t0225a24"></a>尼拘陀！此即是為汝所修行煩惱隨增。</p><a class="t" id="t0225a25"></a>
<p><a class="t-linehead" id="t-linehead0225a25"></a>「復次，尼拘陀！汝等修行，於諸所行，愚癡暗<a class="t" id="t0225a26"></a>鈍。尼拘陀！此即是為汝所修行煩惱隨增。</p><a class="t" id="t0225a27"></a>
<p><a class="t-linehead" id="t-linehead0225a27"></a>「復次，尼拘陀！汝等修行，不能聽受，既如聾<a class="t" id="t0225a28"></a>者，無所說示，又類啞羊。尼拘陀！此即是<a class="t" id="t0225a29"></a>為汝所修行煩惱隨增。</p><a class="t" id="t0225b01"></a>
<p><a class="t-linehead" id="t-linehead0225b01"></a>「復次，尼拘陀！汝等修行，樂作罪業，又樂親<a class="t" id="t0225b02"></a>近作罪業者，為他惡友之所繫屬，及為攝伏。<a class="t" id="t0225b03"></a>尼拘陀！此即是為汝所修行煩惱隨增。</p><a class="t" id="t0225b04"></a>
<p><a class="t-linehead" id="t-linehead0225b04"></a>「復次，尼拘陀！汝等修行，起增上慢，計有得<a class="t" id="t0225b05"></a>想，未見謂見，未作謂作，未得謂得，未知謂<a class="t" id="t0225b06"></a>知，未證謂證。尼拘陀！此即是為汝所修行<a class="t" id="t0225b07"></a>煩惱隨增。尼拘陀！於汝意云何？如上所說，<a class="t" id="t0225b08"></a>諸煩惱法，彼有一類修行之者，具是事邪？」</p><a class="t" id="t0225b09"></a>
<p><a class="t-linehead" id="t-linehead0225b09"></a>尼拘陀梵志白佛言：「沙門瞿曇！豈獨一類修<a class="t" id="t0225b10"></a>行之者，具是煩惱？如我意者，其數甚多。」</p><a class="t" id="t0225b11"></a>
<p><a class="t-linehead" id="t-linehead0225b11"></a>佛告尼拘陀梵志言：「如我上說，汝等修行，<a class="t" id="t0225b12"></a>為欲彰其修行功業。以我修成如是行故，令<a class="t" id="t0225b13"></a>彼國王、大臣、剎帝利、婆羅門等，尊重恭敬，<a class="t" id="t0225b14"></a>供養於我。尼拘陀！汝等若或如是為欲彰其<a class="t" id="t0225b15"></a>修行功業，令彼國王、大臣等，恭敬供養，乃<a class="t" id="t0225b16"></a>至起增上慢。計有得想，未見謂見，未作謂<a class="t" id="t0225b17"></a>作，未知謂知，未得謂得，未證謂證。此如是<a class="t" id="t0225b18"></a>等，皆不清淨，一切悉為煩惱隨增，當知皆<a class="t" id="t0225b19"></a>是染分所攝。尼拘陀！於汝意云何？如我上<a class="t" id="t0225b20"></a>說，如是等事，如是修行，謂得出離清淨邪？<a class="t" id="t0225b21"></a>得最上潔白邪？得真實邪？得清淨真實中<a class="t" id="t0225b22"></a>住邪？」</p>
<p><a class="t-linehead" id="t-linehead0225b22"></a>尼拘陀梵志白佛言：「如是，如是。沙門<a class="t" id="t0225b23"></a>瞿曇！如我等輩，如是修行，是得出離清淨，<a class="t" id="t0225b24"></a>是得最上潔白，是得真實，是得清淨真實中<a class="t" id="t0225b25"></a>住。」</p><a class="t" id="t0225b26"></a>
<p><a class="t-linehead" id="t-linehead0225b26"></a>佛告尼拘陀梵志言：「我今為汝，如實而說。<a class="t" id="t0225b27"></a>如汝向者問於我言：『沙門瞿曇！法律之中，<a class="t" id="t0225b28"></a>以何法行，能令修聲聞行者到安隱地，止息<a class="t" id="t0225b29"></a>內心，清淨梵行？』如是所問，乃為真實。當知<a class="t" id="t0225c01"></a>聲聞止息處者，上中最上，極為高勝，是諸<a class="t" id="t0225c02"></a>聖者止息之所。」</p><a class="t" id="t0225c03"></a>
<p><a class="t-linehead" id="t-linehead0225c03"></a>爾時，諸梵志眾，咸共讚言：「奇哉！奇哉！沙門<a class="t" id="t0225c04"></a>瞿曇！法律之中，所作清涼。」</p><a class="t" id="t0225c05"></a>
<p><a class="t-linehead" id="t-linehead0225c05"></a>爾時，和合長者，聞是言已，知彼在會諸梵志<a class="t" id="t0225c06"></a>眾，於佛世尊，少生向慕，即告尼拘陀梵志<a class="t" id="t0225c07"></a>言：「尼拘陀！汝向所言，與佛世尊，互相議論，<a class="t" id="t0225c08"></a>建立勝義。發一問端，而為叩擊，我應得勝，<a class="t" id="t0225c09"></a>彼必墮負，如擊空瓶，易為破壞。汝今何故，<a class="t" id="t0225c10"></a>不發問邪？」</p>
<p><a class="t-linehead" id="t-linehead0225c10"></a>佛告尼拘陀梵志言：「於汝意云<a class="t" id="t0225c11"></a>何？汝實曾發斯語言邪？」</p>
<p><a class="t-linehead" id="t-linehead0225c11"></a>尼拘陀梵志白佛<a class="t" id="t0225c12"></a>言：「沙門瞿曇！我實曾說如是語言。」</p>
<p><a class="t-linehead" id="t-linehead0225c12"></a>佛告尼<a class="t" id="t0225c13"></a>拘陀梵志言：「尼拘陀！汝豈不聞古師先德<a class="t" id="t0225c14"></a>耆年宿舊智者所說，諸佛、如來、應供、正等正<a class="t" id="t0225c15"></a>覺，亦如汝等，今時集會，高舉其聲，發諸<a class="t" id="t0225c16"></a>言論，所謂王論戰論盜賊之論、衣論食論<a class="t" id="t0225c17"></a>婦女之論、酒論邪論繁雜之論，如是乃至海<a class="t" id="t0225c18"></a>等相論邪？尼拘陀！或復曾聞古師所說，諸<a class="t" id="t0225c19"></a>佛、如來、應供、正等正覺，如我今時，於曠野中，<a class="t" id="t0225c20"></a>坐臥居止，遠離憒鬧，絕於人跡，寂守是相。<a class="t" id="t0225c21"></a>身住一處，心不散亂，專注一境，如應所行<a class="t" id="t0225c22"></a>邪？」</p>
<p><a class="t-linehead" id="t-linehead0225c22"></a>尼拘陀梵志白佛言：「如是，瞿曇！我亦曾<a class="t" id="t0225c23"></a>聞古師先德耆年宿舊智者所說，諸佛、如來、<a class="t" id="t0225c24"></a>應供、正等正覺，非如我等，今時集會，高舉<a class="t" id="t0225c25"></a>其聲，發諸言論。所謂王論戰論盜賊之論、<a class="t" id="t0225c26"></a>衣論食論婦女之論、酒論邪論繁雜之論，如<a class="t" id="t0225c27"></a>是乃至海等相論。我復曾聞古師所說，諸佛、<a class="t" id="t0225c28"></a>如來、應供、正等正覺，如汝今時，於曠野中，<a class="t" id="t0225c29"></a>坐臥居止，遠離憒鬧，絕於人跡，寂守是相。<a class="t" id="t0226a01"></a>身住一處，心不散亂，專注一境，如應所行。」</p><a class="t" id="t0226a02"></a>
<p><a class="t-linehead" id="t-linehead0226a02"></a>佛告尼拘陀梵志言：「尼拘陀！汝等昔聞古師<a class="t" id="t0226a03"></a>說時，豈不作是思惟：『彼諸佛世尊，能隨宜說<a class="t" id="t0226a04"></a>法，自覺悟已，復為他說覺悟之法；自解脫<a class="t" id="t0226a05"></a>已，復為他說解脫之法；自安隱已，復為他<a class="t" id="t0226a06"></a>說安隱之法。自得涅槃已，復為他說涅槃之<a class="t" id="t0226a07"></a>法。』尼拘陀！汝等爾時而返謂言：『沙門瞿曇<a class="t" id="t0226a08"></a>作如是說，於師法事業，有所分別。』又復說<a class="t" id="t0226a09"></a>言：『沙門瞿曇作如是說，於寂靜住<span class="corr" title="[善&gt;] cf.【麗】"></span>事業有<a class="t" id="t0226a10"></a>所分別。』又復說言：『沙門瞿曇作如是說，彼<a class="t" id="t0226a11"></a>尼拘陀師法之中，罪不善法，有所合集。』又<a class="t" id="t0226a12"></a>復說言：『沙門瞿曇作如是說，彼尼拘陀師<a class="t" id="t0226a13"></a>法之中，多種善法，有所離散。』又復說言：『沙<a class="t" id="t0226a14"></a>門瞿曇作如是說，為欲宣示彼因緣事。』此<a class="t" id="t0226a15"></a>如是等多種言說，不應如是見。</p>
<p><a class="t-linehead" id="t-linehead0226a15"></a>「尼拘陀！何<a class="t" id="t0226a16"></a>故不應如是見邪？謂以彼諸師法、彼諸所行，<a class="t" id="t0226a17"></a>乃至彼諸因緣事等，皆悉有異。尼拘陀！是<a class="t" id="t0226a18"></a>故，我不說彼師法事業，亦不說彼寂靜住事<a class="t" id="t0226a19"></a>業，亦不說彼師法之中罪不善法有所合集，<a class="t" id="t0226a20"></a>亦不說彼師法之中多種善法有所離散，亦<a class="t" id="t0226a21"></a>不欲說彼因緣事。</p>
<p><a class="t-linehead" id="t-linehead0226a21"></a>「尼拘陀！我常作是說：『或<a class="t" id="t0226a22"></a>有正士，不諂不曲，及不虛誑，正修行者，我<a class="t" id="t0226a23"></a>即為彼說法教示，如應開導。令彼正士，如<a class="t" id="t0226a24"></a>我正說及正教示，於七年中，或復六年，五<a class="t" id="t0226a25"></a>四三二一年之中，一向不亂，離諸熱惱，清<a class="t" id="t0226a26"></a>淨身心，專注趣求。我說是人，見法知法，超<a class="t" id="t0226a27"></a>初二果，直進第三有餘依位阿那含果。』</p><a class="t" id="t0226a28"></a>
<p><a class="t-linehead" id="t-linehead0226a28"></a>「復次，尼拘陀！我常作是說：『或有正士，不諂<a class="t" id="t0226a29"></a>不曲，及不虛誑，正修行者，我即為彼，說法<a class="t" id="t0226b01"></a>教示，如應開導。令彼正士，如我正說及正<a class="t" id="t0226b02"></a>教示，於七月中，或復六月，五四三二一月<a class="t" id="t0226b03"></a>半月，一向不亂，離諸熱惱，清淨身心，專注<a class="t" id="t0226b04"></a>趣求。我說是人，見法知法，超初二果，直進<a class="t" id="t0226b05"></a>第三有餘依位阿那含果。』</p><a class="t" id="t0226b06"></a>
<p><a class="t-linehead" id="t-linehead0226b06"></a>「復次，尼拘陀！我常作是說：『或有正士，不諂<a class="t" id="t0226b07"></a>不曲，及不虛誑，正修行者，我即為彼，說法<a class="t" id="t0226b08"></a>教示，如應開導。令彼正士，如我正說及正<a class="t" id="t0226b09"></a>教示，於七日中，或復六日，五四三二一日<a class="t" id="t0226b10"></a>半日，乃至食前食後，一向不亂，離諸熱惱，<a class="t" id="t0226b11"></a>清淨身心，專注趣求。我說是人，見法知法，<a class="t" id="t0226b12"></a>超初二果，直進第三有餘依位阿那含果。』」</p><a class="t" id="t0226b13"></a>
<p><a class="t-linehead" id="t-linehead0226b13"></a>爾時，世尊作是說時，會中所有諸梵志眾，<a class="t" id="t0226b14"></a>障累深重，無所曉悟，身心惑亂，沈迷昏懵。<a class="t" id="t0226b15"></a>彼諸辯才，不能施設，俛首寂然，憂思而住。<a class="t" id="t0226b16"></a>爾時，世尊知是事已，顧謂和合長者言：「長<a class="t" id="t0226b17"></a>者！今此等輩，誠為癡者。既<span class="corr" title="[味&gt;昧] cf.【麗】">昧</span>見聞，復絕言<a class="t" id="t0226b18"></a>說，如人以物自杜其口。罪垢斯深，是大魔<a class="t" id="t0226b19"></a>事。彼等不能於佛如來發是問言：『而汝沙門，<a class="t" id="t0226b20"></a>法律之中，以何法行，能令修聲聞行者，到<a class="t" id="t0226b21"></a>安隱地，止息內心，清淨梵行？』」</p><a class="t" id="t0226b22"></a>
<p><a class="t-linehead" id="t-linehead0226b22"></a>爾時，世尊乃為和合長者，隨應說法示教利<a class="t" id="t0226b23"></a>喜已，身放光明，廣大熾盛，普徧照耀。即於<a class="t" id="t0226b24"></a>會中，踴身虛空，還迦蘭陀竹林精舍。</p><a class="t" id="t0226b25"></a>
<p class="endsutta"><span class="t-juanname">佛說尼拘陀梵志經卷下</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
