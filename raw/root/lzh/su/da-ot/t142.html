<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t142">
<article>
<div class="mirror hgroup">
<h1 class="mirror-row">
<span class="mirror-left latin">T 142</span> <span class="mirror-right">佛說玉耶女經</span>
</h1>
</div>
<p class="suttainfo latin"><span class="juannum">No. 142 [Nos. 125 (51.9), 141, 143]</span><br>
<a class="t" id="t0863c15"></a> <span class="t-juanname">佛說玉耶女經</span><br>
<a class="t" id="t0863c16"></a> <a class="t" id="t0863c17"></a> <span class="t-byline">失譯人名附西晉錄</span></p>
<a class="t" id="t0863c18"></a>
<p><a class="t-linehead" id="t-linehead0863c18"></a>聞如是：</p>
<p>一時，佛在舍衛國祇樹給孤獨園。爾 <a class="t" id="t0863c19"></a>時，長者給孤獨，為子取婦，得豪貴長者家女， <a class="t" id="t0863c20"></a>端正無雙，憍豪慠慢，不以婦禮承事姑嫜、夫 <a class="t" id="t0863c21"></a>主。給孤獨家議曰：「其婦憍慢，當以何法而教 <a class="t" id="t0863c22"></a>訓之？若以杖捶，非善法也；若無訓教，其罪日 <a class="t" id="t0863c23"></a>增。長者！唯佛大聖善能教訓， <span class="corr" title="[辨&gt;辦]">辦</span> 供設齋食，明 <a class="t" id="t0863c24"></a>日請佛。」佛即受請。明日佛來將諸徒眾，給孤 <a class="t" id="t0863c25"></a>獨家盡出禮佛，玉耶不出。佛即放大光明紫 <a class="t" id="t0863c26"></a>磨金色，照玉耶室內，佛現三十二相、八十種 <a class="t" id="t0863c27"></a>好，玉耶見佛光明相貌，即大驚怖，生畏懼心 <a class="t" id="t0863c28"></a>便出禮佛。</p>
<p><a class="t-linehead" id="t-linehead0863c28"></a>佛告玉耶：「女人之法，不當以倚端 <a class="t" id="t0863c29"></a>正而生憍慢，形貌端正，非為端正，唯心行端 <a class="t" id="t0864a01"></a>正，人所愛敬，是為端正，不得以倚面貌端正 <a class="t" id="t0864a02"></a>憍慢自恣，後生卑賤為人走使。」</p>
<a class="t" id="t0864a03"></a>
<p><a class="t-linehead" id="t-linehead0864a03"></a>佛告玉耶：「女人之法，有三鄣十惡，不自覺知？」</p>
<a class="t" id="t0864a04"></a>
<p><a class="t-linehead" id="t-linehead0864a04"></a>玉耶白佛：「何等三鄣十惡？」</p>
<p>佛告玉耶：「一者小 <a class="t" id="t0864a05"></a>時父母所鄣，二者出嫁夫主所鄣，三者老時 <a class="t" id="t0864a06"></a>兒子所鄣，是為三鄣。何等十惡？一者生時父 <a class="t" id="t0864a07"></a>母不憙。二者養育無味。三者常憂嫁娶失禮。 <a class="t" id="t0864a08"></a>四者處處畏人。五者與父母別離。六者倚他 <a class="t" id="t0864a09"></a>門戶。七者懷妊甚難。八者產生時難。九者常 <a class="t" id="t0864a10"></a>畏夫主。十者恒不得自在，是為十惡。」</p>
<p><a class="t-linehead" id="t-linehead0864a10"></a>玉耶聞 <a class="t" id="t0864a11"></a>佛說三鄣十惡，身心戰悚，白佛言：「唯願世尊， <a class="t" id="t0864a12"></a>教我作婦之法。」</p>
<p><a class="t-linehead" id="t-linehead0864a12"></a>佛告玉耶：「作婦之法，當有五 <a class="t" id="t0864a13"></a>等。何謂為五？一如母婦，二如臣婦，三如妹 <a class="t" id="t0864a14"></a>婦，四者婢婦，五者夫婦。何謂母婦？愛夫如 <a class="t" id="t0864a15"></a>子故，名母婦。何謂臣婦？事夫如君故，名臣 <a class="t" id="t0864a16"></a>婦。何謂妹婦？事夫如兄故，名妹婦。何謂婢 <a class="t" id="t0864a17"></a>婦？事夫如妾故，名婢婦。何謂夫婦？背親向 <a class="t" id="t0864a18"></a>踈永離所生，恩愛親昵同心異形，尊奉敬慎 <a class="t" id="t0864a19"></a>無憍慢情，善事內外家殷豐盈，待接賓客稱 <a class="t" id="t0864a20"></a>揚善名， <span class="corr" title="[最&gt;是] cf.【麗】">是</span> 為夫婦之道。」</p>
<p><a class="t-linehead" id="t-linehead0864a20"></a>佛告玉耶：「奉事姑嫜 <a class="t" id="t0864a21"></a>夫主，亦有五善三惡。」</p>
<p><a class="t-linehead" id="t-linehead0864a21"></a>玉耶白佛：「何等五善三 <a class="t" id="t0864a22"></a>惡？」</p>
<p><a class="t-linehead" id="t-linehead0864a22"></a>佛告玉耶言：「一者晚眠早起修治家事，所 <a class="t" id="t0864a23"></a>有美膳莫自向口，先進姑嫜、夫主。二者看視 <a class="t" id="t0864a24"></a>家物，莫令漏失。三者慎其口語忍辱少瞋。四 <a class="t" id="t0864a25"></a>者矜莊誡慎，恒恐不及。五者一心恭孝姑嫜 <a class="t" id="t0864a26"></a>夫主，使有善名，親族歡喜為人所譽，是為五 <a class="t" id="t0864a27"></a>善。何者三惡？一者未冥早眠日出不起，夫主 <a class="t" id="t0864a28"></a>訶瞋反見嫌罵。二者好食自噉，惡食便與姑 <a class="t" id="t0864a29"></a>嫜夫主，姦色欺詐妖邪萬端。三者不念生活， <a class="t" id="t0864b01"></a>遊冶世間，道他好醜求人長短，鬪亂口舌，親 <a class="t" id="t0864b02"></a>族憎嫉，為人所賤，是為三惡。」</p>
<p><a class="t-linehead" id="t-linehead0864b02"></a>玉耶聞佛說五 <a class="t" id="t0864b03"></a>善三惡，信敬歡喜心生慚愧，白佛言：「弟子愚 <a class="t" id="t0864b04"></a>癡，未見佛時，未聞法時，施自 <span class="gaiji">愆 <!--gaiji,愆,1[億-音＋(夫＊夫)],2&#x2039D;,3--></span>咎無量，及諸 <a class="t" id="t0864b05"></a>障礙不自覺知；今 <span class="corr" title="[復&gt;得] cf.【麗】">得</span> 聞說，開悟意解，乃知先 <a class="t" id="t0864b06"></a>來所行為非，自今已去，改往修來順尊所說， <a class="t" id="t0864b07"></a>不復敢違。唯願聖尊，慈愍救濟聽我懺悔，得 <a class="t" id="t0864b08"></a>除 <span class="gaiji">愆 <!--gaiji,愆,1[億-音＋(夫＊夫)],2&#x2039D;,3--></span>咎，受我五戒得為弟子。」</p>
<p><a class="t-linehead" id="t-linehead0864b08"></a>佛言：「善哉！玉耶！ <a class="t" id="t0864b09"></a>聽汝懺悔，莫復更作，垂賜戒法敬奉修行。」佛 <a class="t" id="t0864b10"></a>言：「諦聽善思念之。」</p>
<p><a class="t-linehead" id="t-linehead0864b10"></a>玉耶言：「唯然世尊！願樂受 <a class="t" id="t0864b11"></a>持。」</p>
<p><a class="t-linehead" id="t-linehead0864b11"></a>佛告玉耶：「持一戒者，身手不殺恩及群生。 <a class="t" id="t0864b12"></a>持二戒者，清淨仁讓不盜，減己濟眾。持三戒 <a class="t" id="t0864b13"></a>者，貞潔不婬行無沾污。持四戒者，不得妄語 <a class="t" id="t0864b14"></a>乃至戲笑。持五戒者，遠酒不飲不犯眾惡。護 <a class="t" id="t0864b15"></a>持禁戒，如救頭然；自觀身形不得久住，危命 <a class="t" id="t0864b16"></a>如電速，如風過庭；少壯必衰，莫恃姿容，當勤 <a class="t" id="t0864b17"></a>精進棄捨世榮，如菩薩法。汝今修行，可得至 <a class="t" id="t0864b18"></a>佛，佛道不可不學，經不可不聽。吾今得佛，稱 <a class="t" id="t0864b19"></a>善所致大乘教，無男無女，樂聞法者，隨願所 <a class="t" id="t0864b20"></a>得。」</p>
<p><a class="t-linehead" id="t-linehead0864b20"></a>玉耶白佛言：「世尊！其善婦者，當得何榮？ <a class="t" id="t0864b21"></a>其惡婦者，當得何咎？」</p>
<p><a class="t-linehead" id="t-linehead0864b21"></a>佛告玉耶：「其善婦者，現 <a class="t" id="t0864b22"></a>世榮譽親族敬念，受福生天，天上壽盡還生 <a class="t" id="t0864b23"></a>世間，王侯子孫在所生處，一切尊敬。其惡婦 <a class="t" id="t0864b24"></a>者，是人憎嫉無不厭患，欲令早死，命終當墮 <a class="t" id="t0864b25"></a>地獄畜生奴婢，展轉其中無有出期。」</p>
<p><a class="t-linehead" id="t-linehead0864b25"></a>玉耶聞 <a class="t" id="t0864b26"></a>說善惡婦法，心生畏懼，懇 <span class="corr" title="[側&gt;惻] cf.【麗】">惻</span> 修行即得道跡， <a class="t" id="t0864b27"></a>彫刻、錦繡、作珠寶帳，懸繒幡蓋、燒眾名香，遶 <a class="t" id="t0864b28"></a>塔歌唄聲徹十方，見者隨喜稽首廟堂。</p>
<p><a class="t-linehead" id="t-linehead0864b28"></a>阿難 <a class="t" id="t0864b29"></a>白佛言：「當何名此經？」</p>
<p><a class="t-linehead" id="t-linehead0864b29"></a>佛言：「此經名教化女人， <a class="t" id="t0864c01"></a>名玉耶經。若女人得聞此經，受持讀誦如法 <a class="t" id="t0864c02"></a>修行，捨是女身不得更受。」</p>
<p><a class="t-linehead" id="t-linehead0864c02"></a>說是經時，大眾歡 <a class="t" id="t0864c03"></a>喜，作禮奉行。</p>
<a class="t" id="t0864c04"></a>
<p class="endsutta"><span class="t-juanname">佛說玉耶女經</span></p>
<a class="t" id="t0864c05"></a> <a class="t" id="t0864c06"></a> <a class="t" id="t0864c07"></a></article>
<aside id="metaarea">
<p>This is an independent sūtra, which in the Taishō canon is collected alongside the Ekottarikāgama collections.</p>
<p>It is Taishō vol. 2 sūtra no. 142. The text is from <a href="http://tripitaka.cbeta.org/T02" target="_blank">CBETA</a> .</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
