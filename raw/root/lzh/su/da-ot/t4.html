<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t4">
<article>
<div class="hgroup mirror"><h1 class="mirror-row"><span class="mirror-left latin">T4</span>
<span class="mirror-right">七佛父母姓字經</span></h1></div>　<a class="t" id="t0159a21"></a><a class="t" id="t0159a22"></a><a class="t" id="t0159a23"></a><a class="t" id="t0159a24"></a><p class="suttainfo"><span class="t-juanname">七佛父母姓字經</span><br><a class="t" id="t0159a25"></a><a class="t" id="t0159a26"></a>
<span class="t-byline">失譯附前魏譯</span></p><a class="t" id="t0159a27"></a>
<p><a class="t-linehead" id="t-linehead0159a27"></a>聞如是：</p>
<p>一時，佛在舍衛國，國中有婦人，子字<a class="t" id="t0159a28"></a>無延，因號無延母。佛將五百比丘，到無延<a class="t" id="t0159a29"></a>母家，殿上坐飯。飯已，有數十比丘，於屏處相<a class="t" id="t0159b01"></a>與共語言：「佛是我所尊事神無極，佛自在意<a class="t" id="t0159b02"></a>變化，何等不作知已去佛及當來佛年紀、<a class="t" id="t0159b03"></a>壽命、父母、姓字、弟子幾人？所施行志意教令？」</p><a class="t" id="t0159b04"></a>
<p><a class="t-linehead" id="t-linehead0159b04"></a>佛以天耳聞諸比丘共說是事。佛即到諸比<a class="t" id="t0159b05"></a>丘所問言：「屬者若曹共議語何等？」諸比<a class="t" id="t0159b06"></a>丘言：「我思念佛最神道德妙達所知高遠，無<a class="t" id="t0159b07"></a>能過佛者。佛乃知前已去佛及當來佛年紀、<a class="t" id="t0159b08"></a>壽命、父母、姓字、弟子幾人、所施行志意教令。」<a class="t" id="t0159b09"></a>佛言：「善哉！善哉！當爾。若曹行沙門，但當念<a class="t" id="t0159b10"></a>是諸善耳。」佛言：「若曹欲聞已去佛及父母諸<a class="t" id="t0159b11"></a>弟子姓字不？」諸比丘言：「願欲聞之。」</p>
<p><a class="t-linehead" id="t-linehead0159b11"></a>佛言：「皆<a class="t" id="t0159b12"></a>聽！第一佛字維衛佛，般泥洹已來九十一劫。<a class="t" id="t0159b13"></a>第二佛字式佛，般泥洹已來三十一劫。第三<a class="t" id="t0159b14"></a>佛字隨葉佛，般泥洹已來同三十一劫。是披<a class="t" id="t0159b15"></a>地羅劫中，當有兩五百佛。第一者拘樓秦佛，<a class="t" id="t0159b16"></a>第二佛者拘那含牟尼佛，第三者迦葉佛，第<a class="t" id="t0159b17"></a>四者我字釋迦文尼佛。</p><a class="t" id="t0159b18"></a>
<p><a class="t-linehead" id="t-linehead0159b18"></a>「維衛佛姓拘隣，式佛亦姓拘隣，隨葉佛亦姓<a class="t" id="t0159b19"></a>拘隣。拘樓秦佛姓迦葉，拘那含牟尼佛亦<a class="t" id="t0159b20"></a>姓迦葉，迦葉佛亦姓迦葉。今我作釋迦文尼<a class="t" id="t0159b21"></a>佛姓瞿曇。</p>
<p><a class="t-linehead" id="t-linehead0159b21"></a>「維衛佛剎利種，式佛亦剎利種，隨<a class="t" id="t0159b22"></a>葉佛亦剎利種。拘樓秦佛婆羅門種，拘那<a class="t" id="t0159b23"></a>含牟尼佛亦婆羅門種，迦葉佛亦婆羅門種。<a class="t" id="t0159b24"></a>今我作釋迦文尼佛剎利種。</p>
<p><a class="t-linehead" id="t-linehead0159b24"></a>「維衛佛，父字槃<a class="t" id="t0159b25"></a>裱剎利王，母字槃頭末陀，所治國名剎末提。<a class="t" id="t0159b26"></a>式佛，父字阿輪拏剎利王，母字波羅呵越提，<a class="t" id="t0159b27"></a>所治國名阿樓那惒提。<a class="t" id="t0159b28"></a>隨葉佛，父字須波羅提惒剎利王，母字耶舍<a class="t" id="t0159b29"></a>越提，所治國名阿耨憂摩。<a class="t" id="t0159c01"></a>拘樓秦佛，父字阿枝違兜，婆羅門種，母字隨<a class="t" id="t0159c02"></a>舍迦，所在國名輪訶唎提那，王字須訶提。<a class="t" id="t0159c03"></a>拘那含牟尼佛，父字耶睒鉢多，婆羅門種。<a class="t" id="t0159c04"></a>母字欝多羅，所在國名差摩越提，王字差<a class="t" id="t0159c05"></a>摩。<a class="t" id="t0159c06"></a>迦葉佛，父字阿枝達耶婆羅門種，母字檀那<a class="t" id="t0159c07"></a>越提耶，所在國名波羅私，其王名其甚墮。<a class="t" id="t0159c08"></a>今我作釋迦文尼佛，父字閱頭檀剎利王，母<a class="t" id="t0159c09"></a>字摩訶摩耶，所治國名迦維羅衛，先大王名<a class="t" id="t0159c10"></a>槃提。</p><a class="t" id="t0159c11"></a>
<p><a class="t-linehead" id="t-linehead0159c11"></a>「維衛佛在世壽八萬歲，式佛在世壽七萬歲，<a class="t" id="t0159c12"></a>隨葉佛在世壽六萬歲，拘樓秦佛在世壽四<a class="t" id="t0159c13"></a>萬歲，拘那鋡牟尼佛在世壽三萬歲，迦葉佛<a class="t" id="t0159c14"></a>在世壽二萬歲。今我作釋迦文佛裁壽百歲<a class="t" id="t0159c15"></a>或長或短。</p>
<p><a class="t-linehead" id="t-linehead0159c15"></a>「維衛佛子字須曰多鞬陀，式佛子<a class="t" id="t0159c16"></a>字阿兜羅，隨葉佛子字須波羅曰，拘樓秦佛<a class="t" id="t0159c17"></a>子字欝多羅，拘那含牟尼佛子字墮夷陀<a class="t" id="t0159c18"></a>先那，迦葉佛子字沙多和。今我作釋迦文尼<a class="t" id="t0159c19"></a>佛子字羅云。</p><a class="t" id="t0159c20"></a>
<p><a class="t-linehead" id="t-linehead0159c20"></a>「維衛佛得道為佛時，於波陀羅樹下。式佛得<a class="t" id="t0159c21"></a>道為佛時，於分塗利樹下。隨葉佛得道為佛<a class="t" id="t0159c22"></a>時，於薩羅樹下。拘樓秦佛得道為佛時，於斯<a class="t" id="t0159c23"></a>利樹下。拘那含牟尼佛得道為佛時，於烏暫<a class="t" id="t0159c24"></a>樹下。迦葉佛得道為佛時，於尼拘類樹下。<a class="t" id="t0159c25"></a>今我作釋迦文尼佛時，於阿沛多樹下。</p><a class="t" id="t0159c26"></a>
<p><a class="t-linehead" id="t-linehead0159c26"></a>「侍維衛佛者字阿輪，侍式佛者字差摩竭，侍<a class="t" id="t0159c27"></a>隨葉佛者字復枝葉，侍拘樓秦佛者字浮提，<a class="t" id="t0159c28"></a>侍拘那含牟尼佛者字薩質，侍迦葉佛者字<a class="t" id="t0159c29"></a>薩波蜜。今我作釋迦文尼佛，侍者字阿難。</p><a class="t" id="t0160a01"></a>
<p><a class="t-linehead" id="t-linehead0160a01"></a>「維衛佛第一弟子字為塞，第二弟子字質含。<a class="t" id="t0160a02"></a>式佛第一弟子字阿比務，第二弟子字三參。<a class="t" id="t0160a03"></a>隨葉佛第一弟子字佛提，第二弟子字欝多。<a class="t" id="t0160a04"></a>拘樓秦佛第一弟子字僧耆，第二弟子字維<a class="t" id="t0160a05"></a>留。拘那含牟尼佛第一弟子字轉輪，第<a class="t" id="t0160a06"></a>二弟子字欝多。迦葉佛第一弟子字質耶輪，<a class="t" id="t0160a07"></a>第二弟子字波達和。今我作釋迦文尼佛第<a class="t" id="t0160a08"></a>一弟子字舍利弗羅，第二弟子字摩目乾<a class="t" id="t0160a09"></a>連。</p><a class="t" id="t0160a10"></a>
<p><a class="t-linehead" id="t-linehead0160a10"></a>「維衛佛前後三會為諸比丘說經，第一會說經，<a class="t" id="t0160a11"></a>有十萬比丘皆得阿羅漢，第二會說經，有九<a class="t" id="t0160a12"></a>萬比丘皆得阿羅漢，第三會說經，有八萬<a class="t" id="t0160a13"></a>比丘皆得阿羅漢。式佛亦三會說經，第一會<a class="t" id="t0160a14"></a>說經，有九萬比丘皆得阿羅漢，第二會說經<a class="t" id="t0160a15"></a>有八萬比丘皆得阿羅漢，第三會說經，有七<a class="t" id="t0160a16"></a>萬比丘皆得阿羅漢。隨葉佛再會說經，第一<a class="t" id="t0160a17"></a>會說經，有七萬比丘皆得阿羅漢，第二會<a class="t" id="t0160a18"></a>說經，有六萬比丘皆得阿羅漢。拘樓秦佛一<a class="t" id="t0160a19"></a>會說經，有四萬比丘皆得阿羅漢。拘那含<a class="t" id="t0160a20"></a>牟尼佛一會說經，有三萬比丘皆得阿羅漢。<a class="t" id="t0160a21"></a>迦葉佛一會說經，有二萬比丘皆得阿羅漢。<a class="t" id="t0160a22"></a>今我作釋迦文尼佛一會說經，有千二百五<a class="t" id="t0160a23"></a>十比丘皆得阿羅漢。」</p><a class="t" id="t0160a24"></a>
<p><a class="t-linehead" id="t-linehead0160a24"></a>佛告諸比丘言：「佛智不可計量亦不可稱，<a class="t" id="t0160a25"></a>能知七佛本所生父母國王所施行。」</p>
<p><a class="t-linehead" id="t-linehead0160a25"></a>佛告諸<a class="t" id="t0160a26"></a>比丘：「經不可不學，道不可不為。佛者譬<a class="t" id="t0160a27"></a>如大海水中船師，數千萬人皆仰以得渡海，<a class="t" id="t0160a28"></a>佛教天下皆使為善，得道度世亦如是。」</p>
<p><a class="t-linehead" id="t-linehead0160a28"></a>諸比<a class="t" id="t0160a29"></a>丘聞經歡喜，作禮而退。</p><a class="t" id="t0160b01"></a>
<p class="endsutta"><span class="t-juanname">七佛父母姓字經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
