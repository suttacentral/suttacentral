<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t17">
<article>
<div class="hgroup mirror"><h1 class="mirror-row"><span class="mirror-left latin">T17</span>
<span class="mirror-right">佛說善生子經</span></h1></div>　<a class="t" id="t0252b03"></a><a class="t" id="t0252b04"></a><a class="t" id="t0252b05"></a><a class="t" id="t0252b06"></a><p class="suttainfo"><span class="t-juanname">佛說善生子經</span><br><a class="t" id="t0252b07"></a><a class="t" id="t0252b08"></a>
<span class="t-byline">西晉沙門支法度譯</span></p><a class="t" id="t0252b09"></a>
<p><a class="t-linehead" id="t-linehead0252b09"></a>聞如是：</p>
<p>一時，眾祐遊於羅閱耆闍崛山。彼<a class="t" id="t0252b10"></a>時居士善生疾病困篤，勅其子曰：「吾沒之<a class="t" id="t0252b11"></a>後，汝必為六面禮。」於是善生他日殞命，子乃<a class="t" id="t0252b12"></a>敬送供養喪事訖畢，輙早起沐浴，著新衣，之<a class="t" id="t0252b13"></a>水上，拜謁六面而言曰：「余以恭肅敬，禮子于<a class="t" id="t0252b14"></a>東方之生，彼又我敬焉。」周旋南方、西方、北方<a class="t" id="t0252b15"></a>上下，面面同辭。</p>
<p><a class="t-linehead" id="t-linehead0252b15"></a>爾時，佛晨<span class="corr" title="[日&gt;旦] cf.【麗】">旦</span>著衣持鉢適欲<a class="t" id="t0252b16"></a>入城，見居士善生子於水上六面拜謁如<a class="t" id="t0252b17"></a>是，眾祐則從而問曰：「居士子，汝何近聞，<a class="t" id="t0252b18"></a>必當早起沐浴，著新衣，之水上，拜謁六面，自<a class="t" id="t0252b19"></a>說：『恭肅敬禮拜于諸方』而又浴。彼之敬者，是<a class="t" id="t0252b20"></a>何師法？善生子！」</p>
<p><a class="t-linehead" id="t-linehead0252b20"></a>善生子對曰：「吾父臨亡，<a class="t" id="t0252b21"></a>先有此令，是以遵行，不聞之於師也。」</p><a class="t" id="t0252b22"></a>
<p><a class="t-linehead" id="t-linehead0252b22"></a>眾祐報曰：「居士子！父所言者非此六方也。<a class="t" id="t0252b23"></a>旦而晞坐六面之欲，如有四面垢惡之行，<a class="t" id="t0252b24"></a>不能悔者，則是身死，精神當生惡道地獄之<a class="t" id="t0252b25"></a>中。夫人以四事為勞，當識知。何謂四？一為<a class="t" id="t0252b26"></a>好殺生、二為好盜竊、三為婬邪行、四為喜妄<a class="t" id="t0252b27"></a>語。」佛頌其義曰：</p><a class="t" id="t0252b28"></a><blockquote class="gatha">
<p>「殺生與盜竊，　　欺詐為妄語，<a class="t" id="t0252b29"></a><br>
趣向他人婦，　　不為智者譽。</p>
</blockquote><a class="t" id="t0252c01"></a>
<p><a class="t-linehead" id="t-linehead0252c01"></a>「又，居士子！有四事或往惡道。何謂四？一為<a class="t" id="t0252c02"></a>欲，二為怒，三為癡，四為畏。」頌其義曰：</p><a class="t" id="t0252c03"></a><blockquote class="gatha">
<p>「有欲怒癡畏，　　不承受正法，<a class="t" id="t0252c04"></a><br>
是以名處下，　　猶月陰遏虧。<a class="t" id="t0252c05"></a><br>
無欲怒癡畏，　　而承受正法，<a class="t" id="t0252c06"></a><br>
是以名處上，　　猶月陽進滿。」</p>
</blockquote><a class="t" id="t0252c07"></a>
<p><a class="t-linehead" id="t-linehead0252c07"></a>「又，居士子！有六患，消財入惡道，當識知。何<a class="t" id="t0252c08"></a>謂六？一為嗜酒遊逸、二為不時入他房、三為<a class="t" id="t0252c09"></a>博戲遊逸、四為大好伎樂、五為惡友、六為<a class="t" id="t0252c10"></a>怠惰。」頌其義曰：</p><a class="t" id="t0252c11"></a><blockquote class="gatha">
<p>「飲酒入他房，　　博戲好伎倡，<a class="t" id="t0252c12"></a><br>
惡友與怠惰，　　聖哲所不稱。</p>
</blockquote><a class="t" id="t0252c13"></a>
<p><a class="t-linehead" id="t-linehead0252c13"></a>「夫酒有六變，當知。何謂六？為消財、為致病、<a class="t" id="t0252c14"></a>為興爭、為多怒、為失譽、為損智，已有斯惡<a class="t" id="t0252c15"></a>則廢事業，未致之財不獲，既<span class="corr" title="[護&gt;獲] cf.【麗】">獲</span>者消，宿儲耗<a class="t" id="t0252c16"></a>盡。」</p><a class="t" id="t0252c17"></a>
<p><a class="t-linehead" id="t-linehead0252c17"></a>「婬邪有六變，當知。何謂六？不自護身、不護<a class="t" id="t0252c18"></a>妻子、不護家屬、以疑生惡、怨家得便、眾苦<a class="t" id="t0252c19"></a>所圍，已有斯惡則廢事業，未致之財不獲，<a class="t" id="t0252c20"></a>既獲者消，宿儲耗盡。</p>
<p><a class="t-linehead" id="t-linehead0252c20"></a>「博戲有六變，當知。<a class="t" id="t0252c21"></a>何謂六？勝則生怨、負則熱中、朋友慼之、<a class="t" id="t0252c22"></a>怨家快之、有獄凶憂、人眾疑之，已有斯惡<a class="t" id="t0252c23"></a>則廢事業，未致之財不獲，既獲者消，宿儲<a class="t" id="t0252c24"></a>耗盡。</p>
<p><a class="t-linehead" id="t-linehead0252c24"></a>「好樂有六變，當知。何謂六？志在舞、志<a class="t" id="t0252c25"></a>在歌、志在絃、志在節、志在鼓、志在彼，已<a class="t" id="t0252c26"></a>有斯惡則廢事業，未致之財不獲，既獲者<a class="t" id="t0252c27"></a>消，宿儲耗盡。</p><a class="t" id="t0252c28"></a>
<p><a class="t-linehead" id="t-linehead0252c28"></a>「惡友有六變，當知。何謂六？習醉迷、習惛亂、<a class="t" id="t0252c29"></a>習縱恣、習酒舍、習小人、習鄙語，已有斯<a class="t" id="t0253a01"></a>惡則廢事業，未致之財不獲，既獲者消，宿<a class="t" id="t0253a02"></a>儲耗盡。</p><a class="t" id="t0253a03"></a>
<p><a class="t-linehead" id="t-linehead0253a03"></a>「怠惰有六變，當知。何謂六？飽不作、飢不作、<a class="t" id="t0253a04"></a>寒不作、熱不作、晨不作、昏不作，已有斯惡<a class="t" id="t0253a05"></a>則廢事業，未致之財不獲既獲者消，宿儲<a class="t" id="t0253a06"></a>耗盡。」頌其義曰：</p><a class="t" id="t0253a07"></a><blockquote class="gatha">
<p>「好色樂歌舞，　　晝息夜從彼，<a class="t" id="t0253a08"></a><br>
惡友與怠惰，　　士為斯大損。<a class="t" id="t0253a09"></a><br>
博戲酒慌壞，　　志在彼婦女，<a class="t" id="t0253a10"></a><br>
遠賢而近愚，　　其損猶月毀。<a class="t" id="t0253a11"></a><br>
行身自憍大，　　毀蔑沙門道，<a class="t" id="t0253a12"></a><br>
邪見而行慳，　　是謂慢盪士。<a class="t" id="t0253a13"></a><br>
夫酒妨財用，　　少利飲大渴，<a class="t" id="t0253a14"></a><br>
病水興債負，　　作亂危身疾。<a class="t" id="t0253a15"></a><br>
或以酒結友，　　或以酒犯法，<a class="t" id="t0253a16"></a><br>
若以成美利，　　斯有猶可忍。<a class="t" id="t0253a17"></a><br>
或晝如奉戒，　　昏夜道為姧，<a class="t" id="t0253a18"></a><br>
<span class="corr" title="[當&gt;常] cf.【麗】">常</span>依于酒廬，　　如此慎勿親。<a class="t" id="t0253a19"></a><br>
不自寒至暑，　　如草不貴己，<a class="t" id="t0253a20"></a><br>
精進修事業，　　爾利是用損。<a class="t" id="t0253a21"></a><br>
若能忍寒暑，　　如草不貴己，<a class="t" id="t0253a22"></a><br>
精進修事業，　　則安且益矣。<a class="t" id="t0253a23"></a><br>
狎下為漸消，　　習上未曾損，<a class="t" id="t0253a24"></a><br>
進善超然尊，　　以善必得善。<a class="t" id="t0253a25"></a><br>
大善則遘善，　　誠善能兼習，<a class="t" id="t0253a26"></a><br>
親戚之所尚，　　奉戒以滅惡。<a class="t" id="t0253a27"></a><br>
是以當為習，　　已有行復行，<a class="t" id="t0253a28"></a><br>
其為親戚上，　　如帝莅於眾。</p>
</blockquote><a class="t" id="t0253a29"></a>
<p><a class="t-linehead" id="t-linehead0253a29"></a>「又，居士子！<span class="corr" title="[&gt;有] cf.【麗】">有</span>四友非友像，當識知。何謂四？一為<a class="t" id="t0253b01"></a>取異物，二為言佞，三為面愛，四為邪教。」頌<a class="t" id="t0253b02"></a>其義曰：</p><a class="t" id="t0253b03"></a><blockquote class="gatha">
<p>「取異物之友，　　言美以順耳，<a class="t" id="t0253b04"></a><br>
面談為媚愛，　　邪教相危殆。<a class="t" id="t0253b05"></a><br>
斯以非友像，　　智者則不友，<a class="t" id="t0253b06"></a><br>
已識當遠離，　　譬猶出澁道。</p>
</blockquote><a class="t" id="t0253b07"></a>
<p><a class="t-linehead" id="t-linehead0253b07"></a>「取異物之友，當以四事知。何謂四？貪取彼<a class="t" id="t0253b08"></a>物、與少望多、為畏故習、為利故習。」頌其義<a class="t" id="t0253b09"></a>曰：</p><a class="t" id="t0253b10"></a><blockquote class="gatha">
<p>「夫以取彼物，　　少與而多欲，<a class="t" id="t0253b11"></a><br>
畏習與利習，　　貪人友際然。<a class="t" id="t0253b12"></a><br>
斯以非友像，　　智者所不友，<a class="t" id="t0253b13"></a><br>
已識當遠離，　　譬猶出澁道。</p>
</blockquote><a class="t" id="t0253b14"></a>
<p><a class="t-linehead" id="t-linehead0253b14"></a>「言佞之友，當以四事知。何謂四？宣人之私、<a class="t" id="t0253b15"></a>自隱其私、面偽稱善、退則興誹。」頌<span class="corr" title="[言&gt;其] cf.【麗】">其</span>義曰：</p><a class="t" id="t0253b16"></a><blockquote class="gatha">
<p>「好行宣人私，　　有私而自隱，<a class="t" id="t0253b17"></a><br>
面從褒揚善，　　退則議其惡。<a class="t" id="t0253b18"></a><br>
斯以非友像，　　智者所不友，<a class="t" id="t0253b19"></a><br>
已識當遠離，　　譬猶出澁道。</p>
</blockquote><a class="t" id="t0253b20"></a>
<p><a class="t-linehead" id="t-linehead0253b20"></a>「面愛之友，當以四事知，何謂四？說人往短、<a class="t" id="t0253b21"></a>陰求來過、與之不寶、欲人有厄。」頌其義<a class="t" id="t0253b22"></a>曰：</p><a class="t" id="t0253b23"></a><blockquote class="gatha">
<p>「為於不可為，　　不利造妄語，<a class="t" id="t0253b24"></a><br>
與而不為寶，　　願人厄請已。<a class="t" id="t0253b25"></a><br>
斯以非友像，　　智者所不友，<a class="t" id="t0253b26"></a><br>
已識當遠離，　　譬猶出澁道。</p>
</blockquote><a class="t" id="t0253b27"></a>
<p><a class="t-linehead" id="t-linehead0253b27"></a>「邪教之友，當以四事知。何謂四？以殺生之<a class="t" id="t0253b28"></a>事勸化人，以盜竊、以婬邪、欺詐之事勸化人。」<a class="t" id="t0253b29"></a>頌其義曰：</p><a class="t" id="t0253c01"></a><blockquote class="gatha">
<p>「殺生與盜竊，　　欺詐為妄語，<a class="t" id="t0253c02"></a><br>
趣向他人婦，　　以此勸立人。<a class="t" id="t0253c03"></a><br>
斯以非友像，　　智者所不友，<a class="t" id="t0253c04"></a><br>
已識當遠離，　　譬猶出澁道。</p>
</blockquote><a class="t" id="t0253c05"></a>
<p><a class="t-linehead" id="t-linehead0253c05"></a>「又，居士子！有四友，為仁明欲利人，當識知。<a class="t" id="t0253c06"></a>何謂四？一為同苦樂、二為利相攝、三為與<a class="t" id="t0253c07"></a>本業、四為仁愍傷。」頌其義曰：</p><a class="t" id="t0253c08"></a><blockquote class="gatha">
<p>「與人同安危，　　攝之以善利，<a class="t" id="t0253c09"></a><br>
為厚能業人，　　哀愍導正道。<a class="t" id="t0253c10"></a><br>
如斯為友像，　　智者所習諷，<a class="t" id="t0253c11"></a><br>
當與此從事，　　必益不為惡。</p>
</blockquote><a class="t" id="t0253c12"></a>
<p><a class="t-linehead" id="t-linehead0253c12"></a>「同苦樂之友，當以四事知。何謂四？施之以<a class="t" id="t0253c13"></a>己所寶、施之以妻子利、施之家所有、言忠<a class="t" id="t0253c14"></a>為忍言。」頌其義曰：</p><a class="t" id="t0253c15"></a><blockquote class="gatha">
<p>「與其利己者，　　有財利亦與，<a class="t" id="t0253c16"></a><br>
與以家之利，　　言忠為忍言。<a class="t" id="t0253c17"></a><br>
如斯為友像，　　智者所習親，<a class="t" id="t0253c18"></a><br>
當與此從事，　　必益不為惡。</p>
</blockquote><a class="t" id="t0253c19"></a>
<p><a class="t-linehead" id="t-linehead0253c19"></a>「利相攝之友，當以四事知。何謂四？彼私不<a class="t" id="t0253c20"></a>宣、己私不隱、面說善言、還為弭謗。」頌其義曰：</p><a class="t" id="t0253c21"></a><blockquote class="gatha">
<p>「以不宣彼私，　　己私不為隱，<a class="t" id="t0253c22"></a><br>
相見語講善，　　還則弭誹謗。<a class="t" id="t0253c23"></a><br>
如斯為友像，　　智者所習親，<a class="t" id="t0253c24"></a><br>
當與此從事，　　必益不為惡。</p>
</blockquote><a class="t" id="t0253c25"></a>
<p><a class="t-linehead" id="t-linehead0253c25"></a>「與本業之友，當以四事知。何謂四？以利業<a class="t" id="t0253c26"></a>之、以力業之、縱恣諫之、以善養之。」頌其義<a class="t" id="t0253c27"></a>曰：</p><a class="t" id="t0253c28"></a><blockquote class="gatha">
<p>「業之以財利，　　以力助安之，<a class="t" id="t0253c29"></a><br>
切磋其縱恣，　　將養其善志。<a class="t" id="t0254a01"></a><br>
如斯為友像，　　智者所習親，<a class="t" id="t0254a02"></a><br>
當與此從事，　　必益不為惡。</p>
</blockquote><a class="t" id="t0254a03"></a>
<p><a class="t-linehead" id="t-linehead0254a03"></a>「仁愍傷之友，當以四事知。何謂四？教勸竪<a class="t" id="t0254a04"></a>立以成其信、成其戒、成其聞、成其施。」頌其<a class="t" id="t0254a05"></a>義曰：</p><a class="t" id="t0254a06"></a><blockquote class="gatha">
<p>「信戒聞施道，　　恒以勸化人，<a class="t" id="t0254a07"></a><br>
如斯為友像，　　智者所習親。<a class="t" id="t0254a08"></a><br>
當與此從事，　　必益不為惡。</p>
</blockquote><a class="t" id="t0254a09"></a>
<p><a class="t-linehead" id="t-linehead0254a09"></a>「又，居士子！夫東面者，猶子之見父母也。是<a class="t" id="t0254a10"></a>以子當以五事正敬、正養、正安父母。何謂五？<a class="t" id="t0254a11"></a>念思惟報家事，唯修責負，唯解勑戒，唯從<a class="t" id="t0254a12"></a>供養，唯歡父母。父母又當以五事愛哀其<a class="t" id="t0254a13"></a>子。何謂五？興造基業，與謀利事，與娉婦，<a class="t" id="t0254a14"></a>教學經道經，則以所有付授與子。是為東方<a class="t" id="t0254a15"></a>二分所欲者，得古聖制法，為子必孝、為父<a class="t" id="t0254a16"></a>母慈愛，士丈夫望益，而善法不衰。</p><a class="t" id="t0254a17"></a>
<p><a class="t-linehead" id="t-linehead0254a17"></a>「夫南面者，猶弟子之見師也。是以弟子當以<a class="t" id="t0254a18"></a>五事正敬、正養、正安於師。何謂五？必審於<a class="t" id="t0254a19"></a>聞，必愛於學，必敏於事，必無過行，必供養<a class="t" id="t0254a20"></a>師。師又當以五事哀教弟子。何謂五？以學<a class="t" id="t0254a21"></a>學之，極藝教之，使敏於學，導以善道，示屬<a class="t" id="t0254a22"></a>賢友。是為南方二分所欲者，得古聖制法，<a class="t" id="t0254a23"></a>為弟子謙，師以仁教，士丈夫望益，而善法<a class="t" id="t0254a24"></a>不衰。</p><a class="t" id="t0254a25"></a>
<p><a class="t-linehead" id="t-linehead0254a25"></a>「夫西面者，猶夫之見婦也。是以夫當以五<a class="t" id="t0254a26"></a>事正敬、正養、正安其婦。何謂五？正心敬之，<a class="t" id="t0254a27"></a>不恨其意，不有他情，時與衣食，時與寶飾。<a class="t" id="t0254a28"></a>婦又當以十四事事於夫。何謂十四？善作為，<a class="t" id="t0254a29"></a>善為成，受付審，晨起，夜息，事必學，闔門<a class="t" id="t0254b01"></a>待君子，君子歸問訊，辭氣和，言語順，正几<a class="t" id="t0254b02"></a>席，潔飲食，念布施，供養夫。是為西方二分<a class="t" id="t0254b03"></a>所欲者，得古聖制法、夫婦之宜，士夫望益，<a class="t" id="t0254b04"></a>而善法不衰。</p><a class="t" id="t0254b05"></a>
<p><a class="t-linehead" id="t-linehead0254b05"></a>「夫北面者，猶友見其朋也。是以友當以五<a class="t" id="t0254b06"></a>事正敬、正養、正安朋類。何謂五？正心敬之，<a class="t" id="t0254b07"></a>不恨其意，不有他情，時時分味，恩厚不置。<a class="t" id="t0254b08"></a>朋類又當以五事攝取其友。何謂五？有畏使<a class="t" id="t0254b09"></a>歸我，遨逸則數責，私事則為隱，供養久<a class="t" id="t0254b10"></a>益勝，言忠為忍言。是為北方二分所欲者，<a class="t" id="t0254b11"></a>得古聖制法、朋友之交，士丈夫望益，而善法<a class="t" id="t0254b12"></a>不衰。</p><a class="t" id="t0254b13"></a>
<p><a class="t-linehead" id="t-linehead0254b13"></a>「夫下面者，猶長子之見奴客執事也。是以<a class="t" id="t0254b14"></a>長子當以五事正敬、正養、正安奴客執事。何<a class="t" id="t0254b15"></a>謂五？適力使之，用時衣食，時時分味，時時<a class="t" id="t0254b16"></a>教齋，疾病息之。奴客執事又當以十事供<a class="t" id="t0254b17"></a>養長子。何謂十？善作為，善為成，受付審，<a class="t" id="t0254b18"></a>夜臥，早作，凡事必學，作務勤力，家貧不<a class="t" id="t0254b19"></a>慢，空乏不離，出門稱曰我家長子聰而有<a class="t" id="t0254b20"></a>慧。是為下方二分所欲者，得古聖制法、長子<a class="t" id="t0254b21"></a>執事之宜，士丈夫望益，而善法不衰。</p><a class="t" id="t0254b22"></a>
<p><a class="t-linehead" id="t-linehead0254b22"></a>「夫上面者，猶居家布施之人之見沙門梵志<a class="t" id="t0254b23"></a>也。是以居之來當以五事正敬、正養、正安沙<a class="t" id="t0254b24"></a>門梵志。何謂五？開門待之，來迎問訊，與設<a class="t" id="t0254b25"></a>几席，經法藏護，施食潔淨；以是供養沙門梵<a class="t" id="t0254b26"></a>志。沙門梵志又當以五事答布施家。何謂<a class="t" id="t0254b27"></a>五？教誨以成其正信，教誨以成其戒行，教<a class="t" id="t0254b28"></a>誨以成其多聞，教誨以成其布施，教誨以成<a class="t" id="t0254b29"></a>其智慧。是為上方二分所欲者，得古聖制法、<a class="t" id="t0254c01"></a>居家及沙門梵志之宜，士丈夫望益，而善法<a class="t" id="t0254c02"></a>不衰。」頌其義曰：</p><a class="t" id="t0254c03"></a><blockquote class="gatha">
<p>「東面為父母，　　師教宜南面，<a class="t" id="t0254c04"></a><br>
西面為子婦，　　朋友位北面，<a class="t" id="t0254c05"></a><br>
奴客執事下，　　沙門梵志上，<a class="t" id="t0254c06"></a><br>
如此應為禮，　　亦為居家宜。<a class="t" id="t0254c07"></a><br>
凡人富有財，　　當念以利人，<a class="t" id="t0254c08"></a><br>
與人同財利，　　布施者昇天。<a class="t" id="t0254c09"></a><br>
得利與人共，　　在在獲所安，<a class="t" id="t0254c10"></a><br>
義攝世間者，　　斯為近樂本。<a class="t" id="t0254c11"></a><br>
夫以恩攝人，　　如母之為子，<a class="t" id="t0254c12"></a><br>
善攝護天下，　　其福數數及。<a class="t" id="t0254c13"></a><br>
上得處眾會，　　能益利與安，<a class="t" id="t0254c14"></a><br>
成人之信戒，　　必使得名聞。<a class="t" id="t0254c15"></a><br>
意與常不惰，　　捨棄慳吝行，<a class="t" id="t0254c16"></a><br>
攝人以友事，　　飲食相惠施。<a class="t" id="t0254c17"></a><br>
往來而又往，　　如是名不虧，<a class="t" id="t0254c18"></a><br>
夫能修慎身，　　斯居家為賢。<a class="t" id="t0254c19"></a><br>
居積寶貨者，　　當興為仁義，<a class="t" id="t0254c20"></a><br>
先學為最勝，　　次乃為治產。<a class="t" id="t0254c21"></a><br>
若索以得財，　　當常作四分，<a class="t" id="t0254c22"></a><br>
一分供衣食，　　二為本求利，<a class="t" id="t0254c23"></a><br>
藏一為儲跱，　　厄時可救之，<a class="t" id="t0254c24"></a><br>
為農商養牛，　　畜羊業有四，<a class="t" id="t0254c25"></a><br>
次五嚴治室，　　第六可娉娶，<a class="t" id="t0254c26"></a><br>
如是貨乃積，　　日日尋益增。<a class="t" id="t0254c27"></a><br>
夫財日夜聚，　　如流歸于海，<a class="t" id="t0254c28"></a><br>
治產求以漸，　　喻若蜂作蜜。<a class="t" id="t0254c29"></a><br>
有財無與富，　　又無與邊方，<a class="t" id="t0255a01"></a><br>
慳悋及惡業，　　有力無與友。<a class="t" id="t0255a02"></a><br>
事中用則學，　　不用勿自妨，<a class="t" id="t0255a03"></a><br>
觀夫用事者，　　明好猶熾火。<a class="t" id="t0255a04"></a><br>
其於族親中，　　乃兼為兩好，<a class="t" id="t0255a05"></a><br>
與親眾座安，　　如釋處天宮。」</p>
</blockquote><a class="t" id="t0255a06"></a>
<p><a class="t-linehead" id="t-linehead0255a06"></a>於是善生子聞眾祐說已，即稽首佛足，下起<a class="t" id="t0255a07"></a>繞三匝，欣然自歸，從佛受戒。</p><a class="t" id="t0255a08"></a>
<p class="endsutta"><span class="t-juanname">佛說善生子經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
