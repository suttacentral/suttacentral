<!DOCTYPE html>
<html>
<head>

<meta charset="UTF-8">
<title></title>
</head>
<body>
<div id="text" lang="lzh">
<section class="sutta" id="t1670b">
<article>
<div class="mirror hgroup">
<h1 class="mirror-row">
<span class="mirror-left latin">Nāgasena Bhikṣu Sūtra (2nd)</span><span class="mirror-right">那先比丘經</span>
</h1>
</div>
<p class="suttainfo"><span class="t-juanname">那先比丘經卷下</span><br>
<span class="juannum latin">No. 1670 (B)</span><br>
<a class="t" id="t0703c05"></a><a class="t" id="t0703c06"></a><a class="t" id="t0703c07"></a> <span class="t-juanname">那先比丘經卷上</span><br>
<a class="t" id="t0703c08"></a><a class="t" id="t0703c09"></a> <span class="t-byline">失譯人名附東晉錄</span></p>
<a class="t" id="t0703c10"></a>
<p><a class="t-linehead" id="t-linehead0703c10"></a>佛在舍衛國祇樹給孤獨園。時諸比丘僧比<a class="t" id="t0703c11"></a>丘尼優婆塞優婆夷。諸天王大臣長者人民。<a class="t" id="t0703c12"></a>及事九十六種道者。凡萬餘人日於佛前聽<a class="t" id="t0703c13"></a>經。佛自念人眾日多身不得安。佛意欲捨人<a class="t" id="t0703c14"></a>眾去到閑屏處坐思惟念道。佛即捨人眾去<a class="t" id="t0703c15"></a>入山至校羅叢樹間。其樹有神佛坐其下思念<a class="t" id="t0703c16"></a>清淨之道。去叢樹不遠有群象五百餘頭。中<a class="t" id="t0703c17"></a>有象王賢善知善惡之事。譬如人狀象輩眾多<a class="t" id="t0703c18"></a>周匝象王邊。中有雄雌長齒中齒少齒者。象<a class="t" id="t0703c19"></a>王渴欲行飲水時諸小象走居前入水飲。飲<a class="t" id="t0703c20"></a>已於水中走戲撓撈水令濁惡。象王不能得<a class="t" id="t0703c21"></a>清水飲。象王飢欲行食草諸小象復走居前食<a class="t" id="t0703c22"></a>噉美草。走戲蹈踐其上。象王不能得淨草食。<a class="t" id="t0703c23"></a>象王自念我群眾多患。是諸象及小象子撓水<a class="t" id="t0703c24"></a>令濁令草不淨。而返常飲濁水食足踐之草。<a class="t" id="t0703c25"></a>象王自念我欲棄是諸象去至一屏處快耶。<a class="t" id="t0703c26"></a>象王即棄群而去轉行入山到校羅叢樹間。<a class="t" id="t0703c27"></a>象王見佛佛坐樹下心大歡喜。則前至佛所<a class="t" id="t0703c28"></a>低頭屈膝為佛作禮却在一面住。佛自念我<a class="t" id="t0703c29"></a>棄眾人來在是間。象王亦復棄眾象來到是<a class="t" id="t0704a01"></a>樹間。其義適同。佛為象王說經言。佛於人中<a class="t" id="t0704a02"></a>最尊。象王於諸象中亦尊。佛言我心與象王<a class="t" id="t0704a03"></a>心適相中合。我與象王俱樂是樹間。象王聽<a class="t" id="t0704a04"></a>經竟心即開解曉知佛意。便視佛所彷徉經<a class="t" id="t0704a05"></a>行處。以鼻取水灑地以鼻撈草掃地。以足蹈<a class="t" id="t0704a06"></a>地令平好。象王日朝暮承事。如是久後佛便<a class="t" id="t0704a07"></a>取無為泥洹道去。象王不知佛處為周旋行求<a class="t" id="t0704a08"></a>索佛不得。啼泣愁憂不樂不敢食飲。時國中<a class="t" id="t0704a09"></a>有佛寺。舍在山上名迦羅洹。中有五百沙門<a class="t" id="t0704a10"></a>共止其中。皆已得阿羅漢道。常以月六齋日<a class="t" id="t0704a11"></a>誦經至明時。象王亦在山上近於寺邊。象王<a class="t" id="t0704a12"></a>知有六齋日誦經。至其日象王常行入寺<a class="t" id="t0704a13"></a>聽經。諸沙門知象王喜聽經。欲誦經時須象<a class="t" id="t0704a14"></a>王來到乃誦經。象王聽經徹明不睡不臥不<a class="t" id="t0704a15"></a>動不搖。象王數聞經承事佛故。久後象王亦<a class="t" id="t0704a16"></a>以壽終。死便得為人作子生婆羅門家。不<a class="t" id="t0704a17"></a>復聞佛經亦不見沙門。便棄家入深山學婆<a class="t" id="t0704a18"></a>羅門道在山上。止近比亦有一婆羅門道人俱<a class="t" id="t0704a19"></a>在山上。相與往來共為知識。其一人自念我<a class="t" id="t0704a20"></a>厭世間縣官憂苦老病死後當入地獄餓鬼畜<a class="t" id="t0704a21"></a>生貧窮中。用是故我除頭鬚。被袈裟作沙門<a class="t" id="t0704a22"></a>求度世無為道。其一人自念我願欲求作國王<a class="t" id="t0704a23"></a>得自在。令天下人民皆共屬我隨我教令。兩<a class="t" id="t0704a24"></a>人共願如是。久後二人各復壽終得於世間<a class="t" id="t0704a25"></a>作人。其一人前世宿命欲求作國王者。生於<a class="t" id="t0704a26"></a>海邊為國王太子。父母便字子為彌蘭其一人<a class="t" id="t0704a27"></a>前世宿命欲求度世無為泥洹道者。生於天<a class="t" id="t0704a28"></a>竺罽賓縣。父母便字為陀獵。生便被袈裟俱<a class="t" id="t0704a29"></a>生。所以與袈裟俱生者本宿命所願。其家有<a class="t" id="t0704b01"></a>一象王亦同日生。天竺名象為那。父母便因<a class="t" id="t0704b02"></a>象字其子名為那先。那先長大年十五六有<a class="t" id="t0704b03"></a>舅父字樓漢。樓漢作沙門。有絕妙之才世間<a class="t" id="t0704b04"></a>無比。眼能徹視耳能徹聽自知所從來。生行<a class="t" id="t0704b05"></a>即能飛出能無間入無孔自在變化無所不作。<a class="t" id="t0704b06"></a>天上天下人民及蜎飛蠕動之類。心所念樓漢<a class="t" id="t0704b07"></a>皆預知之。那先便自往到舅父計自說言。我<a class="t" id="t0704b08"></a>意佛道欲除頭鬚被袈裟作沙門。今我當為<a class="t" id="t0704b09"></a>舅父作弟子寧可持我作沙門耶。樓漢知那<a class="t" id="t0704b10"></a>先宿命作善有慧甚重哀之因聽令作沙彌。<a class="t" id="t0704b11"></a>那先始作小沙彌受十戒日。誦經學問思惟<a class="t" id="t0704b12"></a>經戒即得四禪悉知諸經。獨未受大沙門戒。<a class="t" id="t0704b13"></a>於時國山中有佛寺舍名曰惒禪。惒禪寺中<a class="t" id="t0704b14"></a>有五百沙門皆得阿羅漢道。中有第一阿羅<a class="t" id="t0704b15"></a>漢名頞陂曰。能知天上天下去來見在之事。<a class="t" id="t0704b16"></a>那先年滿二十因作大沙門受大沙門戒。便<a class="t" id="t0704b17"></a>到惒禪寺中至頞陂曰所。時五百阿羅漢。適<a class="t" id="t0704b18"></a>以十五日說大沙門戒經在講堂上坐。大沙<a class="t" id="t0704b19"></a>門皆入那先亦在其中。眾沙門悉坐。頞陂曰<a class="t" id="t0704b20"></a>悉視坐中諸沙門心皆是阿羅漢。獨那先未<a class="t" id="t0704b21"></a>得羅漢道。頞陂曰便說譬喻經言。若入折米<a class="t" id="t0704b22"></a>米正白中有黑米即剔不好。今我坐中皆清<a class="t" id="t0704b23"></a>白獨那先為黑未得阿羅漢道。那先聞頞陂<a class="t" id="t0704b24"></a>曰說經如是大愁。便起為五百沙門作禮已<a class="t" id="t0704b25"></a>即出去。那先自念我不宜在是座中坐。我亦<a class="t" id="t0704b26"></a>未得度脫其餘沙門皆已度脫。譬若眾師子<a class="t" id="t0704b27"></a>中有狐狗今我亦如是。我從今不得道者不<a class="t" id="t0704b28"></a>復入眾中坐也。頞陂曰知那先意便呼那先著<a class="t" id="t0704b29"></a>前。以手摩那先頭。汝今得阿羅漢不久勿愁<a class="t" id="t0704c01"></a>憂也。頞陂曰便欲坐止那先。那先復有一師年<a class="t" id="t0704c02"></a>八十餘字迦惟曰。其縣中有一優婆塞大賢<a class="t" id="t0704c03"></a>善。常日飯迦惟曰弟子。那先至為師持應器<a class="t" id="t0704c04"></a>行取飯具。師令那先口含水行到優婆塞家取<a class="t" id="t0704c05"></a>飯具。優婆塞見那先年少端正行與人絕異。<a class="t" id="t0704c06"></a>宿知有慧預聞有明志之名能說經道。優婆塞<a class="t" id="t0704c07"></a>見那先入其舍中。便即起立前為作禮却叉<a class="t" id="t0704c08"></a>手言。我飯諸沙門日久。來嘗有為我說經者。<a class="t" id="t0704c09"></a>今從我那先求哀願。為我說經解我愚癡。那<a class="t" id="t0704c10"></a>先即自念我受師教令我口含水不得語。我<a class="t" id="t0704c11"></a>今吐水者為犯師戒。如是當云何。那先念優<a class="t" id="t0704c12"></a>婆塞亦高才有志。我為其說經想即得道。那<a class="t" id="t0704c13"></a>先便吐水而坐即為說經。人布施作善奉行<a class="t" id="t0704c14"></a>經戒。今世安隱後世便生天上。下生人中即<a class="t" id="t0704c15"></a>當明慧富貴。後不復入地獄餓鬼畜生中。人<a class="t" id="t0704c16"></a>不奉行經戒者於今世苦。後世復墮三惡道<a class="t" id="t0704c17"></a>中無有出時。優婆塞聞經心即歡喜。那先知<a class="t" id="t0704c18"></a>優婆塞心歡喜。便復說深經言。世間萬物皆<a class="t" id="t0704c19"></a>當過去無有常在者。萬物過去皆苦世間人<a class="t" id="t0704c20"></a>身亦如是。世間人皆言是我身過我許。是皆<a class="t" id="t0704c21"></a>不得自在泥洹道者。最樂泥洹者不生不老<a class="t" id="t0704c22"></a>不病不死不愁不憂。諸惡勤苦皆悉消滅。那<a class="t" id="t0704c23"></a>先說經已。優婆塞即得第一須陀洹道。那先<a class="t" id="t0704c24"></a>亦自得須陀洹道。優婆塞大歡喜。便為那先<a class="t" id="t0704c25"></a>好美飯。那先語優婆塞先取具著師鉢中。那<a class="t" id="t0704c26"></a>先飯竟澡漱訖畢持飯具還與師。師見飯具<a class="t" id="t0704c27"></a>言若今日持飯具來大好已犯眾人約當逐出<a class="t" id="t0704c28"></a>汝。那先愁不樂。師言會眾比丘僧眾。比丘僧<a class="t" id="t0704c29"></a>悉會坐。師言那先犯我曹眾人約來。當共逐<a class="t" id="t0705a01"></a>出不得止眾中也。頞陂曰說譬喻言。如人持<a class="t" id="t0705a02"></a>一箭射兩準。如是曹人不應逐出也。那先自<a class="t" id="t0705a03"></a>說得道亦令優婆塞得道。不應逐出。那先師<a class="t" id="t0705a04"></a>迦維曰言。正使一箭中百準會為眾人約。不<a class="t" id="t0705a05"></a>得留止。餘人悉不能如那先得道當已絕後<a class="t" id="t0705a06"></a>不逐出那先者。餘人復效無以却後眾坐中<a class="t" id="t0705a07"></a>皆默然。隨師教即逐出那先。那先便以頭面<a class="t" id="t0705a08"></a>著師足。起遍為眾比丘僧作禮。禮竟便去入<a class="t" id="t0705a09"></a>深山中坐樹下。晝夜精進念道不懈。便自成<a class="t" id="t0705a10"></a>得阿羅漢道。能飛行亦能眼徹視耳徹聽。亦<a class="t" id="t0705a11"></a>能知他人心所念。自知前世所從來生。得阿<a class="t" id="t0705a12"></a>羅漢已便即來還入惒禪寺中。諸眾比丘僧<a class="t" id="t0705a13"></a>中叩頭求哀悔過惒禪諸比丘僧。諸比丘僧<a class="t" id="t0705a14"></a>即聽之。那先作禮竟便出去。那先轉行入諸<a class="t" id="t0705a15"></a>郡縣街曲里巷。為人說經戒教人為善。中有<a class="t" id="t0705a16"></a>受五戒者。中有得須陀洹道。中有得斯陀含<a class="t" id="t0705a17"></a>道者。中得阿那含道者。中有作沙門得阿羅<a class="t" id="t0705a18"></a>漢道者。第一四天王。第二忉利天帝釋。第<a class="t" id="t0705a19"></a>七梵天王皆來到那先前。作禮以頭面著足却<a class="t" id="t0705a20"></a>坐。那先皆為諸人說經。名字徹聞四天。那先<a class="t" id="t0705a21"></a>所行處。諸天人民鬼神龍。見那先無不歡喜<a class="t" id="t0705a22"></a>者。皆得其福。那先便轉到天竺舍竭國止泄<a class="t" id="t0705a23"></a>坻迦寺中。有前世故知識一人。在海邊作國王<a class="t" id="t0705a24"></a>太子名彌蘭。彌蘭少小好喜讀經學異道悉知<a class="t" id="t0705a25"></a>異道。經法難異道人無有能勝者。彌蘭父王<a class="t" id="t0705a26"></a>壽終。彌蘭即立為國王。王問左右邊臣言。國<a class="t" id="t0705a27"></a>中道人及人民誰能與我共難經道者。邊臣白<a class="t" id="t0705a28"></a>王言。有有學佛道者。人呼為沙門。其人智慧<a class="t" id="t0705a29"></a>博達。能與大王共難經道。今在北方大秦國。<a class="t" id="t0705b01"></a>國名舍竭古王之宮其國中外安隱人民皆<a class="t" id="t0705b02"></a>善。其城四方皆復道行。諸城門皆彫文刻鏤。<a class="t" id="t0705b03"></a>宮中婦女各有處所。諸街市里羅列成行。官<a class="t" id="t0705b04"></a>道廣大列肆成行。象馬車步男女熾盛乘<a class="t" id="t0705b05"></a>門道人親戚工師細民。及諸小國皆多高明。<a class="t" id="t0705b06"></a>人民被服五色焜煌婦女傅白皆著珠環。國<a class="t" id="t0705b07"></a>土高燥珍寶眾多。四方賈客賣買皆以金錢。<a class="t" id="t0705b08"></a>五穀豐賤家有儲畜。市邊羅賣諸美羹飯飢<a class="t" id="t0705b09"></a>即得食。渴飲蒲萄雜酒樂不可言。其國王字<a class="t" id="t0705b10"></a>彌蘭以正法治國。彌蘭者高才有智。明世經<a class="t" id="t0705b11"></a>道能難去來見在之事。明於官事戰鬪之術。<a class="t" id="t0705b12"></a>智謀無不通達。時王出城遊戲諸兵眾屯繞<a class="t" id="t0705b13"></a>外。其王心自貢高。我為王能答九十六種經<a class="t" id="t0705b14"></a>道。人所問不窮人心適發便豫知所言。王語<a class="t" id="t0705b15"></a>諸傍臣曰。尚早入城亦無所作。是間寧有明<a class="t" id="t0705b16"></a>經道人沙門能與我共難經說道者無。王傍<a class="t" id="t0705b17"></a>臣名沾彌利望群。沾彌利望群白王言。然有<a class="t" id="t0705b18"></a>沙門字野惒羅大明經道。能與王共難經說<a class="t" id="t0705b19"></a>道。王便勅沾彌利望群行往請來。沾彌利望<a class="t" id="t0705b20"></a>群即行請野惒羅言大王欲見大師。野惒羅言<a class="t" id="t0705b21"></a>大善王欲相見者當自來耳。我不往也。沾彌<a class="t" id="t0705b22"></a>利還白王如是。王即乘車與五百騎共往到<a class="t" id="t0705b23"></a>寺中。王與野惒羅相見。前問訊已便就坐。五<a class="t" id="t0705b24"></a>百騎從悉皆亦坐。王即問野惒羅言。卿用何<a class="t" id="t0705b25"></a>故棄家捐妻子剃頭鬚。被袈裟作沙門乎。<a class="t" id="t0705b26"></a>卿所求何等道。野惒羅報王。我曹學佛道行<a class="t" id="t0705b27"></a>忠政於今世得其福。後世亦得其福用。是故<a class="t" id="t0705b28"></a>我除頭鬚被袈裟作沙門。王問野惒羅言有<a class="t" id="t0705b29"></a>人白衣有妻子。於家有妻子行忠政。於今世<a class="t" id="t0705c01"></a>得其福不後世亦得其福不。野惒羅言白衣<a class="t" id="t0705c02"></a>於家有妻子。有行忠政。於今世得福於後世<a class="t" id="t0705c03"></a>亦得其福。王言白衣於家有妻子有行忠政。<a class="t" id="t0705c04"></a>於今世後世同得其福。卿無故而棄妻子除<a class="t" id="t0705c05"></a>頭鬚被袈裟作沙門為。野惒羅便默然無以<a class="t" id="t0705c06"></a>報王。傍臣白言是沙門大明健有智迫。促未<a class="t" id="t0705c07"></a>及說耳。王傍臣舉手言王得勝王得勝。野惒<a class="t" id="t0705c08"></a>羅便默然受負。王即左右顧視諸優婆塞。諸<a class="t" id="t0705c09"></a>優婆塞面亦不慚。王念是諸優婆塞面亦難<a class="t" id="t0705c10"></a>慚者。獨復有明經健沙門。能與我相難者耳。<a class="t" id="t0705c11"></a>王語沾彌利寧復有明慧沙門。能與共難經說<a class="t" id="t0705c12"></a>道者。無時那先者諸沙門師。常與諸沙門俱<a class="t" id="t0705c13"></a>出入。諸沙門皆使說經。那先時皆知諸經要<a class="t" id="t0705c14"></a>難。能說十二部經。說經而種種別異章斷句<a class="t" id="t0705c15"></a>解已。知泥洹之道。無有能窮者無有能得勝<a class="t" id="t0705c16"></a>者。能解諸疑能明思者。所言智如江海能伏<a class="t" id="t0705c17"></a>九十六種道。為佛四輩弟子所敬。為諸智者<a class="t" id="t0705c18"></a>所歸仰。常以經道教授人。那先來到舍竭國。<a class="t" id="t0705c19"></a>其所相隨弟子皆復高明。那先如猛師子。沾<a class="t" id="t0705c20"></a>彌利白王有異沙門。字那先智慧深妙明諸經<a class="t" id="t0705c21"></a>要。能解諸疑無所不通。能與王共難經道。王<a class="t" id="t0705c22"></a>問沾彌利審能與我共難經道不。沾彌利應<a class="t" id="t0705c23"></a>唯然能與王共難經道。尚能與第七梵天共<a class="t" id="t0705c24"></a>難經道。何況於人王。即勅沾彌利便行請那<a class="t" id="t0705c25"></a>先來。沾彌利即往到那先所白言。大王欲相<a class="t" id="t0705c26"></a>見。那先即與諸弟子相隨到王所。王雖未甞<a class="t" id="t0705c27"></a>與那先相見。那先在眾人中被服行步。與人<a class="t" id="t0705c28"></a>絕異。王遙見陰知是那先。王自說言我前<a class="t" id="t0705c29"></a>後所見人眾大多。入大座中大多。未甞自覺<a class="t" id="t0706a01"></a>恐怖。如今日見那先。那先今日定勝我。我定<a class="t" id="t0706a02"></a>不如矣。我心惶惶不安也。沾彌利白王言。那<a class="t" id="t0706a03"></a>先已來在外那先既至。王問沾彌利何所是那<a class="t" id="t0706a04"></a>先者沾彌利因指示王王即大歡喜正我所隱<a class="t" id="t0706a05"></a>者竟是那先。王即見那先衣被行步與眾人<a class="t" id="t0706a06"></a>絕異。那先即到前相問訊語言王便大歡喜因<a class="t" id="t0706a07"></a>共對坐。那先語王言佛經說言人安隱最為<a class="t" id="t0706a08"></a>大利。人知厭足最為大富。人有所信最為大<a class="t" id="t0706a09"></a>厚。泥洹道者最為大快。王便問那先。卿字何<a class="t" id="t0706a10"></a>等那先言父母字我為那先。便呼我為那先。<a class="t" id="t0706a11"></a>有時父母呼我為維先。有時父母呼我為首<a class="t" id="t0706a12"></a>羅先。有時父母呼我維迦先。用是故人皆識<a class="t" id="t0706a13"></a>知我世間人皆有是字耳。王問那先誰為那<a class="t" id="t0706a14"></a>先者。王復問言頭為那先耶。那先言頭不為<a class="t" id="t0706a15"></a>那先也。王復問眼耳鼻口為那先耶。那先言<a class="t" id="t0706a16"></a>眼耳鼻口不為那先。王復問頸項肩臂足手<a class="t" id="t0706a17"></a>為那先耶。那先言不為那先。王復問髀脚為<a class="t" id="t0706a18"></a>那先耶。那先言不為那先。王復問顏色為那<a class="t" id="t0706a19"></a>先耶。那先言不為那先。王復問苦樂為那先<a class="t" id="t0706a20"></a>耶。那先言不為那先。王復問善惡為那先耶。<a class="t" id="t0706a21"></a>那先言不為那先。王復問身為那先耶。那先<a class="t" id="t0706a22"></a>言不為那先。王復問肝肺心脾脈腸胃為那<a class="t" id="t0706a23"></a>先耶。那先言不為那先。王復問顏色苦樂善<a class="t" id="t0706a24"></a>惡身心合是五事寧為那先耶。那先言不為那<a class="t" id="t0706a25"></a>先。王復問假使無顏色苦樂善惡身心無是<a class="t" id="t0706a26"></a>五事寧為那先耶。那先言不為那先。王復問<a class="t" id="t0706a27"></a>聲響喘息為那先耶。那先言不為那先。王復<a class="t" id="t0706a28"></a>問何所為那先者。那先問王言名車何所為車<a class="t" id="t0706a29"></a>者軸為車耶。王言軸不為車。那先言輞為車<a class="t" id="t0706b01"></a>耶。王言輞不為車。那先言輻為車耶。王言輻<a class="t" id="t0706b02"></a>不為車。那先言轂為車耶。王言轂不為車。那<a class="t" id="t0706b03"></a>先言轅為車耶。王言轅不為車。那先言軛為<a class="t" id="t0706b04"></a>車耶。王言軛不為車。那先言輿為車耶。王言<a class="t" id="t0706b05"></a>輿不為車。那先言扛為車耶。王言扛不為車。<a class="t" id="t0706b06"></a>那先言蓋為車耶。王言蓋不為車。那先言合<a class="t" id="t0706b07"></a>聚是諸材木著一面寧為車耶。王言合聚是諸<a class="t" id="t0706b08"></a>材木著一面不為車也。那先言假令不合聚<a class="t" id="t0706b09"></a>是諸材木寧為車耶。王言不合聚是諸材木<a class="t" id="t0706b10"></a>不為車。那先言音聲為車耶。王言音聲不為<a class="t" id="t0706b11"></a>車。那先言何所為車者。王便默然不語。那先<a class="t" id="t0706b12"></a>言佛經說之如合聚。是諸材木用作車因得<a class="t" id="t0706b13"></a>車。人亦如是。合聚頭面耳鼻口頸項肩臂骨<a class="t" id="t0706b14"></a>肉手足肝肺心脾腎腸胃顏色聲響喘息苦樂<a class="t" id="t0706b15"></a>善惡合聚名為人。王言善哉善哉。王復問那<a class="t" id="t0706b16"></a>先能與我共難經說道不。那先言如使王持<a class="t" id="t0706b17"></a>智慧與我相問者能相難王持驕貴者意不能<a class="t" id="t0706b18"></a>相難。王問那先言智者諸何等類。那先言智<a class="t" id="t0706b19"></a>者談極相詰語相解語相上語相下語有勝有<a class="t" id="t0706b20"></a>負正語不正語自知是非是。為最智智者不<a class="t" id="t0706b21"></a>用作瞋怒智者如是。王復問那先言王者語<a class="t" id="t0706b22"></a>何等類。那先言王者語自放恣敢有違戾不<a class="t" id="t0706b23"></a>如王語者王即強誅罰之王者語如是。王言<a class="t" id="t0706b24"></a>願用智者語不用王者語。莫復持對王者意<a class="t" id="t0706b25"></a>與我語與我語。當如與諸沙門語。當如與諸<a class="t" id="t0706b26"></a>弟子語。當如與諸優婆塞語。當以與眾沙門<a class="t" id="t0706b27"></a>給使者語。無得懷恐怖極正心。當相開悟。那<a class="t" id="t0706b28"></a>先言大善。王言我欲有所問。那先言王便問。<a class="t" id="t0706b29"></a>王言我已問。那先言我已答。王言答我何等<a class="t" id="t0706c01"></a>語。那先言王亦問我何等語。王言我無所問。<a class="t" id="t0706c02"></a>那先言無所答。王內自思惟念是沙門大<a class="t" id="t0706c03"></a>高明慧。我甫始當多有所問。王意自念日欲<a class="t" id="t0706c04"></a>冥當云何明日。當請那先歸於宮中善相難<a class="t" id="t0706c05"></a>問。王告沾彌利語。那先今日迫冥明日相請<a class="t" id="t0706c06"></a>歸於宮中善相難問。沾彌利望群即白那先<a class="t" id="t0706c07"></a>言。日欲冥王當還宮明日王欲請那先。那先<a class="t" id="t0706c08"></a>言大善。王即騎馬還宮。於馬上王續念那先<a class="t" id="t0706c09"></a>字意念欲言那先。那先念至明日。明日沾彌<a class="t" id="t0706c10"></a>利望群及傍臣白言王。審當請那先不王言<a class="t" id="t0706c11"></a>當請之。沾彌利望群言。請者當使與幾沙門<a class="t" id="t0706c12"></a>俱來。王言在那先欲與幾沙門俱來耳。王主<a class="t" id="t0706c13"></a>藏者名慳。慳白王言令那先與十沙門俱來<a class="t" id="t0706c14"></a>可<span class="t-note">（耳王）</span>。復言聽那先欲與幾沙門俱來耳。慳復<a class="t" id="t0706c15"></a>白王言令那先與十沙門俱來可。王復言聽<a class="t" id="t0706c16"></a>那先自在欲與幾沙門俱來。慳復白王令那<a class="t" id="t0706c17"></a>先與十沙門俱來可耳。王聞慳語大數王便<a class="t" id="t0706c18"></a>瞋怒慳所汝真慳無輩。汝字為慳不望汝強<a class="t" id="t0706c19"></a>惜王物自汝物當云何汝不知逆我意。當<a class="t" id="t0706c20"></a>有誅罰之罪。王言可去哀赦汝罪今我作王<a class="t" id="t0706c21"></a>為不能堪飯沙門耶。慳便慚愧不敢復語。沾<a class="t" id="t0706c22"></a>彌利望群即往到那先所。便前作禮白言大<a class="t" id="t0706c23"></a>王請那先那先言王當令我與幾沙門俱行。<a class="t" id="t0706c24"></a>沾彌利望群言自在那先欲與幾沙門俱行。<a class="t" id="t0706c25"></a>那先便與野惒羅等八十沙門俱行。沾彌利<a class="t" id="t0706c26"></a>望群悉俱行旦欲入城。沾彌利望群道中<a class="t" id="t0706c27"></a>並問那先。昨日對王言無有何用為那先。那<a class="t" id="t0706c28"></a>先問沾彌利望群卿意何所為那先者。沾彌<a class="t" id="t0706c29"></a>利望群言我以喘息出入命氣為那先。那先<a class="t" id="t0707a01"></a>問沾彌利望群言人氣一出不復還入其人寧<a class="t" id="t0707a02"></a>復生不。<span class="corr" title="[沽&gt;沾]">沾</span>彌利望群言氣出不還定為死也。<a class="t" id="t0707a03"></a>那先言如人吹笳氣一出不復還入。如人<a class="t" id="t0707a04"></a>持鍛金笛吹火氣一出時寧得復還入不。<a class="t" id="t0707a05"></a>沾彌利望群言不復還入。如人以角吹地氣<a class="t" id="t0707a06"></a>一出時寧復還入不。沾彌利望群言不復還<a class="t" id="t0707a07"></a>入。那先言同氣出不復還入人何以故猶不<a class="t" id="t0707a08"></a>死。沾彌利望群言喘息之間我不能知願為<a class="t" id="t0707a09"></a>我曹解說之。那先言喘息之氣皆身中事。如<a class="t" id="t0707a10"></a>人心有所念者舌為之言是為舌事。意有所<a class="t" id="t0707a11"></a>疑心念之是為心事各有所主。分別視之皆<a class="t" id="t0707a12"></a>空無有那先也。沾彌利望群心即開解便受<a class="t" id="t0707a13"></a>五戒為優婆塞。那先便前入宮到王所上殿。<a class="t" id="t0707a14"></a>王即為那先作禮而却。那先即坐八十沙門<a class="t" id="t0707a15"></a>皆共坐。王極作美飯食。王手自著那先前<a class="t" id="t0707a16"></a>飯眾沙門飯食已竟。澡手畢訖。王即賜諸<a class="t" id="t0707a17"></a>沙門人一張褻袈裟革屣各一量。賜那先野<a class="t" id="t0707a18"></a>惒羅各三領袈裟各一量革屣。王語那先野<a class="t" id="t0707a19"></a>惒羅言。留十人共止遣餘人。令去那先即<a class="t" id="t0707a20"></a>遣餘沙門。令去留十人共止。王勅後宮諸貴<a class="t" id="t0707a21"></a>人妓女。悉於殿上帷中聽我與那先共難經<a class="t" id="t0707a22"></a>道。時貴人妓女悉出殿上帷中。聽那先說<a class="t" id="t0707a23"></a>經。時王持座坐於那先前。王言當說何等。<a class="t" id="t0707a24"></a>那先言王欲聽要言者當說要言。王言卿曹<a class="t" id="t0707a25"></a>道何等最要者用何等故作沙門。那先言我<a class="t" id="t0707a26"></a>曹欲棄世間勤苦不欲更後世勤苦。用是故<a class="t" id="t0707a27"></a>我曹作沙門。我曹用是為最要善。王言諸沙<a class="t" id="t0707a28"></a>門皆不欲更今世後世勤苦故作沙門耶。那<a class="t" id="t0707a29"></a>先言不悉用是故作沙門。沙門有四輩。王言<a class="t" id="t0707b01"></a>何等四。那先言中有負債作沙門。中有畏縣<a class="t" id="t0707b02"></a>官作沙門者。中有貧窮作沙門者。中有真欲<a class="t" id="t0707b03"></a>棄滅今世後世勤苦故作沙門。那先言我本<a class="t" id="t0707b04"></a>至心求道故作沙門耳。王言今卿用道故作<a class="t" id="t0707b05"></a>沙門耶。那先言我少小作沙門有佛經道及<a class="t" id="t0707b06"></a>弟子。諸沙門皆多高明。我從學經戒入我心<a class="t" id="t0707b07"></a>中。以是故棄今世後世勤苦故作沙門。王言<a class="t" id="t0707b08"></a>善哉。王問言寧有人死後不復生者不。那先<a class="t" id="t0707b09"></a>言中有於後世生者。中有不復生者。王言誰<a class="t" id="t0707b10"></a>於後世生者。誰不復生者。那先言人有恩愛<a class="t" id="t0707b11"></a>貪欲者後世便復生。人無恩愛貪欲者後世<a class="t" id="t0707b12"></a>不復生也。王言人以一心念正法善故後世<a class="t" id="t0707b13"></a>不復生耶。那先言人以一心念正法念善智<a class="t" id="t0707b14"></a>慧及餘善事故後世不復生。王言人以一心<a class="t" id="t0707b15"></a>念正法善與智慧是二事其義寧同不。那先<a class="t" id="t0707b16"></a>言其義各異不同。王問那先牛馬六畜頗有<a class="t" id="t0707b17"></a>智無有智。那先言牛馬六畜各自有智其心<a class="t" id="t0707b18"></a>不同。那先言王曾見穫麥者不左手持麥右<a class="t" id="t0707b19"></a>手刈之。那先言智慧之人斷絕愛欲。譬如穫<a class="t" id="t0707b20"></a>麥。王言善哉。王復問那先何等為餘善事<a class="t" id="t0707b21"></a>者。那先言誠信孝順精進念善一心智慧是<a class="t" id="t0707b22"></a>為善事。王言何等為誠信者。那先言誠信者<a class="t" id="t0707b23"></a>無所復疑。信有佛有佛經法信有比丘僧。信<a class="t" id="t0707b24"></a>有阿羅漢信有今世。信有後世。信有孝順父<a class="t" id="t0707b25"></a>母。信有作善得善。信有作惡得惡。得信是以<a class="t" id="t0707b26"></a>後心便清淨。即去離五惡。何等五惡。一者貪<a class="t" id="t0707b27"></a>婬。二者瞋恚。三者睡眠。四者戲樂。五者所<a class="t" id="t0707b28"></a>疑。人不去是五惡心意不定。去是五惡意便<a class="t" id="t0707b29"></a>清淨。那先言譬如遮迦越王車馬人從濿渡<a class="t" id="t0707c01"></a>水令水濁惡過渡以去王渴欲得水飲。王有<a class="t" id="t0707c02"></a>清水珠置水中水即為清。王便得清水飲之。<a class="t" id="t0707c03"></a>那先言人心有惡譬如濁水。佛諸弟子得度<a class="t" id="t0707c04"></a>死生之道心以清淨如珠清水人却諸惡誠<a class="t" id="t0707c05"></a>信清淨。譬如明月珠王言善哉善哉。王問<a class="t" id="t0707c06"></a>言人精進誠信者云何。那先言佛諸弟子自<a class="t" id="t0707c07"></a>相見輩中脫諸惡心。中有得須陀洹者。中有<a class="t" id="t0707c08"></a>得斯陀含者。中有得阿那含者。中有得阿羅<a class="t" id="t0707c09"></a>漢者。中有因相效奉行誠信者。皆亦得度世<a class="t" id="t0707c10"></a>道。那先言譬如山上大雨其水下流廣大。兩<a class="t" id="t0707c11"></a>邊人俱不知水深淺畏不敢渡。如有遠方人<a class="t" id="t0707c12"></a>來視水隱知水廣狹深淺。自知力勢能入<a class="t" id="t0707c13"></a>水便得渡過。兩邊人眾便效隨後亦得渡。去<a class="t" id="t0707c14"></a>佛諸弟子亦如是。見前人淨心得須陀洹斯<a class="t" id="t0707c15"></a>陀含阿那含阿羅漢道。皆從善心精進所致<a class="t" id="t0707c16"></a>也。佛經言人有誠信之心。可自得度世道人<a class="t" id="t0707c17"></a>能制止却五所欲自知身苦者。乃能得度世<a class="t" id="t0707c18"></a>人皆從智慧成其道德。王言善哉善哉。王言<a class="t" id="t0707c19"></a>何等為孝順者。那先言諸善者皆為孝順。凡<a class="t" id="t0707c20"></a>三十七品經皆由於孝順為本。王言何等為<a class="t" id="t0707c21"></a>三十七品經。那先言有四意止有四意斷有<a class="t" id="t0707c22"></a>四神足有五根有五力有七覺意有八種道<a class="t" id="t0707c23"></a>行。王復問那先言何等為四意止者。那先報<a class="t" id="t0707c24"></a>王言佛說一為身身觀止。二為觀痛痒痛痒<a class="t" id="t0707c25"></a>止。三為觀意意止。四為觀法法止。是為四意<a class="t" id="t0707c26"></a>止。王復言何等為四意斷。那先言佛說已分<a class="t" id="t0707c27"></a>別止四事不復念是為四意斷。以得四意斷<a class="t" id="t0707c28"></a>便自得四神足念。王復問何等為四神足念。<a class="t" id="t0707c29"></a>那先言一者。眼能徹視。二者耳能徹聽。三者<a class="t" id="t0708a01"></a>能知他人心中所念。四者身能飛行。是為四<a class="t" id="t0708a02"></a>神足念。王復問何等為五根者。那先言一者<a class="t" id="t0708a03"></a>眼見好色惡色意不貪著是為根。二者耳聞<a class="t" id="t0708a04"></a>好聲惡罵聲意不貪著是為根。三者鼻聞香<a class="t" id="t0708a05"></a>臭意不貪著是為根。四者口得美味苦辛意不<a class="t" id="t0708a06"></a>貪著是為根。五者身得細滑意亦不喜身得<a class="t" id="t0708a07"></a>麁堅意亦不惡是為五根。王復問何等為五<a class="t" id="t0708a08"></a>力者。那先言一能制眼。二能制耳。三能制鼻。<a class="t" id="t0708a09"></a>四能制口。五能制身。令意不墮是為五力。王<a class="t" id="t0708a10"></a>復問何等為七覺意者。那先言一意覺意。二<a class="t" id="t0708a11"></a>分別覺意。三精進覺意。四可覺意。五猗覺意。<a class="t" id="t0708a12"></a>六定覺意。七護意。是為七覺意。王復問何等<a class="t" id="t0708a13"></a>為八種道行。那先言一直見。二直念。三直語。<a class="t" id="t0708a14"></a>四直治。五直業。六直方便。七直意。八直定。<a class="t" id="t0708a15"></a>是為八種道行。凡是三十七品經皆由孝順<a class="t" id="t0708a16"></a>為本。那先言凡人負重致遠有所成立皆由<a class="t" id="t0708a17"></a>地成。世間五穀樹木仰天之草皆由地生。那<a class="t" id="t0708a18"></a>先言譬如師匠圖作大城當先度量作基址<a class="t" id="t0708a19"></a>已乃可起城。那先言譬如伎人欲作當先淨<a class="t" id="t0708a20"></a>除地平。乃作佛弟子求道。當先行經戒念善<a class="t" id="t0708a21"></a>因知勤苦便棄諸愛欲便思念八種道行。王<a class="t" id="t0708a22"></a>言當用何等棄諸愛欲。那先言一心念道愛欲<a class="t" id="t0708a23"></a>自滅。王言善哉善哉。王復問言何等為精進<a class="t" id="t0708a24"></a>者。那先言持善助善是為精進。那先言譬如<a class="t" id="t0708a25"></a>垣牆欲倒從邊拄之舍欲傾壞亦復拄之是為<a class="t" id="t0708a26"></a>精進。那先言譬如國王遣兵有所攻擊兵弱欲<a class="t" id="t0708a27"></a>不如。王復遣兵往助之兵便得勝。人有諸惡<a class="t" id="t0708a28"></a>如兵少弱時人持善心消滅惡心。譬如王增<a class="t" id="t0708a29"></a>兵得勝。持五善心消五惡心。譬如戰鬪得勝。<a class="t" id="t0708b01"></a>是為精進助善。如是那先言精進所助致。人<a class="t" id="t0708b02"></a>善道已。得度世道無有還期。王言善哉。王復<a class="t" id="t0708b03"></a>問何等為意當念諸善事者。那先言譬如人<a class="t" id="t0708b04"></a>取異種華以縷合連繫之風吹不能散。那先<a class="t" id="t0708b05"></a>復言譬如王守藏者知王帑藏中金銀珠玉瑠<a class="t" id="t0708b06"></a>璃珍寶有其多少。道人欲得道時意念三十<a class="t" id="t0708b07"></a>七品經。譬如是正所謂念度世之道者也。人<a class="t" id="t0708b08"></a>有道意因知善惡知當可行知當不可行。分<a class="t" id="t0708b09"></a>別白黑自思惟以後便棄惡就善。那先言譬<a class="t" id="t0708b10"></a>如王有守門者。知王有所敬者。知王有所不<a class="t" id="t0708b11"></a>敬者。知有利王者。知有不利王者。守門者知<a class="t" id="t0708b12"></a>王所敬者。知利王者便內之。知王不敬者知<a class="t" id="t0708b13"></a>不利王者。守門者即不內。那先言人持意亦<a class="t" id="t0708b14"></a>如是。諸善者當內之。諸不善者不當內。守意<a class="t" id="t0708b15"></a>制心譬亦如是。那先說經言人當自堅守護<a class="t" id="t0708b16"></a>其意及身中六愛欲持意堅守自當有度世。<a class="t" id="t0708b17"></a>時王言善哉善哉。王問那先言何等為一其<a class="t" id="t0708b18"></a>心者。那先言諸善中獨有一心最第一人能<a class="t" id="t0708b19"></a>一其心諸善皆隨之。那先言譬如樓陛當有<a class="t" id="t0708b20"></a>所倚諸為善者皆著一心。那先言譬如王將<a class="t" id="t0708b21"></a>四種兵出行戰鬪。象兵馬兵車兵步兵皆導<a class="t" id="t0708b22"></a>引王前後。佛諸經戒及餘善事皆隨一心亦<a class="t" id="t0708b23"></a>譬如兵。那先說經言諸善中一心為本學道<a class="t" id="t0708b24"></a>人眾多皆當先歸一心。人身生死過去如水<a class="t" id="t0708b25"></a>下流。前後相從無有住時。王言善哉。王復<a class="t" id="t0708b26"></a>問何等為智慧者。那先言我前說己人有智<a class="t" id="t0708b27"></a>慧能斷諸疑明諸善事是為智慧。那先言譬<a class="t" id="t0708b28"></a>如持燈火入冥室。火適入室便亡其冥自<a class="t" id="t0708b29"></a>明。明人有智慧譬如火光。那先言譬如人持<a class="t" id="t0708c01"></a>利刀截木。人有智慧能截斷諸惡譬如利刀。<a class="t" id="t0708c02"></a>那先言人於世間智慧最為第一。人有智慧<a class="t" id="t0708c03"></a>能得度脫生死之苦。王言善哉。王言那先前<a class="t" id="t0708c04"></a>後所說經種種別異。但欲趣却一切惡耶。那<a class="t" id="t0708c05"></a>先言然佛經所說種種諸善者。但欲却一切<a class="t" id="t0708c06"></a>惡也。那先言譬如王發四種兵。雖行戰鬪<a class="t" id="t0708c07"></a>初發行時意但欲攻敵耳。佛所說經種種諸<a class="t" id="t0708c08"></a>善。但欲共攻去一切惡耳。王言善哉善哉。那<a class="t" id="t0708c09"></a>先說經甚快也。王復問那先言。人死所趣善<a class="t" id="t0708c10"></a>惡之道續持故身神行生耶。更<span class="gaiji">貿<!--gaiji,貿,1[夗／貝],2&#x27D4D;,3--></span>他神行生<a class="t" id="t0708c11"></a>耶。那先言亦非故身神亦不離故身神。那先<a class="t" id="t0708c12"></a>因問王身小時哺乳時身至長大時續故身<a class="t" id="t0708c13"></a>非。王言小時身異。那先言人在母腹中始隨<a class="t" id="t0708c14"></a>精時至精濁時故精耶異也。堅為肌骨時故<a class="t" id="t0708c15"></a>精耶異也。初生時至年數歲時故精耶異也。<a class="t" id="t0708c16"></a>如人學書時傍人寧能代其工不。王言不能<a class="t" id="t0708c17"></a>代其工。那先言如人犯法有罪寧可取無罪之<a class="t" id="t0708c18"></a>人代不。王言不可。那先以精神罪法語王王<a class="t" id="t0708c19"></a>意不解。王因言如人問那先那先解之云何。<a class="t" id="t0708c20"></a>那先言我故小時身耳。從小至大續故身爾。<a class="t" id="t0708c21"></a>大與小時含為一身養是命所養。那先問王<a class="t" id="t0708c22"></a>言譬如人然燈火寧至天明不。王言然燈油<a class="t" id="t0708c23"></a>至明。那先言燈中炷火至一夜時續故火光<a class="t" id="t0708c24"></a>不至夜半時故火光不至明時故火光不。王<a class="t" id="t0708c25"></a>言非故火光。那先言然燈從一夜至夜半復<a class="t" id="t0708c26"></a>更然燈火耶向晨時復更然燈耶。王言不中<a class="t" id="t0708c27"></a>夜起更然火續故一炷火至明耳。那先言人<a class="t" id="t0708c28"></a>精神展轉相續亦譬如是。一者去一者來人<a class="t" id="t0708c29"></a>從精神生至老死後精神更趣所向生。展轉<a class="t" id="t0709a01"></a>相續是非故精神亦不離故精神。人死以後<a class="t" id="t0709a02"></a>精神乃有所趣向生。那先言譬如乳湩化作<a class="t" id="t0709a03"></a>酪。取酪上肥煎成醍醐。寧可取醍醐與酪上<a class="t" id="t0709a04"></a>肥還復名作乳湩。其人語寧可用不。王言其<a class="t" id="t0709a05"></a>人語不可用。那先言人神乳湩從乳湩成酪<a class="t" id="t0709a06"></a>從酪成肥從肥成醍醐。人神亦如是從精神<a class="t" id="t0709a07"></a>生從生至長從長至老。從老至死死後神更<a class="t" id="t0709a08"></a>復受生一身死當復更受一身。譬如兩主更<a class="t" id="t0709a09"></a>相然。王言善哉善哉。王復問那先人有不復<a class="t" id="t0709a10"></a>於後世生者。其人寧能自知不。那先言然有<a class="t" id="t0709a11"></a>能自知者。王言用何知之。那先言其人自知<a class="t" id="t0709a12"></a>無恩愛無貪欲無諸惡用。是故自知後世不<a class="t" id="t0709a13"></a>復生。那先問王譬如田家耕犁種穀多收斂著<a class="t" id="t0709a14"></a><span class="gaiji">［竺－二＋屯］<!--gaiji,,1[竺-二＋屯],2&#x25AF1;,3--></span>中。至後歲不復耕不復種。但仰<span class="gaiji">［竺－二＋屯］<!--gaiji,,1[竺-二＋屯],2&#x25AF1;,3--></span>中穀食。<a class="t" id="t0709a15"></a>其田家寧復望得新穀不。王言其田無所復<a class="t" id="t0709a16"></a>望。那先言其田家何用知不復得穀。王言其<a class="t" id="t0709a17"></a>田家不復耕不復種故無所望。那先言得道<a class="t" id="t0709a18"></a>亦如是自知已棄捐恩愛苦樂無有貪心。是<a class="t" id="t0709a19"></a>故自知後世不復生。王復言其人於後世不<a class="t" id="t0709a20"></a>復生者於今寧有智異於人不。那先言然。有<a class="t" id="t0709a21"></a>智異於人。王言寧能有明不。那先言然有明。<a class="t" id="t0709a22"></a>王言智與明有異同乎。那先言智與明等耳。<a class="t" id="t0709a23"></a>王言有智明者寧悉知萬事不寧有所不及知<a class="t" id="t0709a24"></a>不。那先言人智有所及有所不及。王言何<a class="t" id="t0709a25"></a>等為智有所及有所不及。那先言人前所不<a class="t" id="t0709a26"></a>學前所不及知。人前所學前所及知。智者所<a class="t" id="t0709a27"></a>見人及萬物皆當過去歸空不得自在。人心<a class="t" id="t0709a28"></a>所貪樂皆種苦本從是致苦。慧者知非常成<a class="t" id="t0709a29"></a>敗之事。是智為異於人。王問言人有智慧癡<a class="t" id="t0709b01"></a>愚所在。那先言人有智慧諸愚癡皆自消滅。<a class="t" id="t0709b02"></a>那先言譬如人持燈火入冥室。室中皆明冥<a class="t" id="t0709b03"></a>即消滅智如是。人有智慧諸癡愚皆悉消滅。<a class="t" id="t0709b04"></a>王言人智今為所在。那先言人行智以後智<a class="t" id="t0709b05"></a>便消滅智所作者故作。那先言譬如人夜於<a class="t" id="t0709b06"></a>火下書火滅字續在。智者如是有所成已。智<a class="t" id="t0709b07"></a>便消滅其所作續在。王言智有所成已便自<a class="t" id="t0709b08"></a>滅是何等語。那先言譬如人備火豫作戒火<a class="t" id="t0709b09"></a>五瓶水。如有失火者其人持五瓶水水滴滅<a class="t" id="t0709b10"></a>火。火滅以後其救火人寧復望得完瓶歸家用<a class="t" id="t0709b11"></a>不。王言其人不復望瓶破。火滅豈復望瓶耶。<a class="t" id="t0709b12"></a>那先言道人持五善心消滅諸惡亦譬如瓶水<a class="t" id="t0709b13"></a>滅火。王言何等為五善。那先言一者信善有<a class="t" id="t0709b14"></a>惡。二者不毀經戒。三者精進。四者有慧念善。<a class="t" id="t0709b15"></a>五者一心念道。為是五善。人能奉行是五善<a class="t" id="t0709b16"></a>者。便得智慧便知身及萬物非常。便知苦不<a class="t" id="t0709b17"></a>得自在。便知空無所有。那先言譬如醫師持<a class="t" id="t0709b18"></a>五種藥詣病者家以藥飲病人。病者飲藥得<a class="t" id="t0709b19"></a>愈醫寧復望得故藥復行治人不。王言不復<a class="t" id="t0709b20"></a>望得故藥。那先言五種藥者。如五善智。其醫<a class="t" id="t0709b21"></a>者。如求道人。其病者。如諸惡。愚癡者。如病<a class="t" id="t0709b22"></a>人。得道度世者。如病得愈人。智所成致人度<a class="t" id="t0709b23"></a>世道人已得道智亦自滅。那先言譬如健鬪<a class="t" id="t0709b24"></a>人把弓持箭前行向敵以五箭射敵得勝。其<a class="t" id="t0709b25"></a>人寧復望箭歸歸不。王言不復望箭。那先言<a class="t" id="t0709b26"></a>五箭者。人五智也。智人從智得道如健鬪得<a class="t" id="t0709b27"></a>勝敵家。諸惡者。如諸惡道人持五善心滅却<a class="t" id="t0709b28"></a>諸惡。諸惡皆滅善智即生。人從善智得成度<a class="t" id="t0709b29"></a>世道者常在不滅。王言善哉。王言如人得道<a class="t" id="t0709c01"></a>後世不復生者後寧復更苦不。那先言或有更<a class="t" id="t0709c02"></a>苦者或有不更苦者。王言更苦不更苦云何。<a class="t" id="t0709c03"></a>那先言身更苦耳心意不更苦。王言身更苦<a class="t" id="t0709c04"></a>心意不更苦云何。那先言身所以更苦者。其<a class="t" id="t0709c05"></a>身見在故更苦心意棄捐諸惡無有諸欲。是<a class="t" id="t0709c06"></a>故不復更苦。王言假令得道人不能得離身<a class="t" id="t0709c07"></a>苦者是為未得泥洹道耶。王言人得道已無<a class="t" id="t0709c08"></a>所恩愛身苦意安何用為得道。王言假令人<a class="t" id="t0709c09"></a>得道已成當復何留。那先言譬如果物未熟<a class="t" id="t0709c10"></a>不強熟也。已熟亦無所復待。那先言王屬所<a class="t" id="t0709c11"></a>道者舍犁曰所說舍犁曰在時言。我亦不求<a class="t" id="t0709c12"></a>死我亦不求生我但須時可時至便去。王言<a class="t" id="t0709c13"></a>善哉善哉。</p>
<a class="t" id="t0709c14"></a>
<p class="endsection"><span class="t-juanname">那先比丘經卷上</span></p>
　
<p class="suttainfo"><span class="t-juanname">那先比丘經卷中</span><br>
<a class="t" id="t0709c15"></a><a class="t" id="t0709c16"></a><a class="t" id="t0709c17"></a><a class="t" id="t0709c18"></a><a class="t" id="t0709c19"></a> <span class="t-byline">失譯人名附東晉錄</span></p>
<a class="t" id="t0709c20"></a>
<p><a class="t-linehead" id="t-linehead0709c20"></a>王問人更樂者為善耶不善也。人更苦為善<a class="t" id="t0709c21"></a>耶為不善也。佛得無不說有樂或有苦。王言<a class="t" id="t0709c22"></a>如使有為無有苦。那先問王言如人燒鐵著<a class="t" id="t0709c23"></a>手中寧燒人手不。復取氷著手中其氷寧復<a class="t" id="t0709c24"></a>燒人手不。王言然兩手皆威也。那先問王言。<a class="t" id="t0709c25"></a>如是兩手中物皆熱耶。王言不兩熱。那先言<a class="t" id="t0709c26"></a>兩冷耶。王言不兩冷也。那先言兩手中皆燒。<a class="t" id="t0709c27"></a>那先言我重問王。王前後兩熱當言兩熱。兩<a class="t" id="t0709c28"></a>冷當言兩冷。何緣一冷一熱能同言燒人手<a class="t" id="t0709c29"></a>乎。王言智慮甚淺近不能及是難也。願那先<a class="t" id="t0710a01"></a>為我解之。那先言佛經說之。凡有六事。令人<a class="t" id="t0710a02"></a>內喜。有六事令人內愁。復有六事。令人不喜<a class="t" id="t0710a03"></a>亦不愁。外復有六事。令人愁。王問何等為六<a class="t" id="t0710a04"></a>事。令人內喜。那先言。一者目有所視復有所<a class="t" id="t0710a05"></a>望。是故令人內喜。二者耳聞好聲復有所望。<a class="t" id="t0710a06"></a>是故令人內喜。三者鼻聞好香復有所望。是<a class="t" id="t0710a07"></a>故令人內喜。四者舌得美味復有所望。是故<a class="t" id="t0710a08"></a>令人內喜。五者身得細滑復有所望。是故令<a class="t" id="t0710a09"></a>人內喜。六者心得樂受復有所望。是故令人<a class="t" id="t0710a10"></a>內喜。如是六事令人內喜。王復問何等為外<a class="t" id="t0710a11"></a>六事。令人喜。那先言一者眼見好色念之不<a class="t" id="t0710a12"></a>可常得皆當棄捐便自思惟審然無常。是故<a class="t" id="t0710a13"></a>令人外喜。二者耳聞好聲念之不可常得皆<a class="t" id="t0710a14"></a>當棄捐。是故令人外喜。三者鼻聞好香念之<a class="t" id="t0710a15"></a>不可常得皆當棄捐。是故令人外喜。四者口<a class="t" id="t0710a16"></a>得美味念之不可常得皆當棄捐。是故令人<a class="t" id="t0710a17"></a>外喜。五者身得細滑念之不可常得皆當棄<a class="t" id="t0710a18"></a>捐。是故令人外喜。六者心念愛欲思惟念之<a class="t" id="t0710a19"></a>是皆無常皆當棄捐念之是以後更喜。是為<a class="t" id="t0710a20"></a>六事令人外喜。王復問何等為內六事令人<a class="t" id="t0710a21"></a>內愁。那先言。一者令人內愁者目所不喜而<a class="t" id="t0710a22"></a>見之令人內愁。二者耳不欲所聞而聞之令<a class="t" id="t0710a23"></a>人內愁。三者鼻不欲所臭而嗅之令人內愁。<a class="t" id="t0710a24"></a>四者口不欲所得而得之令人內愁。五者身<a class="t" id="t0710a25"></a>不欲所著而著之令人內愁。六者心不可所<a class="t" id="t0710a26"></a>喜而有之令人內愁。是為六事令人內愁。王<a class="t" id="t0710a27"></a>復問何等為外六事。令人不喜。那先言。一者<a class="t" id="t0710a28"></a>目見惡色令人不喜。二者耳聞惡聲令人不<a class="t" id="t0710a29"></a>喜。三者鼻聞臭腥令人不喜。四者舌得苦辛<a class="t" id="t0710b01"></a>令人不喜。五者身著麁堅令人不喜。六者心<a class="t" id="t0710b02"></a>有所憎令人不喜。是為外六事令人不喜。王<a class="t" id="t0710b03"></a>復問何等為六事。令人不愁亦不喜。那先言。<a class="t" id="t0710b04"></a>一者目有所見亦不喜不愁。二者耳有所聞<a class="t" id="t0710b05"></a>音亦不喜亦不愁。三者鼻有所嗅亦不喜亦<a class="t" id="t0710b06"></a>不愁。四者口有所得亦不喜亦不愁。五者身<a class="t" id="t0710b07"></a>有所觸亦不喜亦不愁。六者心有所念亦不<a class="t" id="t0710b08"></a>喜亦不愁。是為內六事。令人不喜不愁。王復<a class="t" id="t0710b09"></a>問何等為外六事。令人愁者。那先言。一者目<a class="t" id="t0710b10"></a>所見死者因自念身及萬物無常。其人自念<a class="t" id="t0710b11"></a>言我有是念何以不得道因外愁。二者耳不<a class="t" id="t0710b12"></a>樂好音其人自念言。我有是念何以不得道<a class="t" id="t0710b13"></a>因外愁。三者鼻不喜臭香其人自念言。我有<a class="t" id="t0710b14"></a>是念何以不得道因外愁。四者口不味苦甜<a class="t" id="t0710b15"></a>其人自念。我有是念何以不得道因外愁。五<a class="t" id="t0710b16"></a>者身不好細滑亦不得麁堅其人自念言。我<a class="t" id="t0710b17"></a>有是念何以不得道因外愁。六者心不喜愛<a class="t" id="t0710b18"></a>欲其人自念言。我有是念何以不得道因外<a class="t" id="t0710b19"></a>愁。是為六事令人外愁。王言善哉善哉。王復<a class="t" id="t0710b20"></a>問那先人以死後誰於後世生者。那先言名<a class="t" id="t0710b21"></a>與身於後世生。王問那先故人名身行生耶。<a class="t" id="t0710b22"></a>那先言不也。非故名亦非故身持是名身於<a class="t" id="t0710b23"></a>今世作善惡乃於後世生耳。王言如使今世<a class="t" id="t0710b24"></a>用是名身作善惡於後世身不復生者極可作<a class="t" id="t0710b25"></a>善惡徑可得脫不復更諸苦耶。那先言於今<a class="t" id="t0710b26"></a>世作善後世不復生者便可得脫無耶。人作<a class="t" id="t0710b27"></a>善惡不止當後生耳是故不得脫。那先言譬<a class="t" id="t0710b28"></a>如人盜他人果蓏其主得盜果者將至王前白<a class="t" id="t0710b29"></a>言。是人盜我果其盜者言。我不盜是人果是<a class="t" id="t0710c01"></a>人所種小栽耳本不種果也。我自取果我何<a class="t" id="t0710c02"></a>用為盜我不盜是人果我不應有罪過。那先<a class="t" id="t0710c03"></a>問王言。如是兩人共爭誰為直者誰不直者。<a class="t" id="t0710c04"></a>王言種栽家為直本造所種盜者無狀應為有<a class="t" id="t0710c05"></a>罪。那先言盜何用為有罪。王言所以盜者有<a class="t" id="t0710c06"></a>罪本種栽家所種從栽根生故上有果耳。那先<a class="t" id="t0710c07"></a>言人生亦譬如是人今世用是名身作善惡乃<a class="t" id="t0710c08"></a>生於後世今世作善惡者是本也。那先言。譬<a class="t" id="t0710c09"></a>如人盜他人禾穟其主得盜便牽問之汝盜我<a class="t" id="t0710c10"></a>禾穟。為盜者言我不盜卿禾穟卿自種禾我<a class="t" id="t0710c11"></a>自取穟我何用為犯盜。兩人相牽至王前白<a class="t" id="t0710c12"></a>如是誰為直者誰為不直。王言種禾穀為直<a class="t" id="t0710c13"></a>盜者為不直。那先言何以知盜禾穟者為不<a class="t" id="t0710c14"></a>直。王言是種禾者為本有不種禾者為無緣<a class="t" id="t0710c15"></a>何有穟。那先言人生亦譬如是。人今世用是<a class="t" id="t0710c16"></a>名身作善惡。乃生於後世。今世作善惡者是<a class="t" id="t0710c17"></a>其本也。那先言。譬如人冬寒於一舍中然火<a class="t" id="t0710c18"></a>欲自溫炙。其人棄火而去。稍稍然及壁土燒<a class="t" id="t0710c19"></a>屋連及樓舍。舍主因言起火者牽至王前白<a class="t" id="t0710c20"></a>言。是人起火延及燒我樓舍。然火者言我然<a class="t" id="t0710c21"></a>小火自溫炙耳。我不燒樓舍。那先問王誰為<a class="t" id="t0710c22"></a>直者。王言本然火者為不直本所生也。那先<a class="t" id="t0710c23"></a>言人生亦爾。譬如人今世用是名身作善惡。<a class="t" id="t0710c24"></a>乃生於後世今世作善惡者是本也。那先言<a class="t" id="t0710c25"></a>譬如人夜然燭火著壁欲用自照飯食。燭稍<a class="t" id="t0710c26"></a>却及壁上及竹木林材。便燒一舍火大熾延<a class="t" id="t0710c27"></a>及燒一城中。舉城中人民共<span class="gaiji">［口＊后］<!--gaiji,,1[口＊后],2&#x3583;,3--></span>言。汝何為燒<a class="t" id="t0710c28"></a>一城中乃如是。然火者言我但然小燭火以<a class="t" id="t0710c29"></a>自照飯食耳。是自大火非我火也。如是便共<a class="t" id="t0711a01"></a>爭訟相牽至王前。那先問王言。如是誰為直<a class="t" id="t0711a02"></a>者誰為不直者。王言然火者為不直。那先言<a class="t" id="t0711a03"></a>何以知。王言本是火所生也。汝飯食已不當<a class="t" id="t0711a04"></a>滅火也而令火燒一城中。那先言。人生亦譬<a class="t" id="t0711a05"></a>如是人今世用是名身作善惡。乃生於後世<a class="t" id="t0711a06"></a>今世作善惡者是其本也。人用不知作善惡<a class="t" id="t0711a07"></a>故不能得度脫。那先言。譬如人以錢娉求人<a class="t" id="t0711a08"></a>家小女。以後女長大他人復更求娉求女得<a class="t" id="t0711a09"></a>女以為婦。前所娉家來自說言。汝反取婦為。<a class="t" id="t0711a10"></a>後家言。汝自小時娉女我自大時娉婦我何<a class="t" id="t0711a11"></a>用為嬰汝婦耶。便相牽詣王前。那先言王如<a class="t" id="t0711a12"></a>是誰為直者誰為不直者。王言前娉家為直。<a class="t" id="t0711a13"></a>那先言王何以知。王言是女本小今稍長大<a class="t" id="t0711a14"></a>是故知為直也。是前娉家婦也。那先言人生<a class="t" id="t0711a15"></a>亦譬如是人今世用是名身作善惡。乃生於<a class="t" id="t0711a16"></a>後世今世作善惡者是其本也。那先言譬如<a class="t" id="t0711a17"></a>人持瓶從牧牛家買乳湩。得湩已復還寄其主<a class="t" id="t0711a18"></a>言我今還。不久其人須臾來還取瓶湩湩以<a class="t" id="t0711a19"></a>轉作酪。買湩家言。我持湩寄卿今反持酪還<a class="t" id="t0711a20"></a>我牧牛者。言是汝故乳今自轉為酪。兩人因<a class="t" id="t0711a21"></a>共爭訟相牽詣王前。那先問王言如是誰為<a class="t" id="t0711a22"></a>直者。王言牧牛家為直那先言王何以知。王<a class="t" id="t0711a23"></a>言汝自買湩停置地自轉成酪。牧牛家當有<a class="t" id="t0711a24"></a>何過。那先言人生亦譬如是人今世用是名<a class="t" id="t0711a25"></a>身作善惡。乃生於後世今世作善惡者是其<a class="t" id="t0711a26"></a>本也。王復問今那先當復於後世生耶。那先<a class="t" id="t0711a27"></a>報王言用是為問我前說已如使我有恩愛者<a class="t" id="t0711a28"></a>後世當復生。如使我無恩愛者不復生。那先<a class="t" id="t0711a29"></a>言譬如人竭力事王。王當知其善使賜其財<a class="t" id="t0711b01"></a>物。其人得物極自施用衣被飲食歡樂自樂。<a class="t" id="t0711b02"></a>其人論議言。我有功於王。王未曾有賞賜我<a class="t" id="t0711b03"></a>也。那先問王如彼人得賞賜。反言未曾得其<a class="t" id="t0711b04"></a>人語寧可用不。王言其人語不可用。那先言<a class="t" id="t0711b05"></a>是故我語王言。如使我有恩愛者當復於後<a class="t" id="t0711b06"></a>世生。如使我無恩愛者不復於後世生。王言<a class="t" id="t0711b07"></a>善哉善哉。王問那先言。卿前所說人名與身<a class="t" id="t0711b08"></a>何等為名何等為身者。那先言今見在為身<a class="t" id="t0711b09"></a>心所念者為名。王復問人何故有名行於後<a class="t" id="t0711b10"></a>世生而身不行生。那先言人身以名前後相<a class="t" id="t0711b11"></a>連。譬如鷄子中汁及與上皮乃成鷄子。人名<a class="t" id="t0711b12"></a>與身相連如是不分也。王言善哉。王復問那<a class="t" id="t0711b13"></a>先何等為久者。那先言以過去事為久。當來<a class="t" id="t0711b14"></a>事亦為久。見在事為無有久。王言善哉。王復<a class="t" id="t0711b15"></a>問那先言審為有久不。那先言。或有久或無<a class="t" id="t0711b16"></a>有久。王復言。何等為有久何等為無有久。那<a class="t" id="t0711b17"></a>先言其得道泥洹者為無久。未得道當復更<a class="t" id="t0711b18"></a>死生者為有久。人於今世好布施孝於父母<a class="t" id="t0711b19"></a>於當來世當得其福。王言善哉善哉。王復問<a class="t" id="t0711b20"></a>那先言諸以過去事當來事今見在事是三<a class="t" id="t0711b21"></a>事何所為本者。那先言已過去事當來事今<a class="t" id="t0711b22"></a>見在事愚癡者是其本也。愚癡生即生神神<a class="t" id="t0711b23"></a>生身身生名名生色色生六知。一為眼知。二<a class="t" id="t0711b24"></a>為耳知。三為鼻知。四為口知五為身知。六為<a class="t" id="t0711b25"></a>心知。是為六知。是六事皆外向。何等為外向<a class="t" id="t0711b26"></a>眼向色耳向聲鼻向香口向味身向滑心向貪<a class="t" id="t0711b27"></a>欲是為六外。向名為沛。沛者合沛者知苦知<a class="t" id="t0711b28"></a>樂。從苦樂生恩愛。從恩愛生貪欲。從貪欲生<a class="t" id="t0711b29"></a>有致便生因老。從老因病從病因死從死因<a class="t" id="t0711c01"></a>哭從哭因憂從憂因內心痛。凡合是諸勤苦<a class="t" id="t0711c02"></a>合名為人。人以是故生死無有絕時。人故本<a class="t" id="t0711c03"></a>身不可得也。那先言譬如人種五穀生根從<a class="t" id="t0711c04"></a>根生莖葉實至後得穀已。後年復種得穀甚<a class="t" id="t0711c05"></a>多。那先問王如人種穀歲歲種穀寧有絕不<a class="t" id="t0711c06"></a>生時不。王言歲歲種穀無有絕不生時也。那<a class="t" id="t0711c07"></a>先言人生亦如是。展轉相生無有絕時。那先<a class="t" id="t0711c08"></a>言譬如鷄生卵卵生鷄從卵生卵從鷄生鷄。<a class="t" id="t0711c09"></a>人生死亦如是無有絕時。那先便畫地作車<a class="t" id="t0711c10"></a>輪問王言。今是輪寧有角無。王言正圓無有<a class="t" id="t0711c11"></a>角。那先言佛經說人生死如車輪展轉相生<a class="t" id="t0711c12"></a>無有絕時。那先言人從眼萬物色識即覺知<a class="t" id="t0711c13"></a>是三事合。從合生苦樂從苦樂生恩愛從恩<a class="t" id="t0711c14"></a>愛生貪欲從貪欲生因有致從有致因生從生<a class="t" id="t0711c15"></a>因作善惡從善惡便生。耳聞聲識即覺知三<a class="t" id="t0711c16"></a>事合。從合生苦樂從苦樂生恩愛從恩愛生<a class="t" id="t0711c17"></a>貪欲從貪欲生因有致從有致因生從因生作<a class="t" id="t0711c18"></a>善惡從善惡便生。鼻聞香識即覺知三事合。<a class="t" id="t0711c19"></a>從合生苦樂從苦樂生恩愛從恩愛生貪欲從<a class="t" id="t0711c20"></a>貪欲生因有致從有致因生從生因作善惡從<a class="t" id="t0711c21"></a>善惡便生。口得味識即覺知三事合。從合生<a class="t" id="t0711c22"></a>苦樂從苦樂生恩愛從恩愛生貪欲從貪欲生<a class="t" id="t0711c23"></a>因有致從有致因生從因生作善惡從善惡便<a class="t" id="t0711c24"></a>生。身得細滑識即覺知三事合。從合生苦<a class="t" id="t0711c25"></a>樂從苦樂生恩愛從恩愛生貪欲從貪欲生因<a class="t" id="t0711c26"></a>有致從有致因生從生因作善惡從善惡便<a class="t" id="t0711c27"></a>生。意有所念識即覺知三事合。從合生苦<a class="t" id="t0711c28"></a>樂從苦樂生恩愛從恩愛生貪欲從貪欲生因<a class="t" id="t0711c29"></a>有致從有致因生從因生作善惡從善惡便<a class="t" id="t0712a01"></a>生。那先言人展轉相生無有絕。王言善哉。王<a class="t" id="t0712a02"></a>復問那先卿言人生死不可得本不可得本意<a class="t" id="t0712a03"></a>云何。那先言有本者當不復生。有本者當復<a class="t" id="t0712a04"></a>過去用是為本。王言無本者當不復生。見有<a class="t" id="t0712a05"></a>本者當過去如是本為未絕耶。那先言然皆<a class="t" id="t0712a06"></a>當過去。王復問那先人生死寧有從旁增益<a class="t" id="t0712a07"></a>者不。那先問王言世間人及蚑行蠕動之類<a class="t" id="t0712a08"></a>寧有從旁增益者不。王言我不問那先世間<a class="t" id="t0712a09"></a>人及蚑行蠕動之類。我但欲問卿人生死本<a class="t" id="t0712a10"></a>耳。那先言樹木生以栽為本五穀生以穀為<a class="t" id="t0712a11"></a>本。天下萬物皆各以其類本生。人從六情恩<a class="t" id="t0712a12"></a>愛為本。那先言人有眼有色有識。有耳有聲<a class="t" id="t0712a13"></a>有識。有鼻有香有識。有舌有味有識。有身有<a class="t" id="t0712a14"></a>細滑有識。有念有法有識。從是生苦樂從苦<a class="t" id="t0712a15"></a>樂生恩愛從恩愛生貪欲從貪欲生合是諸苦<a class="t" id="t0712a16"></a>乃成為人耳。眼耳鼻口身神識念使有致并<a class="t" id="t0712a17"></a>合為沛。從沛生苦樂從苦樂生恩愛從恩愛<a class="t" id="t0712a18"></a>生貪欲從貪欲因生有致從有致因生從生因<a class="t" id="t0712a19"></a>老因病從病因死因憂從憂因哭從哭因內心<a class="t" id="t0712a20"></a>痛人生如是。那先言無眼不見色不覺不知<a class="t" id="t0712a21"></a>從不覺不知無有合。無有合無有苦樂無有<a class="t" id="t0712a22"></a>苦樂便不生恩愛。無恩愛不生貪欲無貪欲<a class="t" id="t0712a23"></a>無有致無有致不生不老。不生不老不病不<a class="t" id="t0712a24"></a>死不病不死不愁不哭。不愁不哭不內心痛<a class="t" id="t0712a25"></a>無是諸苦便度脫得泥洹道。無耳無所聞無<a class="t" id="t0712a26"></a>鼻無所嗅無口無所味無身無細滑無識無所<a class="t" id="t0712a27"></a>念。無所念無沛無沛無苦樂無苦樂無恩愛<a class="t" id="t0712a28"></a>無恩愛無貪欲無貪欲無胞胎。無所胞胎無所<a class="t" id="t0712a29"></a>生不生不老不老不病不病不死不死不愁不<a class="t" id="t0712b01"></a>愁不哭不哭不內心痛。捐棄諸苦便得泥洹<a class="t" id="t0712b02"></a>道。王言善哉。王復問那先言世間寧有自然<a class="t" id="t0712b03"></a>生物無。那先言無有自然生物皆當有所因。<a class="t" id="t0712b04"></a>那先因問王。今王所坐殿有人功夫作之耶<a class="t" id="t0712b05"></a>自然生乎。王言人功作之材椽出於樹木垣<a class="t" id="t0712b06"></a>牆泥土出於地。那先言人生亦如是。界如和<a class="t" id="t0712b07"></a>合乃成為人。是故無自然生物也皆有所因。<a class="t" id="t0712b08"></a>那先言譬如窯家作器取土水和以為泥燒作<a class="t" id="t0712b09"></a>雜器物其泥不能自成為器。會當須人工有<a class="t" id="t0712b10"></a>薪火乃成為器耳。世間無有自然生者也。那<a class="t" id="t0712b11"></a>先語王言譬如箜篌無絃無柱無人鼓者寧<a class="t" id="t0712b12"></a>能作聲不。王言不能自作聲。那先言如使箜<a class="t" id="t0712b13"></a>篌有絃有柱有人工鼓者其聲寧出不。王言<a class="t" id="t0712b14"></a>有聲。那先言如是天下無自然生物皆當有<a class="t" id="t0712b15"></a>所因。那先問王如鑽火燧無兩木無人鑽者<a class="t" id="t0712b16"></a>寧能得火不。王言不能得火。那先言設有兩<a class="t" id="t0712b17"></a>木有人鑽之寧能生火不。王言然即生火。那<a class="t" id="t0712b18"></a>先言天下無有自然生物皆當有所因。那先<a class="t" id="t0712b19"></a>問王言譬如陽燧鉤無人持之亦無日無天<a class="t" id="t0712b20"></a>寧能得火。那先言如陽燧有人持之有天有<a class="t" id="t0712b21"></a>日寧能得火不。王言得火。那先言天下無有<a class="t" id="t0712b22"></a>自然生物皆當有因。那先問王言若人無鏡<a class="t" id="t0712b23"></a>無明人欲自照寧能自見其形不。王言不能<a class="t" id="t0712b24"></a>自見。那先言如有有鏡有明有人自照寧能<a class="t" id="t0712b25"></a>自見形不。王言然即能自見。那先言天下無<a class="t" id="t0712b26"></a>有自然生物皆有所因。王言善哉。王復問那<a class="t" id="t0712b27"></a>先世間人寧為有人無。那先言世間不能審<a class="t" id="t0712b28"></a>有人也適當呼誰為人。王言身中命即為人<a class="t" id="t0712b29"></a>不。那先問王人身中命能用眼視色。不能用<a class="t" id="t0712c01"></a>耳聽音聲。不能用鼻聞香。不能用舌知味。不<a class="t" id="t0712c02"></a>能用身知細滑。不能用意有所知不。王言能。<a class="t" id="t0712c03"></a>那先言今我與王其於殿上四面有窓自在欲<a class="t" id="t0712c04"></a>從何窓者寧能見不。王言得見。那先言設令<a class="t" id="t0712c05"></a>人命在身中自在欲從何孔視耳能以眼視色。<a class="t" id="t0712c06"></a>不能用耳視色。不能用鼻視色。不能用口視<a class="t" id="t0712c07"></a>色。不能用身視色。不能用意視色不。王言<a class="t" id="t0712c08"></a>不能。那先言設令命在耳能以耳有所聞。不<a class="t" id="t0712c09"></a>能以耳有所見。不能以耳知香臭。不能以耳<a class="t" id="t0712c10"></a>知味。不能以耳知細滑。不能以耳有所念不。<a class="t" id="t0712c11"></a>那先言設令命在鼻能以鼻知香臭。不能以<a class="t" id="t0712c12"></a>鼻聞音聲。不能以鼻知味。不能以鼻知細滑。<a class="t" id="t0712c13"></a>不能以鼻有所念不。那先言設令命在口能<a class="t" id="t0712c14"></a>以口知味。不能以口有所見。不能以口聽音<a class="t" id="t0712c15"></a>聲。不能以口聞臭香。不能以口知細滑。不<a class="t" id="t0712c16"></a>能以口有所念不。那先言設令命在身中能<a class="t" id="t0712c17"></a>以身知細滑。不能以身有所見。不能以身聽<a class="t" id="t0712c18"></a>音聲。不能以身知臭香。不能以身知味。不能<a class="t" id="t0712c19"></a>以身有所念不。那先言設令命在識能以識<a class="t" id="t0712c20"></a>有所念。不能以識聽音聲。不能以識知臭香。<a class="t" id="t0712c21"></a>不能以識知味。不能以識知細滑不。王言不<a class="t" id="t0712c22"></a>能知也。那先言王所語前後不相副。那先言<a class="t" id="t0712c23"></a>如我與王共在殿上坐徹壞四窓者視寧廣遠<a class="t" id="t0712c24"></a>不。王言然廣遠。那先言設令命在身中挒眼<a class="t" id="t0712c25"></a>去之其視寧廣遠不。決耳令大其聽寧能遠<a class="t" id="t0712c26"></a>不。決鼻令大聞香寧能遠不。決口令大知味<a class="t" id="t0712c27"></a>寧能多不。副剝皮膚知細滑寧多不。決判<a class="t" id="t0712c28"></a>去意其令寧大不。王言不也。那先言王亦語<a class="t" id="t0712c29"></a>前後不相副。那先問王言王持藏人來入在<a class="t" id="t0713a01"></a>王前住王寧覺知在前住不。王言知在前。那<a class="t" id="t0713a02"></a>先言持藏者即入王室寧知入室不。王言知<a class="t" id="t0713a03"></a>入室也。那先言設令人命在身中人持味著<a class="t" id="t0713a04"></a>口中能知甜醋酸醎辛苦。王言知之。那先<a class="t" id="t0713a05"></a>言王所語前後不相副也。那先言如人沽美<a class="t" id="t0713a06"></a>酒著大器中急塞一人口倒置酒中令甞酒其<a class="t" id="t0713a07"></a>人寧知酒味不。王言其人不知。那先言何以<a class="t" id="t0713a08"></a>故不知味。王言未入口到舌上故不知味。那<a class="t" id="t0713a09"></a>先言王所語前後不相副。王言我愚癡智未<a class="t" id="t0713a10"></a>及是難願相解之。那先言人從眼見色神動。<a class="t" id="t0713a11"></a>神動即生苦樂。意念合耳鼻口身意皆同合<a class="t" id="t0713a12"></a>為意有所念神動。神動即生苦樂從苦樂生<a class="t" id="t0713a13"></a>意從生念展轉相成適無常主。王言善哉。王<a class="t" id="t0713a14"></a>復問那先人生眼時眼與神俱生耶。那先言<a class="t" id="t0713a15"></a>然同時俱生。王復問眼居前生耶。神居前生<a class="t" id="t0713a16"></a>耶。那先言眼居前生神居後生。王言眼語神<a class="t" id="t0713a17"></a>言我所行生處。汝當隨我後生相語言兩耶。<a class="t" id="t0713a18"></a>神語眼言汝所生處。我當隨汝後生兩相語<a class="t" id="t0713a19"></a>不。那先言兩不相與語。王言卿不言同時俱<a class="t" id="t0713a20"></a>生何以故不相語。那先言有四事俱不相語。<a class="t" id="t0713a21"></a>那先自言何等四。一為下行二為向門三為行<a class="t" id="t0713a22"></a>轍四者為數。是四事俱不相語。王復問何等<a class="t" id="t0713a23"></a>為下行者。那先報王言高山上天雨其水隨<a class="t" id="t0713a24"></a>流當如何行。王言下行。那先言後復天雨其<a class="t" id="t0713a25"></a>水流當復如何行。王言當隨前流水處行。那<a class="t" id="t0713a26"></a>先問王言。前水寧語後水言汝當隨我後來。<a class="t" id="t0713a27"></a>後水寧語前水言我當隨汝處流行。前水後<a class="t" id="t0713a28"></a>水相語言爾不。王言水流各自行。前後不相<a class="t" id="t0713a29"></a>語也。那先言眼亦如水。眼不語神言汝當隨<a class="t" id="t0713b01"></a>我後生。神亦不語眼言我當隨汝後行生也。<a class="t" id="t0713b02"></a>眼與神俱不相語也。是名為下行。耳目鼻口<a class="t" id="t0713b03"></a>身意亦爾。王復問何等為向門者。那先言譬<a class="t" id="t0713b04"></a>如大城都有一門。其中有一人欲出當從何<a class="t" id="t0713b05"></a>向。王言當從門出耳。那先言後復有一人欲<a class="t" id="t0713b06"></a>出當復從何向出。王言故當從前一人門出<a class="t" id="t0713b07"></a>耳。那先言王前出人寧語後人言。汝當隨我<a class="t" id="t0713b08"></a>後出。後人寧語前人言。我當隨卿所從門出。<a class="t" id="t0713b09"></a>兩人寧相語言爾不。王言前人後人俱不相<a class="t" id="t0713b10"></a>語也。那先言眼亦如門。眼不語神言汝當隨<a class="t" id="t0713b11"></a>我後生。神亦不語眼言我今當隨汝後生。眼<a class="t" id="t0713b12"></a>與神俱不相語也。是為向門。耳鼻口身意亦<a class="t" id="t0713b13"></a>爾。王復問那先言何等為轍行者。那先問王<a class="t" id="t0713b14"></a>言前車行有轍後車行當從何所行。王言後<a class="t" id="t0713b15"></a>車當從前車轍中行。那先言前車輪寧語後<a class="t" id="t0713b16"></a>輪言汝當隨我處從後來。後車輪寧語前輪<a class="t" id="t0713b17"></a>我當隨汝處行。寧相語言爾不。王言俱不相<a class="t" id="t0713b18"></a>語也。那先言人亦如是。眼不語神我所生處<a class="t" id="t0713b19"></a>汝當隨我生。神亦不語眼我當隨卿後生。那<a class="t" id="t0713b20"></a>先言耳鼻口身神俱不相語。王復問那先何<a class="t" id="t0713b21"></a>等為數。那先言數者校計也書疏學問是為<a class="t" id="t0713b22"></a>數。耳目鼻口身神稍稍習知共合。是六事<a class="t" id="t0713b23"></a>乃為有所知。不從一事有所知也。王言善<a class="t" id="t0713b24"></a>哉。王復問那先言。人目生時與苦樂俱生<a class="t" id="t0713b25"></a>不。那先言目與苦樂俱生皆根從合生。王<a class="t" id="t0713b26"></a>復言何等為合者。那先言兩相觸為合。合<a class="t" id="t0713b27"></a>者譬如兩羊相抵是為合。一羊如目一羊如<a class="t" id="t0713b28"></a>色。合為名沛。譬如一手為目一手為色兩手<a class="t" id="t0713b29"></a>合為沛。譬如兩石一石為目一石為色。兩<a class="t" id="t0713c01"></a>石合為沛。耳目鼻身神皆同合為沛。譬如雨<a class="t" id="t0713c02"></a>石一石如神一石如志。兩石合為沛。神志合<a class="t" id="t0713c03"></a>如是。是名為沛。王言善哉。王復問那先。樂何<a class="t" id="t0713c04"></a>等類。那先言自覺知為樂。那先言譬若人事<a class="t" id="t0713c05"></a>國王。其人賢善。王賜與財物。其人得之。用自<a class="t" id="t0713c06"></a>快樂。在所欲為。其人自念。我事王得賞賜。今<a class="t" id="t0713c07"></a>得樂樂如是。那先言譬如人心念善口言善<a class="t" id="t0713c08"></a>身行善。行善如是死後得生天上。其人於天<a class="t" id="t0713c09"></a>上極意自娛樂自念言。我在世間時心念善<a class="t" id="t0713c10"></a>口言善身行善。是故我自致生此間。得樂甚<a class="t" id="t0713c11"></a>樂。是為覺。王言善哉。王復問那先。何等為覺<a class="t" id="t0713c12"></a>者。那先言從知為覺。譬如王有持藏者入藏<a class="t" id="t0713c13"></a>室中自視室中。自知有若干錢金銀珠玉繒<a class="t" id="t0713c14"></a>帛雜香色皆知雜處。是為覺知。王言善哉。王<a class="t" id="t0713c15"></a>復問那先言。人有所念何等類。那先言人有<a class="t" id="t0713c16"></a>所念因有所作。譬如人和毒藥自飲。亦復行<a class="t" id="t0713c17"></a>飲人。身自苦亦復苦他人身。那先言譬如人<a class="t" id="t0713c18"></a>作惡死後當入泥犁中。諸所教者皆入泥犁<a class="t" id="t0713c19"></a>中。惡人有所念所作言如是。王言善哉。王復<a class="t" id="t0713c20"></a>問那先言。何等為內動者。那先言志念內便<a class="t" id="t0713c21"></a>動。王言動行時云何。那先言譬如銅鋗銅釜。<a class="t" id="t0713c22"></a>有人往燒之。其器有聲。舉乎有餘音。而行<a class="t" id="t0713c23"></a>人如是志動念因行。那先言燒時為動有餘<a class="t" id="t0713c24"></a>音為行。王言善哉。王復問那先言。能合取分<a class="t" id="t0713c25"></a>別之不。是為合。是為智。是為念。是為意。是<a class="t" id="t0713c26"></a>為動。那先言假令以合不可復分別也。那先<a class="t" id="t0713c27"></a>言王使宰人作美羹。中有水有肉有葱蒜有<a class="t" id="t0713c28"></a>薑有鹽豉有糯。王勅厨下人言。所作美羹如<a class="t" id="t0713c29"></a>前取羹中水味來。次取葱味來。次取薑味<a class="t" id="t0714a01"></a>來。次取鹽豉味來。次取糯味來。羹以成人寧<a class="t" id="t0714a02"></a>能一一取羹味與王不。王言羹一合以後不能<a class="t" id="t0714a03"></a>一一別味也。那先言諸事亦如是。一合不可<a class="t" id="t0714a04"></a>別也。是為苦樂是為智是為動是為念。王言<a class="t" id="t0714a05"></a>善哉善哉。王復問那先言。人持目視鹽味寧<a class="t" id="t0714a06"></a>可別知不。那先言王知乃如是耶。能持目視<a class="t" id="t0714a07"></a>知鹽味。王言目不知鹽味耶。那先言人持舌<a class="t" id="t0714a08"></a>能知鹽味取。不能以目知鹽味也。王復言人<a class="t" id="t0714a09"></a>用舌知味云。那先言人皆用舌別知味。王言<a class="t" id="t0714a10"></a>諸鹽味皆當用舌別知耶。那先言然。諸鹽味<a class="t" id="t0714a11"></a>皆當用舌別知耳。王復問那先言。車載鹽牛<a class="t" id="t0714a12"></a>軛鹽。車牛寧能別知鹽味不。那先言車牛不<a class="t" id="t0714a13"></a>能別知知鹽味也。王問那先言。鹽味寧可稱<a class="t" id="t0714a14"></a>不。那先言王智乃爾能稱鹽味。王問那先言。<a class="t" id="t0714a15"></a>鹽味不可稱也。其輕重可稱耳。王言善哉。王<a class="t" id="t0714a16"></a>復問那先。凡人身中五知作眾事所成耶。作<a class="t" id="t0714a17"></a>一事成五知耶。那先言作眾事所成。非一事<a class="t" id="t0714a18"></a>所成也。譬如一地五穀當生時各各自生動<a class="t" id="t0714a19"></a>類人身中五事皆用眾事各所生。王言善哉<a class="t" id="t0714a20"></a>善哉。王復問那先。世間人頭鬚髮膚面目<a class="t" id="t0714a21"></a>耳鼻口身體四支手足皆完具。何故中有壽<a class="t" id="t0714a22"></a>命長者。中有短命者。有多病者。中有少病者。<a class="t" id="t0714a23"></a>中有貧者。中有富者。中有貴者。中有賤者。中<a class="t" id="t0714a24"></a>有大士者。中有小士者。中有端正者。中有醜<a class="t" id="t0714a25"></a>者。中有為人所信者。中有為人所疑者。中有<a class="t" id="t0714a26"></a>明孝者。中有愚者。何故不同。那先言譬如諸<a class="t" id="t0714a27"></a>樹木果眾中有醋不甜者。中有苦者。中有辛<a class="t" id="t0714a28"></a>者。中有甜者。中有正醋者。那先問王言。是<a class="t" id="t0714a29"></a>皆樹木何故不同。王言所以不同者。其裁各<a class="t" id="t0714b01"></a>自異。那先言人亦如是。心所念者各各異。是<a class="t" id="t0714b02"></a>故令世間人不同耳。中有短命者。中有長命<a class="t" id="t0714b03"></a>者中有多病者中有少病者中有富者中有貧<a class="t" id="t0714b04"></a>者中有貴者中有賤者中有大士者中有小士<a class="t" id="t0714b05"></a>者中有端正者中有醜者中有語用者中有語<a class="t" id="t0714b06"></a>不用者中有明者中有愚者。那先言是故佛<a class="t" id="t0714b07"></a>所言隨其人作善惡自當得之。中有豪貴者<a class="t" id="t0714b08"></a>中有貧窮者。皆是前世宿命世作善惡各自<a class="t" id="t0714b09"></a>隨其德得之。王言善哉善哉。王復問那先言。<a class="t" id="t0714b10"></a>人有欲作善者。當前作之耶。當後作之乎。那<a class="t" id="t0714b11"></a>先言當居前作之在後作之。不能益人也。居<a class="t" id="t0714b12"></a>前作者有益於人。那先問王言。王渴欲飲時<a class="t" id="t0714b13"></a>使人掘地作井。能赴王渴不。王言不赴渴也。<a class="t" id="t0714b14"></a>當居前作井耳。那先言人亦如是。人所居皆<a class="t" id="t0714b15"></a>當居前。在後作者無益也。那先問王。王飢時<a class="t" id="t0714b16"></a>乃使人耕地糞地種穀。飢寧用飯耶。當豫有<a class="t" id="t0714b17"></a>儲。王言不也。當先有儲貯。那先言人亦如<a class="t" id="t0714b18"></a>是。當先作善。有急乃作善者無益身也。那先<a class="t" id="t0714b19"></a>問王。譬如王有怨。當臨時出戰鬪。王能使人<a class="t" id="t0714b20"></a>教馬教象教人作戰鬪具乎。王言不也。當宿<a class="t" id="t0714b21"></a>有儲貯。臨時便可戰鬪。臨時教馬教象教人<a class="t" id="t0714b22"></a>無益也。那先言佛經說言。人當先自念身作<a class="t" id="t0714b23"></a>善。在後作善無益也。那先言王莫棄大道就<a class="t" id="t0714b24"></a>邪道。無效愚人棄善作惡。後坐啼哭無所益<a class="t" id="t0714b25"></a>也。人家棄捐忠正就於不正。臨死時悔在後。<a class="t" id="t0714b26"></a>王言善哉善哉。王復問那先。卿曹諸沙門言。<a class="t" id="t0714b27"></a>世間火不如泥犁中火熱也。卿曹復言。持小<a class="t" id="t0714b28"></a>石著世間火中。至暮不消也。卿曹復言。極取<a class="t" id="t0714b29"></a>大石著泥犁火中即消盡。是故我不信也。卿<a class="t" id="t0714c01"></a>曹復言。人作惡死在泥犁中。數千萬歲其人<a class="t" id="t0714c02"></a>不消死。是故我重不信是語也。那先問王。王<a class="t" id="t0714c03"></a>寧聞見水中有雌蟒雌蛟雌鼈雌蟹懷子以<a class="t" id="t0714c04"></a>沙石為食不。王言然。皆以是為食。那先問王。<a class="t" id="t0714c05"></a>沙石在腹中寧消不。王言然皆消。那先言其<a class="t" id="t0714c06"></a>腹中懷子寧復消不。王言不消也。那先言何<a class="t" id="t0714c07"></a>以故不消。王言相祿獨當然故不消。那先言<a class="t" id="t0714c08"></a>泥犁中人亦如是。數千萬歲不消死者。其人<a class="t" id="t0714c09"></a>所作罪過未盡故不消死。那先問王言。雌師<a class="t" id="t0714c10"></a>子雌虎雌狗雌猫懷子。皆肉食噉骨入腹中<a class="t" id="t0714c11"></a>時寧消不。王言皆消盡。那先問王言。其腹懷<a class="t" id="t0714c12"></a>子寧復消不。王言不消也。那先言用何故不<a class="t" id="t0714c13"></a>消。王言獨用祿相故不消也。那先言泥犁中<a class="t" id="t0714c14"></a>人亦如是。數千萬歲不消死者。泥犁中人所<a class="t" id="t0714c15"></a>作過惡未解故不消死。那先問王言。雌牛雌<a class="t" id="t0714c16"></a>馬雌驢雌麋雌鹿懷子。皆食草芻為餐不。王<a class="t" id="t0714c17"></a>言然。皆以是為食。那先言其芻草寧於腹中<a class="t" id="t0714c18"></a>消盡不。王言皆消盡。那先言其腹中子寧消<a class="t" id="t0714c19"></a>盡不。王言不消盡也。那先言何故不消盡。王<a class="t" id="t0714c20"></a>言獨以相祿當然故使不消盡。那先言泥犁<a class="t" id="t0714c21"></a>中人亦如是。是罪過未盡故不消死。那先問<a class="t" id="t0714c22"></a>王言。夫人及長者富家女。飲食皆美恣意食。<a class="t" id="t0714c23"></a>食於腹中寧消不。王言皆消。那先問王言。腹<a class="t" id="t0714c24"></a>中懷子寧消不。王言不消也。那先言何以故<a class="t" id="t0714c25"></a>不消。王言獨相祿故使不消也。那先言泥犁<a class="t" id="t0714c26"></a>中人亦如是。所以數千歲不消死者。用先世<a class="t" id="t0714c27"></a>作惡故未解故不消死。那先言人在泥犁中<a class="t" id="t0714c28"></a>長在泥犁中老過盡乃當死。王言善哉。王復<a class="t" id="t0714c29"></a>問那先。卿曹諸沙門言。天下地皆在水上。水<a class="t" id="t0715a01"></a>在風上。風在空上。我不信是也。那先便前取<a class="t" id="t0715a02"></a>王書水適以三指撮舉之問王言。是中水為<a class="t" id="t0715a03"></a>風所持不。王言然。為風所持。那先言風持水<a class="t" id="t0715a04"></a>亦如是。王言善哉。王復問那先言。泥洹道皆<a class="t" id="t0715a05"></a>過去無所復有耶。那先言泥洹道無所復有<a class="t" id="t0715a06"></a>也。那先言愚癡之人徑來索內外身愛。坐是<a class="t" id="t0715a07"></a>故不能得度脫於老病死。那先言智者學道<a class="t" id="t0715a08"></a>人內外身不著也。人無有恩愛無有恩愛者<a class="t" id="t0715a09"></a>無貪欲。無貪欲者無有胞胎。無有胞胎者不<a class="t" id="t0715a10"></a>生不老。不生不老不病不死。不病不憂不<a class="t" id="t0715a11"></a>哭。不憂不哭不內心痛。便得泥洹道。王言<a class="t" id="t0715a12"></a>善哉。王復問那先言。諸學道者悉能得泥洹<a class="t" id="t0715a13"></a>道不。那先言不能悉得泥洹道也。正向善道<a class="t" id="t0715a14"></a>者學知正事。當所奉行者奉行之。不當奉<a class="t" id="t0715a15"></a>行者遠棄之當所念者念。不當所念者棄之。<a class="t" id="t0715a16"></a>人如是者得泥洹道。王言善哉。王復問那先。<a class="t" id="t0715a17"></a>人不得泥洹道者。寧知泥洹道為快不。那先<a class="t" id="t0715a18"></a>言然。雖未得泥洹道。由知泥洹道為快也。王<a class="t" id="t0715a19"></a>言人未得泥洹道者。何以知為快耶。那先問<a class="t" id="t0715a20"></a>王言。人生未甞截手足為痛處。王言人雖未<a class="t" id="t0715a21"></a>甞更截手足。由知為痛也。那先言何用知為<a class="t" id="t0715a22"></a>痛也。王言其人截手足時<span class="gaiji">呻<!--gaiji,呻,1[口＊身],2&#x20CB3;,3--></span>呼用是知為痛。<a class="t" id="t0715a23"></a>那先言人亦如是。前得泥洹道者轉相語泥<a class="t" id="t0715a24"></a>洹道快。用是故信之。王言善哉。王復問那先。<a class="t" id="t0715a25"></a>那先寧曾見佛不。那先言未曾見也。王言那<a class="t" id="t0715a26"></a>先諸師寧曾見佛不。那先言諸師亦不見佛<a class="t" id="t0715a27"></a>也。如使那先及諸師不見佛者定為無有佛<a class="t" id="t0715a28"></a>也。那先問王言。王見五百水所合聚處不。王<a class="t" id="t0715a29"></a>言我不見也。那先言王父及太父皆見是水<a class="t" id="t0715b01"></a>不。王言皆不見也。那先言王父及太父皆不<a class="t" id="t0715b02"></a>見此五百水合聚處。天下定為無此五百水<a class="t" id="t0715b03"></a>所聚處耶。王言雖我父及太父皆不見此水<a class="t" id="t0715b04"></a>者。實有此水。那先言雖我諸師不見佛者。其<a class="t" id="t0715b05"></a>實有佛。王言善哉。</p>
<a class="t" id="t0715b06"></a>
<p class="endsection"><span class="t-juanname">那先比丘經卷中</span></p>
　
<p class="suttainfo"><span class="t-juanname">那先比丘經卷下</span><br>
<a class="t" id="t0715b07"></a><a class="t" id="t0715b08"></a><a class="t" id="t0715b09"></a><a class="t" id="t0715b10"></a><a class="t" id="t0715b11"></a> <span class="t-byline">失譯人名附東晉錄</span></p>
<a class="t" id="t0715b12"></a>
<p><a class="t-linehead" id="t-linehead0715b12"></a>王復問言。無有復勝佛者耶。那先言然。無有<a class="t" id="t0715b13"></a>勝佛者。王復問。何以知為無有勝佛者。那先<a class="t" id="t0715b14"></a>問王言。如人未曾入大海中。寧知海水為大<a class="t" id="t0715b15"></a>不。有五河河有五百小河流入大河。一者名<a class="t" id="t0715b16"></a>恒。二者名信他。三者名私他。四者名<span class="gaiji">［言＊宰］<!--gaiji,,1[言＊宰],2&#x27AB9;,3--></span>叉。<a class="t" id="t0715b17"></a>五者名施披夷。爾五河水晝夜流入海。海水<a class="t" id="t0715b18"></a>亦不增不減。那先言王寧能聞知不。王言實<a class="t" id="t0715b19"></a>知。那先言以得道人共道說無有能勝佛者。<a class="t" id="t0715b20"></a>是故我信之。王言善哉。王復問那先。何用知<a class="t" id="t0715b21"></a>無有能勝佛者。那先問王。造作書師者為誰。<a class="t" id="t0715b22"></a>王言造書師者名質。那先言王寧曾見質不。<a class="t" id="t0715b23"></a>王言質以死久遠未曾見。那先言王未曾見<a class="t" id="t0715b24"></a>質。何用知質為造書師。王言持古時書字轉<a class="t" id="t0715b25"></a>相教告。用是故我知名為質。那先言用是故<a class="t" id="t0715b26"></a>我曹見佛經戒。如見佛無異。佛所說經道甚<a class="t" id="t0715b27"></a>深快。人知佛經戒已後便轉相教。用是故我<a class="t" id="t0715b28"></a>知為無有能勝佛者。王復問那先。自見佛經<a class="t" id="t0715b29"></a>道可久行之。那先言佛所施教禁經戒甚快。<a class="t" id="t0715c01"></a>當奉行之至老。王言善哉。王復問那先人死<a class="t" id="t0715c02"></a>已後身不隨後世生耶。那先言人死已後更<a class="t" id="t0715c03"></a>受新身故身不隨。那先言譬如燈中炷更相<a class="t" id="t0715c04"></a>然。故炷續在新炷更然。人身如是。故身不行<a class="t" id="t0715c05"></a>更受新身。那先問王。王小時從師學書讀經<a class="t" id="t0715c06"></a>不。王言然。我續念之。那先問王。王所從師<a class="t" id="t0715c07"></a>受經書。師寧復知。本經書耶。悉舊得其本經<a class="t" id="t0715c08"></a>書。王言不也。師續自知本經書耳。那先言人<a class="t" id="t0715c09"></a>身如此。置故更受新身。王言善哉。王復問那<a class="t" id="t0715c10"></a>先。審為有智無。那先言無有智。那先言譬如<a class="t" id="t0715c11"></a>人盜他人果蓏。盜者寧有過無。王言有過。<a class="t" id="t0715c12"></a>那先言初種栽時上無果蓏。何緣盜者當有<a class="t" id="t0715c13"></a>過。王言設不種栽何緣有果。是故盜者無<a class="t" id="t0715c14"></a>狀。那先言人亦如是。用今世作善惡。生於後<a class="t" id="t0715c15"></a>世更受新身。王言人用是故身行作善惡。更<a class="t" id="t0715c16"></a>新善惡所在。那先言人諸所作善惡隨人。如<a class="t" id="t0715c17"></a>影隨身。人死但亡其身。不亡其行。譬如然火<a class="t" id="t0715c18"></a>夜書。火滅其字續在。火至復成之。今世所作<a class="t" id="t0715c19"></a>行後世成。如受之如是。王言善哉。王言那先<a class="t" id="t0715c20"></a>寧能分別指視善惡所在不耶。那先言不可<a class="t" id="t0715c21"></a>得知善惡所在。那先問王。樹木未有果時言<a class="t" id="t0715c22"></a>寧能分別指視言其枝間無有果。寧可豫知<a class="t" id="t0715c23"></a>之不耶。王言不可知。那先言人未得道不能<a class="t" id="t0715c24"></a>豫知善惡所在。王言善哉。王復問人當於後<a class="t" id="t0715c25"></a>世生者。寧能自知不。那先言其當生者自知。<a class="t" id="t0715c26"></a>王言何用知之。那先言譬如田家耕種天雨<a class="t" id="t0715c27"></a>時節。其人寧豫知當得穀不。王言然。猶知當<a class="t" id="t0715c28"></a>得穀多。那先言人亦如是。人當於後世生豫<a class="t" id="t0715c29"></a>自知。王言善哉。王復問那先。審有泥洹無。<a class="t" id="t0716a01"></a>那先言審有。王言那先寧能指示我佛在某<a class="t" id="t0716a02"></a>處不。那先言不能指示佛在某處。佛以般泥<a class="t" id="t0716a03"></a>洹去不可得指示指示見處。那先言譬如人<a class="t" id="t0716a04"></a>然大火。以即滅其火。火寧可復指示知光所<a class="t" id="t0716a05"></a>在不。王言不可知處。那先言佛以般泥洹去<a class="t" id="t0716a06"></a>不可復知處。王言善哉。王復問那先。沙門寧。<a class="t" id="t0716a07"></a>自愛其身不。那先言沙門不自愛其身。王言<a class="t" id="t0716a08"></a>如令沙門不自愛其身者。何以故。自消息臥<a class="t" id="t0716a09"></a>欲得安溫軟。飲食欲得美善自護視何以故。<a class="t" id="t0716a10"></a>那先問王言。寧曾入戰鬪中不。王言然。我曾<a class="t" id="t0716a11"></a>入戰鬪中。那先言在戰鬪中曾為刀刃箭所<a class="t" id="t0716a12"></a>中不。王言我曾頗為刀刃所中。那先問王。刀<a class="t" id="t0716a13"></a>刃矛箭瘡柰何。王言我以膏藥綿絮裹耳。那<a class="t" id="t0716a14"></a>先問王言。王為愛瘡故以膏藥綿絮裹耶。王<a class="t" id="t0716a15"></a>言我不愛瘡。那先言殊不愛瘡者。何以持膏<a class="t" id="t0716a16"></a>藥綿絮裹以護之。王言我欲使疾愈耳。不愛<a class="t" id="t0716a17"></a>其瘡。那先言沙門亦如是。不愛其身。雖飲食<a class="t" id="t0716a18"></a>心不樂。不用作美。不用作好。不用作肌色。<a class="t" id="t0716a19"></a>趣欲支身體奉行佛經戒耳。佛經說言。人有<a class="t" id="t0716a20"></a>九孔。為九矛瘡。諸孔皆臭處不淨。王言善<a class="t" id="t0716a21"></a>哉。王復問那先。佛為審有三十二相八十種<a class="t" id="t0716a22"></a>好身皆金色有光影耶。那先言佛審有三十二<a class="t" id="t0716a23"></a>相八十種好皆有金色有光影。王言佛父母寧<a class="t" id="t0716a24"></a>復有三十二相八十種好身皆金色有光影<a class="t" id="t0716a25"></a>耶。那先言佛父母無是相。王言如使父母無<a class="t" id="t0716a26"></a>是相者。佛亦無是相。王復言人生子像其種<a class="t" id="t0716a27"></a>類。父母無有是相者。佛定無是相。那先言佛<a class="t" id="t0716a28"></a>父母雖無是三十二相八十種好身金色者。<a class="t" id="t0716a29"></a>佛審有是相。那先問王。王曾見蓮華不。王言<a class="t" id="t0716b01"></a>我見之。那先言此蓮華生於地。長於泥水之<a class="t" id="t0716b02"></a>中。色甚香好寧復像類泥水色不。王言不像<a class="t" id="t0716b03"></a>類地泥水色。那先言雖佛父母無是諸相者。<a class="t" id="t0716b04"></a>佛審有是諸相。佛生於世間長於世間。而不<a class="t" id="t0716b05"></a>像世間之事。王言善哉。王復問那先。佛審如<a class="t" id="t0716b06"></a>第七天王梵所行。不與婦女交會不。那先言<a class="t" id="t0716b07"></a>然。審離於婦女。淨潔無瑕穢。王言假令佛如<a class="t" id="t0716b08"></a>第七天王所行者。佛為第七天王梵弟子。那<a class="t" id="t0716b09"></a>先問王。第七天王者有念無念。王言第七天<a class="t" id="t0716b10"></a>王梵有念。那先言是故第七天王梵及上諸<a class="t" id="t0716b11"></a>天皆為佛弟子。那先問王言。鳥鳴聲何等類。<a class="t" id="t0716b12"></a>王言鳥鳴聲如鴈聲。那先言如是鳥為是鴈。<a class="t" id="t0716b13"></a>弟子各自異類。佛亦如是。非第七天王梵弟<a class="t" id="t0716b14"></a>子。王言善哉。王復問那先。佛寧悉學知奉行<a class="t" id="t0716b15"></a>經戒不。那先言佛悉學知奉行經戒。王言佛<a class="t" id="t0716b16"></a>從誰師受經戒。那先言佛無師。佛得道時便<a class="t" id="t0716b17"></a>悉自知諸經道。佛不如諸弟子學知佛所教。<a class="t" id="t0716b18"></a>諸弟子皆當奉行至老。王言善哉。王復問那<a class="t" id="t0716b19"></a>先。人父母死時悲啼哭淚出。人有聞佛經。亦<a class="t" id="t0716b20"></a>復悲啼淚出。俱淚出寧有別異不。那先言人<a class="t" id="t0716b21"></a>有父母啼泣皆感思愛恩念愁憂苦痛。此曹<a class="t" id="t0716b22"></a>憂者愚癡憂耳。其有聞佛經道淚出者。皆有<a class="t" id="t0716b23"></a>慈哀之心。念世間勤苦。是故淚出。其得福甚<a class="t" id="t0716b24"></a>大。王言善哉。王復問那先。以得度脫者。未得<a class="t" id="t0716b25"></a>度脫者。有何等別異。那先言人未得度脫者。<a class="t" id="t0716b26"></a>有貪欲之心。人得度脫者。無有貪欲之心。但<a class="t" id="t0716b27"></a>欲趣得飯食支命耳。王言我見世間人。皆欲<a class="t" id="t0716b28"></a>快身欲得美食無有厭足。那先言人未得度<a class="t" id="t0716b29"></a>脫者。飯食用作榮樂好。人得度脫者。雖飯食<a class="t" id="t0716c01"></a>不以為樂不以為甘。趣欲支命。王言善哉。王<a class="t" id="t0716c02"></a>復問那先。人家有所作。念久遠之事不。那先<a class="t" id="t0716c03"></a>言人愁憂時。皆念久遠之事。王言用何等念<a class="t" id="t0716c04"></a>之。用志念耶。用念念耶。那先問王言。寧曾有<a class="t" id="t0716c05"></a>所學知以後念之不。王言然我曾有所學知。<a class="t" id="t0716c06"></a>以後復忽忘之。那先言王是時無忘耶而忘<a class="t" id="t0716c07"></a>之乎。王言我時妄念。那先言可差王為有象。<a class="t" id="t0716c08"></a>王復問那先。人有所作皆念。如甫始有所作。<a class="t" id="t0716c09"></a>今見在所作皆用念知耶。那先言已去之事皆<a class="t" id="t0716c10"></a>用念知之。今見在之事亦用念知之。王言如<a class="t" id="t0716c11"></a>是人但念去事。不能復念新事。那先言假令<a class="t" id="t0716c12"></a>新者有所作不可念者亦如是。王言人新學<a class="t" id="t0716c13"></a>書技巧為唐捐耶。那先言人新學書畫者有<a class="t" id="t0716c14"></a>念。故令弟子學者有知。是故有念耳。王言善<a class="t" id="t0716c15"></a>哉。王復問那先。人用幾事生念耶。那先言人<a class="t" id="t0716c16"></a>凡有十六事生念。一者久遠所作生念。二者<a class="t" id="t0716c17"></a>新有所學生念。三者若有大事生念。四者思<a class="t" id="t0716c18"></a>善生念。五者曾所更苦生念。六者自思惟生<a class="t" id="t0716c19"></a>念。七者曾雜所作生念。八者教人生念。九者<a class="t" id="t0716c20"></a>像生念。十者曾有所忘生念。十一者因識生<a class="t" id="t0716c21"></a>念。十二者校計生念。十三者負債生念。十四<a class="t" id="t0716c22"></a>者一心生念。十五者讀書生念。十六者曾有<a class="t" id="t0716c23"></a>所寄更見生念。為十六事生。一王復問那<a class="t" id="t0716c24"></a>先。何等為念久者。那先言佛弟子阿難女弟<a class="t" id="t0716c25"></a>子優婆夷鳩讎單罷。念億世宿念時事。及餘<a class="t" id="t0716c26"></a>道人皆能念去世之事。如阿難女弟輩甚眾<a class="t" id="t0716c27"></a>多。念此以便生念。二王復問。何等為新所學<a class="t" id="t0716c28"></a>生念者。那先言如人曾學知校計。後復忘之。<a class="t" id="t0716c29"></a>見人校計便更生念。三王復問那先。何等為<a class="t" id="t0717a01"></a>大事生念者。那先言譬如太子立為王。自念<a class="t" id="t0717a02"></a>為王豪貴。是為大事生念。四王復問那先。何<a class="t" id="t0717a03"></a>等為思善生念者。那先言譬如為人所請呼極<a class="t" id="t0717a04"></a>善意賓遇待之。其人自念言。昔日為某所請<a class="t" id="t0717a05"></a>呼善意待人。是為思善生念。五王復問那先。<a class="t" id="t0717a06"></a>何等為更苦生念。那先言譬如人曾為人所<a class="t" id="t0717a07"></a>撾捶閉繫牢獄。是為更苦生念。六王復問那<a class="t" id="t0717a08"></a>先言。何等為自思惟生念者。那先言譬如曾<a class="t" id="t0717a09"></a>有所見。若家室宗親及畜生。是為自思惟生<a class="t" id="t0717a10"></a>念。七王復問那先言。何等為曾雜所作生念<a class="t" id="t0717a11"></a>者。那先言譬如人名萬物字類色香臭甜苦。<a class="t" id="t0717a12"></a>念此語事是為雜生念。八王復問那先言。何<a class="t" id="t0717a13"></a>等為教人生念者。那先言人自喜忘邊人或<a class="t" id="t0717a14"></a>有者或忘者。忘為教人生念。九王復問那先<a class="t" id="t0717a15"></a>言。何等為像生念者。那先言人牛馬各自有<a class="t" id="t0717a16"></a>像類。是為像生念。十王復問那先。何等為曾<a class="t" id="t0717a17"></a>所忘生念者。那先言譬如人卒有所忘。數數<a class="t" id="t0717a18"></a>獨念得之。是為曾所忘生念。十一王復問那<a class="t" id="t0717a19"></a>先。何等為因識生念者。那先言學書者能求<a class="t" id="t0717a20"></a>其字。是為因識生念。十二王復問那先。何等<a class="t" id="t0717a21"></a>為校計生念者。那先言如人共校計成就悉知<a class="t" id="t0717a22"></a>策術分明。是為校計生念。十三王復問那先。<a class="t" id="t0717a23"></a>何等為負債生念者。那先言譬如顧鼓所當債<a class="t" id="t0717a24"></a>歸。是為債局生念。十四王復問那先。何等為<a class="t" id="t0717a25"></a>一心生念者。那先言沙門一其心。自念所從<a class="t" id="t0717a26"></a>來生千億世時事。是我為一其心生念。十五<a class="t" id="t0717a27"></a>王復問那先。何等為讀書生念者。那先言帝<a class="t" id="t0717a28"></a>王有久古之書。念言某帝某年時書也。是為<a class="t" id="t0717a29"></a>讀書生念。十六王復問那先。何等為曾有所<a class="t" id="t0717b01"></a>寄更見生念者。那先言若人有所寄。更眼見<a class="t" id="t0717b02"></a>之便生念。是為所寄生念。王言善哉。王復問<a class="t" id="t0717b03"></a>那先。佛寧悉知去事甫始當來事耶。那先言<a class="t" id="t0717b04"></a>然。佛悉知之。王言假令佛悉知諸事者。何故<a class="t" id="t0717b05"></a>不一時教諸弟子。何故稍稍教之。那先問王。<a class="t" id="t0717b06"></a>國中寧有醫師無。王言有醫師。寧能悉知天<a class="t" id="t0717b07"></a>下諸藥不。王言能悉識知諸藥。那先問王。其<a class="t" id="t0717b08"></a>醫師治病。為一時與藥。稍稍與之王言人未<a class="t" id="t0717b09"></a>病。不可豫與藥。應病乃與藥耳。那先言佛雖<a class="t" id="t0717b10"></a>悉知去來見在之事。亦不可一時悉教天下<a class="t" id="t0717b11"></a>人。當稍稍授經戒令奉行之耳。王言善哉。王<a class="t" id="t0717b12"></a>復問那先。卿曹沙門言。人在世間作惡。至百<a class="t" id="t0717b13"></a>歲臨欲死時念佛。死後者皆得生天上。我不<a class="t" id="t0717b14"></a>信是語。復言殺一生死即當入泥犁中。我不<a class="t" id="t0717b15"></a>信是語。那先問王。如人持小石置水上。石浮<a class="t" id="t0717b16"></a>耶沒耶。王言其石沒。那先言如令持百枚大<a class="t" id="t0717b17"></a>石置船上。其船寧沒不。王言不沒。那先言船<a class="t" id="t0717b18"></a>中百枚大石因船故不得沒。人雖有本惡。一<a class="t" id="t0717b19"></a>時念佛。用是故不入泥犁中。便得生天上。其<a class="t" id="t0717b20"></a>小石沒者如人作惡。不知佛經死後便入泥<a class="t" id="t0717b21"></a>犁中。王言善哉。王復問那先。卿曹用何等故<a class="t" id="t0717b22"></a>行學道作沙門。那先言我以過去苦現在苦<a class="t" id="t0717b23"></a>當來苦。欲棄是諸苦。不欲復受更。故行學道<a class="t" id="t0717b24"></a>作沙門。王復問那先。苦乃在後世。何為豫學<a class="t" id="t0717b25"></a>道作沙門。那先問王。王寧有敵國怨家欲相<a class="t" id="t0717b26"></a>攻擊不。王言然。有敵國怨家。常欲相攻擊也。<a class="t" id="t0717b27"></a>那先問王。敵主臨來時。王乃作鬪具備守掘<a class="t" id="t0717b28"></a>塹耶。當豫作之乎。王言當豫有儲待。那先問<a class="t" id="t0717b29"></a>王。用何等故豫作儲待。王言備敵來無時故。<a class="t" id="t0717c01"></a>那先問王。敵尚未來何故豫備之。那先復問<a class="t" id="t0717c02"></a>王。飢乃田種渴乃掘井耶。王言皆當豫作之。<a class="t" id="t0717c03"></a>那先言尚未飢渴。何故豫作調度。王言善哉。<a class="t" id="t0717c04"></a>王復問那先。第七梵天去是幾所。那先言甚<a class="t" id="t0717c05"></a>遠。令石大如王殿。從第七梵天上墮之。六月<a class="t" id="t0717c06"></a>日乃墮此間地耳。王言卿曹諸沙門言。得羅<a class="t" id="t0717c07"></a>漢道。如人屈伸臂頃。以飛上第七梵天上。王<a class="t" id="t0717c08"></a>言我不信是。行數千萬億里。何以疾乃爾耶。<a class="t" id="t0717c09"></a>那先問王。王本生何國。王言我本生大秦國。<a class="t" id="t0717c10"></a>國名阿荔散。那先問王。阿荔散去是間幾里。<a class="t" id="t0717c11"></a>王言去二千由旬合八萬里。那先問王。頗曾<a class="t" id="t0717c12"></a>於此遙念本國中事不。王言然。恒念本國中<a class="t" id="t0717c13"></a>事耳。那先言王試復更念本國中事。曾有所<a class="t" id="t0717c14"></a>作為者。王言我即念已。那先言王行八萬里。<a class="t" id="t0717c15"></a>反復何以疾。王言善哉。王復問那先若有兩<a class="t" id="t0717c16"></a>人於此俱時死。一人上生第七梵天。一人生<a class="t" id="t0717c17"></a>罽賓。去是七百二十里。誰為先到者。那先言<a class="t" id="t0717c18"></a>兩人俱時到耳。王言相去遠近大多何以俱<a class="t" id="t0717c19"></a>至。那先問王。試念阿荔國。王言我已念之。那<a class="t" id="t0717c20"></a>先復言王試復念罽賓。王言我已念之。那先<a class="t" id="t0717c21"></a>問王念是兩國何所疾者。王言俱等耳。那先<a class="t" id="t0717c22"></a>言兩人俱死。一人生第七梵天上。一人生罽<a class="t" id="t0717c23"></a>賓。亦等耳。那先問王。若有一雙飛鳥。一鳥於<a class="t" id="t0717c24"></a>大樹上止。一鳥於小卑樹上止。兩鳥俱止。誰<a class="t" id="t0717c25"></a>影先在地者。王言其影俱到地耳。那先言兩<a class="t" id="t0717c26"></a>人俱死。一人生第七梵天上。一人生罽賓。亦<a class="t" id="t0717c27"></a>俱時至耳。王言善哉。王復問那先。人用幾事<a class="t" id="t0717c28"></a>學知道。那先言用七事學知道。何等為七。一<a class="t" id="t0717c29"></a>者念善惡之事。二者精進。三者樂道。四者伏<a class="t" id="t0718a01"></a>意為善。五者念道。六者一心。七者適遇無所<a class="t" id="t0718a02"></a>憎愛。王復問那先。人用此七事學知道耶。那<a class="t" id="t0718a03"></a>先言不悉用七事學知道。智者持智別知善<a class="t" id="t0718a04"></a>惡。用是一事別知耳。王復問那先。假令用一<a class="t" id="t0718a05"></a>事知者何為說七事。那先問王。如人持刀著<a class="t" id="t0718a06"></a>鞘中倚壁。刀寧能自有所割截不。王言不能有<a class="t" id="t0718a07"></a>所割截。那先言人心雖明。會當得是六事共<a class="t" id="t0718a08"></a>成智耳。王言善哉。王復問那先。人家作善得<a class="t" id="t0718a09"></a>福大耶。作惡得殃大耶。那先言人作善得福<a class="t" id="t0718a10"></a>大。作惡得殃小。人家作惡日自悔過。是故其<a class="t" id="t0718a11"></a>過日小。人家作善日夜自念歡喜。是故得福<a class="t" id="t0718a12"></a>大。那先言。昔者佛在時其國中有人杌無手<a class="t" id="t0718a13"></a>足而取蓮華持上佛。佛即告諸比丘言。此杌<a class="t" id="t0718a14"></a>手足兒却後九十一劫不復墮入泥犁中畜生<a class="t" id="t0718a15"></a>薜荔道中。得生天上。天上壽終復還作人。是<a class="t" id="t0718a16"></a>故我知人作小善得福大。作惡其人自悔過<a class="t" id="t0718a17"></a>日消滅而盡。是故我知人作過其殃小。王言<a class="t" id="t0718a18"></a>善哉。王復問。那先。智者作惡愚人作惡。此兩<a class="t" id="t0718a19"></a>人殃咎誰得多者。那先言。愚人作惡得殃大。<a class="t" id="t0718a20"></a>智人作惡得殃小。王言不如。那先言。王言我<a class="t" id="t0718a21"></a>國治法大臣有過則罪之重。愚民有過則罪<a class="t" id="t0718a22"></a>之輕。是故智者作惡得殃大。愚者作惡得殃<a class="t" id="t0718a23"></a>小。那先問王。譬如燒鐵在地。一人知為燒鐵。<a class="t" id="t0718a24"></a>一人不知。兩人俱前取燒鐵誰爛手大者耶。<a class="t" id="t0718a25"></a>王言。不知者爛手大。那先言。愚者作惡不能<a class="t" id="t0718a26"></a>自悔故其殃大。智者作惡知不當所為。日自<a class="t" id="t0718a27"></a>悔過故其殃少。王言善哉。王復問。那先。人有<a class="t" id="t0718a28"></a>能持此身飛行上至第七梵天上及至欝單越<a class="t" id="t0718a29"></a>地及所欲至處者不。那先言能。王言。奈何<a class="t" id="t0718b01"></a>持此身上第七梵天及欝單越地及所欲至處<a class="t" id="t0718b02"></a>乎。那先問王。王寧自念少小時跳戲一丈<a class="t" id="t0718b03"></a>地不。王言。我年少時意念欲跳便跳一丈餘<a class="t" id="t0718b04"></a>地。那先言得道之人意欲跳至第七梵天上<a class="t" id="t0718b05"></a>及至欝單越地者亦爾。王言善哉。王復問那<a class="t" id="t0718b06"></a>先。卿曹諸沙門言。有骨長四千里。何等身骨<a class="t" id="t0718b07"></a>乃長四千里。那先問王。曾聞大海中有大魚<a class="t" id="t0718b08"></a>名質。身長二萬八千里者不。王言然有是。我<a class="t" id="t0718b09"></a>曹聞之。那先言如是二萬八千里魚。其脇骨<a class="t" id="t0718b10"></a>長四千里。王怪之為。王復問那先。卿曹諸沙<a class="t" id="t0718b11"></a>門說言。我能斷喘息之事。王言奈何斷喘息<a class="t" id="t0718b12"></a>氣耶。那先問王。寧曾聞志不。王言我聞之。那<a class="t" id="t0718b13"></a>先言王以為志在人身中耶。王言我以為志<a class="t" id="t0718b14"></a>在人身中。那先言王以為愚人不能制其身<a class="t" id="t0718b15"></a>口者。不能持經戒者。如此曹人亦不樂其身。<a class="t" id="t0718b16"></a>那先言其學道人。能制身口能持經戒能一<a class="t" id="t0718b17"></a>其心。得四禪便能不復喘息耳。王言善哉。王<a class="t" id="t0718b18"></a>問那先。為呼言海海為是水名為海耶。用他<a class="t" id="t0718b19"></a>事故言海。那先言人所以呼為海者。水與鹽<a class="t" id="t0718b20"></a>參各半。是故為海耳。王復問那先。何以故海<a class="t" id="t0718b21"></a>悉醎如鹽味。那先言所以海水醎者。淡畜以<a class="t" id="t0718b22"></a>來久遠及魚鼈蟲多共清便水中。是故令醎<a class="t" id="t0718b23"></a>耳。王言善哉。王復問那先。人得道以寧。能<a class="t" id="t0718b24"></a>悉思惟深奧眾事不。那先言然。人得道以能<a class="t" id="t0718b25"></a>悉思惟深奧之事。那先言佛經最深奧知眾<a class="t" id="t0718b26"></a>事。不可稱量眾事。皆智平斷之。王言善哉。王<a class="t" id="t0718b27"></a>復問那先。人神智自然。此三事寧同各異。那<a class="t" id="t0718b28"></a>先言人神者<span class="corr" title="[主&gt;生]">生</span>覺。智者曉道。自然者虛空無<a class="t" id="t0718b29"></a>有人。王復問那先言。得人何等為得人者。眼<a class="t" id="t0718c01"></a>視色耳聽聲鼻聞香口知味身知麁軟意知善<a class="t" id="t0718c02"></a>惡之事。何所為得人者。那先問王。如令人能<a class="t" id="t0718c03"></a>目自視。脫瞳子去之視寧廣遠不。裂大其耳<a class="t" id="t0718c04"></a>聽聲寧廣遠不。決鼻令大。其聞香寧多不。開<a class="t" id="t0718c05"></a>口令大。知味寧多不。剝割肌膚。寧令信知麁<a class="t" id="t0718c06"></a>軟不。拔去其志。盛念寧多不。王言不也。那先<a class="t" id="t0718c07"></a>言佛在所作甚難。佛所如甚妙。王復問那先。<a class="t" id="t0718c08"></a>所作何等甚難何等甚妙。那先言佛言能知<a class="t" id="t0718c09"></a>人腹中。目所見事悉能解之。能解目事能解<a class="t" id="t0718c10"></a>耳事能解鼻事能解口事能解身事能解敗事<a class="t" id="t0718c11"></a>能解疑事能解所念事能解神事。那先言人取<a class="t" id="t0718c12"></a>海水含之。寧能別知口中水是泉水是某流水<a class="t" id="t0718c13"></a>是某河水。王言眾水皆合為一。難各別知。那<a class="t" id="t0718c14"></a>先言佛所作為難皆能別知是諸水味。今海<a class="t" id="t0718c15"></a>水見目前之事。王尚不能別知今人神不見<a class="t" id="t0718c16"></a>人身中有六事不可見。那先言是故佛解之<a class="t" id="t0718c17"></a>從心念至目所見。從心念至耳所聽。從心念<a class="t" id="t0718c18"></a>至鼻所嗅。從心念至口知味。從心念至身知<a class="t" id="t0718c19"></a>苦樂寒溫麁堅。從心念有所向。佛悉知分別<a class="t" id="t0718c20"></a>解之。王言善哉。那先言夜已半我欲去。王即<a class="t" id="t0718c21"></a>勅傍臣取四端<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>布搵。置麻油中持以為炬。<a class="t" id="t0718c22"></a>當送那先歸。恭事那先如事我身。傍臣皆言<a class="t" id="t0718c23"></a>受教。王言得師如那先作。弟子如我。可得道<a class="t" id="t0718c24"></a>疾。王諸所問那先輒事事答之。王大歡喜。王<a class="t" id="t0718c25"></a>即出中藏好衣直十萬已上那先。王語那先。<a class="t" id="t0718c26"></a>從今已去願那先日與八百沙門。共於宮中<a class="t" id="t0718c27"></a>飯食及欲所得。皆從王取之。那先報王我為<a class="t" id="t0718c28"></a>道人略無所欲。王言那先當自護。亦當護我<a class="t" id="t0718c29"></a>身。那先言何等當自護及護王身。王報言恐<a class="t" id="t0719a01"></a>人論議呼王為慳。那先為王解諸狐疑。而不<a class="t" id="t0719a02"></a>能賜與。恐或人言那先不能解王狐疑故王<a class="t" id="t0719a03"></a>不賞賜。王言那先受者當令我得其福。那先<a class="t" id="t0719a04"></a>亦當護其名。王言譬如師子在金檻中。猶為<a class="t" id="t0719a05"></a>拘閉常有欲望去心。今我雖為國王在宮省<a class="t" id="t0719a06"></a>中其意不樂。欲棄國去而行學道。王語竟。那<a class="t" id="t0719a07"></a>先便起歸佛寺。那先適去王竊自念。我問那<a class="t" id="t0719a08"></a>先為何等事。那先為解我何等事。王自念。我<a class="t" id="t0719a09"></a>所問那先莫不解我意者。那先歸佛寺亦自<a class="t" id="t0719a10"></a>念。王問我何等事。我亦報王何等事。那先自<a class="t" id="t0719a11"></a>念。王所問者我亦悉為解之。念此事至天明。<a class="t" id="t0719a12"></a>明日那先被袈裟持鉢直入宮上殿坐。王前<a class="t" id="t0719a13"></a>為那先作禮已乃却坐。王白那先。那先適去<a class="t" id="t0719a14"></a>我自念。問那先何等語。那先報我何等語。我<a class="t" id="t0719a15"></a>復自念。所問那先。那先莫不解我意者。我念<a class="t" id="t0719a16"></a>是語。歡喜安臥至明。那先言我行歸舍亦自<a class="t" id="t0719a17"></a>念。王為問我何等事。我亦為王說何等事。我<a class="t" id="t0719a18"></a>復自念。王所問我輒為解之。用是故歡喜至<a class="t" id="t0719a19"></a>明。語竟那先欲去。王便起為那先作禮。</p>
<a class="t" id="t0719a20"></a>
<p class="endsutta"><span class="t-juanname">那先比丘經卷下</span></p>
</article>
<aside id="metaarea">
<p>This translation of a Nāgasena Bhikṣu Sūtra (那先比丘經) by an unknown translator is included in the Taishō edition of the Chinese Buddhist canon in vol. 32, sūtra 1670B. The text is from <a href="http://tripitaka.cbeta.org/T32n1670A" target="_blank">CBETA</a>.</p>
<p>This work is one of three extant versions of a dialogue between the Buddhist monk Nāgasena and the Greek king Milinda (or Menander). The other two are the Pali Milindapañha and a second Chinese translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>