<!DOCTYPE html>
<html>
<head>

<meta charset="UTF-8">
<title></title>
</head>
<body>
<div id="text" lang="lzh">
<section class="sutta" id="ta670b">
<article>
<div class="mirror hgroup">
<h1 class="mirror-row">
<span class="mirror-left latin">Nāgasena Bhikṣu Sūtra (1st)</span><span class="mirror-right">那先比丘經</span>
</h1>
</div>
<p class="suttainfo latin"><span class="juannum">No. 1670 A</span><br>
<a class="t" id="t0694a01"></a><a class="t" id="t0694a02"></a><a class="t" id="t0694a03"></a> <span class="t-juanname">那先比丘經卷上</span><br>
<a class="t" id="t0694a04"></a><a class="t" id="t0694a05"></a> <span class="t-byline">失譯人名附東晉錄</span></p>
<a class="t" id="t0694a06"></a>
<p><a class="t-linehead" id="t-linehead0694a06"></a>佛在舍衛國祇樹給孤獨園。時諸比丘僧比<a class="t" id="t0694a07"></a>丘尼優婆塞優婆夷。諸天大臣長者人民。及<a class="t" id="t0694a08"></a>事九十六種道者。凡萬餘人。日於佛前聽經。<a class="t" id="t0694a09"></a>佛自念。人眾日多身不得安。佛意欲捨人眾<a class="t" id="t0694a10"></a>去至閑避處坐思念道。佛即捨人眾去。入山<a class="t" id="t0694a11"></a>至藂樹間。其樹大有神。佛坐其下思念道。<a class="t" id="t0694a12"></a>去樹不遠有群象五六百頭。中有象王賢善<a class="t" id="t0694a13"></a>知善惡之事。譬如人狀。象輩眾多周匝象王<a class="t" id="t0694a14"></a>邊。諸小象走居前水中。走戲<span class="gaiji">［打－丁＋毛］<!--gaiji,,1[打-丁＋毛],2&#x39CC;,3--></span>撈水令濁<a class="t" id="t0694a15"></a>惡。諸小象復走居前食噉美草。走戲蹈踐其<a class="t" id="t0694a16"></a>上。我眾大多患。是諸象及小象子。<span class="gaiji">［打-丁＋毛］<!--gaiji,,1[打-丁＋毛],2&#x39CC;,3--></span>撈水令<a class="t" id="t0694a17"></a>濁惡令草不淨。而反常飢飲濁惡水。食足踐<a class="t" id="t0694a18"></a>之草。象王自念。我欲棄是諸象去。至一避<a class="t" id="t0694a19"></a>處快耶。象王即棄諸象而去。轉行入山到頭<a class="t" id="t0694a20"></a>羅藂樹間。象王見佛坐樹下。心大歡喜。即<a class="t" id="t0694a21"></a>前到佛所。低頭屈膝為佛作禮。却在一面住。<a class="t" id="t0694a22"></a>佛自念。我棄眾人來在是樹間。象王亦棄眾<a class="t" id="t0694a23"></a>象來到是樹間。其義適同。佛為象王說經言。<a class="t" id="t0694a24"></a>佛於人中最尊。象王於象中最尊。佛言我心<a class="t" id="t0694a25"></a>與象王心適相中。今我與象王俱樂是樹間。<a class="t" id="t0694a26"></a>象王聽經心意即開解知佛意。象王即視佛<a class="t" id="t0694a27"></a>所仿佯經行處。以鼻取水灑地。以鼻撈草掃<a class="t" id="t0694a28"></a>地。以足蹈地令平好。象王曰。朝暮承事佛如<a class="t" id="t0694a29"></a>是。佛久後般泥洹去。象王不知佛所在。為<a class="t" id="t0694b01"></a>周旋行求索佛不得。便啼垂淚愁憂不樂不<a class="t" id="t0694b02"></a>能食飲。時國中有佛寺舍。在山上名加羅洹<a class="t" id="t0694b03"></a>寺。中有五百沙門常止其中。皆已得阿羅漢<a class="t" id="t0694b04"></a>道。常以月八日十四日十五日二十三日二<a class="t" id="t0694b05"></a>十九日三十日。常以是日誦經。至明時象王<a class="t" id="t0694b06"></a>亦在山上止於寺中。象王知有六日誦經。至<a class="t" id="t0694b07"></a>其日當行入寺中聽經。諸沙門知象王意聽<a class="t" id="t0694b08"></a>經。欲誦經時湏象王來。乃誦經。象王聽經。至<a class="t" id="t0694b09"></a>明不睡不臥不動不搖。象王數聞經承事佛<a class="t" id="t0694b10"></a>故。後象王以壽命盡死。死後便化為人作子<a class="t" id="t0694b11"></a>生婆羅門家。以後年長大不聞佛經亦不見<a class="t" id="t0694b12"></a>沙門。便棄家去入深山學異道。在山上止。近<a class="t" id="t0694b13"></a>比亦有一婆羅門道人俱在山上。相與往來<a class="t" id="t0694b14"></a>共為知識。其一人自念言。我不能於世間懸<a class="t" id="t0694b15"></a>憂苦老病。死後當入地獄畜生餓鬼貧窮中。<a class="t" id="t0694b16"></a>用是故我欲剃頭鬚披袈裟。欲求羅漢泥洹<a class="t" id="t0694b17"></a>道。其有一人自念言。我願欲求作國王得自<a class="t" id="t0694b18"></a>在。令天下人民隨我教令。如是久後二人<a class="t" id="t0694b19"></a>各命盡。俱生世間作人。其一人前求作國王<a class="t" id="t0694b20"></a>者。生於海邊為國王太子字彌蘭。其一人前<a class="t" id="t0694b21"></a>世欲剃頭作沙門求羅漢泥洹者。生於天竺<a class="t" id="t0694b22"></a>字陀獵與肉袈裟俱生其家。有一大象同日<a class="t" id="t0694b23"></a>生。天竺名象為那。父母便字為那先。年十<a class="t" id="t0694b24"></a>五六。那先有舅父字樓漢。學道作沙門大高<a class="t" id="t0694b25"></a>才世間無比。已得阿羅漢道。能出無間入無<a class="t" id="t0694b26"></a>孔。自在變化無所不作。天上天下人民及蠕<a class="t" id="t0694b27"></a>動之類。心所念皆豫知之。生所從來死趣何<a class="t" id="t0694b28"></a>道。那先至舅父所自說言。我喜佛道欲作沙<a class="t" id="t0694b29"></a>門為舅父作弟子。寧可持我作沙門。樓漢哀<a class="t" id="t0694c01"></a>之。即聽作沙彌受十戒。日誦經思惟經戒便<a class="t" id="t0694c02"></a>得四禪。悉知諸經要。時國中有佛寺舍名和<a class="t" id="t0694c03"></a>戰。寺中有五百沙門皆得羅漢道。其中有第<a class="t" id="t0694c04"></a>一羅漢名頞波曰。能知天上天下去來現在<a class="t" id="t0694c05"></a>之事。那先年至二十。便受大沙門經戒。便到<a class="t" id="t0694c06"></a>和戰寺中至頞波曰所。時五百羅漢適以十<a class="t" id="t0694c07"></a>五日說大沙門戒經。在講堂上坐。大沙門皆<a class="t" id="t0694c08"></a>入。那先亦在其中。諸沙門悉坐。頞波曰悉<a class="t" id="t0694c09"></a>視坐中諸沙門心皆是羅漢。獨那先未得羅<a class="t" id="t0694c10"></a>漢。頞波曰言。譬若揚米。米正白中有黑米。<a class="t" id="t0694c11"></a>即揚為不好。今我坐中皆白清淨。獨那先黑<a class="t" id="t0694c12"></a>未得羅漢耳。那先聞頞波曰說如是。大憂愁<a class="t" id="t0694c13"></a>起為五百沙門作禮出去。自念我不宜在是<a class="t" id="t0694c14"></a>座中坐。譬若眾師子中有狐狗。我從今以後<a class="t" id="t0694c15"></a>不得道不入中坐。頞波曰知那先意。以手摩<a class="t" id="t0694c16"></a>那先頭言。汝得羅漢道不久莫愁憂。便止留<a class="t" id="t0694c17"></a>那先。那先復有一師年八九十字加維曰。其<a class="t" id="t0694c18"></a>中有一優婆塞大賢善。日飯加維。那先且<a class="t" id="t0694c19"></a>為師持鉢行取飯食具。師令那先口含水。行<a class="t" id="t0694c20"></a>到優婆塞家取飯食具。優婆塞見那先年少<a class="t" id="t0694c21"></a>端正與人絕異有名字。智慧廣遠有志能說經<a class="t" id="t0694c22"></a>道。優婆塞見那先前為作禮叉手言。飯諸沙<a class="t" id="t0694c23"></a>門日久。未曾為我說經者。今我從那先求哀<a class="t" id="t0694c24"></a>願。與我說經解我心意。那先自念。我受師教<a class="t" id="t0694c25"></a>戒令我口含水不得語。我今吐水者為犯師<a class="t" id="t0694c26"></a>要。如是當云何。那先知優婆塞亦高才有志。<a class="t" id="t0694c27"></a>我為其說經想即當得道。那先便吐水却坐<a class="t" id="t0694c28"></a>為說經言。人當布施作福善奉行佛經戒。死<a class="t" id="t0694c29"></a>後生世間得富貴。人不犯經戒者。後不復入<a class="t" id="t0695a01"></a>地獄餓鬼畜生中貧窮中。得生天上。優婆塞<a class="t" id="t0695a02"></a>聞那先說經心大歡喜。那先知優婆塞心歡<a class="t" id="t0695a03"></a>喜。便復為說經。世間萬物皆當過去無有常。<a class="t" id="t0695a04"></a>諸所作皆懃苦。萬物皆不得自在。泥洹道者<a class="t" id="t0695a05"></a>不生不老不病不死不愁不惱。諸惡懃苦皆<a class="t" id="t0695a06"></a>消滅。那先說經竟。優婆塞便得第一須陀洹<a class="t" id="t0695a07"></a>道。那先亦得須陀洹道。優婆塞大歡喜。便極<a class="t" id="t0695a08"></a>與那先作美飯具。那先語優婆塞。先取飯具<a class="t" id="t0695a09"></a>置師鉢中。那先飯竟澡漱訖畢。持飯具還與<a class="t" id="t0695a10"></a>師。師見言。汝今日持好飯具來。以犯眾人要。<a class="t" id="t0695a11"></a>當逐出汝。那先大愁憂不樂。師教言。會比丘<a class="t" id="t0695a12"></a>僧。悉會皆坐。師言。那先犯我曹眾人要來。<a class="t" id="t0695a13"></a>當逐出無令在眾中止頞波曰說經言。譬<a class="t" id="t0695a14"></a>若人持一箭射中兩准。那先自得道。亦復令<a class="t" id="t0695a15"></a>優婆塞得道。不應逐出。師迦維曰。政使一<a class="t" id="t0695a16"></a>箭射中百准。會為犯眾人。要不得止。餘人持<a class="t" id="t0695a17"></a>戒不能如那先得道。如效那先當用絕後。眾<a class="t" id="t0695a18"></a>坐中皆默然師教即逐出那先。那先便以頭<a class="t" id="t0695a19"></a>面禮師足起。遍為比丘僧作禮訖竟。便出去<a class="t" id="t0695a20"></a>入深山坐樹下。晝夜精進思惟道不懈。自成<a class="t" id="t0695a21"></a>得羅漢道。能飛行徹視徹聽。知他人心所念<a class="t" id="t0695a22"></a>善惡。自知前世所更從來生。得羅漢道已。便<a class="t" id="t0695a23"></a>來還入和戰寺中。詣諸比丘所。前頭面悔過<a class="t" id="t0695a24"></a>求和解。諸比丘僧即聽之。那先作禮訖竟。便<a class="t" id="t0695a25"></a>出去轉行入諸郡縣街曲里巷。為人說經戒。<a class="t" id="t0695a26"></a>教人為善。中有受五戒者。得須陀洹道者。中<a class="t" id="t0695a27"></a>有得斯陀含道者。中有得阿那含道者。中<a class="t" id="t0695a28"></a>有作沙門得羅漢道者。第二忉利天帝釋。第<a class="t" id="t0695a29"></a>七天王梵第四天王皆來到那先所作禮。以<a class="t" id="t0695b01"></a>頭面著足却坐。那先便為諸天說經。名字聞<a class="t" id="t0695b02"></a>四遠。那先所行處。諸天人民鬼神龍見那先<a class="t" id="t0695b03"></a>無不歡喜者。皆得其福。那先便轉到天竺舍<a class="t" id="t0695b04"></a>竭國。止泄坻迦寺中。有前世故知識一人在<a class="t" id="t0695b05"></a>海邊。作國王子名彌蘭。彌蘭少小好讀經學<a class="t" id="t0695b06"></a>異道。悉知異道經法。異道人無能勝者。彌蘭<a class="t" id="t0695b07"></a>父王壽盡。彌蘭立為王。王問左右邊臣言。國<a class="t" id="t0695b08"></a>中道人及人民誰能與我共難經道者。邊臣<a class="t" id="t0695b09"></a>白言。有學佛道者。人呼為沙門。其人智慧妙<a class="t" id="t0695b10"></a>達。能與王共難經道。北方大臣國名沙竭。<a class="t" id="t0695b11"></a>古王之宮。其國中外安隱人民皆善。其城四<a class="t" id="t0695b12"></a>方皆復道行。諸城門皆刻鏤。及餘小國皆多<a class="t" id="t0695b13"></a>高明。人民被服五色焜煌。國土高燥珍寶眾<a class="t" id="t0695b14"></a>多。四方賈客賣買皆以金錢。五穀豐賤家有<a class="t" id="t0695b15"></a>餘畜樂不可言。其王彌蘭以正法治國。高才<a class="t" id="t0695b16"></a>有智謀明於官事。戰鬪之術無不通達。能知<a class="t" id="t0695b17"></a>九十六種道。所問不窮人適發言。便豫知其<a class="t" id="t0695b18"></a>所趣。王語傍臣言。是間寧有明經沙門。能與<a class="t" id="t0695b19"></a>我共難經說道者不。王傍臣名沾彌利望<a class="t" id="t0695b20"></a>群。白王言。然有沙門字野惒羅。明經道能<a class="t" id="t0695b21"></a>與王難經道。王便勅沾彌利望群。即行往請<a class="t" id="t0695b22"></a>野惒羅言。大王欲見大師。野惒羅言。王欲相<a class="t" id="t0695b23"></a>見者大善。王當自來耳。我不往。沾彌利望群<a class="t" id="t0695b24"></a>即還白王如是。王即乘車與五百伎共行到<a class="t" id="t0695b25"></a>寺中。與野惒羅相見。前相問訊就坐。五百騎<a class="t" id="t0695b26"></a>從皆坐。王問野惒羅。卿用何等故棄家捐妻<a class="t" id="t0695b27"></a>子。剃頭鬚披袈裟作沙門。卿所求何等道。<a class="t" id="t0695b28"></a>野惒羅言。我曹學佛道行中正。於今世得其<a class="t" id="t0695b29"></a>福。於後世亦得其福。用是故我剃頭鬚被袈<a class="t" id="t0695c01"></a>裟作沙門。王問野惒羅。若有白衣居家。有妻<a class="t" id="t0695c02"></a>子行中正。於今世得其福。於後世亦得其福<a class="t" id="t0695c03"></a>不。野惒羅言。白衣居家有妻子行中正。於今<a class="t" id="t0695c04"></a>世得其福。於後世亦得其福。王言。卿空棄家<a class="t" id="t0695c05"></a>捐妻子。剃頭鬚被袈裟作沙門為。野惒羅默<a class="t" id="t0695c06"></a>然無以報王。王傍臣白言。是沙門大明達有<a class="t" id="t0695c07"></a>智者。迫促不及言耳。王傍臣皆舉手言。王得<a class="t" id="t0695c08"></a>勝。野惒羅默然受負。王左右顧視。優婆塞面<a class="t" id="t0695c09"></a>亦不慚。王自念。是諸優婆塞面不慚者。復有<a class="t" id="t0695c10"></a>明健沙門能與我共相難者耳。王語傍臣沾<a class="t" id="t0695c11"></a>彌利。寧復有明智沙門能與我共難經道者<a class="t" id="t0695c12"></a>無。那先者諸沙門師。知諸經要難。巧說十<a class="t" id="t0695c13"></a>二品經。種種別異章斷句解。知泥洹之道。無<a class="t" id="t0695c14"></a>有能窮者。無能勝者。智如江海。能伏九十六<a class="t" id="t0695c15"></a>種道。為佛弟子所敬愛。以經道教授。那先來<a class="t" id="t0695c16"></a>到舍竭國。其所相隨弟子皆復高明。那先如<a class="t" id="t0695c17"></a>猛師子。沾彌利白王。有沙門字那先。智慧微<a class="t" id="t0695c18"></a>妙諸經道。要。能解人所疑無所不通。能與王<a class="t" id="t0695c19"></a>難經說道。王問沾彌利。審能與我共難經道<a class="t" id="t0695c20"></a>不。沾彌利言。唯然常與第七梵天共難經說<a class="t" id="t0695c21"></a>道。何況於人王。即勅沾彌利。便行請那先來。<a class="t" id="t0695c22"></a>沾彌利即到那先所白言。大王欲相見。那先<a class="t" id="t0695c23"></a>言大善。即與弟子相隨行到王所。王雖未甞<a class="t" id="t0695c24"></a>見。那先在眾人中披服行步。與人有絕異。王<a class="t" id="t0695c25"></a>遙見隱知那先。王自說言。我前後所更見眾<a class="t" id="t0695c26"></a>大多。入大坐中大多。未甞自覺恐怖。如今日<a class="t" id="t0695c27"></a>見那先。今日那先定勝我。我心惶惶不安。沾<a class="t" id="t0695c28"></a>彌利居前白王言。那先以發旦到。王即問沾<a class="t" id="t0695c29"></a>彌利。何所是那先者。沾彌利白。因指示王。<a class="t" id="t0696a01"></a>王即大歡喜。正我所隱意是。那先即到。王因<a class="t" id="t0696a02"></a>前相問訊語言。王便大歡喜。因共對坐。那先<a class="t" id="t0696a03"></a>語王言。佛經說言。人安隱最大利。人知足最<a class="t" id="t0696a04"></a>為大富。人有所信最為大厚。泥洹道最為大<a class="t" id="t0696a05"></a>快。王便問那先卿字何等。那先言。父母字我<a class="t" id="t0696a06"></a>為那先。人呼我為那先。有時父母呼我為首<a class="t" id="t0696a07"></a>那先。有時父母呼我為維迦先。用是故人<a class="t" id="t0696a08"></a>皆識知我。世間人皆有是耳。王問那先。誰<a class="t" id="t0696a09"></a>為那先者。王復問言。頭為那先耶。不為那先。<a class="t" id="t0696a10"></a>王復言。耳鼻口為那先耶。不為那先。王復言。<a class="t" id="t0696a11"></a>頤項肩臂手足為那先耶。不為那先。王復言。<a class="t" id="t0696a12"></a>髀脚為那先耶。不為那先。王復言。顏色為<a class="t" id="t0696a13"></a>那先耶不為那先。王復言。苦樂為那先耶。不<a class="t" id="t0696a14"></a>為那先。王復言。善惡為那先耶。不為那先。王<a class="t" id="t0696a15"></a>復言。身為那先耶。不為那先。王復言。肝肺<a class="t" id="t0696a16"></a>心脾腸胃為那先耶。不為那先。王復言。顏色。<a class="t" id="t0696a17"></a>為那先耶。不為那先。苦樂善惡身心合。是<a class="t" id="t0696a18"></a>事寧為那先耶。言不為那先。王復言。無有<a class="t" id="t0696a19"></a>苦樂無有顏色無有善惡無有身心。無是五<a class="t" id="t0696a20"></a>事。寧為那先耶。那先言。不為那先。王復言。<a class="t" id="t0696a21"></a>聲響喘息寧為那先耶。言不為那先。何等為<a class="t" id="t0696a22"></a>那先者。那先問王。何所為車者。軸為車耶。<a class="t" id="t0696a23"></a>不為車。那先言。轂為車耶。王言轂不為車。<a class="t" id="t0696a24"></a>那先言。輻為車耶。不為車。那先言。輞為車<a class="t" id="t0696a25"></a>耶。不為車。那先言。轅為車耶。不為車。軛為<a class="t" id="t0696a26"></a>車耶。不為車。那先言。輿為車耶。不為車。那<a class="t" id="t0696a27"></a>先言。蓋為車耶。不為車。那先言。合聚是材木<a class="t" id="t0696a28"></a>著一面。寧為車耶。不為車。那先言。音聲為車<a class="t" id="t0696a29"></a>耶。不為車。那先言。何等為車耶。王默然不<a class="t" id="t0696b01"></a>語那先言。佛經說。合聚是諸材木。用作車因<a class="t" id="t0696b02"></a>得車。人亦如是。合聚頭面目耳鼻口頸項肩<a class="t" id="t0696b03"></a>臂骨肉手足肺肝心脾腎腸胃顏色聲響喘<a class="t" id="t0696b04"></a>息苦樂善惡合為一人。王言。善哉善哉。</p>
<a class="t" id="t0696b05"></a>
<p><a class="t-linehead" id="t-linehead0696b05"></a>王復問言。那先能與我難經說道不。那先言。<a class="t" id="t0696b06"></a>如使王作智者問。能相答王。作王者問愚者<a class="t" id="t0696b07"></a>問。不能相答。王言。智者問王者問愚者問<a class="t" id="t0696b08"></a>何等類。那先言。智者語對相詰相上語相下<a class="t" id="t0696b09"></a>語。語有勝負則自知是為智者語。王者語自<a class="t" id="t0696b10"></a>放恣。敢有違戾不如王言者。王即強誅罰<a class="t" id="t0696b11"></a>之。是為王者語。愚者語。語長不能自知。語短<a class="t" id="t0696b12"></a>不能自知。<span class="gaiji">［怡－台＋龍］<!--gaiji,,1[怡－台＋龍],2&#x22931;,3--></span>悷自用得勝而已。是為愚者語。<a class="t" id="t0696b13"></a>王言。願用智者言。不用王者愚者言。莫持王<a class="t" id="t0696b14"></a>者意與我語。當如與諸沙門語。當如與諸弟<a class="t" id="t0696b15"></a>子語。如與優婆塞語。當如與給使者語。當以<a class="t" id="t0696b16"></a>相開悟。那先言大善。王言。我欲有所問。那先<a class="t" id="t0696b17"></a>言。王便問。王言。我已問。那先言。我已答。<a class="t" id="t0696b18"></a>王言。答我何等語。那先言。王問我何等語。<a class="t" id="t0696b19"></a>王言。我無所問。那先言。我亦無所答。王即知<a class="t" id="t0696b20"></a>那先大明慧。王言。我甫始當多所問。日反欲<a class="t" id="t0696b21"></a>冥當云何明日當請。那先於宮中善相難問。<a class="t" id="t0696b22"></a>沾<span class="corr" title="[禰&gt;彌] cf.【麗】">彌</span>利望群。即白那先言。日暮王當還宮。明<a class="t" id="t0696b23"></a>日王當請那先。那先言大善。王即為那先作<a class="t" id="t0696b24"></a>禮騎還歸宮。於馬上續念那先。至明日沾彌<a class="t" id="t0696b25"></a>利望群及傍臣白王言。當請那先不。王言當<a class="t" id="t0696b26"></a>請。沾彌利望群言。請者當使與幾沙門俱來。<a class="t" id="t0696b27"></a>王言自在。那先與幾沙門俱來。主藏者名慳。<a class="t" id="t0696b28"></a>慳白王言。令那先與十沙門共來可。如是至<a class="t" id="t0696b29"></a>三。王瞋恚言。何故齊令那先與十沙門共來。<a class="t" id="t0696c01"></a>王言。汝字慳。不妄強惜王物自汝物。當云何<a class="t" id="t0696c02"></a>汝逆我意。當有誅罰之罪。可言可哀赦汝過。<a class="t" id="t0696c03"></a>今我作國王不堪飯沙門耶。慳大恐怖不敢<a class="t" id="t0696c04"></a>復語。沾彌利望群到那先所。為作禮白言大<a class="t" id="t0696c05"></a>王請。那先言。王當令我與幾沙門共行。沾彌<a class="t" id="t0696c06"></a>利望群言。自在那先與幾沙門共行。那先便<a class="t" id="t0696c07"></a>與野惒羅八十沙門共行。沾彌利望群旦欲<a class="t" id="t0696c08"></a>入城時。於道中並問那先。往曰對王言無有<a class="t" id="t0696c09"></a>那先。何以那先問沾彌利望群。卿意何所為<a class="t" id="t0696c10"></a>那先者。沾彌利望群言。我以為喘息出入命<a class="t" id="t0696c11"></a>氣為那先。那先問言。人氣一出不復還入。其<a class="t" id="t0696c12"></a>人寧復生不。沾彌利望群言。氣出不復還入<a class="t" id="t0696c13"></a>者定為死。那先言。如人吹笳氣出不復還<a class="t" id="t0696c14"></a>入。如人持鍛金<span class="gaiji">［竺－二＋角］<!--gaiji,,1[竺－二＋角],2&#x41F6;,3--></span>吹火氣。一出時寧得復還<a class="t" id="t0696c15"></a>入不。沾彌利望群言。不復還。那先言。同氣出<a class="t" id="t0696c16"></a>不復入。人何故猶不死。沾彌利望群言。喘息<a class="t" id="t0696c17"></a>之間我不知。願那先為我曹解之。那先言。喘<a class="t" id="t0696c18"></a>息之氣皆身中事。如人心有所念者舌為之言<a class="t" id="t0696c19"></a>是為舌事。意有所疑心念之是為心事。各有<a class="t" id="t0696c20"></a>所主。視之虛空無有那先。沾彌利望群心即<a class="t" id="t0696c21"></a>開解。便作優婆塞。受五戒。那先便前入宮到<a class="t" id="t0696c22"></a>王所上殿。王即前為那先作禮而却。那先即<a class="t" id="t0696c23"></a>坐。八十沙門皆共坐。王手自持美飯食著那<a class="t" id="t0696c24"></a>先前。飯食已竟澡手水畢訖。王即賜諸沙門<a class="t" id="t0696c25"></a>人一張疊袈裟革屣各一緉。賜那先野惒<a class="t" id="t0696c26"></a>羅各三領袈裟各一緉革屣。王語那先野惒<a class="t" id="t0696c27"></a>羅言。留十人共止。遣餘人皆令去。那先即遣<a class="t" id="t0696c28"></a>餘沙門去。與十人共止留。王勅後宮諸貴人<a class="t" id="t0696c29"></a>伎女。悉出於殿上。帳中聽我與那先共難經<a class="t" id="t0697a01"></a>道。時貴人伎女悉出於殿上。帳中聽那先說<a class="t" id="t0697a02"></a>經。時王持座坐於那先前。王問那先言。當道<a class="t" id="t0697a03"></a>說何等。那先言。<span class="corr" title="[五&gt;王] cf.【麗】">王</span>欲聽要言者當說要言。王<a class="t" id="t0697a04"></a>言。卿曹道何等最為善者。用何故作沙門。<a class="t" id="t0697a05"></a>那先言。我曹輩欲棄世間苦惱。不復更後世<a class="t" id="t0697a06"></a>苦惱故作沙門。王言沙門者悉爾不。那先言<a class="t" id="t0697a07"></a>不悉用是故作沙門。中有負債作沙門者。中<a class="t" id="t0697a08"></a>有畏縣官作沙門者。中有貧窮作沙門者。那<a class="t" id="t0697a09"></a>先言。我但說欲脫愛欲苦惱滅今世懃苦。至<a class="t" id="t0697a10"></a>心未道作沙門者耳。王言。今卿用是故作<a class="t" id="t0697a11"></a>沙門耶。那先言。少少作沙門有佛經道。是<a class="t" id="t0697a12"></a>故欲棄今世後世苦惱作沙門。王言。善哉善<a class="t" id="t0697a13"></a>哉。</p>
<a class="t" id="t0697a14"></a>
<p><a class="t-linehead" id="t-linehead0697a14"></a>王問言。寧有人死後復生不。那先言。人有<a class="t" id="t0697a15"></a>恩愛貪欲者。後世便復生為人。無恩愛貪欲<a class="t" id="t0697a16"></a>者。後世便不復生。王言。人以一心念正法。後<a class="t" id="t0697a17"></a>世不復生耶。那先言。人一心念正法。智慧<a class="t" id="t0697a18"></a>及餘善事。後世不復生。王言。人以善心念正<a class="t" id="t0697a19"></a>法與黠慧者。是二事其義寧同不。那先言。其<a class="t" id="t0697a20"></a>義各異不同。王言。牛馬六畜各自有智謀其<a class="t" id="t0697a21"></a>心不同。那先言。王曾見穫麥者不。左手持麥<a class="t" id="t0697a22"></a>右手刈之。那先言。黠慧之人斷絕愛欲。譬如<a class="t" id="t0697a23"></a>穫麥者。王言。善哉善哉。</p>
<a class="t" id="t0697a24"></a>
<p><a class="t-linehead" id="t-linehead0697a24"></a>王復問。那先何等為餘善事者。那先言誠信<a class="t" id="t0697a25"></a>孝順精進念善一心智慧是為善事。王言。何<a class="t" id="t0697a26"></a>等為誠信者。那先言。誠信解人疑。信有佛信<a class="t" id="t0697a27"></a>經法信有比丘僧。信有羅漢道。信有今世信<a class="t" id="t0697a28"></a>有後世信孝父母。信作善得善。信作惡得惡。<a class="t" id="t0697a29"></a>信有是以後心便清淨去離五惡。何等五。一<a class="t" id="t0697b01"></a>者婬妷。二者瞋怒。三者嗜臥。四者歌樂。五者<a class="t" id="t0697b02"></a>疑。人不去是五惡。心意不定。去是五惡。心便<a class="t" id="t0697b03"></a>清淨。那先言。譬如遮迦越王。車馬人從厲度。<a class="t" id="t0697b04"></a>令水濁惡過度以去。王渴欲得水飲。王有清<a class="t" id="t0697b05"></a>水珠置水中水即為清。王便得清水飲之。那<a class="t" id="t0697b06"></a>先言。人心有五惡如濁水。佛諸弟子度脫生<a class="t" id="t0697b07"></a>死之道。人心清淨如珠清水。人却諸惡誠信<a class="t" id="t0697b08"></a>清淨如明月珠。王言。善哉善哉。</p>
<a class="t" id="t0697b09"></a>
<p><a class="t-linehead" id="t-linehead0697b09"></a>王復問那先。精進誠信者云何。那先言。佛諸<a class="t" id="t0697b10"></a>弟子自相見輩中說諸清淨。中有得須陀洹<a class="t" id="t0697b11"></a>道者。中有得斯陀含道者。中有得阿那含道<a class="t" id="t0697b12"></a>者。中有得阿羅漢道者。因欲相效行誠信便得<a class="t" id="t0697b13"></a>度世道。那先言。譬如山上大雨。其水下流廣<a class="t" id="t0697b14"></a>大。兩邊人俱不知水淺深。畏不敢前。若有遠<a class="t" id="t0697b15"></a>方人來。視水隱知水廣狹深淺。自知力勢能<a class="t" id="t0697b16"></a>入水便得過度去。兩邊人眾便隨後度去。佛<a class="t" id="t0697b17"></a>諸弟子如是。人心清淨便為須陀洹道。得斯<a class="t" id="t0697b18"></a>陀含道。得阿那含道。得阿羅漢道。善心精進<a class="t" id="t0697b19"></a>得道如是。佛經說言。人有誠信之心可自得<a class="t" id="t0697b20"></a>度。世人能自制止却五所欲。人自知身苦惱<a class="t" id="t0697b21"></a>能自度脫。人皆以智慧成其道德。王言。善哉<a class="t" id="t0697b22"></a>善哉。王復問那先。何等為孝順者。那先言。諸<a class="t" id="t0697b23"></a>善者皆為孝順。那先言。有四善事心意所止。<a class="t" id="t0697b24"></a>言何等四心意所止者。那先言。一者自觀其<a class="t" id="t0697b25"></a>身中外內。二者知意苦樂。三者知心善惡。四<a class="t" id="t0697b26"></a>者知正法。是為四。那先言。復有四事。何等四。<a class="t" id="t0697b27"></a>一者制其意。二者諸有惡事不聽入心中。三<a class="t" id="t0697b28"></a>者心中有惡事即出之索諸善。四者其心中有<a class="t" id="t0697b29"></a>善制持不放。是為四。那先言。復有四事。自在<a class="t" id="t0697c01"></a>欲所作。何等為四。一者却欲。二者精進。三者<a class="t" id="t0697c02"></a>制心。四者思惟。是為四。那先言。復有五效事。<a class="t" id="t0697c03"></a>何等為五。一者誠信。二者孝順。三者精進。<a class="t" id="t0697c04"></a>四者盡心念善。五者智慧。是為五。那先言。復<a class="t" id="t0697c05"></a>有七事棄除諸惡。名為七善。亦名七覺意。復<a class="t" id="t0697c06"></a>有八種道行。亦名為阿姤者。是凡三十<a class="t" id="t0697c07"></a>七品經皆是孝順為本。那先言。凡人負金致<a class="t" id="t0697c08"></a>遠有所成立。皆由地成。世間五穀樹木仰<a class="t" id="t0697c09"></a>天之中皆由地生。那先言。譬若師匠圖作<a class="t" id="t0697c10"></a>大城。先度量作基址已乃起城。那先言。譬若<a class="t" id="t0697c11"></a>倡伎欲作。先淨掃地乃作。佛弟子求道先行<a class="t" id="t0697c12"></a>經戒。作善因知懃苦棄諸愛欲。便思念八種<a class="t" id="t0697c13"></a>道行。王言。善哉善哉。</p>
<a class="t" id="t0697c14"></a>
<p><a class="t-linehead" id="t-linehead0697c14"></a>王復問那先。何等為精進者。那先言。助善是<a class="t" id="t0697c15"></a>為精進。那先言。譬若垣牆。欲倒從傍柱之。<a class="t" id="t0697c16"></a>舍欲傾壞亦復柱之。那先言。譬若國王遣兵<a class="t" id="t0697c17"></a>有所攻擊。兵少弱欲不如。王復遣兵往助之<a class="t" id="t0697c18"></a>便得勝。人有諸惡如兵弱。人持善心消惡心。<a class="t" id="t0697c19"></a>譬如國王增兵得勝。人持五戒譬如戰鬪得<a class="t" id="t0697c20"></a>勝。是為精進助善如是。那先說經言。精進所<a class="t" id="t0697c21"></a>助致人善道。所致善者無有逮斯。王言。善<a class="t" id="t0697c22"></a>哉善哉。</p>
<a class="t" id="t0697c23"></a>
<p><a class="t-linehead" id="t-linehead0697c23"></a>王復問那先。何等為意當念諸善事。那先言。<a class="t" id="t0697c24"></a>譬若取香華。以縷合連<span class="gaiji">［打-丁＋絜］<!--gaiji,,1[打－丁＋絜],2&#x22D32;,3--></span>風不能吹散。那先<a class="t" id="t0697c25"></a>復言。譬王守藏者。知中金銀珠玉琉璃珍寶<a class="t" id="t0697c26"></a>有幾所。那先言。道人欲得道時。念三十七品<a class="t" id="t0697c27"></a>經。佛道意念當如是正。所謂脫人道人有<a class="t" id="t0697c28"></a>意。因知善惡知當所行。別知白黑思惟。以後<a class="t" id="t0697c29"></a>便棄惡就善。那先言。譬如王有守門者。知王<a class="t" id="t0698a01"></a>有所敬者。有所不敬者。知有不利王者。所<a class="t" id="t0698a02"></a>敬利王者便內之。王所不敬者。不利王者。<a class="t" id="t0698a03"></a>即不內。人持意若是。諸善者當內之。諸不<a class="t" id="t0698a04"></a>善者不內。意制人善惡如是。那先說經言。<a class="t" id="t0698a05"></a>人當自堅守其意。及身六愛欲持意甚堅。自<a class="t" id="t0698a06"></a>當有度世時。王言。善哉善哉。王復問那先。何<a class="t" id="t0698a07"></a>等為一其心者。那先言。諸善獨有一心最第<a class="t" id="t0698a08"></a>一。一其心者諸善皆隨之。那先言。譬若樓陛<a class="t" id="t0698a09"></a>當有所倚。諸善道者皆著一心。那先言。譬若<a class="t" id="t0698a10"></a>王持四種兵行戰鬪。象兵馬兵車兵步兵王<a class="t" id="t0698a11"></a>行出諸兵。皆隨引前後。佛經善事皆隨一心<a class="t" id="t0698a12"></a>如是。那先說經言。諸善一心為主。學道人眾<a class="t" id="t0698a13"></a>多皆當歸一心。人身死生過去。如流水前後<a class="t" id="t0698a14"></a>相從。王言善哉善哉。</p>
<a class="t" id="t0698a15"></a>
<p><a class="t-linehead" id="t-linehead0698a15"></a>王復問那先。何等為智。那先言。前已對王說。<a class="t" id="t0698a16"></a>是人智斷諸疑明諸善。那先言。譬如持燈火<a class="t" id="t0698a17"></a>入冥中室。便亡其冥自明。人智如是。那先言。<a class="t" id="t0698a18"></a>譬若人持利刀截木。人以智截諸惡如是。那<a class="t" id="t0698a19"></a>先言。人於世間智最為第一。度脫人生死之<a class="t" id="t0698a20"></a>道。王言。善哉善哉。前後所說經種種智善也。</p>
<a class="t" id="t0698a21"></a>
<p><a class="t-linehead" id="t-linehead0698a21"></a>王復問那先。佛經但為趣欲却諸惡事耶。那<a class="t" id="t0698a22"></a>先言。然是所說種種諸善者。但欲却一切惡。<a class="t" id="t0698a23"></a>那先言。譬若王發四種兵象馬車步兵行戰<a class="t" id="t0698a24"></a>鬪。初發行時意但欲攻敵耳。佛經說種種諸<a class="t" id="t0698a25"></a>善。如是但欲共攻去諸惡耳。王言。善哉善哉。<a class="t" id="t0698a26"></a>說經甚快也。</p>
<a class="t" id="t0698a27"></a>
<p><a class="t-linehead" id="t-linehead0698a27"></a>王復問那先言。人心趣善惡道。續持身故神<a class="t" id="t0698a28"></a>行生乎。更貿他神行生耶。那先言。亦非故身<a class="t" id="t0698a29"></a>神。亦不離故身神。那先問王。王小時哺乳時。<a class="t" id="t0698b01"></a>身至長大時。續故身非。王言。小時身異。那先<a class="t" id="t0698b02"></a>言。人在母腹中始為精時。至濁時故精耶異。<a class="t" id="t0698b03"></a>堅為肌骨時故精耶異。初生時至年數歲時<a class="t" id="t0698b04"></a>故精耶異。如人學書傍人寧代其工不。王言。<a class="t" id="t0698b05"></a>不能代其工。那先言。如人法有罪語王。王不<a class="t" id="t0698b06"></a>能解知。王言。如人問那先解之云何。那先言。<a class="t" id="t0698b07"></a>我故小時從小兒至大續故身耳。大與小時<a class="t" id="t0698b08"></a>合為一身。是命所養。那先問王。如人然燈火。<a class="t" id="t0698b09"></a>至天曉時不。王言。人然燈火油至曉時。那<a class="t" id="t0698b10"></a>先言。燈中炷一夜時續故炷火光不。至夜半<a class="t" id="t0698b11"></a>至明時故火光不。王言。非故火光。那先言。然<a class="t" id="t0698b12"></a>燈火從一夜至半夜。復更然燈火耶。向晨時<a class="t" id="t0698b13"></a>復更然燈火耶。王言不。中夜更然火續故一<a class="t" id="t0698b14"></a>炷火至明。那先言。人精神展轉相續如是。一<a class="t" id="t0698b15"></a>者去二者來。從精神至老死。後精神趣所<a class="t" id="t0698b16"></a>生。展轉相續是非故精神。亦不離故精神。人<a class="t" id="t0698b17"></a>死以後精神乃有所趣向生。那先言。譬如乳<a class="t" id="t0698b18"></a>湩作酪。取上<span class="gaiji">肥<!--gaiji,肥,1[月＊巳],2&#x2663A;,3--></span>作醍醐。與酪酥上<span class="gaiji">肥<!--gaiji,肥,1[月＊巳],2&#x2663A;,3--></span>還<a class="t" id="t0698b19"></a>復名作乳湩。其人寧可用不。王言。其人語<a class="t" id="t0698b20"></a>不可用。那先言。人神如乳湩。從乳湩成酪。從<a class="t" id="t0698b21"></a>酪成<span class="gaiji">肥<!--gaiji,肥,1[月＊巳],2&#x2663A;,3--></span>。從<span class="gaiji">肥<!--gaiji,肥,1[月＊巳],2&#x2663A;,3--></span>成醍醐。人如是從精沫至生<a class="t" id="t0698b22"></a>至中年。從中年至老至死。死後精神更受身<a class="t" id="t0698b23"></a>生。人身死當復更生受一身。譬若兩炷更相<a class="t" id="t0698b24"></a>然。王言。善哉善哉。</p>
<a class="t" id="t0698b25"></a>
<p><a class="t-linehead" id="t-linehead0698b25"></a>王復問那先。人不復生後世。其人寧能自知<a class="t" id="t0698b26"></a>不。復生不。那先言。然有能自知不復於後世<a class="t" id="t0698b27"></a>生。王言。何用知之。那先言。其人自知無有恩<a class="t" id="t0698b28"></a>愛。無有貪欲無有諸惡。用是自知不復生後<a class="t" id="t0698b29"></a>世。那先問王。譬若田家種穀。大得收斂盛簞<a class="t" id="t0698c01"></a>簟中。至於後年不復耕種。寧復望得穀不。<a class="t" id="t0698c02"></a>王言。不復望得穀。那先言。道人亦如是。棄捐<a class="t" id="t0698c03"></a>苦樂恩愛無所復貪。是故自知後世不復生。<a class="t" id="t0698c04"></a>王言。善哉善哉。</p>
<a class="t" id="t0698c05"></a>
<p><a class="t-linehead" id="t-linehead0698c05"></a>王復問。其人於後世不復生者。於今寧有智<a class="t" id="t0698c06"></a>異於人不。那先言。然異於人。王言。明與智為<a class="t" id="t0698c07"></a>同不。那先言。明與智等耳。王言。人有明智寧<a class="t" id="t0698c08"></a>能悉知眾事。作一事成五事耶。那先言。作眾<a class="t" id="t0698c09"></a>事所成非一。譬若一地種穀。當其生時各各<a class="t" id="t0698c10"></a>自生種類。人身五事皆用眾事。各有所成。王<a class="t" id="t0698c11"></a>言。善哉善哉。</p>
<a class="t" id="t0698c12"></a>
<p><a class="t-linehead" id="t-linehead0698c12"></a>王復問那先。世間人頭面目身體四支皆<a class="t" id="t0698c13"></a>完具。何故有長命者有短命者。有多病<a class="t" id="t0698c14"></a>少病者。有貧者富者。有長者有卑者。<a class="t" id="t0698c15"></a>有端正者有醜惡者。有為人所信者。為人<a class="t" id="t0698c16"></a>所疑者。有明者有闇者。何以故不同。那先<a class="t" id="t0698c17"></a>言。譬若眾樹木生菓。有酢者有苦者。有辛者<a class="t" id="t0698c18"></a>有甜者。那先問王。此等樹木何故不同。王言。<a class="t" id="t0698c19"></a>不同者本栽各異。那先言。人所作各各異不<a class="t" id="t0698c20"></a>同。故有長命有短命。有多病有少病有富有<a class="t" id="t0698c21"></a>貧。有貴有賤。有端正有醜惡。有語用者有語<a class="t" id="t0698c22"></a>不用者。有明者有闇者。那先言。佛經說。豪貴<a class="t" id="t0698c23"></a>貧窮好醜。皆自宿命所作善惡自隨行得之。<a class="t" id="t0698c24"></a>王言。善哉善哉。</p>
<a class="t" id="t0698c25"></a>
<p class="endsection"><span class="t-juanname">那先比丘經卷上</span></p>
<p class="suttainfo"><span class="t-juanname">那先比丘經卷下</span><br>
<a class="t" id="t0699a01"></a><a class="t" id="t0699a02"></a><a class="t" id="t0699a03"></a><a class="t" id="t0699a04"></a> <span class="t-byline">失譯人名附東晉錄</span></p>
<a class="t" id="t0699a05"></a>
<p><a class="t-linehead" id="t-linehead0699a05"></a>王復問那先言。人欲作善當前作之。須後作<a class="t" id="t0699a06"></a>之。那先言。當居前作之。在後作者不益人。那<a class="t" id="t0699a07"></a>先言。王渴時乃掘地作井。能趣渴不。王言。<a class="t" id="t0699a08"></a>不能趣渴。當居前作井耳。那先言。以是故所<a class="t" id="t0699a09"></a>作當居前。那先問王。飢時乃使人耕種。須穀<a class="t" id="t0699a10"></a>熟乃食耶。王言不。當先儲偫。那先言。人如是<a class="t" id="t0699a11"></a>當先作善。有急乃作善者無益於身。那先問<a class="t" id="t0699a12"></a>王。譬若王有怨。當臨時出戰鬪具。王言不當<a class="t" id="t0699a13"></a>宿有儲偫。那先言。佛說經言。人當先自念作<a class="t" id="t0699a14"></a>善。於後作善無益。莫棄大道就邪道。勿效愚<a class="t" id="t0699a15"></a>人棄善作惡。後坐啼哭無益。人棄捐中正就<a class="t" id="t0699a16"></a>於不正臨死時乃悔耳。王言善哉善哉。</p>
<a class="t" id="t0699a17"></a>
<p><a class="t-linehead" id="t-linehead0699a17"></a>王復問那先。卿曹諸沙門說言。世間火不如<a class="t" id="t0699a18"></a>泥犁中火熱。復言。持小石著世間火中至暮<a class="t" id="t0699a19"></a>不消。取大石著泥犁火中即消。是故我不<a class="t" id="t0699a20"></a>信。復言。人作惡死在泥犁中。數千萬歲其人<a class="t" id="t0699a21"></a>不消死。是故我重不信是語。那先問王。寧聞<a class="t" id="t0699a22"></a>見水中大蟒蛟龍魚鼈。以沙石為食不。王言<a class="t" id="t0699a23"></a>然。實以此為食。那先問王沙石寧消不。王<a class="t" id="t0699a24"></a>言皆消。那先言。其腹中懷子寧復消不。<span class="corr" title="[士&gt;王] cf.【麗】">王</span>言<a class="t" id="t0699a25"></a>不消。那先問王何故不消。王言。相祿獨當然<a class="t" id="t0699a26"></a>故使不消。那先言。泥犁中人數千萬歲不消<a class="t" id="t0699a27"></a>死者何所作。過惡未盡故不消死。那先問王<a class="t" id="t0699a28"></a>言。師子虎狼皆肉食噉骨。入腹中時寧消盡<a class="t" id="t0699a29"></a>不。王言消。那先問王。其腹中懷子寧復消不。<a class="t" id="t0699b01"></a>王言不消。那先言用何故不消。王言獨相祿<a class="t" id="t0699b02"></a>故不消死。那先問王言。牛馬麋鹿皆以蒭草<a class="t" id="t0699b03"></a>為食不。王言然。那先言。其蒭草寧於腹中消<a class="t" id="t0699b04"></a>不。王言皆消。那先言。其腹中懷子寧消不。王<a class="t" id="t0699b05"></a>言不消。那先言。何以故不消。王言。獨以相祿<a class="t" id="t0699b06"></a>當然故使不消。那先言。泥犁中人亦如是。過<a class="t" id="t0699b07"></a>惡未盡故不消死。那先問王言。世間女人飲<a class="t" id="t0699b08"></a>食皆美恣意食食於腹中寧消不。王言皆消。<a class="t" id="t0699b09"></a>那先言。腹中懷子寧消不。王言子不消。那先<a class="t" id="t0699b10"></a>言。何以故不消。王言獨相祿當然故使不消。<a class="t" id="t0699b11"></a>那先言。泥犁中人亦如是所以數千萬歲不<a class="t" id="t0699b12"></a>消死者。用先作惡未解故不消死。那先言。人<a class="t" id="t0699b13"></a>在泥犁中生。在泥犁中長在泥犁中老。過盡<a class="t" id="t0699b14"></a>乃當死。王言善哉善哉。</p>
<a class="t" id="t0699b15"></a>
<p><a class="t-linehead" id="t-linehead0699b15"></a>王復問那先。卿曹諸沙門言。天下地皆在<a class="t" id="t0699b16"></a>水上水在風上風在空上我不信是。那先<a class="t" id="t0699b17"></a>前取王書水。適以指撮之問王言。風持水若<a class="t" id="t0699b18"></a>此。王言善哉。王復問。那先言。泥洹道皆過去<a class="t" id="t0699b19"></a>無所復有耶。那先言。泥洹道無所復有。那先<a class="t" id="t0699b20"></a>言。愚癡之人貪身愛惜。坐是故不能得度脫<a class="t" id="t0699b21"></a>生老病死者。那先言。智者學道內外身不愛<a class="t" id="t0699b22"></a>惜。便無有恩愛。無有恩愛者無貪欲。無貪欲<a class="t" id="t0699b23"></a>者無胞胎。無胞胎者不生。不生者不老。不老<a class="t" id="t0699b24"></a>者不病。不病者不死。不死者不憂。不憂者不<a class="t" id="t0699b25"></a>哭。不哭者不痛。便得泥洹道。王復問。那先<a class="t" id="t0699b26"></a>諸學道者。悉能得泥洹道不。那先言。不能悉<a class="t" id="t0699b27"></a>得泥洹道。正嚮善道者學知正事。當所奉行<a class="t" id="t0699b28"></a>者奉行之。不當奉行者棄遠之。當所念者念。<a class="t" id="t0699b29"></a>不當所念棄之。如是能得泥洹道。王復問那<a class="t" id="t0699c01"></a>先言。其不得泥洹道者。寧知泥洹道為快不。<a class="t" id="t0699c02"></a>那先言。然雖未得泥洹道。由知泥洹道為快。<a class="t" id="t0699c03"></a>王言。人未得泥洹道。何以故知快耶。那先問<a class="t" id="t0699c04"></a>王言。人生未甞截手足。寧知截手足為痛劇<a class="t" id="t0699c05"></a>不。王言。雖未曾更截手足。猶知為痛。那先<a class="t" id="t0699c06"></a>言。何用知為痛。王言見其人截手足呻呼。用<a class="t" id="t0699c07"></a>是故知為痛。那先言。人前有得泥洹道者。轉<a class="t" id="t0699c08"></a>相語泥洹道快。用是故信之。王言善哉善哉。</p>
<a class="t" id="t0699c09"></a>
<p><a class="t-linehead" id="t-linehead0699c09"></a>王復問那先寧曾見佛不。那先言。未曾見。王<a class="t" id="t0699c10"></a>言。那先諸師寧見佛不。那先言。諸師亦未曾<a class="t" id="t0699c11"></a>見佛。王言。如使那先及諸師不見佛者。定為<a class="t" id="t0699c12"></a>無有佛。那先言。王寧見五百溪水所合聚處<a class="t" id="t0699c13"></a>不。王言我不見。王父及太父皆見水不。王<a class="t" id="t0699c14"></a>言皆不見。那先言。王父及太父皆不見此水。<a class="t" id="t0699c15"></a>天下定為無此五百溪水所聚處不。王言。雖<a class="t" id="t0699c16"></a>我不見父及太父皆不見此水者。實有此水。<a class="t" id="t0699c17"></a>那先言。雖我及諸師不見佛者。其實有佛。王<a class="t" id="t0699c18"></a>復問言。無有復勝佛者耶。那先言然。無有<a class="t" id="t0699c19"></a>勝佛者。王復問。何以為無能勝佛者。那先問<a class="t" id="t0699c20"></a>王言。如人未曾入大海中。寧知海水為大不。<a class="t" id="t0699c21"></a>有五河。河有五百小河流入大河。河一者名<a class="t" id="t0699c22"></a>恒。二名信他。三名私他。四名博叉。五名施<a class="t" id="t0699c23"></a>披夷爾。五河水晝夜流入海。海水亦不增減。<a class="t" id="t0699c24"></a>那先言。王寧能聞知不。王言實知。那先語。以<a class="t" id="t0699c25"></a>得道人共道說無有能勝佛者。是故我信之。<a class="t" id="t0699c26"></a>王言善哉善哉。</p>
<a class="t" id="t0699c27"></a>
<p><a class="t-linehead" id="t-linehead0699c27"></a>王復問那先言。當何用知無有勝佛者。那先<a class="t" id="t0699c28"></a>問王。造書師者為誰。王言造書師者名質。<a class="t" id="t0699c29"></a>那先言。王寧曾見質不。王言。質已死久遠未<a class="t" id="t0700a01"></a>曾見。那先言。王未見質。何用知質為造書師。<a class="t" id="t0700a02"></a>王言。持古時書字轉相教告。用是故我知名<a class="t" id="t0700a03"></a>為質。那先言。用是故我曹見佛經戒如見佛<a class="t" id="t0700a04"></a>無異。佛所說經道甚深快人。知佛經戒以後<a class="t" id="t0700a05"></a>便相效。用是故我知為有不能勝佛者。王復問。<a class="t" id="t0700a06"></a>那先自見佛經道可久行之。那先言。佛所施教<a class="t" id="t0700a07"></a>禁戒經甚快。當奉行之至老。王言善哉善哉<a class="t" id="t0700a08"></a>王復問那先。人死已後身不隨後世生耶。那<a class="t" id="t0700a09"></a>先言。人死已後更受新身故身不隨。那先言。<a class="t" id="t0700a10"></a>譬若燈中炷更相然。故炷續在新炷更然。人<a class="t" id="t0700a11"></a>身如是故身不行更受新身。那先問王。王小<a class="t" id="t0700a12"></a>時從師學書讀經不。王言然我續念之。那先<a class="t" id="t0700a13"></a>問王。王所從師受經書師寧知本經書耶。王<a class="t" id="t0700a14"></a>悉奪得其本經書。王言不也。師續自知本經<a class="t" id="t0700a15"></a>書耳。那先言人身若此置故身更受新身。王<a class="t" id="t0700a16"></a>言善哉善哉。</p>
<a class="t" id="t0700a17"></a>
<p><a class="t-linehead" id="t-linehead0700a17"></a>王復問那先。審為有智無。那先言無有智。<a class="t" id="t0700a18"></a>譬若人盜他人菓蓏。盜者寧有過無。王言有<a class="t" id="t0700a19"></a>過。那先言。初種樹栽時上無有菓何緣盜者<a class="t" id="t0700a20"></a>當有過。王言。設不種栽何緣有菓。是故盜者<a class="t" id="t0700a21"></a>無狀。那先言人亦如是用今世身作善惡。生<a class="t" id="t0700a22"></a>於後世更受新身。王言人用是故身行作善<a class="t" id="t0700a23"></a>惡所在。那先言。人諸所作善惡隨人如影隨<a class="t" id="t0700a24"></a>身。人死但亡其身不亡其行。譬如然火夜書<a class="t" id="t0700a25"></a>火滅其字續在火至復更成之。今世所作行<a class="t" id="t0700a26"></a>後世成如受之如是。王言善哉善哉。王言。那<a class="t" id="t0700a27"></a>先寧能分別指示善惡所在不耶。那先言。不<a class="t" id="t0700a28"></a>可得知善惡所在。那先問王。樹木未有菓時。<a class="t" id="t0700a29"></a>王寧能分別指示言某枝間有某菓某枝間無<a class="t" id="t0700b01"></a>有菓。寧可豫知之不耶。王言不可知。那先言。<a class="t" id="t0700b02"></a>人未得道不能豫知善惡所在。王言善哉善<a class="t" id="t0700b03"></a>哉。</p>
<a class="t" id="t0700b04"></a>
<p><a class="t-linehead" id="t-linehead0700b04"></a>王復問。人當於後世生者。寧能自知不。那先<a class="t" id="t0700b05"></a>言。其當生者自知。王言何用知之。那先言。<a class="t" id="t0700b06"></a>譬如田家耕種。天雨時節其人寧豫知當得<a class="t" id="t0700b07"></a>穀不。王言然知。知田當得穀多。那先言。人<a class="t" id="t0700b08"></a>如是人當於後世生豫自知。王言善哉善哉。</p>
<a class="t" id="t0700b09"></a>
<p><a class="t-linehead" id="t-linehead0700b09"></a>王復問那先。審有泥洹無。那先言審有。王言<a class="t" id="t0700b10"></a>那先寧能指示我佛在某處不。那先言。不能<a class="t" id="t0700b11"></a>指示佛處。佛已泥曰去不可得指示見處。那<a class="t" id="t0700b12"></a>先言。譬若人然大火已即滅其火焰。寧可復<a class="t" id="t0700b13"></a>指示知光所在不。王言不可知處。那先言。佛<a class="t" id="t0700b14"></a>已泥曰去不可復知處。王言善哉善哉。</p>
<a class="t" id="t0700b15"></a>
<p><a class="t-linehead" id="t-linehead0700b15"></a>王又問那先。沙門寧能自<span class="corr" title="[受&gt;愛] cf.【麗】">愛</span>其身不。那先言。<a class="t" id="t0700b16"></a>沙門不自愛其身。王言如令沙門不自愛其<a class="t" id="t0700b17"></a>身者。何以故。自消息臥欲得安溫濡飲食。欲<a class="t" id="t0700b18"></a>得美善自護視。何以故那先言。王寧曾入戰<a class="t" id="t0700b19"></a>鬪中不。王言然。曾入戰鬪中。那先言。在戰鬪<a class="t" id="t0700b20"></a>中時。曾為刀刃牟箭瘡所中不。王言我頗為<a class="t" id="t0700b21"></a>刀刃所中。那先問王。奈刀刃牟箭瘡何。王言<a class="t" id="t0700b22"></a>我以膏藥綿裹耳。那先問王言。為愛瘡故。以<a class="t" id="t0700b23"></a>膏藥綿絮裹耶。王言我不愛瘡。那先言。殊不<a class="t" id="t0700b24"></a>愛瘡者。何以持膏藥綿絮裹而護之。王言。我<a class="t" id="t0700b25"></a>欲使瘡早愈。那先言。沙門亦如是。不愛其身。<a class="t" id="t0700b26"></a>雖飲食心。不樂用作美不用作好。不用作肌<a class="t" id="t0700b27"></a>色趣欲支身體。奉行佛經戒耳。佛經說言。人<a class="t" id="t0700b28"></a>有九孔為九弓瘡。諸孔皆臭處不淨。王言善<a class="t" id="t0700b29"></a>哉善哉。</p>
<a class="t" id="t0700c01"></a>
<p><a class="t-linehead" id="t-linehead0700c01"></a>王復問那先。佛為有三十二相八十種好<a class="t" id="t0700c02"></a>身。皆金色有光影耶。那先言。佛審有三十二<a class="t" id="t0700c03"></a>相八十種好身。皆有金色光影。王言。佛父母<a class="t" id="t0700c04"></a>寧有三十二相八十種好身。皆有金色有光<a class="t" id="t0700c05"></a>影耶。那先言。佛父母無是相。王言如是相好<a class="t" id="t0700c06"></a>是父母無是相。佛亦無是相。王復言。人生子<a class="t" id="t0700c07"></a>像其種類。父母無是相者佛定無是相。那先<a class="t" id="t0700c08"></a>言。佛父母雖無是三十二相八十種好身金<a class="t" id="t0700c09"></a>光色者。佛審有是相。那先言。王曾見蓮花<a class="t" id="t0700c10"></a>不。王言我見之。那先言。此蓮花生於地長於<a class="t" id="t0700c11"></a>泥水。其色甚好寧復類泥水色不。王言。不類<a class="t" id="t0700c12"></a>地泥水色。那先言。雖佛父母無是相者。佛審<a class="t" id="t0700c13"></a>有是相。佛生於世間長於世間。而不像世間<a class="t" id="t0700c14"></a>之事。王言善哉善哉。</p>
<a class="t" id="t0700c15"></a>
<p><a class="t-linehead" id="t-linehead0700c15"></a>王復問那先。佛審如第七天王梵所行。不與<a class="t" id="t0700c16"></a>婦女交會不。那先言然。審離於女人淨潔無<a class="t" id="t0700c17"></a>瑕穢。王言。<span class="corr" title="[瑕&gt;假] cf.【麗】">假</span>令佛如第七天王所行者。佛為<a class="t" id="t0700c18"></a>第七天王梵弟子。那先問王。第七天王者有<a class="t" id="t0700c19"></a>念無念。王言。第七天王梵有念。那先言。是<a class="t" id="t0700c20"></a>故第七天王梵及上諸天。皆為佛弟子。那先<a class="t" id="t0700c21"></a>問王言。象鳴聲何等類。王言。象鳴聲如鴈聲。<a class="t" id="t0700c22"></a>那先言。如是象為是鴈弟子。各自異類。佛亦<a class="t" id="t0700c23"></a>如是非第七天王梵弟子。王言善哉善哉。</p>
<a class="t" id="t0700c24"></a>
<p><a class="t-linehead" id="t-linehead0700c24"></a>王復問那先。佛寧悉學知經戒不。那先言。佛<a class="t" id="t0700c25"></a>悉學知奉行經戒。王言。佛從誰師受經戒那<a class="t" id="t0700c26"></a>先言佛無師。佛得道時。便悉自知諸經道。佛<a class="t" id="t0700c27"></a>不如諸弟子學知。佛所教諸弟子皆當奉行<a class="t" id="t0700c28"></a>至老。王又問那先。人父母死時悲啼哭淚出。<a class="t" id="t0700c29"></a>人有聞佛經。亦復悲啼淚出俱爾。寧別異<a class="t" id="t0701a01"></a>不。那先言。人為父母啼泣皆感恩愛。恩念愁<a class="t" id="t0701a02"></a>憂苦痛。此曹憂者愚癡憂。其有聞佛經道淚<a class="t" id="t0701a03"></a>出者。皆有慈哀之心。念世間懃苦。是故淚出。<a class="t" id="t0701a04"></a>其得福甚大。王言善哉。王又問那先。以得度<a class="t" id="t0701a05"></a>脫者有何等別異。那先言。人未得脫者有貪<a class="t" id="t0701a06"></a>欲心。人得脫者無有貪欲之心。但欲趣得飯<a class="t" id="t0701a07"></a>食支命耳。王言。我見世間人皆欲快身欲得<a class="t" id="t0701a08"></a>美食。無有厭足。那先言。人未得度脫。飲食<a class="t" id="t0701a09"></a>者用作榮樂好美。得度脫者。雖飲食不以為<a class="t" id="t0701a10"></a>樂不以為甘。趣欲支命。王言善哉善哉。</p>
<a class="t" id="t0701a11"></a>
<p><a class="t-linehead" id="t-linehead0701a11"></a>王復問那先。人家有所作能念久遠之事不。<a class="t" id="t0701a12"></a>那先言。人愁憂時皆念久遠之事。王用何等<a class="t" id="t0701a13"></a>念之。用志念耶用念念耶。那先問王言。寧曾<a class="t" id="t0701a14"></a>有所學知以後念之不。王言。然我曾有所學<a class="t" id="t0701a15"></a>知以後忽忘之。那先言。王是時無志耶而忘<a class="t" id="t0701a16"></a>之乎。王言我時忘念。那先言。可差王為有象。<a class="t" id="t0701a17"></a>王復問那先。人有作皆念耶。若甫始有所作念<a class="t" id="t0701a18"></a>見在所作。皆用念知耶。那先言。已去之事皆<a class="t" id="t0701a19"></a>用念知之。今現在之事。亦用念知之。王言如<a class="t" id="t0701a20"></a>是人但念去事。不能復念新事。那先言。假令<a class="t" id="t0701a21"></a>新者有所作。不可念者亦如是。王言人新學<a class="t" id="t0701a22"></a>書技巧為唐捐<span class="corr" title="[那&gt;耶] cf.【麗】">耶</span>。那先言。人新學書畫者。有<a class="t" id="t0701a23"></a>念故令弟子學者有知。是故有念耳。王言善<a class="t" id="t0701a24"></a>哉善哉。王復問那先人用幾事生念念耶。那<a class="t" id="t0701a25"></a>先言人凡有十六事生念。一者久遠所作生<a class="t" id="t0701a26"></a>念。二者新有所學生念。三者若有大事生<a class="t" id="t0701a27"></a>念。四者思善生念五者曾所更苦生念。六<a class="t" id="t0701a28"></a>者自思惟生念。七者曾雜所作生念。八者<a class="t" id="t0701a29"></a>教人生念。九者象生念。十者曾有所忘生<a class="t" id="t0701b01"></a>念。十一者因識生念。十二者教計生念。十<a class="t" id="t0701b02"></a>三者負債生念。十四者一心生念。十五者<a class="t" id="t0701b03"></a>讀書生念。十六者曾有所寄更見生念。是<a class="t" id="t0701b04"></a>為十六事生念。王復問。那先何等為念久者。<a class="t" id="t0701b05"></a>那先言佛弟子阿難女弟子優婆夷鳩讐<a class="t" id="t0701b06"></a>單罷念千億世宿命之事及餘道人。皆能念<a class="t" id="t0701b07"></a>去世之事。如阿難女弟子輩甚眾多。念此已<a class="t" id="t0701b08"></a>便生念。王又問。何等新所學生念者。那先言。<a class="t" id="t0701b09"></a>如人曾學知挍計。後復忘之。見人挍計便更<a class="t" id="t0701b10"></a>生念。王又問。那先何等為大事生念。那先言。<a class="t" id="t0701b11"></a>譬若大子立為王。自念為豪貴是大事生念。<a class="t" id="t0701b12"></a>王復問那先。何等為思善生念者。那先言。譬<a class="t" id="t0701b13"></a>若人為人所請呼。極善意賓延遇待之。其人<a class="t" id="t0701b14"></a>自念言。昔日為某所請呼。善意待人是為思<a class="t" id="t0701b15"></a>善生念。王又問那先。何等為更苦生念者。那<a class="t" id="t0701b16"></a>先言。譬若人曾為人所撾<span class="corr" title="[埵&gt;捶] cf.【麗】">捶</span>閉繫牢獄。是為<a class="t" id="t0701b17"></a>更苦生念。王復問那先言。何等為自惟生念<a class="t" id="t0701b18"></a>者。那先言。譬若人曾有所見。家室宗親及畜<a class="t" id="t0701b19"></a>生。是為自惟生念。王又問那先言。何等為曾<a class="t" id="t0701b20"></a>雜所作生念者。那先言。譬若人萬物字顏色<a class="t" id="t0701b21"></a>香臭酢苦。念此諸事是為曾雜生念。王復問<a class="t" id="t0701b22"></a>那先言。何等為教人生念者。那先言。人自喜<a class="t" id="t0701b23"></a>忘邊人。或有念者或有忘者。是教人生念。王<a class="t" id="t0701b24"></a>又問那先言。何等為象生念者。那先言。人牛<a class="t" id="t0701b25"></a>馬各自有象類。是為象生念。王又問那先言。<a class="t" id="t0701b26"></a>何等為曾所忘生念者。那先言。譬若人卒有<a class="t" id="t0701b27"></a>所忘。數數獨念得之。是為曾所忘生念。王復<a class="t" id="t0701b28"></a>問那先。何等為因識生念者。那先言。學書者<a class="t" id="t0701b29"></a>能次其字。是為因識生念。王復問那先。何等<a class="t" id="t0701c01"></a>為挍計生念者。那先言。如人共挍計。成就悉<a class="t" id="t0701c02"></a>知策術分明。是為挍計生念。王又問那先。何<a class="t" id="t0701c03"></a>者為負債生念者。那先言。如人所當債所當<a class="t" id="t0701c04"></a>歸。是為負債生念。王又問那先。何等為一心<a class="t" id="t0701c05"></a>生念者。那先言。沙門一其心。自念所從來生<a class="t" id="t0701c06"></a>千億世時事。是我為一其心生念。王又問那<a class="t" id="t0701c07"></a>先。何等為讀書生念者。那先言。帝有久古之<a class="t" id="t0701c08"></a>書。念言某帝某吏時書也。是為讀書生念。何<a class="t" id="t0701c09"></a>等為曾有所寄更見生念者。那先言。若人有<a class="t" id="t0701c10"></a>所寄更眼見之便生念。是為所寄生念。王言<a class="t" id="t0701c11"></a>善哉善哉。</p>
<a class="t" id="t0701c12"></a>
<p><a class="t-linehead" id="t-linehead0701c12"></a>王復問那先言。佛寧悉知去事甫始當來事<a class="t" id="t0701c13"></a><span class="corr" title="[那&gt;耶] cf.【麗】">耶</span>。那先言。然佛悉知之。王言。假令佛悉知諸<a class="t" id="t0701c14"></a>事者。何故不一時教弟子。何故稍稍教之。那<a class="t" id="t0701c15"></a>先問王。國中寧有醫師無。王言有醫師。那先<a class="t" id="t0701c16"></a>言。其醫師寧能悉知天下諸藥不。王言能悉<a class="t" id="t0701c17"></a>知諸藥。那先問王。其藥師治人病為一時與<a class="t" id="t0701c18"></a>藥為稍稍與之。王言未病不可豫與藥應病<a class="t" id="t0701c19"></a>乃與藥耳。那先言佛雖悉知去來現在之事。<a class="t" id="t0701c20"></a>亦不可一時教天下人。當稍稍授經戒令奉<a class="t" id="t0701c21"></a>行之耳。王言善哉善哉。</p>
<a class="t" id="t0701c22"></a>
<p><a class="t-linehead" id="t-linehead0701c22"></a>王又問那先。卿曹沙門言。人在世間作惡至<a class="t" id="t0701c23"></a>百<span class="corr" title="[藏&gt;歲] cf.【麗】">歲</span>。臨欲死時念佛。死後者皆生天上。我不<a class="t" id="t0701c24"></a>信是語。復言殺一生死即入泥犁中。我不信<a class="t" id="t0701c25"></a>是也。那先問王。如人持小石置水上。石浮耶<a class="t" id="t0701c26"></a>沒耶。王言其石沒。那先言。如令持百枚大石<a class="t" id="t0701c27"></a>置船上。其船寧沒不。王言不沒。那先言船中<a class="t" id="t0701c28"></a>百枚大石。因船故不得沒。人雖有本惡一時<a class="t" id="t0701c29"></a>念佛。用是不入泥犁中。便生天上。其小石沒<a class="t" id="t0702a01"></a>者。如人作惡。不知佛經死後便入泥犁。王言<a class="t" id="t0702a02"></a>善哉善哉。</p>
<a class="t" id="t0702a03"></a>
<p><a class="t-linehead" id="t-linehead0702a03"></a>王復問那先。卿曹用何等故。行學道作沙門。<a class="t" id="t0702a04"></a>那先言。我今以過去苦現在苦當來苦。欲<a class="t" id="t0702a05"></a>棄是諸苦。不欲復受更。故行學道作沙門。王<a class="t" id="t0702a06"></a>復問那先。苦乃在後世何為豫學道作沙門。<a class="t" id="t0702a07"></a>那先問王。王寧有敵國怨家。欲相攻擊不。王<a class="t" id="t0702a08"></a>言然。有敵國怨家常欲相攻擊也。那先問王。<a class="t" id="t0702a09"></a>敵主臨來時王乃作鬪具備守掘塹耶。當豫作<a class="t" id="t0702a10"></a>之乎。王言當豫有儲偫。那先問王。何等故先<a class="t" id="t0702a11"></a>作儲偫。王言。備敵來無時故。那先問王。敵尚<a class="t" id="t0702a12"></a>未來何故豫備之。那先又問王。飢乃<span class="corr" title="[由&gt;田] cf.【麗】">田</span>種渴<a class="t" id="t0702a13"></a>乃鑿井。何故豫作備度。王言善哉善哉。王又<a class="t" id="t0702a14"></a>問那先。第七梵天去是幾所。那先言甚遠。令<a class="t" id="t0702a15"></a>大如王殿石。從第七梵天上墮之六日乃墮<a class="t" id="t0702a16"></a>此間地耳。王言。卿曹諸沙門言。得羅漢道如<a class="t" id="t0702a17"></a>人屈伸臂頃。以飛上第七梵天上。王言我不<a class="t" id="t0702a18"></a>信。是行數千萬億里。何以疾乃爾。那先問王。<a class="t" id="t0702a19"></a>王本生何國。王言我本生大秦國。國名阿<a class="t" id="t0702a20"></a>荔散。那先問王。阿荔散去是間幾里。王言。去<a class="t" id="t0702a21"></a>是二千由旬合八萬里。那先問王。曾頗於<a class="t" id="t0702a22"></a>此遙念本國中事不。王言然恒念本國中事<a class="t" id="t0702a23"></a>耳。那先言。王試復更念本國中事。曾有所作<a class="t" id="t0702a24"></a>為者。王言我即念已。那先言。王行八萬里反<a class="t" id="t0702a25"></a>覆何以疾。王言善哉善哉。王復問那先。若有<a class="t" id="t0702a26"></a>兩人於此俱死。一人上生第七梵天。一人生<a class="t" id="t0702a27"></a>罽賓。罽賓去七百二十里。誰為先到者。那<a class="t" id="t0702a28"></a>先言。試念阿荔國。王言我已念之。那先復言。<a class="t" id="t0702a29"></a>王試復念罽賓。王言我已念之。那先問王。念<a class="t" id="t0702b01"></a>是兩國何所疾者。王言俱等耳。那先言。兩人<a class="t" id="t0702b02"></a>俱死一人生第七梵天上。一人生罽賓亦等<a class="t" id="t0702b03"></a>耳。那先問王。若有一雙飛鳥。一於一高樹上<a class="t" id="t0702b04"></a>止。一鳥於卑樹上止。兩鳥俱飛誰影先在地<a class="t" id="t0702b05"></a>者。王言其影俱到地耳。<span class="corr" title="[耶&gt;那] cf.【麗】">那</span>先言。兩人俱死一<a class="t" id="t0702b06"></a>人生第七天上。一人生罽賓。亦俱時至耳。王<a class="t" id="t0702b07"></a>言善哉善哉。</p>
<a class="t" id="t0702b08"></a>
<p><a class="t-linehead" id="t-linehead0702b08"></a>王復問那先。人用幾事學知道。那先言。用七<a class="t" id="t0702b09"></a>事學知道。何等為七。一者念善惡之事。二者<a class="t" id="t0702b10"></a>精進。三者樂道。四者伏意為善。五者念道。六<a class="t" id="t0702b11"></a>者一心。七者適無所憎愛。王又問那先。人用<a class="t" id="t0702b12"></a>此七事學知道耶。那先言不悉用七事學知<a class="t" id="t0702b13"></a>道。知者持知善惡。用是一事別知耳。王又問<a class="t" id="t0702b14"></a>那先。假令用一事知者。何為說七言。那先問<a class="t" id="t0702b15"></a>王。如人持刀著鞘中倚壁。刀寧能自有所割<a class="t" id="t0702b16"></a>截不。王言。不能有所割截。那先言。人心雖明<a class="t" id="t0702b17"></a>會。當得是六事共成智耳。王言善哉善哉。</p>
<a class="t" id="t0702b18"></a>
<p><a class="t-linehead" id="t-linehead0702b18"></a>王復問那先。人家作善得福大耶。作惡得殃<a class="t" id="t0702b19"></a>大耶。那先言。人作善得福大。作惡得殃小。<a class="t" id="t0702b20"></a>人家作惡日日自悔過。是故其過日小。人家<a class="t" id="t0702b21"></a>作善日夜自念歡喜。是故得福大。那先言。昔<a class="t" id="t0702b22"></a>者佛在時。其國中有人掘無手足。而取蓮花<a class="t" id="t0702b23"></a>持上佛。佛即告諸比丘言。此掘足手兒。却後<a class="t" id="t0702b24"></a>九十一劫不復入泥犁中畜生劈荔道中。得<a class="t" id="t0702b25"></a>生天上。天上壽終復還作人。是故我知人作<a class="t" id="t0702b26"></a>小善得福大。作其惡人自悔過日消滅而盡。<a class="t" id="t0702b27"></a>是故我知人作過其殃小。王言善哉善哉。王<a class="t" id="t0702b28"></a>復問那先。智者作惡愚人作惡。此兩人殃<a class="t" id="t0702b29"></a>咎誰得多者。那先言。愚人作惡得殃大。智人<a class="t" id="t0702c01"></a>作惡得殃小。王言不知。那先言。王言我國治<a class="t" id="t0702c02"></a>法。大臣有過則罪之重。小民有過罪之<span class="corr" title="[&gt;輕] cf.【麗】">輕</span>。是<a class="t" id="t0702c03"></a>故我知智者作過惡得殃大。愚者作惡得殃<a class="t" id="t0702c04"></a>小。那先問王。譬如燒鐵在地。一人知為燒鐵。<a class="t" id="t0702c05"></a>一人不知。兩人俱前取燒鐵。誰爛手大者耶。<a class="t" id="t0702c06"></a>王言。不知者手爛<a class="t" id="t0702c07"></a><a class="t" id="t0702c08"></a><a class="t" id="t0702c09"></a><a class="t" id="t0702c10"></a><a class="t" id="t0702c11"></a><a class="t" id="t0702c12"></a><a class="t" id="t0702c13"></a><a class="t" id="t0702c14"></a><a class="t" id="t0702c15"></a><a class="t" id="t0702c16"></a><a class="t" id="t0702c17"></a><a class="t" id="t0702c18"></a><a class="t" id="t0702c19"></a><a class="t" id="t0702c20"></a><a class="t" id="t0702c21"></a><a class="t" id="t0702c22"></a><a class="t" id="t0702c23"></a><a class="t" id="t0702c24"></a><a class="t" id="t0702c25"></a>大。那先言。愚者作惡不能自悔故其殃大。<a class="t" id="t0702c26"></a>智者作惡知不當所為。日自悔過。故其殃少。<a class="t" id="t0702c27"></a>王言善哉善哉。</p>
<a class="t" id="t0702c28"></a>
<p><a class="t-linehead" id="t-linehead0702c28"></a>王復問那先。人有能持此身。飛行上至第七<a class="t" id="t0702c29"></a>梵天上。及至欝單曰地。及所欲至處者不<a class="t" id="t0703a01"></a>耶。那先言能。王言。奈何持此身上第七梵<a class="t" id="t0703a02"></a>天。及欝單曰地。及所欲至處乎。那先問王。<a class="t" id="t0703a03"></a>王寧自念。少小時跳戲一丈地不。王言。我年<a class="t" id="t0703a04"></a>少時意念欲跳。便跳一丈餘地。那先言。得道<a class="t" id="t0703a05"></a>之人意欲跳至第七天上。及至欝單曰地者<a class="t" id="t0703a06"></a>亦爾。王言善哉善哉。</p>
<a class="t" id="t0703a07"></a>
<p><a class="t-linehead" id="t-linehead0703a07"></a>王復問那先。卿曹諸沙門言。有骨長四千<a class="t" id="t0703a08"></a>里。何等身骨長四千里。那先問。王曾聞大海<a class="t" id="t0703a09"></a>中有大魚名質。身長二萬八千里者不。王言<a class="t" id="t0703a10"></a>然有是。我曾聞之。那先言。如是二萬八千里<a class="t" id="t0703a11"></a>魚。其脇骨長四千里王怪之為。王復問那先。<a class="t" id="t0703a12"></a>卿曹諸沙門說言。我能斷喘息之事。王言奈<a class="t" id="t0703a13"></a>何可斷喘息氣耶。那先問王。寧曾聞志不。王<a class="t" id="t0703a14"></a>言我聞之。那先言。王以為志在人身中耶。王<a class="t" id="t0703a15"></a>言。我以為志在人身中。那先言。王以為愚人<a class="t" id="t0703a16"></a>不能<span class="corr" title="[&gt;制其身口者不能持經戒。如此曹人亦不樂其身。那先言。其學道人者。能制其身能制口能持經戒。能一其心得四禪。便能不復喘息耳。王言善哉善哉。王復問那先。為呼言海。海為是水名為海耶。用他事故言海。那先言。人所以呼為海者。水與鹽參各半。是故為海耳。王復問那先。何以故海悉醎如鹽味。那先言。所以海水醎者。啖畜以來久遠。及魚鼈虫多共漬水中。是故令醎耳。王言善哉善哉。王復問那先。人得道已寧能悉思惟深奧眾事不。那先言然。人得道已。能悉思惟深奧之事。佛經最深奧知眾事。不可稱量眾事。皆以智評之。王言善哉善哉。王復問那先。人神智自然此三事寧同不各異。那先言。人神者生覺。智者曉道。自然者虛空無有人也。王又問那先。人言得人何等為得人者。今眼視色耳聽聲鼻聞香臭口知味身知軟麁。志知善惡之事。何所為得人者] cf.【麗】">制其身口者不能持經戒。如此曹人亦不樂其身。那先言。其學道人者。能制其身能制口能持經戒。能一其心得四禪。便能不復喘息耳。王言善哉善哉。王復問那先。為呼言海。海為是水名為海耶。用他事故言海。那先言。人所以呼為海者。水與鹽參各半。是故為海耳。王復問那先。何以故海悉醎如鹽味。那先言。所以海水醎者。啖畜以來久遠。及魚鼈虫多共漬水中。是故令醎耳。王言善哉善哉。王復問那先。人得道已寧能悉思惟深奧眾事不。那先言然。人得道已。能悉思惟深奧之事。佛經最深奧知眾事。不可稱量眾事。皆以智評之。王言善哉善哉。王復問那先。人神智自然此三事寧同不各異。那先言。人神者生覺。智者曉道。自然者虛空無有人也。王又問那先。人言得人何等為得人者。今眼視色耳聽聲鼻聞香臭口知味身知軟麁。志知善惡之事。何所為得人者</span>。那先問王。如今合解用目視脫瞳子去<a class="t" id="t0703a17"></a>之視寧廣遠不。裂大其耳聽聲寧廣遠不。決<a class="t" id="t0703a18"></a>鼻令大其聞香寧多不。吻口令大知味寧多<a class="t" id="t0703a19"></a>不。剝割肌膚寧令信知麁軟不。拔去其意盛<a class="t" id="t0703a20"></a>念寧多不王言不也。那先言。佛所作甚難佛<a class="t" id="t0703a21"></a>所知甚妙。王復問那先。所作何等甚難何等<a class="t" id="t0703a22"></a>甚妙。那先言。佛能知人腹中目所不見事悉<a class="t" id="t0703a23"></a>能解之。能解目事能解耳事。能解鼻事能解<a class="t" id="t0703a24"></a>口事。能解身事能解販事。能解所念事能解<a class="t" id="t0703a25"></a>神事。那先言。人取海水含之。寧能別知口中<a class="t" id="t0703a26"></a>水。是某泉水是某流水。是某河水不。王言眾<a class="t" id="t0703a27"></a>水皆合為一難各別知。那先言。佛所作為甚<a class="t" id="t0703a28"></a>難。皆能別知。今人神不見人身。中有六事不<a class="t" id="t0703a29"></a>可見。那先言。是故佛解之。從心念至目所見。<a class="t" id="t0703b01"></a>從心念至耳所聽。從心念至鼻所嗅。從心念<a class="t" id="t0703b02"></a>至口知味。從心念至身知苦樂寒溫麁堅。從<a class="t" id="t0703b03"></a>心念有所向。佛悉知分別解之。王言善哉善<a class="t" id="t0703b04"></a>哉。</p>
<a class="t" id="t0703b05"></a>
<p><a class="t-linehead" id="t-linehead0703b05"></a>那先言。夜已半我欲去。王即勅傍臣。取四端<a class="t" id="t0703b06"></a><span class="gaiji">［疊＊毛］<!--gaiji,,1[疊＊毛],2&#x3CB2;,3--></span>布搵置油麻中持以為炬。當送那先歸。恭<a class="t" id="t0703b07"></a>事那先如事我身。傍臣皆言受教。王言得師<a class="t" id="t0703b08"></a>如那先。作弟子如我。可得道疾。王諸所問那<a class="t" id="t0703b09"></a>先輒事事答之。王大歡喜王即出中藏好衣<a class="t" id="t0703b10"></a>直十萬。以上那先。王語那先。從今以去願那<a class="t" id="t0703b11"></a>先日與八百沙門共於宮中飯食。及所欲皆<a class="t" id="t0703b12"></a>從王取之。那先報王。我為道人略無所欲。王<a class="t" id="t0703b13"></a>言那先當自護。亦當護我身。那先言。何等當<a class="t" id="t0703b14"></a>自護護王身。王報言。恐人論議呼王為慳。那<a class="t" id="t0703b15"></a>先為解諸狐疑。而不能賜與。或恐人言。那先<a class="t" id="t0703b16"></a>不能解王疑故王不賞賜。王言那先受者令<a class="t" id="t0703b17"></a>我得其福。那先亦當護其名。王言譬若師子<a class="t" id="t0703b18"></a>在金檻中。由為拘閉常有欲望去心。今我雖<a class="t" id="t0703b19"></a>為國宮省中。其意不樂。欲棄國去而行學道。<a class="t" id="t0703b20"></a>王語竟那先便歸佛寺。那先適去王竊自念。<a class="t" id="t0703b21"></a>我問那先為何等事。那先為我解何等事。王<a class="t" id="t0703b22"></a>自念。我所問那先莫不解我意者。那先歸佛<a class="t" id="t0703b23"></a>寺亦自念王問我何等事。我亦報王何等事。<a class="t" id="t0703b24"></a>那先自念王所問者。我亦悉解之。念此事至<a class="t" id="t0703b25"></a>天明。明日那先被袈裟持鉢直入宮上殿坐<a class="t" id="t0703b26"></a>王前為那先作禮已乃却坐。王白那先。那先<a class="t" id="t0703b27"></a>適去我自念。問那先何等語。那先報我何等<a class="t" id="t0703b28"></a>語。我又自念所問那先。那先莫不解我意者。<a class="t" id="t0703b29"></a>念是語歡喜安臥至明。那先言。我行歸舍亦<a class="t" id="t0703c01"></a>自念。王為問我何等事。我亦為王解何等事。<a class="t" id="t0703c02"></a>我復自念王所問我輒為解之。用是故歡喜<a class="t" id="t0703c03"></a>至明。語竟那先欲去。王便起為那先作禮。</p>
<a class="t" id="t0703c04"></a></article>
<aside id="metaarea">
<p>This translation of a Nāgasena Bhikṣu Sūtra (那先比丘經) by an unknown translator is included in the Taishō edition of the Chinese Buddhist canon in vol. 32, sūtra 1670A. The text is from <a href="http://tripitaka.cbeta.org/T32n1670A" target="_blank">CBETA</a>.</p>
<p>This work is one of three extant versions of a dialogue between the Buddhist monk Nāgasena and the Greek king Milinda (or Menander). The other two are the Pali Milindapañha and a second Chinese translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>