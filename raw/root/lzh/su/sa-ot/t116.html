<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t116"><article><div class="mirror hgroup"><h1 class="mirror-row"><span class="mirror-left latin">T 116</span><span class="mirror-right">佛說戒德香經</span></h1></div>　<a class="t" id="t0507b07"></a><a class="t" id="t0507b08"></a><a class="t" id="t0507b09"></a><a class="t" id="t0507b11"></a><p class="suttainfo"><span class="t-juanname">佛說戒德香經</span><br><a class="t" id="t0507b12"></a><a class="t" id="t0507b13"></a><span class="t-byline">東晉天竺三藏竺曇無蘭譯</span></p><a class="t" id="t0507b14"></a><p><a class="t-linehead" id="t-linehead0507b14"></a>聞如是：</p><p><a class="t-linehead" id="t-linehead0507b14"></a>一時，佛遊舍衛國祇樹給孤獨園。時，<a class="t" id="t0507b15"></a>賢者阿難閑居獨思：「世有三香，一曰根香，<a class="t" id="t0507b16"></a>二曰枝香，三曰華香，是三品香唯隨風香不<a class="t" id="t0507b17"></a>能逆風，寧有雅香隨風逆風者乎？」賢者阿難<a class="t" id="t0507b18"></a>獨處思惟<span class="corr" title="[於&gt;此] cf.【麗】">此</span>義所歸，不知所趣，即從坐起往<a class="t" id="t0507b19"></a>詣佛所，稽首佛足下，長跪叉手而白佛言：<a class="t" id="t0507b20"></a>「我獨處思惟，世有三香，一曰根香，二曰枝香，<a class="t" id="t0507b21"></a>三曰華香，此三品香唯能隨風不能逆風，寧<a class="t" id="t0507b22"></a>有雅香隨風逆風者乎？」</p><p><a class="t-linehead" id="t-linehead0507b22"></a>佛告阿難：「善哉！善哉！<a class="t" id="t0507b23"></a>誠如汝問，有香真正隨風逆風。」</p><p><a class="t-linehead" id="t-linehead0507b23"></a>阿難白佛：「願<a class="t" id="t0507b24"></a>聞其香。」</p><p><a class="t-linehead" id="t-linehead0507b24"></a>佛言：「若於郡國縣邑村落，有善男<a class="t" id="t0507b25"></a>子善女人，修行十善，身不殺、盜、淫，口不妄<a class="t" id="t0507b26"></a>言、兩舌、惡口、綺語，意不嫉妬、恚、癡，孝順父<a class="t" id="t0507b27"></a>母，奉事三尊，仁慈道德威儀禮節，東方無數<a class="t" id="t0507b28"></a>沙門梵志歌頌其德，南西北方四維上下沙<a class="t" id="t0507b29"></a>門梵志咸歌其德：『某郡國土縣邑村落，有善<a class="t" id="t0507c01"></a>男子善女人，奉行十善敬事三寶，孝順仁慈<a class="t" id="t0507c02"></a>道德恩義不失禮節。』是香名曰隨風逆風靡<a class="t" id="t0507c03"></a>不周照，十方宣德一切蒙賴。」</p><p><a class="t-linehead" id="t-linehead0507c03"></a>佛時頌曰：</p><a class="t" id="t0507c04"></a><blockquote class="gatha"><p>「雖有美香花，　　不能逆風熏，<a class="t" id="t0507c05"></a><br>不息名栴檀，　　眾雨一切香。<a class="t" id="t0507c06"></a><br>志性能和雅，　　爾乃逆風香，<a class="t" id="t0507c07"></a><br>正士名丈夫，　　普熏于十方。<a class="t" id="t0507c08"></a><br>木蜜及栴檀，　　青蓮諸雨香，<a class="t" id="t0507c09"></a><br>一切此眾香，　　戒香最無上。<a class="t" id="t0507c10"></a><br>是等清淨者，　　所行無放逸，<a class="t" id="t0507c11"></a><br>不知魔徑路，　　不見所歸趣。<a class="t" id="t0507c12"></a><br>此道至永安，　　此道最無上，<a class="t" id="t0507c13"></a><br>所獲斷穢源，　　降伏絕魔網。<a class="t" id="t0507c14"></a><br>用上佛道堂，　　昇無窮之慧，<a class="t" id="t0507c15"></a><br>以此宣經義，　　除去一切弊。」</p></blockquote><a class="t" id="t0507c16"></a><p><a class="t-linehead" id="t-linehead0507c16"></a>佛告阿難：「是香所布，不礙須彌山川天地，不<a class="t" id="t0507c17"></a>礙四種地水火風，通達八極上下亦然，無窮<a class="t" id="t0507c18"></a>之界咸歌其德。一身不殺生，世世長壽，其<a class="t" id="t0507c19"></a>命無橫。不盜竊者，世世富饒又不妄遺財<a class="t" id="t0507c20"></a>寶常存，施為道根。不婬色者，人不犯妻，<a class="t" id="t0507c21"></a>所在化生蓮華之中。不妄言者，口氣香好言<a class="t" id="t0507c22"></a>輒信之。不兩舌者，家常和合無有別離。不<a class="t" id="t0507c23"></a>惡口者，其舌常好言辭辯通。不綺語者，人<a class="t" id="t0507c24"></a>聞其言莫不諮受宣用為珍。不嫉妬者，世世<a class="t" id="t0507c25"></a>所生眾人所敬。不瞋恚者，世世端正人見歡<a class="t" id="t0507c26"></a>喜。除愚癡者，所生智慧靡不諮請，捨于邪<a class="t" id="t0507c27"></a>見常住正道，從行所得各自然生，故當棄邪<a class="t" id="t0507c28"></a>從其真妙。」</p><p><a class="t-linehead" id="t-linehead0507c28"></a>佛說如是。時，諸比丘聞之歡喜，作<a class="t" id="t0507c29"></a>禮而去。</p><a class="t" id="t0508a01"></a><p class="endsutta"><span class="t-juanname">佛說戒德香經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 116. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
