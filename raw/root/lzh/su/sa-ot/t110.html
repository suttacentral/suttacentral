<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t110"><article><div class="mirror hgroup"><h1 class="mirror-row"><span class="mirror-left latin">T 110</span><span class="mirror-right">佛說三轉法輪經</span></h1></div>　<a class="t" id="t0504a01"></a><a class="t" id="t0504a02"></a><a class="t" id="t0504a03"></a><a class="t" id="t0504a04"></a><p class="suttainfo"><span class="t-juanname">佛說三轉法輪經</span><br><a class="t" id="t0504a05"></a><a class="t" id="t0504a06"></a><span class="t-byline">三藏法師義淨奉　制譯</span></p><a class="t" id="t0504a07"></a><p><a class="t-linehead" id="t-linehead0504a07"></a>如是我聞：</p><p><a class="t-linehead" id="t-linehead0504a07"></a>一時，薄伽梵在婆羅痆斯仙人墮<a class="t" id="t0504a08"></a>處施鹿林中。爾時，世尊告五苾芻曰：「汝等苾<a class="t" id="t0504a09"></a>芻！此苦聖諦，於所聞法如理作意，能生眼智<a class="t" id="t0504a10"></a>明覺，汝等苾芻！此苦集、苦滅、順苦滅道聖諦<a class="t" id="t0504a11"></a>之法，如理作意，能生眼智明覺。</p><a class="t" id="t0504a12"></a><p><a class="t-linehead" id="t-linehead0504a12"></a>「汝等苾芻！此苦聖諦是所了法，如是應知，於<a class="t" id="t0504a13"></a>所聞法如理作意，能生眼智明覺。</p><a class="t" id="t0504a14"></a><p><a class="t-linehead" id="t-linehead0504a14"></a>「汝等苾芻！此苦集聖諦是所了法，如是應斷，<a class="t" id="t0504a15"></a>於所聞法如理作意，能生眼智明覺。</p><a class="t" id="t0504a16"></a><p><a class="t-linehead" id="t-linehead0504a16"></a>「汝等苾芻！此苦滅聖諦是所了法，如是應證，<a class="t" id="t0504a17"></a>於所聞法如理作意，能生眼智明覺。</p><p><a class="t-linehead" id="t-linehead0504a17"></a>「汝等苾<a class="t" id="t0504a18"></a>芻！此順苦滅道聖諦是所了法，如是應修，<a class="t" id="t0504a19"></a>於所聞法如理作意，能生眼智明覺。</p><a class="t" id="t0504a20"></a><p><a class="t-linehead" id="t-linehead0504a20"></a>「汝等苾芻！此苦聖諦是所了法，如是已知，於<a class="t" id="t0504a21"></a>所聞法如理作意，能生眼智明覺。</p><a class="t" id="t0504a22"></a><p><a class="t-linehead" id="t-linehead0504a22"></a>「汝等苾芻！此苦集聖諦是所了法，如是已斷，<a class="t" id="t0504a23"></a>於所聞法如理作意，能生眼智明覺。</p><a class="t" id="t0504a24"></a><p><a class="t-linehead" id="t-linehead0504a24"></a>「汝等苾芻！此苦滅聖諦是所了法，如是已證，<a class="t" id="t0504a25"></a>於所聞法如理作意，能生眼智明覺。</p><a class="t" id="t0504a26"></a><p><a class="t-linehead" id="t-linehead0504a26"></a>「汝等苾芻！此順苦滅道聖諦是所了法，如是<a class="t" id="t0504a27"></a>已修，於所聞法如理作意，能生眼智明覺。</p><a class="t" id="t0504a28"></a><p><a class="t-linehead" id="t-linehead0504a28"></a>「汝等苾芻！若我於此四聖諦法未了三轉十<a class="t" id="t0504a29"></a>二相者，眼智明覺皆不得生，我則不於諸天<a class="t" id="t0504b01"></a>魔梵、沙門婆羅門一切世間，捨離煩惱心得<a class="t" id="t0504b02"></a>解脫，不能證得無上菩提。</p><a class="t" id="t0504b03"></a><p><a class="t-linehead" id="t-linehead0504b03"></a>「汝等苾芻！由我於此四聖諦法解了三轉十<a class="t" id="t0504b04"></a>二相故，眼智明覺皆悉得生，乃於諸天魔梵、<a class="t" id="t0504b05"></a>沙門婆羅門一切世間，捨離煩惱心得解脫，<a class="t" id="t0504b06"></a>便能證得無上菩提。」</p><a class="t" id="t0504b07"></a><p><a class="t-linehead" id="t-linehead0504b07"></a>爾時世尊說是法時，具壽憍陳如及八萬諸<a class="t" id="t0504b08"></a>天，遠塵離垢得法眼淨。佛告憍陳如：「汝解此<a class="t" id="t0504b09"></a>法不？」</p><p><a class="t-linehead" id="t-linehead0504b09"></a>答言：「已解。世尊！」</p><p><a class="t-linehead" id="t-linehead0504b09"></a>「汝解此法不？」</p><p><a class="t-linehead" id="t-linehead0504b09"></a>答言：「已解。<a class="t" id="t0504b10"></a>善逝！」由憍陳如解了法故，因此即名阿若憍<a class="t" id="t0504b11"></a>陳如<span class="t-note">（阿若是解了義）</span>。</p><a class="t" id="t0504b12"></a><p><a class="t-linehead" id="t-linehead0504b12"></a>是時地居藥叉聞佛說已，出大音聲，告人天<a class="t" id="t0504b13"></a>曰：「仁等當知，佛在婆羅痆斯仙人墮處施鹿<a class="t" id="t0504b14"></a>林中，廣說三轉十二行相法輪，由此能於天<a class="t" id="t0504b15"></a>人魔梵、沙門婆羅門一切世間，為大饒益，令<a class="t" id="t0504b16"></a>同梵行者速至安隱涅槃之處，人天增盛阿<a class="t" id="t0504b17"></a>蘇羅減少。」由彼藥叉作如是告，虛空諸天四<a class="t" id="t0504b18"></a>大王眾皆悉聞知。如是展轉於剎那頃盡六<a class="t" id="t0504b19"></a>欲天，須臾之間乃至梵天普聞其響，梵眾聞<a class="t" id="t0504b20"></a>已復皆遍告廣說如前，因名此經為三轉法<a class="t" id="t0504b21"></a>輪。</p><p><a class="t-linehead" id="t-linehead0504b21"></a>時五苾芻及人天等，聞佛說已，歡喜奉行。</p><a class="t" id="t0504b22"></a><p class="endsutta"><span class="t-juanname">佛說三轉法輪經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 110. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
