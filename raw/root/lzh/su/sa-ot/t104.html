<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t104"><article><div class="mirror hgroup"><h1 class="mirror-row"><span class="mirror-left latin">T 104</span><span class="mirror-right">佛說法印經</span></h1></div>　<a class="t" id="t0500b14"></a><a class="t" id="t0500b15"></a><a class="t" id="t0500b16"></a><a class="t" id="t0500b17"></a><p class="suttainfo"><span class="t-juanname">佛說法印經</span><br><a class="t" id="t0500b18"></a><a class="t" id="t0500b19"></a><span class="t-byline">西天譯經三藏朝奉大夫試鴻臚卿<a class="t" id="t0500b20"></a>傳法大師臣施護奉　詔譯</span></p><a class="t" id="t0500b21"></a><p><a class="t-linehead" id="t-linehead0500b21"></a>爾時，佛在舍衛國，與苾芻眾俱。是時，佛告苾<a class="t" id="t0500b22"></a>芻眾言：「汝等當知，有聖法印，我今為汝分<a class="t" id="t0500b23"></a>別演說。汝等應起清淨知見，諦聽諦受，如<a class="t" id="t0500b24"></a>善作意，記念思惟。」時，諸苾芻即白佛言：「善<a class="t" id="t0500b25"></a>哉！世尊！願為宣說，我等樂聞。」</p><p><a class="t-linehead" id="t-linehead0500b25"></a>佛言：「苾芻！空<a class="t" id="t0500b26"></a>性無所有，無妄想，無所生，無所滅，離諸知<a class="t" id="t0500b27"></a>見。何以故？空性無處所，無色相，非有想，本<a class="t" id="t0500b28"></a>無所生，非知見所及，離諸有著。由離著故，<a class="t" id="t0500b29"></a>攝一切法，住平等見，是真實見。苾芻當知，<a class="t" id="t0500c01"></a>空性如是，諸法亦然，是名法印。</p><a class="t" id="t0500c02"></a><p><a class="t-linehead" id="t-linehead0500c02"></a>「復次，諸苾芻！此法印者，即是三解脫門，是<a class="t" id="t0500c03"></a>諸佛根本法，為諸佛眼，是即諸佛所歸趣<a class="t" id="t0500c04"></a>故。是故汝等，諦聽諦受，記念思惟，如實觀<a class="t" id="t0500c05"></a>察。</p><a class="t" id="t0500c06"></a><p><a class="t-linehead" id="t-linehead0500c06"></a>「復次，苾芻！若有修行者，當往林間，或居樹下<a class="t" id="t0500c07"></a>諸寂靜處，如實觀察，色是苦，是空，是無常，當<a class="t" id="t0500c08"></a>生厭離，住平等見。如是觀察受、想、行、識，是<a class="t" id="t0500c09"></a>苦、是空、是無常，當生厭離，住平等見。諸苾<a class="t" id="t0500c10"></a>芻！諸蘊本空，由心所生，心法滅已，諸蘊無<a class="t" id="t0500c11"></a>作。如是了知，即正解脫，正解脫已，離諸知<a class="t" id="t0500c12"></a>見，是名空解脫門。</p><a class="t" id="t0500c13"></a><p><a class="t-linehead" id="t-linehead0500c13"></a>「復次，住三摩地，觀諸色境，皆悉滅盡，離諸<a class="t" id="t0500c14"></a>有想，如是聲、香、味、觸、法，亦皆滅盡離諸有想，<a class="t" id="t0500c15"></a>如是觀察名為無想解脫門。入是解脫門已，<a class="t" id="t0500c16"></a>即得知見清淨。由是清淨故，即貪瞋癡皆悉<a class="t" id="t0500c17"></a>滅盡。彼滅盡已，住平等見。住是見者，即離<a class="t" id="t0500c18"></a>我見及我所見，即了諸見，無所生起，無所<a class="t" id="t0500c19"></a>依止。</p><a class="t" id="t0500c20"></a><p><a class="t-linehead" id="t-linehead0500c20"></a>「復次，離我見已，即無見無聞，無覺無知。何以<a class="t" id="t0500c21"></a>故？由因緣故，而生諸識，即彼因緣，及所生<a class="t" id="t0500c22"></a>識，皆悉無常，以無常故，識不可得。識蘊既空，<a class="t" id="t0500c23"></a>無所造作，是名無作解脫門。入是解脫門已，<a class="t" id="t0500c24"></a>知法究竟，於法無著，證法寂滅。」</p><a class="t" id="t0500c25"></a><p><a class="t-linehead" id="t-linehead0500c25"></a>佛告諸苾芻：「如是名為聖法印，即是三解脫<a class="t" id="t0500c26"></a>門。汝諸苾芻，若修學者，即得知見清淨。」</p><p><a class="t-linehead" id="t-linehead0500c26"></a>時，<a class="t" id="t0500c27"></a>諸苾芻，聞是法已，皆大歡喜，頂禮信受。</p><a class="t" id="t0500c28"></a><p class="endsutta"><span class="t-juanname">佛說法印經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 104. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
