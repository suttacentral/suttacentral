<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t103"><article><div class="mirror hgroup"><h1 class="mirror-row"><span class="mirror-left latin">T 103</span><span class="mirror-right">佛說聖法印經</span></h1></div>　<a class="t" id="t0500a01"></a><a class="t" id="t0500a02"></a><a class="t" id="t0500a03"></a><a class="t" id="t0500a04"></a><p class="suttainfo"><span class="t-juanname">佛說聖法印經<span class="t-note">（天竺名阿遮曇摩文圖）</span></span><br><a class="t" id="t0500a05"></a><a class="t" id="t0500a06"></a><span class="t-byline">西晉月氏國三藏竺法護譯</span></p><a class="t" id="t0500a07"></a><p><a class="t-linehead" id="t-linehead0500a07"></a>聞如是：一時佛在舍衛國祇樹給孤獨園。是<a class="t" id="t0500a08"></a>時佛告諸比丘：「聽！」諸比丘：「唯諾受教。」</p><p><a class="t-linehead" id="t-linehead0500a08"></a>佛言：<a class="t" id="t0500a09"></a>「當為汝說聖法印，所應威儀，現清淨行。諦<a class="t" id="t0500a10"></a>聽，善思念之。」</p><p><a class="t-linehead" id="t-linehead0500a10"></a>佛言：「比丘！假使有人，說不求<a class="t" id="t0500a11"></a>空，不用無想，欲使興發至不自大禪定之業，<a class="t" id="t0500a12"></a>未之有也。設使有人，慕樂空法，志在無想，<a class="t" id="t0500a13"></a>興發至要，消除自大憍慢之心，禪定之業此<a class="t" id="t0500a14"></a>可致矣，輒如道願，普有所見。所以者何？慕<a class="t" id="t0500a15"></a>樂於空，欲得無想，無慢自大見，於慧業皆<a class="t" id="t0500a16"></a>可致矣。何謂比丘聖法印者？其聖法印，所可<a class="t" id="t0500a17"></a>更習，至清淨見。假使比丘，處於閑居，若坐<a class="t" id="t0500a18"></a>樹下空閑之處，解色無常，見色本無，已解<a class="t" id="t0500a19"></a>無常，解至空無，皆為怳惚，無我、無欲心則<a class="t" id="t0500a20"></a>休息，自然清淨而得解脫，是名曰空，尚未<a class="t" id="t0500a21"></a>得捨憍慢自大，禪定清淨所見業也。雖爾得<a class="t" id="t0500a22"></a>致柔順之定，即時輒見除諸色想、聲想、香想，<a class="t" id="t0500a23"></a>以故謂言至於無想，故曰無欲，尚未得消自<a class="t" id="t0500a24"></a>大憍慢，至於禪定清淨見也。其心續存柔順<a class="t" id="t0500a25"></a>之定，彼則見除所有貪婬瞋恚愚癡，是故名<a class="t" id="t0500a26"></a>曰無欲之定，尚未得除自大憍慢，至於禪定<a class="t" id="t0500a27"></a>清淨見也。心自念言：『吾我起滅，從何所興？』<a class="t" id="t0500a28"></a>思惟解知：『其吾我者，所因習味分別諸識，皆<a class="t" id="t0500a29"></a>從因緣而致此業，從是因緣致有神識。』復自<a class="t" id="t0500b01"></a>念言：『此諸因緣，為有常乎為無常耶？』復自念<a class="t" id="t0500b02"></a>言：『因緣所合致神識者，此皆無常，無有根<a class="t" id="t0500b03"></a>本。此神識者，依猗無常而有妄想，故有緣<a class="t" id="t0500b04"></a>起十二因也，皆歸於盡、無常、苦、空、毀壞、別離、<a class="t" id="t0500b05"></a>離欲、滅盡。』曉了是者，乃知無本，得至降伏，<a class="t" id="t0500b06"></a>消一切起，得入道行，是乃逮致除於自大無<a class="t" id="t0500b07"></a>慢放逸，禪定之業，現清淨行。是則名曰由<a class="t" id="t0500b08"></a>聖法印，清淨之業，從始至終，究竟本末。」</p><p><a class="t-linehead" id="t-linehead0500b08"></a>佛<a class="t" id="t0500b09"></a>說如是。諸比丘聞莫不歡喜，作禮而去。</p><a class="t" id="t0500b10"></a><p class="endsutta"><span class="t-juanname">佛說聖法印經</span></p><a class="t" id="t0500b11"></a><div class="w"><p><a class="t-linehead" id="t-linehead0500b11"></a>元康四年十二月二十五日，月支菩薩沙<a class="t" id="t0500b12"></a>門曇法護，於酒泉演出此經，弟子竺法首<a class="t" id="t0500b13"></a>筆受，令此深法普流十方大乘常光。</p></div>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 103. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
