<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t124"><article><div class="mirror hgroup"><h1 class="mirror-row"><span class="mirror-left latin">T 124</span><span class="mirror-right">緣起經一卷</span></h1></div>　<a class="t" id="t0547b06"></a><a class="t" id="t0547b07"></a><a class="t" id="t0547b08"></a><a class="t" id="t0547b09"></a><p class="suttainfo"><span class="t-juanname">緣起經一卷</span></p><a class="t" id="t0547b10"></a><a class="t" id="t0547b11"></a><p><span class="t-byline">三藏法師玄奘奉　詔譯</span></p><a class="t" id="t0547b12"></a><p><a class="t-linehead" id="t-linehead0547b12"></a>如是我聞：</p><p><a class="t-linehead" id="t-linehead0547b12"></a>一時，薄伽梵在室羅筏，住誓多林<a class="t" id="t0547b13"></a>給孤獨園，與無量無數聲聞、菩薩、天人等俱。<a class="t" id="t0547b14"></a>爾時，世尊告苾芻眾：「吾當為汝宣說緣起初<a class="t" id="t0547b15"></a>差別義，汝應諦聽，極善思惟，吾今為汝分別<a class="t" id="t0547b16"></a>解說。」</p><p><a class="t-linehead" id="t-linehead0547b16"></a>苾芻眾言：「唯然願說，我等樂聞。」</p><a class="t" id="t0547b17"></a><p><a class="t-linehead" id="t-linehead0547b17"></a>佛言：「云何名緣起初？謂依此有故彼有，此生<a class="t" id="t0547b18"></a>故彼生，所謂無明緣行，行緣識，識緣名色，名<a class="t" id="t0547b19"></a>色緣六處，六處緣觸，觸緣受，受緣愛，愛緣<a class="t" id="t0547b20"></a>取，取緣有，有緣生，生緣老死，起愁歎苦憂惱，<a class="t" id="t0547b21"></a>是名為純大苦蘊集，如是名為緣起初義。</p><a class="t" id="t0547b22"></a><p><a class="t-linehead" id="t-linehead0547b22"></a>「云何名為緣起差別？謂無明緣行者，云何無<a class="t" id="t0547b23"></a>明？謂於前際無知，於後際無知，於前後際無<a class="t" id="t0547b24"></a>知；於內無知，於外無知，於內外無知；於業無<a class="t" id="t0547b25"></a>知，於異熟無知，於業異熟無知；於佛無知，於<a class="t" id="t0547b26"></a>法無知，於僧無知；於苦無知，於集無知，於滅<a class="t" id="t0547b27"></a>無知，於道無知；於因無知，於果無知，於因已<a class="t" id="t0547b28"></a>生諸法無知；於善無知，於不善無知；於有罪<a class="t" id="t0547b29"></a>無知，於無罪無知；於應修習無知，於不應修<a class="t" id="t0547c01"></a>習無知；於下劣無知；於上妙無知；於黑無知，<a class="t" id="t0547c02"></a>於白無知；於有異分無知，於緣已生或六觸<a class="t" id="t0547c03"></a>處，如實通達無知。如是於彼彼處如實無知，<a class="t" id="t0547c04"></a>無見無現觀，愚癡無明黑闇，是謂無明。云何<a class="t" id="t0547c05"></a>為行？行有三種，謂身行、語行、意行，是名為行。</p><a class="t" id="t0547c06"></a><p><a class="t-linehead" id="t-linehead0547c06"></a>「行緣識者，云何為識？謂六識身，一者眼識，二者<a class="t" id="t0547c07"></a>耳識，三者鼻識，四者舌識，五者身識，六者意<a class="t" id="t0547c08"></a>識，是名為識。</p><p><a class="t-linehead" id="t-linehead0547c08"></a>「識緣名色者，云何為名？謂四無<a class="t" id="t0547c09"></a>色蘊：一者受蘊，二者想蘊，三者行蘊，四者識<a class="t" id="t0547c10"></a>蘊。云何為色？謂諸所有色，一切四大種，及四<a class="t" id="t0547c11"></a>大種所造，此色前名總略為一，合名名色，是<a class="t" id="t0547c12"></a>謂名色。</p><p><a class="t-linehead" id="t-linehead0547c12"></a>「名色緣六處者，云何六處？謂六內處：<a class="t" id="t0547c13"></a>一眼內處，二耳內處，三鼻內處，四舌內處，五<a class="t" id="t0547c14"></a>身內處，六意內處，是謂六處。</p><p><a class="t-linehead" id="t-linehead0547c14"></a>「六處緣觸者，云<a class="t" id="t0547c15"></a>何為觸？謂六觸身：一者眼觸，二者耳觸，三者<a class="t" id="t0547c16"></a>鼻觸，四者舌觸，五者身觸，六者意觸，是名為<a class="t" id="t0547c17"></a>觸。</p><p><a class="t-linehead" id="t-linehead0547c17"></a>「觸緣受者，云何為受？受有三種，謂樂受、苦<a class="t" id="t0547c18"></a>受、不苦不樂受，是名為受。</p><a class="t" id="t0547c19"></a><p><a class="t-linehead" id="t-linehead0547c19"></a>「受緣愛者，云何為愛？愛有三種，謂欲愛、色愛、<a class="t" id="t0547c20"></a>無色愛，是名為愛。</p><p><a class="t-linehead" id="t-linehead0547c20"></a>「愛緣取者，云何為取？謂四<a class="t" id="t0547c21"></a>取：一者欲取，二者見取，三者戒禁取，四者<a class="t" id="t0547c22"></a>我語取，是名為取。</p><p><a class="t-linehead" id="t-linehead0547c22"></a>「取緣有者，云何為有？有有<a class="t" id="t0547c23"></a>三種，謂欲有、色有、無色有，是名為有。</p><p><a class="t-linehead" id="t-linehead0547c23"></a>「有緣生<a class="t" id="t0547c24"></a>者，云何為生？謂彼彼有情，於彼彼有情類，諸<a class="t" id="t0547c25"></a>生等生趣，起出現蘊，得界、得處、得諸蘊，生起、<a class="t" id="t0547c26"></a>命根出現，是名為生。</p><p><a class="t-linehead" id="t-linehead0547c26"></a>「生緣老死者，云何為老？<a class="t" id="t0547c27"></a>謂髮衰變，皮膚緩皺，衰熟損壞，身脊傴曲黑<a class="t" id="t0547c28"></a>黶間身，喘息奔急，形貌僂前，憑據策杖，惛<a class="t" id="t0547c29"></a>昧羸劣，損減衰退，諸根耄熟，功用破壞，諸行<a class="t" id="t0548a01"></a>朽故，其形腐敗，是名為老。云何為死？謂彼<a class="t" id="t0548a02"></a>彼有情，從彼彼有情類，終盡壞沒，捨壽捨煖，<a class="t" id="t0548a03"></a>命根謝滅，棄捨諸蘊，死時運盡，是名為死。<a class="t" id="t0548a04"></a>此死前老總略為一，合名老死，如是名為緣<a class="t" id="t0548a05"></a>起差別義。</p><a class="t" id="t0548a06"></a><p><a class="t-linehead" id="t-linehead0548a06"></a>「苾芻！我已為汝等說所標緣起初差別義。」</p><p><a class="t-linehead" id="t-linehead0548a06"></a>時<a class="t" id="t0548a07"></a>薄伽梵說是經已，聲聞、菩薩、天人等眾，聞佛<a class="t" id="t0548a08"></a>所說皆大歡喜，得未曾有，信受奉行。</p><a class="t" id="t0548a09"></a><p class="endsutta"><span class="t-juanname">緣起經一卷</span></p></article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 124. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>