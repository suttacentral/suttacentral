<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t112"><article><div class="mirror hgroup"><h1 class="mirror-row"><span class="mirror-left latin">T 112</span><span class="mirror-right">佛說八正道經</span></h1></div>　<a class="t" id="t0504c23"></a><a class="t" id="t0504c24"></a><a class="t" id="t0504c25"></a><a class="t" id="t0504c26"></a><p class="suttainfo"><span class="t-juanname">佛說八正道經</span><br><a class="t" id="t0504c27"></a><a class="t" id="t0504c28"></a><span class="t-byline">後漢安息國三藏安世高譯</span></p><a class="t" id="t0504c29"></a><p><a class="t-linehead" id="t-linehead0504c29"></a>聞如是：</p><p><a class="t-linehead" id="t-linehead0504c29"></a>一時，佛在舍衛國祇樹給孤獨園。佛<a class="t" id="t0505a01"></a>告諸弟子：「聽我說邪道亦說正道。何等為邪<a class="t" id="t0505a02"></a>道？不諦見、不諦念、不諦語、不諦治、不諦求、不諦<a class="t" id="t0505a03"></a>行、不諦意、不諦定。是為道八邪行。</p><a class="t" id="t0505a04"></a><p><a class="t-linehead" id="t-linehead0505a04"></a>「何等為道八正行？一者諦見。諦見為何等？信<a class="t" id="t0505a05"></a>布施、信禮、信祠、信善惡行自然福、信父母、信天<a class="t" id="t0505a06"></a>下道人、信求道、信諦行、信諦受。今世後世，自<a class="t" id="t0505a07"></a>黠得證自成。便相告說是為諦見。</p><a class="t" id="t0505a08"></a><p><a class="t-linehead" id="t-linehead0505a08"></a>「第二諦念為何等？所意棄欲、棄家、不瞋恚怒、<a class="t" id="t0505a09"></a>不相侵，是為諦念。</p><a class="t" id="t0505a10"></a><p><a class="t-linehead" id="t-linehead0505a10"></a>「第三諦語為何等？不兩舌、不傳語、不惡罵、不<a class="t" id="t0505a11"></a>妄語，是為諦語。</p><a class="t" id="t0505a12"></a><p><a class="t-linehead" id="t-linehead0505a12"></a>「第四諦行為何等？不殺盜婬，是為諦行。</p><a class="t" id="t0505a13"></a><p><a class="t-linehead" id="t-linehead0505a13"></a>「第五諦受為何等？是聞有道弟子法求，不可<a class="t" id="t0505a14"></a>非法，飯食、床臥、病瘦正法求，不可非法，是為<a class="t" id="t0505a15"></a>諦受。</p><a class="t" id="t0505a16"></a><p><a class="t-linehead" id="t-linehead0505a16"></a>「第六諦治為何等？生死意共合行，所精進行，<a class="t" id="t0505a17"></a>出力因緣行，乃精進不厭意持，是為諦治。</p><a class="t" id="t0505a18"></a><p><a class="t-linehead" id="t-linehead0505a18"></a>「第七諦意為何等？生死行合意念、向意念，不<a class="t" id="t0505a19"></a>妄不共意求，是名為諦意。</p><a class="t" id="t0505a20"></a><p><a class="t-linehead" id="t-linehead0505a20"></a>「第八諦定為何等？生死意合，念止、相止、護已<a class="t" id="t0505a21"></a>止、聚止。不可為、不作所有罪，不墮中庭。是<a class="t" id="t0505a22"></a>名為諦定。</p><a class="t" id="t0505a23"></a><p><a class="t-linehead" id="t-linehead0505a23"></a>「比丘！所有道弟子，當受是八種行諦道，如說<a class="t" id="t0505a24"></a>行可得道八行覺。諦見者信布施，後世得具<a class="t" id="t0505a25"></a>福，信禮者見沙門道人作禮福，信祠者懸繒<a class="t" id="t0505a26"></a>燒香散花然燈，信所行十善是為自然得福，<a class="t" id="t0505a27"></a>信父母者信孝順，信天下道人者喜受經，信<a class="t" id="t0505a28"></a>求道者為行道。信諦行者斷惡意，信諦受者<a class="t" id="t0505a29"></a>不犯戒。今世後世，自黠為得黠，能教人得證，<a class="t" id="t0505b01"></a>自成者能成人。能成他人，便相告說，是名為<a class="t" id="t0505b02"></a>諦見知。如是便自脫亦脫他人。</p><a class="t" id="t0505b03"></a><p><a class="t-linehead" id="t-linehead0505b03"></a>「第二諦念所意起者為失意，欲棄家者為念<a class="t" id="t0505b04"></a>道，不瞋恚怒者為忍辱，不相侵者當正意。</p><a class="t" id="t0505b05"></a><p><a class="t-linehead" id="t-linehead0505b05"></a>「第三諦語者，不惡罵不犯口四過，但說至誠<a class="t" id="t0505b06"></a>道品諦要。</p><a class="t" id="t0505b07"></a><p><a class="t-linehead" id="t-linehead0505b07"></a>「第四諦行者，不殺盜婬而行誠信。</p><a class="t" id="t0505b08"></a><p><a class="t-linehead" id="t-linehead0505b08"></a>「第五諦不墮貪者，但求一衣一食為賤醫。</p><a class="t" id="t0505b09"></a><p><a class="t-linehead" id="t-linehead0505b09"></a>「第六諦治者為向三十七品經。</p><a class="t" id="t0505b10"></a><p><a class="t-linehead" id="t-linehead0505b10"></a>「第七諦意者日增三十七品經，不離意。</p><a class="t" id="t0505b11"></a><p><a class="t-linehead" id="t-linehead0505b11"></a>「第八諦止者不忘因緣，止者常還意護，已<a class="t" id="t0505b12"></a>止者一切無所犯，聚止者得福道。」</p><p><a class="t-linehead" id="t-linehead0505b12"></a>佛說如是。<a class="t" id="t0505b13"></a>皆歡喜受。</p><a class="t" id="t0505b14"></a><p class="endsutta"><span class="t-juanname">佛說八正道經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 112. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
