<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t117"><article><div class="mirror hgroup"><h1 class="mirror-row"><span class="mirror-left latin">T 117</span><span class="mirror-right">佛說戒香經</span></h1></div>　<a class="t" id="t0508a02"></a><a class="t" id="t0508a03"></a><a class="t" id="t0508a04"></a><a class="t" id="t0508a06"></a><p class="suttainfo"><span class="t-juanname">佛說戒香經</span><br><a class="t" id="t0508a07"></a><a class="t" id="t0508a08"></a><span class="t-byline">西天譯經三藏朝散大夫試光祿卿<a class="t" id="t0508a09"></a>明教大師臣法賢奉，　詔譯</span></p><a class="t" id="t0508a10"></a><p><a class="t-linehead" id="t-linehead0508a10"></a>如是我聞：</p><p><a class="t-linehead" id="t-linehead0508a10"></a>一時，佛在舍衛國祇樹給孤獨園，<a class="t" id="t0508a11"></a>與大比丘眾俱。爾時，尊者阿難來詣佛所，到<a class="t" id="t0508a12"></a>已頭<span class="corr" title="[而&gt;面]">面</span>禮足，合掌恭敬而白佛言：「世尊！我<a class="t" id="t0508a13"></a>有少疑欲當啟問，唯願世尊為我解說。我見<a class="t" id="t0508a14"></a>世間有三種香，所謂根香、花香、子香，此三種<a class="t" id="t0508a15"></a>香遍一切處，有風而聞，無風亦聞，其香云<a class="t" id="t0508a16"></a>何？」</p><a class="t" id="t0508a17"></a><p><a class="t-linehead" id="t-linehead0508a17"></a>爾時，世尊告尊者阿難：「勿作是言，謂此三種<a class="t" id="t0508a18"></a>之香，遍一切處有風而聞，無風亦聞。此三種<a class="t" id="t0508a19"></a>香有風無風，遍一切處而非得聞。阿難！汝今<a class="t" id="t0508a20"></a>欲聞普遍香者，應當諦聽，為汝宣說。」</p><p><a class="t-linehead" id="t-linehead0508a20"></a>阿難<a class="t" id="t0508a21"></a>白佛言：「世尊！我今樂聞，唯願宣說。」</p><a class="t" id="t0508a22"></a><p><a class="t-linehead" id="t-linehead0508a22"></a>佛告阿難：「有風無風香遍十方者，世間若有<a class="t" id="t0508a23"></a>近事男、近事女，持佛淨戒行諸善法，謂不殺、<a class="t" id="t0508a24"></a>不盜、不婬、不妄及不飲酒。是近事男、近事女，<a class="t" id="t0508a25"></a>如是戒香遍聞十方，而彼十方咸皆稱讚，而<a class="t" id="t0508a26"></a>作是言：『於某城中有如是近事男女，持佛淨<a class="t" id="t0508a27"></a>戒行諸善法，謂不殺、不盜、不婬、不妄及不飲<a class="t" id="t0508a28"></a>酒等。』具此戒法，是人獲如是之香，有風無<a class="t" id="t0508a29"></a>風遍聞十方，咸皆稱讚而得愛敬。」</p><a class="t" id="t0508b01"></a><p><a class="t-linehead" id="t-linehead0508b01"></a>爾時，世尊而說頌曰：</p><a class="t" id="t0508b02"></a><blockquote class="gatha"><p>「世間所有諸花果，　　乃至沈檀龍麝香，<a class="t" id="t0508b03"></a><br>如是等香非遍聞，　　唯聞戒香遍一切。<a class="t" id="t0508b04"></a><br>旃檀欝金與蘇合，　　優鉢羅并摩隷花，<a class="t" id="t0508b05"></a><br>如是諸妙花香中，　　唯有戒香而最上。<a class="t" id="t0508b06"></a><br>所有世間沈檀等，　　其香微少非遍聞，<a class="t" id="t0508b07"></a><br>若人持佛淨戒香，　　諸天普聞皆愛敬。<a class="t" id="t0508b08"></a><br>如是具足清淨戒，　　乃至常行諸善法，<a class="t" id="t0508b09"></a><br>是人能解世間縛，　　所有諸魔常遠離。」</p></blockquote><a class="t" id="t0508b10"></a><p><a class="t-linehead" id="t-linehead0508b10"></a>爾時，尊者阿難及比丘眾，聞佛語已，歡喜信<a class="t" id="t0508b11"></a>受，禮佛而退。</p><a class="t" id="t0508b12"></a><p class="endsutta"><span class="t-juanname">佛說戒香經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 117. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
