<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t105"><article><div class="mirror hgroup"><h1 class="mirror-row"><span class="mirror-left latin">T 105</span><span class="mirror-right">五陰譬喻經</span></h1></div>　<a class="t" id="t0501a01"></a><a class="t" id="t0501a02"></a><a class="t" id="t0501a03"></a><a class="t" id="t0501a04"></a><p class="suttainfo"><span class="t-juanname">五陰譬喻經</span><br><a class="t" id="t0501a05"></a><a class="t" id="t0501a06"></a><span class="t-byline">後漢安息三藏安世高譯</span></p><a class="t" id="t0501a07"></a><p><a class="t-linehead" id="t-linehead0501a07"></a>聞如是：</p><p><a class="t-linehead" id="t-linehead0501a07"></a>一時，佛遊於靡勝國，度河津見中大<a class="t" id="t0501a08"></a>沫聚隨水流，即告比丘言：「諸比丘！譬如此<a class="t" id="t0501a09"></a>大沫聚隨水流，目士見之觀視省察，即知非<a class="t" id="t0501a10"></a>有、虛無、不實、速消、歸盡。所以者何？沫無強故。<a class="t" id="t0501a11"></a>如是，比丘！一切所色去來現在，內外麁細好<a class="t" id="t0501a12"></a>醜遠近，比丘見此當熟省視觀，其不有虛<a class="t" id="t0501a13"></a>無不實，但病但結但瘡但偽，非真非常，為苦<a class="t" id="t0501a14"></a>為空為非身為消盡。所以者何？色之性無有<a class="t" id="t0501a15"></a>強。譬如，比丘！天雨渧水，一泡適起一泡即滅，<a class="t" id="t0501a16"></a>目<span class="corr" title="[土&gt;士] cf.【麗】">士</span>見之觀視省察，即知非有、虛無、不實、速<a class="t" id="t0501a17"></a>消、歸盡。所以者何？泡無強故。如是，比丘！一<a class="t" id="t0501a18"></a>切所痛去來現在，內外麁細好醜遠近，比丘<a class="t" id="t0501a19"></a>見知，當熟省視，觀其不有虛無不實，但病但<a class="t" id="t0501a20"></a>結但偽但瘡，非真非常，為苦為空為非身為<a class="t" id="t0501a21"></a>消盡。所以者何？痛之性無有強故。</p><a class="t" id="t0501a22"></a><p><a class="t-linehead" id="t-linehead0501a22"></a>「譬如，比丘！季夏盛熱日中之炎，目士見之觀<a class="t" id="t0501a23"></a>視省察，即知非有、虛無、不實、速消、歸盡。所以<a class="t" id="t0501a24"></a>者何？炎無強故。如是，比丘！一切所想去來<a class="t" id="t0501a25"></a>現在，內外麁細好醜遠近，比丘見是當熟省<a class="t" id="t0501a26"></a>視觀，其不有虛無不實，但婬但結但瘡但偽，<a class="t" id="t0501a27"></a>非真非常，為苦為空為非身為消盡。所以者<a class="t" id="t0501a28"></a>何？想之性無有強。</p><a class="t" id="t0501a29"></a><p><a class="t-linehead" id="t-linehead0501a29"></a>「譬如，比丘！人求良材擔斧入林，見大芭蕉鴻<a class="t" id="t0501b01"></a>直不曲，因斷其本、斬其末、劈其葉，理分分<a class="t" id="t0501b02"></a><span class="gaiji">［利－禾＋皮］<!--gaiji,,1[利-禾＋皮],2&#x34DF;,3--></span>而解之，中了無心何有牢固？目士見之<a class="t" id="t0501b03"></a>觀視省察，即知非有、虛無、不實、速消、歸盡。所<a class="t" id="t0501b04"></a>以者何？彼芭蕉無強故。如是，比丘！一切所行<a class="t" id="t0501b05"></a>去來現在，內外麁細好醜遠近，比丘見此當<a class="t" id="t0501b06"></a>熟省視知，其不有虛無不實，但婬但結但瘡<a class="t" id="t0501b07"></a>但偽，非真非常，為苦為空為非身為消盡。所<a class="t" id="t0501b08"></a>以者何？行之性無有強。</p><a class="t" id="t0501b09"></a><p><a class="t-linehead" id="t-linehead0501b09"></a>「譬如，比丘！幻師與幻弟子於四衢道大人眾<a class="t" id="t0501b10"></a>中，現若干幻，化作群象群馬車乘步從。目士<a class="t" id="t0501b11"></a>見之觀視省察，即知不有、虛無、不實、無形、化、<a class="t" id="t0501b12"></a>盡。所以者何？幻無強故。如是，比丘！一切<a class="t" id="t0501b13"></a>所識去來現在，內外麁細好醜遠近，比丘見<a class="t" id="t0501b14"></a>此當熟省視觀，其不有虛無不實，但婬但結<a class="t" id="t0501b15"></a>但瘡但偽，非真非常，為苦為空為非身為消<a class="t" id="t0501b16"></a>盡。所以者何？識之性無有強。」</p><p><a class="t-linehead" id="t-linehead0501b16"></a>於是佛說偈<a class="t" id="t0501b17"></a>言：</p><a class="t" id="t0501b18"></a><blockquote class="gatha"><p>「沫聚喻於色，　　痛如水中泡，<a class="t" id="t0501b19"></a><br>想譬熱時炎，　　行為若芭蕉，<a class="t" id="t0501b20"></a><br>夫幻喻如識，　　諸佛說若此，<a class="t" id="t0501b21"></a><br>當為觀是要，　　熟省而思惟。<a class="t" id="t0501b22"></a><br>空虛之為審，　　不覩其有常，<a class="t" id="t0501b23"></a><br>欲見陰當爾，　　真智說皆然。<a class="t" id="t0501b24"></a><br>三事斷絕時，　　知身無所直，<a class="t" id="t0501b25"></a><br>命氣溫燸識，　　捨身而轉逝。<a class="t" id="t0501b26"></a><br>當其死臥地，　　猶草無所知，<a class="t" id="t0501b27"></a><br>觀其狀如是，　　但幻而愚貪。<a class="t" id="t0501b28"></a><br>心心為無安，　　亦無有牢強，<a class="t" id="t0501b29"></a><br>知五陰如此，　　比丘宜精勤。<a class="t" id="t0501c01"></a><br>是以當晝夜，　　自覺念正智，<a class="t" id="t0501c02"></a><br>受行寂滅道，　　行除最安樂。」</p></blockquote><a class="t" id="t0501c03"></a><p><a class="t-linehead" id="t-linehead0501c03"></a>佛說如是。比丘聞，皆歡喜。</p><a class="t" id="t0501c04"></a><p class="endsutta"><span class="t-juanname">五陰譬喻經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 105. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
