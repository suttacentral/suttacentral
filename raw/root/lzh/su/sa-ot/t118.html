<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t118"><article><div class="mirror hgroup"><h1 class="mirror-row"><span class="mirror-left latin">T 118</span><span class="mirror-right">佛說鴦掘摩經</span></h1></div>　<a class="t" id="t0508b13"></a><a class="t" id="t0508b14"></a><a class="t" id="t0508b15"></a><a class="t" id="t0508b17"></a><p class="suttainfo"><span class="t-juanname">佛說鴦掘摩經</span><br><a class="t" id="t0508b18"></a><a class="t" id="t0508b19"></a><span class="t-byline">西晉月氏國三藏竺法護譯</span></p><a class="t" id="t0508b20"></a><p><a class="t-linehead" id="t-linehead0508b20"></a>聞如是：</p><p><a class="t-linehead" id="t-linehead0508b20"></a>一時，佛遊舍衛國祇樹給孤獨園，與<a class="t" id="t0508b21"></a>大比丘五百眾俱。舍衛城中有異梵志，博綜<a class="t" id="t0508b22"></a>三經無所疑滯，具暢五典所問即對，精生講<a class="t" id="t0508b23"></a>肆莫不稟仰，國老諮諏群儒宗焉，門徒濟濟<a class="t" id="t0508b24"></a>有五百人。上首弟子名鴦掘摩<span class="t-note">（晉曰指鬘）</span>，儀幹剛<a class="t" id="t0508b25"></a>猛力超壯士，手能接飛走先奔馬，聰慧才辯<a class="t" id="t0508b26"></a>志性和雅，安詳敏達一無疑礙，色像第一師<a class="t" id="t0508b27"></a>所嘉異。室主欽敬候夫出處，往造指鬘而謂<a class="t" id="t0508b28"></a>之曰：「觀爾顏彩有堂堂之容，推步年齒相覺<a class="t" id="t0508b29"></a>不殊，寧可同歡接所娛乎！」指鬘聞之慞惶怖<a class="t" id="t0508c01"></a>懼，毛衣起竪跪而答曰：「夫人比母師則當父，<a class="t" id="t0508c02"></a>猥垂斯教儀不敢許，心所不甘甚非法也。」師<a class="t" id="t0508c03"></a>婦又曰：「飢者與食、渴給水漿，有何非法？寒施<a class="t" id="t0508c04"></a>溫衣、熱惠清涼，有何非法？裸露<span class="corr" title="[復&gt;覆] cf.【麗】">覆</span>之、危厄救<a class="t" id="t0508c05"></a>之，有何非法？」指鬘答曰：「赴趣患急寬濟窮<a class="t" id="t0508c06"></a>頓，實無非法。夫人母也，師之所重，隨婬著色<a class="t" id="t0508c07"></a>慢犯非宜，如蛇蝘體服毒褒。」</p><p><a class="t-linehead" id="t-linehead0508c07"></a>師室聞之即<a class="t" id="t0508c08"></a>懷愧恨，歸自總滅裂衣裳，欝金黃面佯愁<a class="t" id="t0508c09"></a>委臥。時，夫行還，問曰：「何故，有何不善？誰相<a class="t" id="t0508c10"></a>嬲觸？」室人譖曰：「君常所歎聰慧弟子，柔仁<a class="t" id="t0508c11"></a>貞潔履行無闕，君旦不在來見牽掣，欲肆<a class="t" id="t0508c12"></a>逆慢妾不順從，而被陵侮摧捽委頓，是以<a class="t" id="t0508c13"></a>受辱不能自起。」師聞悵然意懷盛怒，欲加楚<a class="t" id="t0508c14"></a>罰掠治姦暴，慮之雄霸非力所伏，退欲靜默<a class="t" id="t0508c15"></a>深惟不道，穢染閨閤上下失序，進退沈吟將<a class="t" id="t0508c16"></a>如之何？乃咿悒歎曰：「當微改常倒教而教，<a class="t" id="t0508c17"></a>教使殺人限至于百，各貫一指以鬘其額。殺<a class="t" id="t0508c18"></a>人之罪罪莫大焉！不加楚酷必就辜戮，現受<a class="t" id="t0508c19"></a>危沒，沒墮地獄，不可釋置縱使滋甚也。」</p><a class="t" id="t0508c20"></a><p><a class="t-linehead" id="t-linehead0508c20"></a>於是，師命指鬘而告曰：「卿之聰慧所學周密，<a class="t" id="t0508c21"></a>升堂入室精生無首，唯之一藝未施行耳。」<a class="t" id="t0508c22"></a>指鬘進曰：「願聞所告。」師曰：「欲速成者宜執<a class="t" id="t0508c23"></a>利劍，晨於四衢躬殺百人，人取一指以為傅<a class="t" id="t0508c24"></a>飾，至于日中使百指滿。設勤奉遵，則道德<a class="t" id="t0508c25"></a>備矣。」便以劒授。指鬘受劍聞告愕懼，心懷<a class="t" id="t0508c26"></a>愁慼：「設違教旨非孝弟子，順而行之畏陷失<a class="t" id="t0508c27"></a>理。」奉劍而退垂淚言曰：「淨修梵行則梵志法，<a class="t" id="t0508c28"></a>孝養父母則梵志法，修為眾善則梵志法，不<a class="t" id="t0508c29"></a>邪正歸則梵志法，柔和仁惠則梵志法，弘<a class="t" id="t0509a01"></a>慈四等則梵志法，得五神通則梵志法，超上<a class="t" id="t0509a02"></a>梵天則梵志法。今暴伐殺非法失理，躊躇懊<a class="t" id="t0509a03"></a>惱當如之何？」即詣前樹四衢路側，悲怒激<a class="t" id="t0509a04"></a>憤。惡鬼助禍，耗亂其心，瞋目噴吒四顧遠視，<a class="t" id="t0509a05"></a>如鬼師子，如虎狼獸，跳騰馳踊，色貌可畏。<a class="t" id="t0509a06"></a>行者四集，悉當趣城，即奮長劍多所殺害，莫<a class="t" id="t0509a07"></a>不迸怖值無遺脫，去來往返而無覺者。無數<a class="t" id="t0509a08"></a>之眾稱怨悲叫，入趣王宮告：「有逆賊，遮截要<a class="t" id="t0509a09"></a>路害人不少，唯願天王，為民除患。」</p><p><a class="t-linehead" id="t-linehead0509a09"></a>時諸比<a class="t" id="t0509a10"></a>丘入城分衛，見諸告者恐怖如是。分衛還出<a class="t" id="t0509a11"></a>飯食畢訖，往詣佛所稽首足下白世尊曰：「見<a class="t" id="t0509a12"></a>國人眾詣王宮門，告大逆賊名曰指鬘，手執<a class="t" id="t0509a13"></a>利劍多所危害，體掌污血路無行人。」</p><a class="t" id="t0509a14"></a><p><a class="t-linehead" id="t-linehead0509a14"></a>爾時，世尊告諸比丘：「汝等且止，吾往救之。」佛<a class="t" id="t0509a15"></a>從坐起尋到其所，道逢蒭牧荷負載乘。佃居<a class="t" id="t0509a16"></a>民眾白世尊曰：「大聖所湊勿由斯路，前有<a class="t" id="t0509a17"></a>逆賊四徼道斷，取殺狼藉，唯改所從，又且獨<a class="t" id="t0509a18"></a>步無侍衛故也。」世尊告曰：「設使三界盡為寇<a class="t" id="t0509a19"></a>虜，吾不省錄，況一賊乎？」</p><p><a class="t-linehead" id="t-linehead0509a19"></a>指鬘之母怪子不歸，<a class="t" id="t0509a20"></a>時至不食，懼必當飢。齎餉出城，就而餉之。日<a class="t" id="t0509a21"></a>欲向中百指未滿，恐日移昳，道業不具，欲還<a class="t" id="t0509a22"></a>害母以充其數。佛念：「指鬘若害母者，在不中<a class="t" id="t0509a23"></a>止罪不可救。」佛便<span class="corr" title="[忽&gt;怱] cf.【麗】">怱</span>然住立其前，時，鴦掘摩<a class="t" id="t0509a24"></a>見佛捨母，如師子步往迎世尊，心自念言：「十<a class="t" id="t0509a25"></a>人百人見我馳迸，不敢當也，吾常奮威縱橫<a class="t" id="t0509a26"></a>自恣，況此沙門獨身而至？今我規圖必勦<a class="t" id="t0509a27"></a>其命。」即執劍趣佛，不能自前，竭力奔走亦不<a class="t" id="t0509a28"></a>能到，則心念曰：「我跳度江河解諸繫縛，投捭<a class="t" id="t0509a29"></a>勇猛曾無匹敵，重關固塞無不開闔。而此沙<a class="t" id="t0509b01"></a>門徐步裁動，我走不及，殫盡威勢永不摩近。」<a class="t" id="t0509b02"></a>指鬘謂佛：「沙門且止。」佛告逆賊：「吾止已來<a class="t" id="t0509b03"></a>其日久矣，但汝未止。」時，鴦掘摩遙以偈頌曰：</p><a class="t" id="t0509b04"></a><blockquote class="gatha"><p>「寂志語何謂，　　自云已停跱？<a class="t" id="t0509b05"></a><br>斯言何所趣，　　以我為不止。<a class="t" id="t0509b06"></a><br>今佛云何立，　　謂身行不住，<a class="t" id="t0509b07"></a><br>反以我若茲，　　願說解此義。」</p></blockquote><a class="t" id="t0509b08"></a><p><a class="t-linehead" id="t-linehead0509b08"></a>於是世尊為指鬘頌偈，而告之曰：</p><a class="t" id="t0509b09"></a><blockquote class="gatha"><p>「指鬘聽佛住，　　世尊除君過，<a class="t" id="t0509b10"></a><br>汝走無智想，　　吾定爾不止。<a class="t" id="t0509b11"></a><br>吾安住三脫，　　樂法修梵行，<a class="t" id="t0509b12"></a><br>汝獨驅癡想，　　懷害今未止。<a class="t" id="t0509b13"></a><br>大聖無極慧，　　讚寂於四衢，<a class="t" id="t0509b14"></a><br>尋聞所說罪，　　聽采詠法義。」</p></blockquote><a class="t" id="t0509b15"></a><p><a class="t-linehead" id="t-linehead0509b15"></a>於是，指鬘心即開悟，棄劍稽首自投于地：「唯<a class="t" id="t0509b16"></a>願世尊，恕我迷謬，興害集指，念欲見道。僥賴<a class="t" id="t0509b17"></a>慈化，乞原罪舋，垂哀接濟，得使出家受成就<a class="t" id="t0509b18"></a>戒。」佛則授之即為沙門。</p><a class="t" id="t0509b19"></a><p><a class="t-linehead" id="t-linehead0509b19"></a>爾時，世尊威神巍巍，智慧光明結加趺坐，<a class="t" id="t0509b20"></a>賢者指鬘翼從左右，還至祇樹給孤獨園。指<a class="t" id="t0509b21"></a>鬘蒙化眾祐所信，諸尊弟子亦共攝持。其族<a class="t" id="t0509b22"></a>姓子，下鬚髮者則被法服，以家之信捨家<a class="t" id="t0509b23"></a>為道，具足究竟無上梵行，得六通證生死已<a class="t" id="t0509b24"></a>斷。稱舉淨德，所作已辦，解名色本，即得應<a class="t" id="t0509b25"></a>真。</p><a class="t" id="t0509b26"></a><p><a class="t-linehead" id="t-linehead0509b26"></a>時，王波私匿<span class="t-note">（晉號和悅）</span>，與四部眾象馬步騎，嚴駕<a class="t" id="t0509b27"></a>出征欲討穢逆，其身疲弊而被塵土，過詣佛<a class="t" id="t0509b28"></a>所稽首足下。佛問王曰：「從何所來身被塵土？」<a class="t" id="t0509b29"></a>王白佛言：「唯然，世尊！有大逆賊名鴦掘摩，<a class="t" id="t0509c01"></a>兇暴懷害斷四徼道，手執嚴刃傷殺人民，今<a class="t" id="t0509c02"></a>故匡勒四部之眾，欲出討捕。」是時，指鬘在於<a class="t" id="t0509c03"></a>會中，去佛不遠，佛告王曰：「指鬘在此，已除鬚<a class="t" id="t0509c04"></a>髮今為比丘，本與云何？」王白佛言：「已志于<a class="t" id="t0509c05"></a>道無如之何，當盡形壽給其衣食、臥起床坐、<a class="t" id="t0509c06"></a>病瘦醫藥。」又問世尊：「唯然大聖，凶害逆人<a class="t" id="t0509c07"></a>焉得至道履行寂義乎！今為安在？」佛告王曰：<a class="t" id="t0509c08"></a>「近在斯坐。」王遙見之，心即懷懼衣毛為竪。佛<a class="t" id="t0509c09"></a>言：「大王！莫恐莫懅！今以仁賢無復逆意。」王<a class="t" id="t0509c10"></a>造禮之謂曰：「賢者！是指鬘乎？」答曰：「是也。」<a class="t" id="t0509c11"></a>王又問曰：「仁姓為何？」曰：「奇角氏。」又問：「何<a class="t" id="t0509c12"></a>謂奇角氏？」曰：「父本姓。」王曰：「唯奇角子受吾供<a class="t" id="t0509c13"></a>養，衣食、床臥、病瘦醫藥各盡形壽。」即然所供，<a class="t" id="t0509c14"></a>王以獲許稽首辭還，歎世尊曰：「能調諸不<a class="t" id="t0509c15"></a>調，能成諸未成，安住垂大慈，無所不開道，<a class="t" id="t0509c16"></a>消伏患逆使充法會，亦令<span class="gaiji">黎<!--gaiji,黎,1[黍-禾＋利],2&#x2A3ED;,3--></span>庶逮斯調定，我<a class="t" id="t0509c17"></a>國多事意欲請退。」佛告：「便去，從志所奉。」王<a class="t" id="t0509c18"></a>禮佛足稽首而歸。</p><a class="t" id="t0509c19"></a><p><a class="t-linehead" id="t-linehead0509c19"></a>爾時，賢者指鬘，處於閑居服五納衣，明旦持<a class="t" id="t0509c20"></a>鉢入舍衛城普行分衛，見有諸家懷妊女人，<a class="t" id="t0509c21"></a>月滿產難心歸怙之。問指鬘曰：「欲何至趣唯<a class="t" id="t0509c22"></a>蒙救濟。」指鬘得供出城食畢，澡竟去器獨坐<a class="t" id="t0509c23"></a>加敬，詣佛稽首白世尊曰：「我朝晨旦著衣持<a class="t" id="t0509c24"></a>鉢入城分衛，見有女人臨月欲產，產難恐懼<a class="t" id="t0509c25"></a>求見救護。」佛告指鬘：「汝便速往謂女人曰：<a class="t" id="t0509c26"></a>『如指鬘言至誠不虛，從生已來未嘗殺生，<a class="t" id="t0509c27"></a>審如是者，姊當尋生安隱無患。』」指鬘白佛：<a class="t" id="t0509c28"></a>「我作眾罪不可稱計，<span class="corr" title="[發&gt;殺] cf.【麗】">殺</span>九十九人一不滿百，<a class="t" id="t0509c29"></a>而發此言，豈非兩舌乎？」世尊告曰：「前生異世<a class="t" id="t0510a01"></a>今生不同，是則至誠不為妄語，如斯用時救<a class="t" id="t0510a02"></a>彼女厄。」即奉聖旨往到女所，如佛言曰：「如<a class="t" id="t0510a03"></a>我至誠所言不虛，從生以來未曾殺生，審<a class="t" id="t0510a04"></a>如是者，當令大姊安隱在產。」所言未竟，女尋<a class="t" id="t0510a05"></a><span class="gaiji">娩<!--gaiji,娩,1[孑＊免],2&#x3743;,3--></span>軀兒亦獲安。</p><a class="t" id="t0510a06"></a><p><a class="t-linehead" id="t-linehead0510a06"></a>爾時，指鬘入舍衛城，群小童黻見之分衛，或<a class="t" id="t0510a07"></a>瓦石擲、或以箭射、或刀斫刺、或杖捶擊。賢者<a class="t" id="t0510a08"></a>指鬘，破頭傷體衣服破裂，還詣佛所，稽首<a class="t" id="t0510a09"></a>足下起於佛前頌曰：</p><a class="t" id="t0510a10"></a><blockquote class="gatha"><p>「我前本為賊，　　指鬘名普聞，<a class="t" id="t0510a11"></a><br>大淵以枯竭，　　則歸命正覺。<a class="t" id="t0510a12"></a><br>斯以成忍辱，　　逮佛開化眾，<a class="t" id="t0510a13"></a><br>聽經常以時，　　是故無躓礙。<a class="t" id="t0510a14"></a><br>今已歸命佛，　　受真諦法戒，<a class="t" id="t0510a15"></a><br>逮得三通達，　　則順諸佛教。<a class="t" id="t0510a16"></a><br>昔暴懷兇毒，　　多傷眾類命，<a class="t" id="t0510a17"></a><br>雖古多所危，　　吾今名無害。<a class="t" id="t0510a18"></a><br>身口所犯過，　　志懷殺害心，<a class="t" id="t0510a19"></a><br>其不危他餘，　　未曾遭諸厄。<a class="t" id="t0510a20"></a><br>又復無過去，　　持其法寂然，<a class="t" id="t0510a21"></a><br>應受凶暴名，　　自調成仁賢。<a class="t" id="t0510a22"></a><br>以才一調定，　　如鉤調諸象，<a class="t" id="t0510a23"></a><br>如來成就我，　　無劍亦無杖。<a class="t" id="t0510a24"></a><br>其前為放逸，　　然後能自制，<a class="t" id="t0510a25"></a><br>彼明炤於世，　　由日出於雲。<a class="t" id="t0510a26"></a><br>假使犯眾惡，　　不斷眾善德，<a class="t" id="t0510a27"></a><br>彼明炤於世，　　由雲消日出。<a class="t" id="t0510a28"></a><br>若新學比丘，　　勤修於佛教，<a class="t" id="t0510a29"></a><br>其明炤於世，　　如月盛滿時。<a class="t" id="t0510b01"></a><br>其有犯眾罪，　　當歸於惡道，<a class="t" id="t0510b02"></a><br>不復難諸患，　　服食無所著。<a class="t" id="t0510b03"></a><br>亦不求於生，　　未曾會德死，<a class="t" id="t0510b04"></a><br>唯須待時日，　　心常志於定。<a class="t" id="t0510b05"></a><br>如是鴦掘摩，　　已得成羅漢，<a class="t" id="t0510b06"></a><br>在佛世尊前，　　口自頌斯偈。」</p></blockquote><a class="t" id="t0510b07"></a><p><a class="t-linehead" id="t-linehead0510b07"></a>佛說如是。賢者指鬘及諸比丘眾，聞經歡喜<a class="t" id="t0510b08"></a>奉行。</p><a class="t" id="t0510b09"></a><p class="endsutta"><span class="t-juanname">佛說鴦掘摩經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 118. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
