<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t102"><article><div class="mirror hgroup"><h1 class="mirror-row"><span class="mirror-left latin">T 102</span><span class="mirror-right">佛說五蘊皆空經</span></h1></div>　<a class="t" id="t0499c02"></a><a class="t" id="t0499c03"></a><a class="t" id="t0499c04"></a><a class="t" id="t0499c05"></a><p class="suttainfo"><span class="t-juanname">佛說五蘊皆空經</span><br><a class="t" id="t0499c06"></a><a class="t" id="t0499c07"></a><span class="t-byline">大唐三藏法師義淨奉　制譯</span></p><a class="t" id="t0499c08"></a><p><a class="t-linehead" id="t-linehead0499c08"></a>如是我聞：</p><p><a class="t-linehead" id="t-linehead0499c08"></a>一時薄伽梵，在婆羅痆斯仙人墮<a class="t" id="t0499c09"></a>處施鹿林中。爾時世尊，告五苾芻曰：「汝等<a class="t" id="t0499c10"></a>當知，色不是我，若是我者，色不應病及受<a class="t" id="t0499c11"></a>苦惱。『我欲如是色，我不欲如是色。』既不如<a class="t" id="t0499c12"></a>是，隨情所欲，是故當知，色不是我；受想<a class="t" id="t0499c13"></a>行識，亦復如是。復次苾芻！於汝意云何？<a class="t" id="t0499c14"></a>色為是常？為是無常？」</p><p><a class="t-linehead" id="t-linehead0499c14"></a>白言：「大德！色是無常。」</p><a class="t" id="t0499c15"></a><p><a class="t-linehead" id="t-linehead0499c15"></a>佛言：「色既無常，此即是苦，或苦苦、壞苦、行<a class="t" id="t0499c16"></a>苦。然我聲聞多聞弟子，執有我不？色即是<a class="t" id="t0499c17"></a>我，我有諸色，色屬於我，我在色中不？」</p><p><a class="t-linehead" id="t-linehead0499c17"></a>「不爾！世<a class="t" id="t0499c18"></a>尊！」</p><p><a class="t-linehead" id="t-linehead0499c18"></a>「應知受想行識，常與無常，亦復如是。凡<a class="t" id="t0499c19"></a>所有色，若過去未來現在，內外麁細，若勝若<a class="t" id="t0499c20"></a>劣、若遠若近，悉皆無我。汝等當知，應以正<a class="t" id="t0499c21"></a>智而善觀察，如是所有受想行識，過去未來<a class="t" id="t0499c22"></a>現在，悉應如前正智觀察。若我聲聞聖弟子<a class="t" id="t0499c23"></a>眾，觀此五取蘊，知無有我及以我所，如是<a class="t" id="t0499c24"></a>觀已，即知世間，無能取所取，亦非轉變，但<a class="t" id="t0499c25"></a>由自悟而證涅槃，我生已<span class="corr" title="[靈&gt;盡]">盡</span>，梵行已立，所作<a class="t" id="t0499c26"></a>已辦，不受後有。」</p><p><a class="t-linehead" id="t-linehead0499c26"></a>說此法時，五苾芻等，於諸<a class="t" id="t0499c27"></a>煩惱，心得解脫，信受奉行。</p><a class="t" id="t0499c28"></a><p class="endsutta"><span class="t-juanname">佛說五蘊皆空經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 102. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
