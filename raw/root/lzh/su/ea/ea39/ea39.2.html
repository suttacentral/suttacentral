<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea39.2">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">39.2</span> <span class="mirror-right">（二）晝度</span>
</h1>
</div>
<p><a class="t-linehead" id="t-linehead0729b11"></a>聞如是：</p>
<p>一時，佛在舍衛國祇樹給孤獨 <a class="t" id="t0729b12"></a>園。</p>
<p><a class="t-linehead" id="t-linehead0729b12"></a>爾時，世尊告諸比丘：「三十三天晝度樹， <a class="t" id="t0729b13"></a>本縱廣五十由旬，高百由旬，東、西、南、北蔭覆 <a class="t" id="t0729b14"></a>五十由旬，三十三天在彼四月自相娛樂。比 <a class="t" id="t0729b15"></a>丘當知，或有是時，彼晝度樹華葉凋落，萎 <a class="t" id="t0729b16"></a>黃在地。爾時，諸天見此瑞應，普懷歡喜，欣 <a class="t" id="t0729b17"></a>情內發：『此樹不久當更生華實。』</p>
<p><a class="t-linehead" id="t-linehead0729b17"></a>「比丘當知， <a class="t" id="t0729b18"></a>或有是時，彼樹華實皆悉凋落，捐棄在地。 <a class="t" id="t0729b19"></a>是時，三十三天倍復歡喜，自相謂言：『此樹不 <a class="t" id="t0729b20"></a>久當作灰色。』</p>
<p><a class="t-linehead" id="t-linehead0729b20"></a>「比丘當知，復經歷數時，彼樹 <a class="t" id="t0729b21"></a>便作灰色。是時，三十三天已見此樹而作灰 <a class="t" id="t0729b22"></a>色，甚懷喜悅，自相謂言：『而今此樹已作灰 <a class="t" id="t0729b23"></a>色，不久當生羅網。』是時，三十三天見此晝 <a class="t" id="t0729b24"></a>度樹已生羅網，不久當生雹節。爾時，三十 <a class="t" id="t0729b25"></a>三天見已，復懷歡喜：『此樹今日已生雹節， <a class="t" id="t0729b26"></a>不久當復開敷。』</p>
<p><a class="t-linehead" id="t-linehead0729b26"></a>「比丘當知，三十三天已見 <a class="t" id="t0729b27"></a>此樹漸漸開敷，各懷歡喜：『此樹不久漸漸 <a class="t" id="t0729b28"></a>開敷，不久當盡著華。』</p>
<p><a class="t-linehead" id="t-linehead0729b28"></a>「比丘當知，或有是 <a class="t" id="t0729b29"></a>時，彼樹普悉開敷，皆懷歡喜：『此樹今日皆悉 <a class="t" id="t0729c01"></a>著華。』爾時，此香逆風，百由旬內無不聞香 <a class="t" id="t0729c02"></a>者。爾時，諸天四月之中於彼自相娛樂，樂不 <a class="t" id="t0729c03"></a>可計。</p>
<p><a class="t-linehead" id="t-linehead0729c03"></a>「此亦如是，若賢聖弟子意欲出家學 <a class="t" id="t0729c04"></a>道時，如似彼樹始欲凋落。</p>
<p><a class="t-linehead" id="t-linehead0729c04"></a>「復次，賢聖弟子 <a class="t" id="t0729c05"></a>捐棄妻財，以信堅固，出家學道，剃除鬚髮， <a class="t" id="t0729c06"></a>如似彼樹葉落在地。</p>
<p><a class="t-linehead" id="t-linehead0729c06"></a>「比丘當知，若賢聖弟 <a class="t" id="t0729c07"></a>子無貪欲想，除不善法，念持歡喜，遊志 <a class="t" id="t0729c08"></a>一禪， <span class="corr" title="[以&gt;似]">似</span> 彼晝度樹而作灰色。</p>
<p><a class="t-linehead" id="t-linehead0729c08"></a>「復次，賢聖弟 <a class="t" id="t0729c09"></a>子有覺、有觀息，內有歡喜，專其一心，無 <a class="t" id="t0729c10"></a>覺、無觀、遊心二禪，如似彼樹而生羅網。</p>
<p><a class="t-linehead" id="t-linehead0729c10"></a>「復 <a class="t" id="t0729c11"></a>次，賢聖弟子念而有護，自覺身有樂，諸 <a class="t" id="t0729c12"></a>賢聖所救，護念具足，遊在三禪，如似彼 <a class="t" id="t0729c13"></a>樹而生雹節。</p>
<p><a class="t-linehead" id="t-linehead0729c13"></a>「復次，賢聖弟子苦樂已盡，先 <a class="t" id="t0729c14"></a>無愁憂，無苦無樂，護念清淨，遊志四禪，如 <a class="t" id="t0729c15"></a>似彼樹漸漸開敷。</p>
<p><a class="t-linehead" id="t-linehead0729c15"></a>「復次，賢聖弟子盡有漏， <a class="t" id="t0729c16"></a>成無漏心解脫、智慧解脫，現法中而自娛 <a class="t" id="t0729c17"></a>樂：生死已盡，梵行已立，所作已辦，更不復 <a class="t" id="t0729c18"></a>受胎，如實知之。如似彼樹皆悉敷花。</p>
<p><a class="t-linehead" id="t-linehead0729c18"></a>「是時， <a class="t" id="t0729c19"></a>賢聖弟子戒德之香，遍聞四遠，無不稱譽 <a class="t" id="t0729c20"></a>者，四月之中而自娛樂，遊心四禪，具足行 <a class="t" id="t0729c21"></a>本。是故，諸比丘！當求方便，成戒德之香。如 <a class="t" id="t0729c22"></a>是，比丘！當作是學。」</p>
<p><a class="t-linehead" id="t-linehead0729c22"></a>爾時，諸比丘聞佛所說， <a class="t" id="t0729c23"></a>歡喜奉行。</p>
<a class="t" id="t0729c24"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
