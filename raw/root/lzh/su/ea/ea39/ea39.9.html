<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea39.9">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">39.9</span> <span class="mirror-right">（九）婆蜜</span>
</h1>
</div>
<p><a class="t-linehead" id="t-linehead0733b12"></a>聞如是：</p>
<p>一時，尊者童真迦葉在舍衛國晝 <a class="t" id="t0733b13"></a>闇園中。</p>
<p><a class="t-linehead" id="t-linehead0733b13"></a>是時，迦葉夜半而經行。爾時，有天來 <a class="t" id="t0733b14"></a>至迦葉所，在虛空中語迦葉言：「比丘當知， <a class="t" id="t0733b15"></a>此舍夜便有烟，晝日火然。婆羅門語智者曰： <a class="t" id="t0733b16"></a>『汝今持刀鑿山，當鑿山時，必當見有 <a class="t" id="t0733b17"></a>負物，當拔濟之。汝當鑿山，當鑿山時，必 <a class="t" id="t0733b18"></a>當見山，汝今當捨山。汝今當鑿山，當鑿 <a class="t" id="t0733b19"></a>山時，必見蝦蟇，今當捨蝦蟇。汝今當鑿 <a class="t" id="t0733b20"></a>山，當鑿山時，當見肉聚，已見肉聚，當捨 <a class="t" id="t0733b21"></a>離之。汝今當鑿山，當鑿山時，當見枷，已 <a class="t" id="t0733b22"></a>見枷，便捨離之。汝今當鑿山，已鑿山，當 <a class="t" id="t0733b23"></a>見二道，已見二道，當捨離之。汝今當鑿 <a class="t" id="t0733b24"></a>山，已鑿山，當見樹枝，已見樹枝，當捨 <a class="t" id="t0733b25"></a>離之。汝今當鑿山，已鑿山，見龍，已見龍， <a class="t" id="t0733b26"></a>勿共語，當自歸命，慕令得所。』比丘！當善 <a class="t" id="t0733b27"></a>思念此義；設不解者，便往至舍衛城，到世 <a class="t" id="t0733b28"></a>尊所，而問此義。若如來有所說 <span class="corr" title="[&gt;者] cf.【麗】">者</span> ，善念行之。 <a class="t" id="t0733b29"></a>所以然者，我今亦不見有人、沙門、婆羅門、 <a class="t" id="t0733c01"></a>魔、若魔天能解此義者，除如來及如來弟 <a class="t" id="t0733c02"></a>子。若從我聞。」</p>
<p><a class="t-linehead" id="t-linehead0733c02"></a>是時，迦葉報天曰：「此事甚佳。」</p>
<a class="t" id="t0733c03"></a>
<p><a class="t-linehead" id="t-linehead0733c03"></a>爾時，迦葉清旦至世尊所。到已，頭面禮足，在 <a class="t" id="t0733c04"></a>一面坐。以此因緣，具白世尊。爾時，迦葉問 <a class="t" id="t0733c05"></a>世尊曰：「今當問如來義，天之所說，何所趣 <a class="t" id="t0733c06"></a>向？何以故舍夜有烟，晝便火然？何以故名 <a class="t" id="t0733c07"></a>為婆羅門？何以故名為智者？又言鑿山 <a class="t" id="t0733c08"></a>者，其義何所趣向？言刀者，亦所不解？何以 <a class="t" id="t0733c09"></a>故名為負物？又言山者，其義云何？何以故復 <a class="t" id="t0733c10"></a>言蝦蟇？何以故復言肉聚？何以故復言枷？ <a class="t" id="t0733c11"></a>何以故復言二道？樹枝義其義云何？何以 <a class="t" id="t0733c12"></a>故名龍？」</p>
<p><a class="t-linehead" id="t-linehead0733c12"></a>世尊告曰：「舍者，即是形體也。四大色 <a class="t" id="t0733c13"></a>所造，受父母血脈漸漸長大，恒當養食，不 <a class="t" id="t0733c14"></a>令有乏，是分散法。夜有烟者，眾生之類 <a class="t" id="t0733c15"></a>心之所念是。晝日火然者，身、口、意所造行 <a class="t" id="t0733c16"></a>是也。婆羅門者，是阿羅漢也。智者，是學人也。 <a class="t" id="t0733c17"></a>鑿山者，精進之心是也。刀者，智慧是也。負物 <a class="t" id="t0733c18"></a>者，是五結也。山者，是憍慢也。蝦蟇者，瞋恚心 <a class="t" id="t0733c19"></a>是也。肉聚者，貪欲是也。枷者，五欲是也。二道 <a class="t" id="t0733c20"></a>者，疑是也。樹枝者，是無明也。龍者，是如來、至 <a class="t" id="t0733c21"></a>真、等正覺是。彼天所說，其義如是。汝今當 <a class="t" id="t0733c22"></a>熟思惟，不久當盡有漏。」</p>
<p><a class="t-linehead" id="t-linehead0733c22"></a>爾時，迦葉受如來 <a class="t" id="t0733c23"></a>如是之教，在閑靜之處，而自修行，所以 <a class="t" id="t0733c24"></a>族姓子，剃除鬚髮，出家學道者，欲修梵行： <a class="t" id="t0733c25"></a>生死已盡，梵行已立，所作已辦，更不復受胎， <a class="t" id="t0733c26"></a>如實知之。爾時，迦葉便成 <span class="corr" title="[陀&gt;阿]">阿</span> 羅漢。</p>
<p><a class="t-linehead" id="t-linehead0733c26"></a>爾時，迦 <a class="t" id="t0733c27"></a>葉聞佛所說，歡喜奉行。</p>
<a class="t" id="t0733c28"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
