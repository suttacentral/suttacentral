<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea39.10">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">39.10</span> <span class="mirror-right">（一〇）七車</span>
</h1>
</div>
<p><a class="t-linehead" id="t-linehead0733c28"></a>聞如是：</p>
<p>一時，佛在羅閱城迦蘭陀 <a class="t" id="t0733c29"></a>竹園所，與大比丘眾五百人俱。</p>
<p><a class="t-linehead" id="t-linehead0733c29"></a>滿願子亦 <a class="t" id="t0734a01"></a>將五百比丘遊本生處。爾時，世尊於羅閱 <a class="t" id="t0734a02"></a>城九十日夏坐已，漸漸在人間遊化，來至 <a class="t" id="t0734a03"></a>舍衛城中祇樹給孤獨園。爾時，眾多比丘各 <a class="t" id="t0734a04"></a>散在人間，亦來至世尊所。到已，頭面禮足， <a class="t" id="t0734a05"></a>在一面坐。</p>
<a class="t" id="t0734a06"></a>
<p><a class="t-linehead" id="t-linehead0734a06"></a>爾時，世尊問諸比丘：「汝等為在何處夏坐？」</p>
<a class="t" id="t0734a07"></a>
<p><a class="t-linehead" id="t-linehead0734a07"></a>諸比丘對曰：「在本所生處而受夏坐。」</p>
<p><a class="t-linehead" id="t-linehead0734a07"></a>世尊 <a class="t" id="t0734a08"></a>告曰：「汝等所生之處比丘之中，能自行阿練 <a class="t" id="t0734a09"></a>若，復能稱譽阿練若，自行乞食，復教他人 <a class="t" id="t0734a10"></a>使行乞食，不失時宜，自著補納衣，復教 <a class="t" id="t0734a11"></a>他人使著補納衣，自修知足，亦復歎譽 <a class="t" id="t0734a12"></a>知足之行，自行少欲，亦復歎說少欲之 <a class="t" id="t0734a13"></a>行，自樂閑靜之處，復教他人在閑靜之 <a class="t" id="t0734a14"></a>處，自守其行，復教他人使守其行，己身戒 <a class="t" id="t0734a15"></a>具清淨，復教他人使修其戒，己身三昧成 <a class="t" id="t0734a16"></a>就，復教他人使行三昧，己身智慧成就，復 <a class="t" id="t0734a17"></a>教他人使行智慧，己身解脫成就，復教他 <a class="t" id="t0734a18"></a>人使行解脫，己身解脫見慧成就，復教他 <a class="t" id="t0734a19"></a>人使行此法，身能教化不有厭足，說法無 <a class="t" id="t0734a20"></a>懈倦。」</p>
<p><a class="t-linehead" id="t-linehead0734a20"></a>爾時，諸比丘白世尊言：「比丘滿願子 <a class="t" id="t0734a21"></a>於此諸比丘中，堪任教化，己身修阿練若 <a class="t" id="t0734a22"></a>行，亦復歎譽阿練若行，己身著補納衣，少 <a class="t" id="t0734a23"></a>欲知足，精進勇猛，乞食，樂閑靜之處，戒、三 <a class="t" id="t0734a24"></a>昧、智慧、解脫、解脫見慧成就，復教他人使 <a class="t" id="t0734a25"></a>行此法，自能教化，說法無厭足。」</p>
<a class="t" id="t0734a26"></a>
<p><a class="t-linehead" id="t-linehead0734a26"></a>爾時，世尊與諸比丘說微妙法。是時，諸比 <a class="t" id="t0734a27"></a>丘聞佛說法已，小停左右，便從坐起，遶 <a class="t" id="t0734a28"></a>佛三匝，便退而去。</p>
<p><a class="t-linehead" id="t-linehead0734a28"></a>爾時，舍利弗去世尊不 <a class="t" id="t0734a29"></a>遠，結跏趺坐，正身正意，繫念在前。爾時，舍利 <a class="t" id="t0734b01"></a>弗便作是念：「今滿願子快得善利。所以然 <a class="t" id="t0734b02"></a>者，諸梵行比丘歎譽其德，然復世尊稱可其 <a class="t" id="t0734b03"></a>語，亦不逆之。我當何日與彼人得共相見， <a class="t" id="t0734b04"></a>與其談論？」</p>
<p><a class="t-linehead" id="t-linehead0734b04"></a>是時，滿願子於本生處，教化周 <a class="t" id="t0734b05"></a>訖，漸漸人間教化，來至世尊所，頭面禮足， <a class="t" id="t0734b06"></a>在一面坐。爾時，世尊漸與說法。是時，滿願 <a class="t" id="t0734b07"></a>子聞說法已，即從坐起，頭面禮足，便退而 <a class="t" id="t0734b08"></a>去。以尼師檀著右肩上，往詣晝闇園中。</p>
<a class="t" id="t0734b09"></a>
<p><a class="t-linehead" id="t-linehead0734b09"></a>爾時，有一比丘，遙見滿願子以尼師檀著 <a class="t" id="t0734b10"></a>右肩上，至彼園中，見已，即往至舍利弗所， <a class="t" id="t0734b11"></a>白舍利弗言：「世尊常所歎滿願子方至 <a class="t" id="t0734b12"></a>如來所，從佛聞法，今詣園中，尊者宜知 <a class="t" id="t0734b13"></a>是時。」</p>
<p><a class="t-linehead" id="t-linehead0734b13"></a>是時，舍利弗聞比丘語，即從坐起，以 <a class="t" id="t0734b14"></a>尼師檀著右肩上，往至彼園中。</p>
<p><a class="t-linehead" id="t-linehead0734b14"></a>是時，滿願 <a class="t" id="t0734b15"></a>子在一樹下結跏趺坐，舍利弗亦復在一 <a class="t" id="t0734b16"></a>樹下端坐思惟。是時，舍利弗便從坐起， <a class="t" id="t0734b17"></a>往至滿願子所。到已，共相問訊，在一面坐。 <a class="t" id="t0734b18"></a>爾時，舍利弗問滿願子曰：「云何，滿願子。為 <a class="t" id="t0734b19"></a>由世尊得修梵行為弟子乎？」</p>
<p><a class="t-linehead" id="t-linehead0734b19"></a>滿願子報 <a class="t" id="t0734b20"></a>曰：「如是，如是。」</p>
<p><a class="t-linehead" id="t-linehead0734b20"></a>時，舍利弗復問曰：「復因世 <a class="t" id="t0734b21"></a>尊得修清淨戒乎？」</p>
<p><a class="t-linehead" id="t-linehead0734b21"></a>滿願子言：「非也。」</p>
<p><a class="t-linehead" id="t-linehead0734b21"></a>舍利弗 <a class="t" id="t0734b22"></a>言：「為由心清淨於如來所，而修梵行乎？」</p>
<a class="t" id="t0734b23"></a>
<p><a class="t-linehead" id="t-linehead0734b23"></a>滿願子報曰：「非也。」</p>
<p><a class="t-linehead" id="t-linehead0734b23"></a>舍利弗言：「為見清淨於 <a class="t" id="t0734b24"></a>如來所，得修梵行乎？」</p>
<p><a class="t-linehead" id="t-linehead0734b24"></a>滿願子報曰：「非也。」</p>
<p><a class="t-linehead" id="t-linehead0734b24"></a>舍 <a class="t" id="t0734b25"></a>利弗言：「云何為無猶豫，得修梵行乎？」</p>
<p><a class="t-linehead" id="t-linehead0734b25"></a>滿願 <a class="t" id="t0734b26"></a>子報曰：「非也。」</p>
<p><a class="t-linehead" id="t-linehead0734b26"></a>舍利弗曰：「為由行跡清淨，得 <a class="t" id="t0734b27"></a>修梵行乎？」</p>
<p><a class="t-linehead" id="t-linehead0734b27"></a>滿願子報曰：「非也。」</p>
<p><a class="t-linehead" id="t-linehead0734b27"></a>舍利弗言：「云 <a class="t" id="t0734b28"></a>何於道之中，智修清淨，得修梵行乎？」</p>
<p><a class="t-linehead" id="t-linehead0734b28"></a>滿 <a class="t" id="t0734b29"></a>願子報曰：「非也。」</p>
<p><a class="t-linehead" id="t-linehead0734b29"></a>舍利弗言：「云何知見清淨， <a class="t" id="t0734c01"></a>得修梵行乎？」</p>
<p><a class="t-linehead" id="t-linehead0734c01"></a>滿願子報曰：「非也。」</p>
<p><a class="t-linehead" id="t-linehead0734c01"></a>舍利弗言： <a class="t" id="t0734c02"></a>「我今所問，於如來所，得修梵行乎？汝復報 <a class="t" id="t0734c03"></a>吾言：『如是。』吾復問，智慧、心清淨，道知見清 <a class="t" id="t0734c04"></a>淨，得修梵行耶？汝復言：『非也。』汝今云何 <a class="t" id="t0734c05"></a>於如來所，得修梵行耶？」</p>
<p><a class="t-linehead" id="t-linehead0734c05"></a>滿願子報曰：「戒清 <a class="t" id="t0734c06"></a>淨義者，能使心清淨，心清淨義者，能使見清 <a class="t" id="t0734c07"></a>淨，見清淨義者，能使無猶豫清淨，無猶豫 <a class="t" id="t0734c08"></a>清淨義者，能使行跡清淨，行跡清淨義者，能 <a class="t" id="t0734c09"></a>使道清淨，道清淨義者，能使知見清淨，知見 <a class="t" id="t0734c10"></a>清淨義者，能使入涅槃義，是謂於如來所 <a class="t" id="t0734c11"></a>得修梵行。」</p>
<p><a class="t-linehead" id="t-linehead0734c11"></a>舍利弗言：「汝今所說義，何所趣 <a class="t" id="t0734c12"></a>向？」</p>
<p><a class="t-linehead" id="t-linehead0734c12"></a>滿願子言：「我今當引譬喻解此義，智者 <a class="t" id="t0734c13"></a>以譬喻解此義，智者自寤。猶如今日波 <a class="t" id="t0734c14"></a>斯匿王，從舍衛城至婆祇國，兩國中間布 <a class="t" id="t0734c15"></a>七乘車。是時，波斯匿王出城先乘一車，至 <a class="t" id="t0734c16"></a>第二車，即乘第二車，復捨第一車，小復前行， <a class="t" id="t0734c17"></a>乘第三車而捨第二車，小復前行，乘第四 <a class="t" id="t0734c18"></a>車而捨第三車，小復前行，乘第五車而捨 <a class="t" id="t0734c19"></a>第四車，又復前行，乘第六車而捨第五車， <a class="t" id="t0734c20"></a>又復前行，乘第七車而捨第六車，入婆 <a class="t" id="t0734c21"></a>祇國。是時，波斯匿王以至宮中。設有人問： <a class="t" id="t0734c22"></a>『大王今日為乘何等車來至此宮？』彼王欲 <a class="t" id="t0734c23"></a>何報。」</p>
<p><a class="t-linehead" id="t-linehead0734c23"></a>舍利弗報言：「設當有人問者，當如是 <a class="t" id="t0734c24"></a>報曰：『吾出舍衛城，先乘第一車至第二車， <a class="t" id="t0734c25"></a>復捨第二車乘第三車，復捨第三車乘 <a class="t" id="t0734c26"></a>第四車，復捨第四車乘第五車，復捨第 <a class="t" id="t0734c27"></a>五車乘第六車，復捨第六車乘第七車， <a class="t" id="t0734c28"></a>至婆祇國。』所以然者，皆由前車至第二 <a class="t" id="t0734c29"></a>車，展轉相因，得至彼國。設有人問者，應當 <a class="t" id="t0734c30"></a>作是報之。」</p>
<p><a class="t-linehead" id="t-linehead0734c30"></a>滿 <span class="corr" title="[類&gt;願]">願</span> 子報曰：「戒清淨義，亦復如 <a class="t" id="t0735a01"></a>是。由心清淨，得見清淨，由見清淨，得至 <a class="t" id="t0735a02"></a>除猶豫清淨，由無猶豫義，得至行跡清淨， <a class="t" id="t0735a03"></a>由行跡清淨義，得至道清淨，由道清淨義， <a class="t" id="t0735a04"></a>得至知見清淨，由知見清淨義，得至涅槃 <a class="t" id="t0735a05"></a>義，於如來所得修梵行。所以然者，戒清 <a class="t" id="t0735a06"></a>淨義者，是受入之貌，然如來說使除受入， <a class="t" id="t0735a07"></a>心清淨義亦是受入之貌，然如來說除受入， <a class="t" id="t0735a08"></a>乃至知見之義亦是受入，如來說除受入，乃 <a class="t" id="t0735a09"></a>至涅槃。如來所得修梵行。若當戒清淨，於 <a class="t" id="t0735a10"></a>如來所得修梵行者，凡夫之人亦當取滅 <a class="t" id="t0735a11"></a>度。所以然者，凡夫之人亦有此戒法，世尊 <a class="t" id="t0735a12"></a>所說者，以次成道，得至涅槃界，非獨戒清 <a class="t" id="t0735a13"></a>淨，得至滅度。猶如有欲上七重樓上，要 <a class="t" id="t0735a14"></a>當以次而至。戒清淨義，亦復如是。漸漸至 <a class="t" id="t0735a15"></a>心，由心至見，由見至無猶豫，由無猶 <a class="t" id="t0735a16"></a>豫淨至於行跡，由淨行跡得至於道， <a class="t" id="t0735a17"></a>由於淨道得至知見，由淨知見得至涅 <a class="t" id="t0735a18"></a>槃。」</p>
<p><a class="t-linehead" id="t-linehead0735a18"></a>是時，舍利弗即稱：「善哉！善哉！快說此義， <a class="t" id="t0735a19"></a>汝今為名何等？諸比丘梵行之人，稱汝何 <a class="t" id="t0735a20"></a>等號？」</p>
<p><a class="t-linehead" id="t-linehead0735a20"></a>滿願子言：「我今名為滿願子，母姓 <a class="t" id="t0735a21"></a>彌多那尼。」</p>
<p><a class="t-linehead" id="t-linehead0735a21"></a>舍利弗言：「善哉！善哉！滿願子！ <a class="t" id="t0735a22"></a>賢聖法中實無等倫，懷抱甘露，演布無 <a class="t" id="t0735a23"></a>窮，我今所問甚深之義，汝盡演說。設當 <a class="t" id="t0735a24"></a>諸梵行人以首戴行世間，猶不能得報 <a class="t" id="t0735a25"></a>其恩。其有來親近問訊者，彼人快得善利， <a class="t" id="t0735a26"></a>我今亦得其善利，承受其教。」</p>
<p><a class="t-linehead" id="t-linehead0735a26"></a>滿願子報曰： <a class="t" id="t0735a27"></a>「善哉！善哉！如汝所言。汝今為名何等？諸比 <a class="t" id="t0735a28"></a>丘為何等號？」</p>
<p><a class="t-linehead" id="t-linehead0735a28"></a>舍利弗報曰：「我名憂波 <a class="t" id="t0735a29"></a>提舍，母名舍利，諸比丘號吾為舍利弗。」 <a class="t" id="t0735b01"></a>滿願子言：「我今與大人共論，先亦不知法 <a class="t" id="t0735b02"></a>之大主來至此間，設當知尊者舍利弗來 <a class="t" id="t0735b03"></a>至此者，亦無此辯共相酬答，然尊問此甚 <a class="t" id="t0735b04"></a>深之義，尋時發遣。善哉！舍利弗！佛弟子中 <a class="t" id="t0735b05"></a>最為上首，恒以甘露法味而自娛樂，設當 <a class="t" id="t0735b06"></a>諸梵行人，以首戴尊者舍利弗行世間，從 <a class="t" id="t0735b07"></a>歲至歲，猶不能報斯須之恩。其有眾生 <a class="t" id="t0735b08"></a>來問訊尊者、親近者，彼人快得善利，我等 <a class="t" id="t0735b09"></a>亦快得善利。」</p>
<p><a class="t-linehead" id="t-linehead0735b09"></a>爾時，二賢在彼園共如是論 <a class="t" id="t0735b10"></a>議。</p>
<p><a class="t-linehead" id="t-linehead0735b10"></a>是時，二人各聞所說，歡喜奉行。</p>
<a class="t" id="t0735b11"></a>
<blockquote class="gatha">
<p>等法及晝度　　水及城郭喻 <a class="t" id="t0735b12"></a><br>
識、均頭、二輪　　波蜜及七車</p>
</blockquote>
<a class="t" id="t0735b13"></a>
<p class="endsection"><span class="t-juanname">增壹阿含經卷第三十三</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
