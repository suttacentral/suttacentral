<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea23.4">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">23.4</span> <span class="mirror-right">（四）婆提</span>
</h1>
</div>
<p><a class="t-linehead" id="t-linehead0612c01"></a>聞如是：</p>
<p>一時，佛在舍衛國祇樹給孤獨 <a class="t" id="t0612c02"></a>園。</p>
<p><a class="t-linehead" id="t-linehead0612c02"></a>爾時，舍衛城中婆提長者遇病命終，然 <a class="t" id="t0612c03"></a>彼長者無有子息，所有財寶盡沒入官。爾時， <a class="t" id="t0612c04"></a>王波斯匿塵土坌身來至世尊所，頭面禮足， <a class="t" id="t0612c05"></a>在一面坐。</p>
<p><a class="t-linehead" id="t-linehead0612c05"></a>是時，世尊問王曰：「大王！何故塵 <a class="t" id="t0612c06"></a>土坌身來至我所？」</p>
<p><a class="t-linehead" id="t-linehead0612c06"></a>波斯匿王白世尊曰：「此 <a class="t" id="t0612c07"></a>舍衛城內有長者名婆提，今日命終，彼無 <a class="t" id="t0612c08"></a>子姓，躬往收攝財寶，理使入官。純金八萬 <a class="t" id="t0612c09"></a>斤，況復餘雜物乎！然彼長者存在之日，所 <a class="t" id="t0612c10"></a>食如此之食，極為弊惡，不食精細，所著衣 <a class="t" id="t0612c11"></a>服垢坌不淨，所乘車騎極為瘦弱。」</p>
<p><a class="t-linehead" id="t-linehead0612c11"></a>世尊告曰： <a class="t" id="t0612c12"></a>「如是，大王！如王來言：『夫慳貪之人得此財 <a class="t" id="t0612c13"></a>貨，不能 <span class="corr" title="[貪&gt;食]">食</span> 噉，不與父母、妻子、僕從、奴婢，亦 <a class="t" id="t0612c14"></a>復不與朋友、知識，亦復不與沙門、婆羅門、 <a class="t" id="t0612c15"></a>諸尊長者。若有智之士得此財寶，便能惠施 <a class="t" id="t0612c16"></a>廣濟，一切無所愛惜，供給沙門、婆羅門、諸 <a class="t" id="t0612c17"></a>高德者。』」</p>
<p><a class="t-linehead" id="t-linehead0612c17"></a>時，王波斯匿說曰：「此婆提長者命終， <a class="t" id="t0612c18"></a>為生何處？」</p>
<p><a class="t-linehead" id="t-linehead0612c18"></a>世尊告曰：「此婆提長者命終，生 <a class="t" id="t0612c19"></a>涕哭大地獄中。所以然者，此斷善根之 <a class="t" id="t0612c20"></a>人，身壞命終，生涕哭地獄中。」</p>
<p><a class="t-linehead" id="t-linehead0612c20"></a>波斯匿王曰： <a class="t" id="t0612c21"></a>「婆提長者斷善根耶？」</p>
<p><a class="t-linehead" id="t-linehead0612c21"></a>世尊告曰：「如是。大王！ <a class="t" id="t0612c22"></a>如王所說，彼長者斷於善根，然彼長者故福 <a class="t" id="t0612c23"></a>已盡，更不造新。」</p>
<p><a class="t-linehead" id="t-linehead0612c23"></a>王波斯匿曰：「彼長者頗有 <a class="t" id="t0612c24"></a>遺餘福乎？」</p>
<p><a class="t-linehead" id="t-linehead0612c24"></a>世尊告曰：「無也，大王！乃無毫釐 <a class="t" id="t0612c25"></a>之餘有存在者，如彼田家公，但收不種，後 <a class="t" id="t0612c26"></a>便窮困，漸以命終。所以然者，但食故業，更 <a class="t" id="t0612c27"></a>不造新。此長者亦復如是，但食故福，更不 <a class="t" id="t0612c28"></a>造新福，此長者今夜當在涕哭地獄中。」</p>
<p><a class="t-linehead" id="t-linehead0612c28"></a>爾 <a class="t" id="t0612c29"></a>時，波斯匿王便懷恐怖，收淚而曰：「此長者 <a class="t" id="t0613a01"></a>昔日作何功德福業生在富家？復作何不 <a class="t" id="t0613a02"></a>善根本，不得食此極富之貨，不樂五樂之 <a class="t" id="t0613a03"></a>中？」</p>
<p><a class="t-linehead" id="t-linehead0613a03"></a>爾時，世尊告波斯匿王曰：「過去久遠迦葉 <a class="t" id="t0613a04"></a>佛時，此長者在此舍衛城中為田家子。爾 <a class="t" id="t0613a05"></a>時，佛去世後，有辟支佛出世，往詣此長 <a class="t" id="t0613a06"></a>者家。爾時，此長者見辟支佛在門外，見已， <a class="t" id="t0613a07"></a>便生是念：『如此尊者出世甚難，我今可以 <a class="t" id="t0613a08"></a>飲食往施此人。』爾時，長者便施彼辟支佛 <a class="t" id="t0613a09"></a>食，辟支佛得食已，便飛在虛空而去。時，彼 <a class="t" id="t0613a10"></a>長者見辟支佛作神足，作是誓願：『持此善 <a class="t" id="t0613a11"></a>本之願，使世世所生之處，不墮三惡趣，常 <a class="t" id="t0613a12"></a>多財寶。』後有悔心：『我向所有食，應與奴僕， <a class="t" id="t0613a13"></a>不與此禿頭道人使食。』</p>
<p><a class="t-linehead" id="t-linehead0613a13"></a>「爾時，田家長者豈 <a class="t" id="t0613a14"></a>異人乎？莫作是觀。所以然者，爾時田家長 <a class="t" id="t0613a15"></a>者，今此婆提長者是。是時施已，發此誓願， <a class="t" id="t0613a16"></a>持此功德，所生之處不墮惡趣，恒多財饒 <a class="t" id="t0613a17"></a>寶，生富貴之家，無所渴乏。既復施已，後生 <a class="t" id="t0613a18"></a>悔心：『我寧與奴僕使食，不與此禿頭道人 <a class="t" id="t0613a19"></a>使食。』以此因緣本末，不得食此極有之貨， <a class="t" id="t0613a20"></a>亦復不樂五樂之中，不自供養；復不與父 <a class="t" id="t0613a21"></a>母、兄弟、妻子、僕從、朋友、知識，不施沙門、婆羅 <a class="t" id="t0613a22"></a>門、諸尊長者，但食故業，不造新者。是故，大 <a class="t" id="t0613a23"></a>王！若有智之士得此財貨，當廣布施，莫有 <a class="t" id="t0613a24"></a>所惜，復當得無極之財。如是，大王！當作 <a class="t" id="t0613a25"></a>是學。」</p>
<p><a class="t-linehead" id="t-linehead0613a25"></a>爾時，波斯匿王白世尊曰：「自今以後， <a class="t" id="t0613a26"></a>當廣布施沙門、婆羅門四部之眾，諸外道、 <a class="t" id="t0613a27"></a>異學來乞求者，我不堪與。」</p>
<p><a class="t-linehead" id="t-linehead0613a27"></a>世尊告曰：「大王！ <a class="t" id="t0613a28"></a>莫作是念。所以然者，一切眾生皆由食得 <a class="t" id="t0613a29"></a>存，無食便喪。」</p>
<p><a class="t-linehead" id="t-linehead0613a29"></a>爾時，世尊便說此偈：</p>
<a class="t" id="t0613b01"></a>
<blockquote class="gatha">
<p>「念當廣惠施，　　終莫斷施心， <a class="t" id="t0613b02"></a><br>
必當值賢聖，　　度此生死源。」</p>
</blockquote>
<a class="t" id="t0613b03"></a>
<p><a class="t-linehead" id="t-linehead0613b03"></a>爾時，波斯匿王白世尊曰：「我今倍復歡慶 <a class="t" id="t0613b04"></a> <span class="corr" title="[&gt;向] cf.【麗】">向</span> 於 如來，所以然者，一切眾生皆由食 <a class="t" id="t0613b05"></a>得存，無食不存。」爾時，波斯匿王曰：「自今 <a class="t" id="t0613b06"></a>以後，當廣惠施，無所悋惜。」</p>
<p><a class="t-linehead" id="t-linehead0613b06"></a>是時，世尊與 <a class="t" id="t0613b07"></a>王說微妙之法。時，王即從坐起，頭面禮足， <a class="t" id="t0613b08"></a>便退而去。</p>
<p><a class="t-linehead" id="t-linehead0613b08"></a>爾時，王波斯匿聞佛所說，歡喜 <a class="t" id="t0613b09"></a>奉行。</p>
<a class="t" id="t0613b10"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
