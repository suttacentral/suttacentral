<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea23.1">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<p class="mirror-row"><span class="mirror-left latin">Chapter 23</span> <span class="mirror-right">地主品第二十三</span></p>
<h1 class="mirror-row">
<span class="mirror-left latin">23.1</span> <span class="mirror-right">（一）地主</span>
</h1>
</div>
<a class="t" id="t0609a08"></a> <a class="t" id="t0609a09"></a> <a class="t" id="t0609a10"></a>
<p class="suttainfo"><span class="t-juanname">增壹阿含經卷第十三</span><br>
<a class="t" id="t0609a11"></a> <a class="t" id="t0609a12"></a> <span class="t-byline">東晉罽賓三藏瞿曇僧伽提婆譯</span></p>
<a class="t" id="t0609a13"></a> <a class="t" id="t0609a14"></a>
<p><a class="t-linehead" id="t-linehead0609a14"></a>聞如是：</p>
<p>一時，佛在舍衛國祇樹給孤獨 <a class="t" id="t0609a15"></a>園。</p>
<p><a class="t-linehead" id="t-linehead0609a15"></a>爾時，王波斯匿告諸群臣曰：「汝等催嚴 <a class="t" id="t0609a16"></a>羽寶之車，吾欲往詣世尊所，禮拜問訊。」</p>
<p><a class="t-linehead" id="t-linehead0609a16"></a>是 <a class="t" id="t0609a17"></a>時，左右受王教令，尋嚴駕羽寶之車，即白 <a class="t" id="t0609a18"></a>王曰：「嚴駕已辦，今正是時。」</p>
<p><a class="t-linehead" id="t-linehead0609a18"></a>爾時，王波斯匿即 <a class="t" id="t0609a19"></a>乘寶羽之車，步騎數千，前後圍遶，出舍衛 <a class="t" id="t0609a20"></a>國，至祇洹精舍，往詣世尊所。如諸王法， <a class="t" id="t0609a21"></a>除去五飾，所謂蓋、天冠、劍、履屣及金拂，捨著 <a class="t" id="t0609a22"></a>一面，至世尊所。頭面禮足，在一面坐。</p>
<p><a class="t-linehead" id="t-linehead0609a22"></a>爾時， <a class="t" id="t0609a23"></a>世尊與說深法，勸樂令喜。是時，王波斯匿 <a class="t" id="t0609a24"></a>聞說法已，白世尊曰：「唯願世尊受我三月 <a class="t" id="t0609a25"></a>請，及比丘僧，莫在餘處。」是時，世尊默然受 <a class="t" id="t0609a26"></a>波斯匿請。</p>
<p><a class="t-linehead" id="t-linehead0609a26"></a>時，王波斯匿見世尊默然受請，即 <a class="t" id="t0609a27"></a>從坐起，頭面禮足，便退而去。還至舍衛城， <a class="t" id="t0609a28"></a>勅諸群臣曰：「吾欲飯佛及比丘僧三月供 <a class="t" id="t0609a29"></a>養，給所須物：衣被、飯食、床臥具、病瘦醫藥， <a class="t" id="t0609b01"></a>汝等亦當發歡喜心。」</p>
<p><a class="t-linehead" id="t-linehead0609b01"></a>諸臣對曰：「如是。」</p>
<p><a class="t-linehead" id="t-linehead0609b01"></a>時，王 <a class="t" id="t0609b02"></a>波斯匿即於宮門外，作大講堂，極為殊妙， <a class="t" id="t0609b03"></a>懸繒幡蓋，作倡妓樂，不可稱計。施諸浴池， <a class="t" id="t0609b04"></a>辦諸油燈，辦種種飯食，味有百種。是時，王 <a class="t" id="t0609b05"></a>波斯匿即白：「時到，唯願世尊臨顧此處。」</p>
<p><a class="t-linehead" id="t-linehead0609b05"></a>爾時， <a class="t" id="t0609b06"></a>世尊以見時到，著衣持鉢，將諸比丘僧，前 <a class="t" id="t0609b07"></a>後圍遶，入舍衛城，至彼講堂所。到已，就座 <a class="t" id="t0609b08"></a>而坐，及比丘僧各隨次而坐。</p>
<p><a class="t-linehead" id="t-linehead0609b08"></a>是時，王波斯匿 <a class="t" id="t0609b09"></a>將諸宮人，手自行食，供給所須，乃至三月， <a class="t" id="t0609b10"></a>無所短乏，給與衣被、飯食、床臥具、病瘦醫 <a class="t" id="t0609b11"></a>藥。見世尊食訖，持種種華散世尊及比丘 <a class="t" id="t0609b12"></a>僧上，更取小座於如來前坐，白世尊曰： <a class="t" id="t0609b13"></a>「我曾從佛聞以因緣本末：施畜生食者，獲 <a class="t" id="t0609b14"></a>福百倍；與犯戒人食者，獲福千倍；施持戒 <a class="t" id="t0609b15"></a>人食者，獲福萬倍；施斷欲仙人食者，獲福 <a class="t" id="t0609b16"></a>億倍；與向須陀洹食者，獲福不可計。況復 <a class="t" id="t0609b17"></a>成須陀洹乎？況向斯陀含、得斯陀含道！況向 <a class="t" id="t0609b18"></a>阿那含、得阿那含道！況向阿羅漢、得阿羅漢 <a class="t" id="t0609b19"></a>道！況向辟支佛、得辟支佛！況向如來、至真、等 <a class="t" id="t0609b20"></a>正覺！況成佛及比丘僧！其福功德不可稱 <a class="t" id="t0609b21"></a>計，我今所作功德，今日已辦。」</p>
<p><a class="t-linehead" id="t-linehead0609b21"></a>世尊告曰：「大王！ <a class="t" id="t0609b22"></a>勿作是語，作福無厭。今日何故說所作已 <a class="t" id="t0609b23"></a>辦？所以然者，生死長遠，不可稱記。</p>
<p><a class="t-linehead" id="t-linehead0609b23"></a>「過去 <a class="t" id="t0609b24"></a>久遠，有王名曰地主，統領此閻浮里地。彼 <a class="t" id="t0609b25"></a>王有臣名曰善明，少小與王周旋，無所畏 <a class="t" id="t0609b26"></a>難。是時，彼王分閻浮地半與彼臣使治。是 <a class="t" id="t0609b27"></a>時，善明小王自造城郭，東西十二由旬，廣七 <a class="t" id="t0609b28"></a>由旬，土地豐熟，人民眾多。</p>
<p><a class="t-linehead" id="t-linehead0609b28"></a>「爾時，彼城名曰遠 <a class="t" id="t0609b29"></a>照，善明王主第一夫人名日月光，不長、不短， <a class="t" id="t0609c01"></a>不肥、不瘦，不白、不黑，顏貌端政，世之希有。口 <a class="t" id="t0609c02"></a>出優鉢華香，身作栴檀香。未經幾日，身 <a class="t" id="t0609c03"></a>便懷妊。彼夫人即往白王：『我今有娠。』王聞 <a class="t" id="t0609c04"></a>此語，歡喜踊躍，不能自勝！便勅左右，更施 <a class="t" id="t0609c05"></a>設座具，快樂無比。夫人懷妊日數遂滿， <a class="t" id="t0609c06"></a>生一男兒。當生之時，閻浮里 <span class="corr" title="[見&gt;內] cf.【麗】">內</span> 晃然金 <a class="t" id="t0609c07"></a>色，顏貌端政，三十二相，身體金色。善明大王 <a class="t" id="t0609c08"></a>見此太子，歡喜踊躍，慶賀無量，便召諸師， <a class="t" id="t0609c09"></a>婆羅門、道士，躬抱太子， <span class="corr" title="[便&gt;使] cf.【麗】">使</span> 彼瞻相：『我今以 <a class="t" id="t0609c10"></a>生此子，卿等與吾瞻相，便立名字。』</p>
<p><a class="t-linehead" id="t-linehead0609c10"></a>「時，諸相 <a class="t" id="t0609c11"></a>師受王教令，各共抱瞻，觀察形貌，咸共白 <a class="t" id="t0609c12"></a>王：『聖王！太子端政無雙，諸根不缺，有三十 <a class="t" id="t0609c13"></a>二相。今此王子當有兩趣。若當在家者，便 <a class="t" id="t0609c14"></a>為轉輪聖王，七寶具足。所謂七寶者，輪寶、 <a class="t" id="t0609c15"></a>象寶、馬寶、珠寶、玉女寶、居士寶、典兵寶，是 <a class="t" id="t0609c16"></a>為七。當有千子，勇悍剛強，能却眾敵， <a class="t" id="t0609c17"></a>於此四海之內，不加刀杖，自然靡伏。若 <a class="t" id="t0609c18"></a>此王子出家學道者，成無上正覺，名德遠 <a class="t" id="t0609c19"></a>布，彌滿世界。生此王子，當此之日，光明遠 <a class="t" id="t0609c20"></a>照，今字王子名曰燈光。』時，諸相師以立名 <a class="t" id="t0609c21"></a>字，各退坐而去。</p>
<p><a class="t-linehead" id="t-linehead0609c21"></a>「時，王竟日抱此太子，未常 <a class="t" id="t0609c22"></a>離目。時，王為此王子立三講堂，秋、冬、夏節 <a class="t" id="t0609c23"></a>隨適所宜，宮人婇女充滿宮裏，使吾太子 <a class="t" id="t0609c24"></a>於此遊戲。</p>
<p><a class="t-linehead" id="t-linehead0609c24"></a>「時，王太子年二十九，以信堅固， <a class="t" id="t0609c25"></a>出家學道；即日出家，即夜成佛。爾時，閻浮里 <a class="t" id="t0609c26"></a>地悉共聞知：『彼王太子出家學道，即日成佛。』 <a class="t" id="t0609c27"></a>父王清旦聞王太子出家學道，即夜成佛。時， <a class="t" id="t0609c28"></a>父王便作是念：『昨夜吾聞諸天在空皆共稱 <a class="t" id="t0609c29"></a>善，此必善應，非有惡嚮，我今可往而共相 <a class="t" id="t0610a01"></a>見。』</p>
<p><a class="t-linehead" id="t-linehead0610a01"></a>「時，王將四十億眾，男女圍繞，便詣燈光 <a class="t" id="t0610a02"></a>如來所。到已，頭面禮足，在一面坐；及四十 <a class="t" id="t0610a03"></a>億眾，各共禮足，在一面坐。是時，如來與父 <a class="t" id="t0610a04"></a>王及四十億眾漸說妙論，所謂論者，施論、 <a class="t" id="t0610a05"></a>戒論、生天之論，欲為穢污，漏不淨行，出家 <a class="t" id="t0610a06"></a>為要，獲清淨報。爾時，如來觀眾生意，心性柔 <a class="t" id="t0610a07"></a>和；諸佛如來常所說法，苦、習、盡、道，盡與彼 <a class="t" id="t0610a08"></a>四十億眾廣說其義，即於坐上，諸塵垢盡， <a class="t" id="t0610a09"></a>得法眼淨。</p>
<p><a class="t-linehead" id="t-linehead0610a09"></a>「時，四十億眾白燈光如來曰：『我 <a class="t" id="t0610a10"></a>等意願剃除鬚髮，出家學道。』大王當知。爾 <a class="t" id="t0610a11"></a>時，四十億眾盡得出家學道，即以其日成 <a class="t" id="t0610a12"></a>阿羅漢。</p>
<p><a class="t-linehead" id="t-linehead0610a12"></a>「爾時，燈光如來將四十億眾，皆是無 <a class="t" id="t0610a13"></a>著，遊彼國界。國土人民四事供養，衣被、飲食、 <a class="t" id="t0610a14"></a>床臥具、病瘦醫藥，無所渴乏。是時，地主大王 <a class="t" id="t0610a15"></a>聞子燈光成無上正真、等正覺，將四十億眾， <a class="t" id="t0610a16"></a>皆是無著，遊彼國界。『我今當遣信，往請如 <a class="t" id="t0610a17"></a>來在此遊化；若使來者，充我本願；若不來 <a class="t" id="t0610a18"></a>者，我躬自當往拜跪問訊。』即勅一臣：『汝往 <a class="t" id="t0610a19"></a>至彼問訊如來，持我名字，頭面禮足，興居 <a class="t" id="t0610a20"></a>輕利，遊步康強。云王地主問訊如來，興居輕 <a class="t" id="t0610a21"></a>利，遊步康強。唯願世尊臨顧此土。』</p>
<p><a class="t-linehead" id="t-linehead0610a21"></a>「爾時，彼人 <a class="t" id="t0610a22"></a>受王教勅便往至彼國界。到已，頭面禮足， <a class="t" id="t0610a23"></a>在一面立，便作是說：『大王地主禮如來足， <a class="t" id="t0610a24"></a>問訊禮竟，興居輕利，遊步康強，唯願世尊臨 <a class="t" id="t0610a25"></a>顧彼國。』爾時，世尊默然受彼請。</p>
<p><a class="t-linehead" id="t-linehead0610a25"></a>「時，燈光如 <a class="t" id="t0610a26"></a>來將諸大眾，以漸人間遊行，與大比丘四十 <a class="t" id="t0610a27"></a>億眾俱。在在處處，靡不恭敬者，衣被、飯食、 <a class="t" id="t0610a28"></a>床臥具、病瘦醫藥，皆悉貢獻，漸至地主國界， <a class="t" id="t0610a29"></a>時，地主大王聞燈光如來至此國界，在北婆 <a class="t" id="t0610b01"></a>羅園中，將大比丘眾四十億人：『我今可躬自 <a class="t" id="t0610b02"></a>往迎。』時，地主大王復將四十億眾往詣燈光 <a class="t" id="t0610b03"></a>如來所。到已，頭面禮足，在一面坐。及四十 <a class="t" id="t0610b04"></a>億眾禮足已，在一面坐。</p>
<p><a class="t-linehead" id="t-linehead0610b04"></a>「爾時，燈光如來漸 <a class="t" id="t0610b05"></a>與彼王及四十億眾面說妙論，所謂論者， <a class="t" id="t0610b06"></a>施論、戒論、生天之論，欲為穢污，漏不淨行，出 <a class="t" id="t0610b07"></a>家為要，獲清淨報。爾時，如來觀眾生意，心性 <a class="t" id="t0610b08"></a>柔和，諸佛如來常所說法：苦、習、盡、道，盡與 <a class="t" id="t0610b09"></a>彼四十 <span class="corr" title="[憶&gt;億]">億</span> 眾廣說其義，即於坐上，諸塵垢 <a class="t" id="t0610b10"></a>盡，得法眼淨。</p>
<p><a class="t-linehead" id="t-linehead0610b10"></a>「時，四十億眾白燈光如來曰：『我 <a class="t" id="t0610b11"></a>等意願剃除鬚髮，出家學道。』大王當知。爾 <a class="t" id="t0610b12"></a>時，四十億眾盡得出家學道，即以其日，成 <a class="t" id="t0610b13"></a>阿羅漢道。時，地主國王即從坐起，頭面禮 <a class="t" id="t0610b14"></a>足，便退而去。</p>
<p><a class="t-linehead" id="t-linehead0610b14"></a>「時，燈光如來將八十億眾，皆 <a class="t" id="t0610b15"></a>是阿羅漢，遊彼國界，國土人民四事供養：衣 <a class="t" id="t0610b16"></a>被、飯食、床臥具、病瘦醫藥，事事供給，無所乏 <a class="t" id="t0610b17"></a>短。是時，地主國王復 <span class="corr" title="[與&gt;於]">於</span> 餘時，將諸群臣至 <a class="t" id="t0610b18"></a>彼如來所，頭面禮足，在一面坐。是時，燈光 <a class="t" id="t0610b19"></a>如來與彼國王說微妙法，地主大王白如 <a class="t" id="t0610b20"></a>來曰：『唯願世尊盡我形壽受我供養，及比 <a class="t" id="t0610b21"></a>丘僧，當供給衣被、飯食、床臥具、病瘦醫藥，悉 <a class="t" id="t0610b22"></a>當供給。』爾時，燈光如來默然受彼王請。</p>
<p><a class="t-linehead" id="t-linehead0610b22"></a>「時，王 <a class="t" id="t0610b23"></a>見佛默然受請，重白世尊：『我今從世尊求 <a class="t" id="t0610b24"></a>願，唯見聽許！』世尊告 <span class="corr" title="[白&gt;曰]">曰</span> ：『如來法者，以過此 <a class="t" id="t0610b25"></a>願。』王白世尊：『我今求願者，極為淨妙。』世尊 <a class="t" id="t0610b26"></a>告曰：『所求之願，云何淨妙？』王白世尊：『如我 <a class="t" id="t0610b27"></a>意中，今日眾僧在一器食，明日復用餘器 <a class="t" id="t0610b28"></a>食；今日眾僧著一種服，明日復更易服；今 <a class="t" id="t0610b29"></a>日眾僧坐一種座，明日復更坐餘座；今日使 <a class="t" id="t0610c01"></a>人與眾僧使，明日復更易使人。我所求願 <a class="t" id="t0610c02"></a>者，正謂此耳。』燈光如來告曰：『隨汝所願，今 <a class="t" id="t0610c03"></a>正是時。』</p>
<p><a class="t-linehead" id="t-linehead0610c03"></a>「地主大王歡喜踊躍，不能自勝，即 <a class="t" id="t0610c04"></a>從坐起，頭面禮足，便退而去。還至宮中。到 <a class="t" id="t0610c05"></a>已，告諸群臣：『我今意欲盡其形壽供養燈 <a class="t" id="t0610c06"></a>光如來、至真、等正覺及比丘眾衣被、飯食、床 <a class="t" id="t0610c07"></a>臥具、病瘦醫藥，汝等亦當勸發佐吾供辦。』諸 <a class="t" id="t0610c08"></a>臣對曰：『如大王教。』去城不遠一由旬內，造 <a class="t" id="t0610c09"></a>立堂舍，彫文刻鏤，五色玄黃，懸繒幡蓋，作 <a class="t" id="t0610c10"></a>倡伎樂，香汁灑地，修治浴池，辦具燈明及 <a class="t" id="t0610c11"></a>甘饌、飲食、施設坐具。便白：『時到，今正是時，願 <a class="t" id="t0610c12"></a>尊屈顧！』</p>
<p><a class="t-linehead" id="t-linehead0610c12"></a>「時，燈光如來以知時至，著衣持鉢， <a class="t" id="t0610c13"></a>將比丘眾，前後圍遶，便往至講堂所，各各 <a class="t" id="t0610c14"></a>就座而坐。時，地主大王見佛、比丘僧坐訖，將 <a class="t" id="t0610c15"></a>宮人婇女及諸大臣，手自斟酌，行種種飲食， <a class="t" id="t0610c16"></a>味各百種。大王當知，爾時，地主國王七萬歲 <a class="t" id="t0610c17"></a>中，供養燈光如來及八十億眾諸阿羅漢，未 <a class="t" id="t0610c18"></a>曾懈廢。時，彼如來教化周訖，便於無餘涅槃 <a class="t" id="t0610c19"></a>界而般涅槃。</p>
<p><a class="t-linehead" id="t-linehead0610c19"></a>「時，地主大王以若干百種香 <a class="t" id="t0610c20"></a>花供養，於四衢道路，起四廟寺，各用七寶 <a class="t" id="t0610c21"></a>金、銀、琉璃、水精，懸繒 <span class="corr" title="[繙&gt;幡] cf.【麗】">幡</span> 蓋，及八十億眾各各 <a class="t" id="t0610c22"></a>以漸於無餘涅槃界而般涅槃。爾時，大王取 <a class="t" id="t0610c23"></a>八十億眾，收其舍利，各各興起神寺，皆懸 <a class="t" id="t0610c24"></a>繒幡蓋，香華供養。大王當知。爾時，地主大 <a class="t" id="t0610c25"></a>王復供養燈光如來寺及八十億羅漢寺，復 <a class="t" id="t0610c26"></a>經七萬歲，隨時供養，然燈、散華，懸繒幡蓋。 <a class="t" id="t0610c27"></a>大王當知，燈光如來遺法滅盡，然後彼王 <a class="t" id="t0610c28"></a>方取滅度。</p>
<p><a class="t-linehead" id="t-linehead0610c28"></a>「爾時，地主大王者豈是異人乎？ <a class="t" id="t0610c29"></a>莫作是觀。所以然者，爾時地主大王者，即 <a class="t" id="t0611a01"></a>我身是。我於爾時，七萬歲中，以衣被、飯食、 <a class="t" id="t0611a02"></a>床臥具、病瘦醫藥，供養彼佛，令不減少。般 <a class="t" id="t0611a03"></a>涅槃後，復於七萬歲中供養形像舍利，燒 <a class="t" id="t0611a04"></a>香、然燈，懸繒幡蓋，無所渴乏。我於爾時， <a class="t" id="t0611a05"></a>以此功德，求在生死獲此福祐，不求解 <a class="t" id="t0611a06"></a>脫。大王當知，爾時所有福德，今有遺餘耶？ <a class="t" id="t0611a07"></a>莫作是觀！如我今日觀彼富有，無有毫 <a class="t" id="t0611a08"></a>釐如毛髮許。所以然者，生死長遠，不可 <a class="t" id="t0611a09"></a>稱記，於中悉食福盡，無有毫釐許在。是故， <a class="t" id="t0611a10"></a>大王！莫作是說言：『我所作福祐，今日已辦。』 <a class="t" id="t0611a11"></a>大王！當作是說：『我今身、口、意所作眾行，盡 <a class="t" id="t0611a12"></a>求解脫，不求在生死福業，便於長夜安 <a class="t" id="t0611a13"></a>隱無量。』」</p>
<p><a class="t-linehead" id="t-linehead0611a13"></a>爾時，王波斯匿便懷恐懼，衣毛皆竪， <a class="t" id="t0611a14"></a>悲泣交集；以手抆淚，頭面禮世尊足，自陳 <a class="t" id="t0611a15"></a>過狀：「如愚、如騃，無所覺知，唯願世尊受我 <a class="t" id="t0611a16"></a>悔過！今五體投地，改已往之失，更不造此 <a class="t" id="t0611a17"></a>言教，唯願世尊受我悔過。」如是再三。</p>
<p><a class="t-linehead" id="t-linehead0611a17"></a>世尊 <a class="t" id="t0611a18"></a>告曰：「善哉！善哉！大王！今於如來前悔其非 <a class="t" id="t0611a19"></a>法，改往修來，我今要受汝悔過，更莫復 <a class="t" id="t0611a20"></a>造。」</p>
<p><a class="t-linehead" id="t-linehead0611a20"></a>爾時，於大眾中有一比丘尼，名迦旃 <a class="t" id="t0611a21"></a>延，即從坐起，頭面禮足，白世尊曰：「今世尊 <a class="t" id="t0611a22"></a>所說，甚為微妙。又世尊告波斯匿王作 <a class="t" id="t0611a23"></a>是語：『大王當知，身、口、意所作眾行，盡求解 <a class="t" id="t0611a24"></a>脫，莫求在生死食其福業，更於長夜 <a class="t" id="t0611a25"></a>獲安隱無量。』所以然者，我自憶三十一劫， <a class="t" id="t0611a26"></a>飯式詰如來、至真、等正覺，出現於世，明行成 <a class="t" id="t0611a27"></a>為、善逝、世間解、無上士、道法御、天人師，號佛、 <a class="t" id="t0611a28"></a>眾祐，遊在野馬世界。</p>
<p><a class="t-linehead" id="t-linehead0611a28"></a>「爾時，彼佛到時著衣 <a class="t" id="t0611a29"></a>持鉢，入野馬城乞食。是時，城內有一使 <a class="t" id="t0611b01"></a>人，名曰純黑。時，彼使人見如來執鉢入城 <a class="t" id="t0611b02"></a>乞食。見已，便作是念：『今如來入城必須飲 <a class="t" id="t0611b03"></a>食。』即入家出食施與如來，興發此願：『持此 <a class="t" id="t0611b04"></a>功德，莫墮三惡趣中；使我當來之世，亦當 <a class="t" id="t0611b05"></a>值如此聖尊；亦當使彼聖尊為我說法，時 <a class="t" id="t0611b06"></a>得解脫。』世尊并波斯匿王咸共知之。當爾 <a class="t" id="t0611b07"></a>時，純黑使人者豈異人乎？莫作是觀。所以 <a class="t" id="t0611b08"></a>然者，爾時純黑使人者，即我身是。</p>
<p><a class="t-linehead" id="t-linehead0611b08"></a>「我於爾 <a class="t" id="t0611b09"></a>時，飯式詰如來作此誓願：『使將來之世， <a class="t" id="t0611b10"></a>值如此聖尊，與我說法，時得解脫。』我於三 <a class="t" id="t0611b11"></a>十一劫不墮三惡趣中，生天、人中，最後今 <a class="t" id="t0611b12"></a>日受此身分，遭值聖尊得出家學道，盡 <a class="t" id="t0611b13"></a>諸有漏，成阿羅漢。若世尊所說極為微妙， <a class="t" id="t0611b14"></a>語波斯匿王：『身、口、意所作眾行，盡求解脫， <a class="t" id="t0611b15"></a>莫在生死食此福業。』我若見比丘、比丘尼、 <a class="t" id="t0611b16"></a>優婆塞、優婆斯，歡喜心意向如來者，我便 <a class="t" id="t0611b17"></a>生此念：『此諸賢士，用意猶不愛敬供奉如 <a class="t" id="t0611b18"></a>來？』 <span class="corr" title="[說&gt;設]">設</span> 我見四部之眾，即往告曰：『汝等諸賢， <a class="t" id="t0611b19"></a>為須何物，衣鉢耶？尼師檀耶？針筒耶？澡 <a class="t" id="t0611b20"></a>罐耶？及餘沙門什物，我盡當供給。』我已許 <a class="t" id="t0611b21"></a>之，便在處處乞求。若我得者是其大幸；若 <a class="t" id="t0611b22"></a>使不得，便往至欝單越、瞿耶尼、弗于逮，求索 <a class="t" id="t0611b23"></a> <span class="corr" title="[求&gt;來]">來</span> 與。所以然者，皆由此四部之眾得涅槃 <a class="t" id="t0611b24"></a>道。」</p>
<p><a class="t-linehead" id="t-linehead0611b24"></a>爾時，世尊觀察迦旃延比丘尼心，便告諸 <a class="t" id="t0611b25"></a>比丘：「汝等頗見如此之比信心解脫，如迦 <a class="t" id="t0611b26"></a>旃延比丘尼乎？」</p>
<p><a class="t-linehead" id="t-linehead0611b26"></a>諸比丘對曰：「不見也，世尊！」</p>
<a class="t" id="t0611b27"></a>
<p><a class="t-linehead" id="t-linehead0611b27"></a>世尊告曰：「我聲聞中第一比丘尼，得信解脫 <a class="t" id="t0611b28"></a>者，所謂迦旃延比丘尼是也。」</p>
<p><a class="t-linehead" id="t-linehead0611b28"></a>爾時，迦旃延比 <a class="t" id="t0611b29"></a>丘尼及波斯匿王、四部之眾，聞佛所說，歡喜 <a class="t" id="t0611c01"></a>奉行。</p>
<a class="t" id="t0611c02"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
