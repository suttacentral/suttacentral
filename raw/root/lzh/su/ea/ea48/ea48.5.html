<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea48.5">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">48.5</span> <span class="mirror-right">（五）</span>
</h1>
</div>
<p><a class="t-linehead" id="t-linehead0791c01"></a>聞如是：</p>
<p>一時，佛在羅閱城迦蘭陀竹園 <a class="t" id="t0791c02"></a>所。</p>
<p><a class="t-linehead" id="t-linehead0791c02"></a>是時，師子長者往至舍利弗所，頭面禮足， <a class="t" id="t0791c03"></a>在一面坐。爾時，師子長者白舍利弗言：「唯 <a class="t" id="t0791c04"></a>願尊者當受我請？」</p>
<p><a class="t-linehead" id="t-linehead0791c04"></a>是時，舍利弗默然受請。 <a class="t" id="t0791c05"></a>是時，長者見尊者默然受請，便從坐起，禮 <a class="t" id="t0791c06"></a>足而退，復至大目乾連、離越、大迦葉、阿那 <a class="t" id="t0791c07"></a>律、迦旃延、滿願子、優婆離、須菩提、羅 <a class="t" id="t0791c08"></a>云、均頭沙彌，如此上首者請五百人。是時， <a class="t" id="t0791c09"></a>師子長者即還，辦具種種極妙飲食，敷好 <a class="t" id="t0791c10"></a>座具，又白：「時到，諸真人羅漢靡所不監， <a class="t" id="t0791c11"></a>今食具已辦，唯願屈顧，臨覆下舍。」</p>
<p><a class="t-linehead" id="t-linehead0791c11"></a>爾時，諸 <a class="t" id="t0791c12"></a>大聲聞各著三衣，持鉢入城至長者家。時， <a class="t" id="t0791c13"></a>長者見諸最尊坐已定，手自斟酌，行種種 <a class="t" id="t0791c14"></a>飲食。見諸聖眾食已訖，行清淨水。人施一 <a class="t" id="t0791c15"></a>白 <span class="gaiji">［疊＊毛］ <!--gaiji,,1[疊*毛],2&#x3CB2;,3--></span>，前受呪願。</p>
<p><a class="t-linehead" id="t-linehead0791c15"></a>是時，尊者舍利弗與長者 <a class="t" id="t0791c16"></a>說極妙之法，便從坐起而去。還詣靜室。</p>
<p><a class="t-linehead" id="t-linehead0791c16"></a>爾 <a class="t" id="t0791c17"></a>時，羅云至世尊所，頭面禮足，在一面坐。爾 <a class="t" id="t0791c18"></a>時，世尊問曰：「汝今為從何來？」</p>
<p><a class="t-linehead" id="t-linehead0791c18"></a>羅云報云：「師 <a class="t" id="t0791c19"></a>子長者今日來見請。」</p>
<p><a class="t-linehead" id="t-linehead0791c19"></a>佛告之曰：「云何，羅云！ <a class="t" id="t0791c20"></a>飲食為妙？為不妙？為細耶？為麁耶？」</p>
<p><a class="t-linehead" id="t-linehead0791c20"></a>羅云報 <a class="t" id="t0791c21"></a>曰：「飲食極妙，又且豐多。今此白 <span class="gaiji">［疊＊毛］ <!--gaiji,,1[疊*毛],2&#x3CB2;,3--></span>，從彼得 <a class="t" id="t0791c22"></a>之。」</p>
<p><a class="t-linehead" id="t-linehead0791c22"></a>佛告羅云：「眾僧斯有幾人？上坐是誰？」</p>
<a class="t" id="t0791c23"></a>
<p><a class="t-linehead" id="t-linehead0791c23"></a>羅云白佛言：「和上舍利弗最為上首，及諸 <a class="t" id="t0791c24"></a>神德弟子有五百人。」</p>
<p><a class="t-linehead" id="t-linehead0791c24"></a>佛告羅云。「云何，羅云！ <a class="t" id="t0791c25"></a>彼長者獲福為多乎？」</p>
<p><a class="t-linehead" id="t-linehead0791c25"></a>羅云白佛言：「唯然，世 <a class="t" id="t0791c26"></a>尊！彼長者得福之報不可稱計。施一羅漢 <a class="t" id="t0791c27"></a>其福難限，何況大神妙天人所敬奉？今五百 <a class="t" id="t0791c28"></a>人均是真人，其福有何可量？」</p>
<p><a class="t-linehead" id="t-linehead0791c28"></a>佛告羅云， <a class="t" id="t0791c29"></a>「今施五百羅漢之功德，若從眾中僧次， <a class="t" id="t0792a01"></a>請一沙門，請已，供養；計此眾中差人之福， <a class="t" id="t0792a02"></a>及與五百羅漢之福，百倍、千倍、巨億萬倍、不 <a class="t" id="t0792a03"></a>可以譬喻為比。所以然者，眾中所差，其 <a class="t" id="t0792a04"></a>福難限，獲甘露滅盡之處。羅云當知，猶如 <a class="t" id="t0792a05"></a>有人自誓說曰：『吾要當飲此江河諸水。』彼 <a class="t" id="t0792a06"></a>人為堪任不乎？」</p>
<p><a class="t-linehead" id="t-linehead0792a06"></a>羅云白佛言：「不也。世尊！所 <a class="t" id="t0792a07"></a>以然者，此閻浮地極為廣大。此閻浮地有 <a class="t" id="t0792a08"></a>四大河：一者恒伽，二者新頭，三者私陀， <a class="t" id="t0792a09"></a>四者博叉。一一河者，從有五百。然此人 <a class="t" id="t0792a10"></a>終不能飲水使盡，但勞其功，事終不成 <a class="t" id="t0792a11"></a>也。」</p>
<p><a class="t-linehead" id="t-linehead0792a11"></a>「彼人復作是說：『我自有方便因緣，可得 <a class="t" id="t0792a12"></a>飲諸水使盡。』云何有因緣得飲諸水？爾 <a class="t" id="t0792a13"></a>時，彼人便作是念：『我當飲海水。所以然者， <a class="t" id="t0792a14"></a>一切諸流，皆歸投乎海。』云何，羅云！彼人能 <a class="t" id="t0792a15"></a>得飲諸水乎？」</p>
<p><a class="t-linehead" id="t-linehead0792a15"></a>羅云白佛言：「如此方便，可得 <a class="t" id="t0792a16"></a>飲水使盡。所以然者，一切諸流皆歸乎 <a class="t" id="t0792a17"></a>海，由此因緣故，彼人得飲水盡。」</p>
<p><a class="t-linehead" id="t-linehead0792a17"></a>佛告之 <a class="t" id="t0792a18"></a>曰：「如是。羅云！一切私施猶如彼流，或獲 <a class="t" id="t0792a19"></a>福，或不獲福，眾僧者如彼大海。所以然 <a class="t" id="t0792a20"></a>者，流河決水以入于海，便滅本名，但有大 <a class="t" id="t0792a21"></a>海之名耳。羅云！此亦如是，今此十人皆從 <a class="t" id="t0792a22"></a>眾中出，非眾不成。云何為十？所謂向須陀 <a class="t" id="t0792a23"></a>洹、得須陀洹、向斯陀含、得斯陀含、向阿那含、 <a class="t" id="t0792a24"></a>得阿那含、向阿羅漢、得阿羅漢、辟支佛、佛，是 <a class="t" id="t0792a25"></a>謂十人皆由眾中，非獨自立。羅云！當以此 <a class="t" id="t0792a26"></a>方便，知其眾中差者，其福不可限量。是故， <a class="t" id="t0792a27"></a>羅云！善男子、善女人欲求其福不可稱計， <a class="t" id="t0792a28"></a>當供養聖眾。羅云當知，猶如有人以酥 <a class="t" id="t0792a29"></a>投水，凝，不得廣普，若以油投水，則遍滿其 <a class="t" id="t0792b01"></a>上。是故，羅云，當念供養聖眾比丘僧。如是， <a class="t" id="t0792b02"></a>羅云！當作是學。」</p>
<p><a class="t-linehead" id="t-linehead0792b02"></a>爾時，師子長者聞如來歎 <a class="t" id="t0792b03"></a>說施眾之福，不歎說餘福。爾時，長者以餘 <a class="t" id="t0792b04"></a>時，往至世尊所，頭面禮足，在一面坐。爾時， <a class="t" id="t0792b05"></a>師子長者白世尊言：「適聞如來而歎說施 <a class="t" id="t0792b06"></a>眾之福，不歎別請人之福，自今已後常當 <a class="t" id="t0792b07"></a>供養聖眾。」</p>
<p><a class="t-linehead" id="t-linehead0792b07"></a>佛告之曰：「我不作爾說：『當供 <a class="t" id="t0792b08"></a>養聖眾，不供養餘人。』今施畜生猶獲其福， <a class="t" id="t0792b09"></a>何況餘人？但我所說者福有多少。所以然 <a class="t" id="t0792b10"></a>者，如來聖眾可敬、可貴，是世間無上福田。 <a class="t" id="t0792b11"></a>今此眾中有四向、四得及聲聞乘、辟支佛乘、 <a class="t" id="t0792b12"></a>佛乘。其有善男子、善女人欲得三乘之道 <a class="t" id="t0792b13"></a>者，當從眾中求之。所以然者，三乘之道 <a class="t" id="t0792b14"></a>皆出乎眾。長者！我觀此因緣義，故而說此 <a class="t" id="t0792b15"></a>語耳。亦不教人應施聖眾，不應施餘人。」</p>
<a class="t" id="t0792b16"></a>
<p><a class="t-linehead" id="t-linehead0792b16"></a>爾時，長者白世尊言：「如是，如尊教勅，自 <a class="t" id="t0792b17"></a>今已後。若作福業，盡當供養聖眾，不選 <a class="t" id="t0792b18"></a>擇人施。」</p>
<p><a class="t-linehead" id="t-linehead0792b18"></a>爾時，世尊與彼長者說微妙之法， <a class="t" id="t0792b19"></a>令發歡悅之心。長者聞法已，即從座起，頭 <a class="t" id="t0792b20"></a>面禮足，便退而去。</p>
<p><a class="t-linehead" id="t-linehead0792b20"></a>爾時，師子長者意欲施 <a class="t" id="t0792b21"></a>立福業。</p>
<a class="t" id="t0792b22"></a>
<p><a class="t-linehead" id="t-linehead0792b22"></a>爾時，諸天來告之曰：「此是向須陀洹之人，此 <a class="t" id="t0792b23"></a>是得須陀洹，施此得福多，施此得福少。」</p>
<p><a class="t-linehead" id="t-linehead0792b23"></a>爾 <a class="t" id="t0792b24"></a>時，天人即歎頌曰：</p>
<a class="t" id="t0792b25"></a>
<blockquote class="gatha">
<p>「如來歎擇施，　　與此諸德士， <a class="t" id="t0792b26"></a><br>
施此獲福多，　　如良田生苗。」</p>
</blockquote>
<a class="t" id="t0792b27"></a>
<p><a class="t-linehead" id="t-linehead0792b27"></a>爾時，師子長者默然不對。爾時，天人復語長 <a class="t" id="t0792b28"></a>者：「此是持戒人，此是犯戒人；此向須陀洹人， <a class="t" id="t0792b29"></a>此是得須陀洹人；此向斯陀含人，此是得斯 <a class="t" id="t0792c01"></a>陀含人；此向阿那含，此得阿那含；此向 <a class="t" id="t0792c02"></a>阿羅漢，此得阿羅漢；此是聲聞乘，此是辟支 <a class="t" id="t0792c03"></a>佛乘，此是佛乘；施此得福少，施此得福多。」</p>
<a class="t" id="t0792c04"></a>
<p><a class="t-linehead" id="t-linehead0792c04"></a>爾時，師子長者默然不對。何以故爾？但憶如 <a class="t" id="t0792c05"></a>來教誡，不選擇而施。</p>
<p><a class="t-linehead" id="t-linehead0792c05"></a>爾時，師子長者復以 <a class="t" id="t0792c06"></a>餘時，至世尊所，頭面禮足，在一面坐：「我自 <a class="t" id="t0792c07"></a>憶念請聖眾飯之，有天來告我言：『此是持 <a class="t" id="t0792c08"></a>戒，此是犯戒；此人向須陀洹，此人得須陀洹， <a class="t" id="t0792c09"></a>乃至三乘皆悉分別。』又說此偈：</p>
<a class="t" id="t0792c10"></a>
<blockquote class="gatha">
<p>「『如來歎擇施，　　與此諸德士， <a class="t" id="t0792c11"></a><br>
　施此獲福多，　　如良田生苗。』</p>
</blockquote>
<a class="t" id="t0792c12"></a>
<p><a class="t-linehead" id="t-linehead0792c12"></a>「時我復作是念：『如來教誡不可違戾，豈 <a class="t" id="t0792c13"></a>當生心選擇施乎？終無是非之心、高下之 <a class="t" id="t0792c14"></a>意也。』時我復作是念：『我當盡施一切眾 <a class="t" id="t0792c15"></a>生之類，汝自持戒受福無窮，若使犯戒自 <a class="t" id="t0792c16"></a>受其殃。但愍眾生，非食不濟命。』」</p>
<p><a class="t-linehead" id="t-linehead0792c16"></a>佛告長 <a class="t" id="t0792c17"></a>者：「善哉！善哉！長者！行過弘誓，菩薩所施心 <a class="t" id="t0792c18"></a>恒平等。長者當知，若菩薩惠施之日，諸天來 <a class="t" id="t0792c19"></a>告之：『族姓子當知，此是持戒人，此是犯戒 <a class="t" id="t0792c20"></a>人，施此得福多，施此得福少。』爾時，菩薩 <a class="t" id="t0792c21"></a>終無此心：『此應施，此不應施。』然菩薩執意 <a class="t" id="t0792c22"></a>而無是非，亦不言此持戒，亦不言此犯戒。 <a class="t" id="t0792c23"></a>是故，長者！當念平等惠施，長夜之中獲福無 <a class="t" id="t0792c24"></a>量。」</p>
<p><a class="t-linehead" id="t-linehead0792c24"></a>是時，師子長者憶如來教誡，熟視世尊， <a class="t" id="t0792c25"></a>意不移動，即於座上，得法眼淨。是時，師子 <a class="t" id="t0792c26"></a>長者即從座起，頭面禮足，便退而去。</p>
<p><a class="t-linehead" id="t-linehead0792c26"></a>爾時， <a class="t" id="t0792c27"></a>長者去未久，佛告諸比丘曰：「此師子長 <a class="t" id="t0792c28"></a>者憶平等施故，又視如來從頭至足，即 <a class="t" id="t0792c29"></a>於座上得法眼淨。」爾時，世尊告諸比丘： <a class="t" id="t0793a01"></a>「我優婆塞中第一弟子平等施者，所謂師子 <a class="t" id="t0793a02"></a>長者是。」</p>
<p><a class="t-linehead" id="t-linehead0793a02"></a>爾時，諸比丘聞佛所說，歡喜奉行。</p>
<a class="t" id="t0793a03"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
