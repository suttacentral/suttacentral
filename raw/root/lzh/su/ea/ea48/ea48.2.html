<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea48.2">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">48.2</span> <span class="mirror-right">（二）</span>
</h1>
</div>
<p><a class="t-linehead" id="t-linehead0786a26"></a>聞如是：</p>
<p>一時，佛在舍衛國祇樹給孤獨 <a class="t" id="t0786a27"></a>園。</p>
<p><a class="t-linehead" id="t-linehead0786a27"></a>爾時，世尊十五日說戒時，將諸比丘，前後 <a class="t" id="t0786a28"></a>圍遶，往詣普會講堂。爾時，世尊默然觀察， <a class="t" id="t0786a29"></a>諸聖眾寂寞不語。是時，阿難白佛言：「今日 <a class="t" id="t0786b01"></a>聖眾盡集講堂，唯然，世尊！當與諸比丘說 <a class="t" id="t0786b02"></a>禁戒。」爾時，世尊亦復默然不語。</p>
<p><a class="t-linehead" id="t-linehead0786b02"></a>是時，阿難須 <a class="t" id="t0786b03"></a>臾復白佛言：「今正是時，宜說禁戒，初夜欲 <a class="t" id="t0786b04"></a>盡。」爾時，世尊復默不語。</p>
<p><a class="t-linehead" id="t-linehead0786b04"></a>爾時，阿難須臾復白 <a class="t" id="t0786b05"></a>佛言：「中夜欲竟，眾僧勞頓，唯願世尊以時 <a class="t" id="t0786b06"></a>說戒。」爾時，世尊復默然不語。</p>
<p><a class="t-linehead" id="t-linehead0786b06"></a>是時，阿難須 <a class="t" id="t0786b07"></a>臾復白佛言：「後夜欲盡，唯願世尊以時 <a class="t" id="t0786b08"></a>說戒。」</p>
<p><a class="t-linehead" id="t-linehead0786b08"></a>佛告阿難：「眾中不淨者，故不說戒。今 <a class="t" id="t0786b09"></a>聽上座，使說禁戒。若僧上座不堪任說戒 <a class="t" id="t0786b10"></a>者，聽持律說禁戒。若無持律者，其能 <a class="t" id="t0786b11"></a>誦戒通利者，當唱之使說戒。自今已後，如 <a class="t" id="t0786b12"></a>來更不說戒。眾中不淨，如來於中說戒，彼人 <a class="t" id="t0786b13"></a>頭破為七分，如彼酬羅果無異。」</p>
<p><a class="t-linehead" id="t-linehead0786b13"></a>是時，阿 <a class="t" id="t0786b14"></a>難悲泣交集，並作是說：「聖眾今日便為孤 <a class="t" id="t0786b15"></a>窮。如來正法去何速疾？不淨之人出何速 <a class="t" id="t0786b16"></a>疾？」</p>
<p><a class="t-linehead" id="t-linehead0786b16"></a>是時，大目乾連便作是念：「此眾中何等 <a class="t" id="t0786b17"></a>毀法之人，在此眾中，乃令如來不說禁 <a class="t" id="t0786b18"></a>戒？」是時，大目乾連入三昧定，遍觀聖眾 <a class="t" id="t0786b19"></a>心中瑕穢。爾時，目連見馬師、滿宿二比丘在 <a class="t" id="t0786b20"></a>眾會中，是時目連即從座起，至彼比丘所， <a class="t" id="t0786b21"></a>而告之曰：「汝等速起，離此座中。如來見譏， <a class="t" id="t0786b22"></a>由卿等故，如來不說禁戒。」</p>
<p><a class="t-linehead" id="t-linehead0786b22"></a>爾時，二比丘默 <a class="t" id="t0786b23"></a>然不語。是時，目連復再三告曰：「汝等速起， <a class="t" id="t0786b24"></a>不須住此。」是時，彼比丘默然不對。是時，目 <a class="t" id="t0786b25"></a>連即前捉手將至門外，還取門閉，前白佛 <a class="t" id="t0786b26"></a>言：「不淨比丘已將在外，唯然世尊時說 <a class="t" id="t0786b27"></a>禁戒。」</p>
<p><a class="t-linehead" id="t-linehead0786b27"></a>佛告目連：「止！止！目連！如來更不與 <a class="t" id="t0786b28"></a>比丘說戒。如來所說言不有二，還詣座 <a class="t" id="t0786b29"></a>所。」</p>
<p><a class="t-linehead" id="t-linehead0786b29"></a>是時，目連復白佛言：「今此眾中已生 <a class="t" id="t0786c01"></a>瑕穢，我不堪任行維那法，唯願世尊更 <a class="t" id="t0786c02"></a>差餘人。」爾時，世尊默然可之。是時，目連頭面 <a class="t" id="t0786c03"></a>禮世尊足，還就本座。</p>
<p><a class="t-linehead" id="t-linehead0786c03"></a>是時，阿難白世尊言： <a class="t" id="t0786c04"></a>「毘婆尸如來出現世時，聖眾多少？為經幾 <a class="t" id="t0786c05"></a>時，乃生瑕穢？乃至迦葉弟子多少？云何說 <a class="t" id="t0786c06"></a>戒？」</p>
<p><a class="t-linehead" id="t-linehead0786c06"></a>佛告阿難：「九十一劫有佛出世，名毘婆 <a class="t" id="t0786c07"></a>尸如來、至真、等正覺，出現世間。爾時，三會聖 <a class="t" id="t0786c08"></a>眾，初一會時比丘有百千六萬八千聖眾； <a class="t" id="t0786c09"></a>第二會時十六萬聖眾；第三會時十萬聖眾， <a class="t" id="t0786c10"></a>皆是阿羅漢。彼佛壽八萬四千歲，百歲之中 <a class="t" id="t0786c11"></a>聖眾清淨，彼佛恒以一偈為禁戒：</p>
<a class="t" id="t0786c12"></a>
<blockquote class="gatha">
<p>「『忍辱為第一，　　佛說無為最， <a class="t" id="t0786c13"></a><br>
　不以剃鬚髮，　　害他為沙門。』</p>
</blockquote>
<a class="t" id="t0786c14"></a>
<p><a class="t-linehead" id="t-linehead0786c14"></a>「是時，彼佛以此一偈，百歲之中而為禁戒， <a class="t" id="t0786c15"></a>已生瑕穢，便立禁戒。</p>
<p><a class="t-linehead" id="t-linehead0786c15"></a>「復於三十一劫中，有 <a class="t" id="t0786c16"></a>佛名試詰如來、至真、等正覺，出現於世。爾 <a class="t" id="t0786c17"></a>時，亦復三會聖眾，初一會時有十六萬聖 <a class="t" id="t0786c18"></a>眾；第二會時十四萬聖眾；第三會時十萬聖 <a class="t" id="t0786c19"></a>眾。彼佛爾時，八十年中清淨無瑕穢，亦說一 <a class="t" id="t0786c20"></a>偈：</p>
<a class="t" id="t0786c21"></a>
<blockquote class="gatha">
<p>「『若眼見非邪，　　慧者護不著， <a class="t" id="t0786c22"></a><br>
　棄捐於眾惡，　　在世為黠慧。』</p>
</blockquote>
<a class="t" id="t0786c23"></a>
<p><a class="t-linehead" id="t-linehead0786c23"></a>「爾時，彼佛八十年中說此一偈，後有瑕穢， <a class="t" id="t0786c24"></a>更立禁戒。爾時，試詰佛壽七萬歲。</p>
<p><a class="t-linehead" id="t-linehead0786c24"></a>「於彼劫 <a class="t" id="t0786c25"></a>中，復有佛出現世間，名曰毘舍羅婆，亦三 <a class="t" id="t0786c26"></a>會聖眾，初會之時十萬聖眾，盡是羅漢；第二 <a class="t" id="t0786c27"></a>會時八萬羅漢；第三會時七萬羅漢，諸漏已 <a class="t" id="t0786c28"></a>盡。毘舍羅婆如來七十年中無瑕穢。爾時，復 <a class="t" id="t0786c29"></a>以一偈半為禁戒：</p>
<a class="t" id="t0787a01"></a>
<blockquote class="gatha">
<p>「『不害亦不非，　　奉行於大戒， <a class="t" id="t0787a02"></a><br>
　於食知止足，　　床座亦復然， <a class="t" id="t0787a03"></a><br>
　執志為專一，　　是則諸佛教。』</p>
</blockquote>
<a class="t" id="t0787a04"></a>
<p><a class="t-linehead" id="t-linehead0787a04"></a>「七十年中以此一偈為禁戒，後有瑕穢， <a class="t" id="t0787a05"></a>更立禁戒。毘舍羅婆如來壽七萬歲。</p>
<p><a class="t-linehead" id="t-linehead0787a05"></a>「於此賢 <a class="t" id="t0787a06"></a>劫中，有佛出世，名曰拘樓孫如來，出現世 <a class="t" id="t0787a07"></a>間。爾時，二會聖眾，初會之時七萬聖眾，皆是 <a class="t" id="t0787a08"></a>阿羅漢；第二會時六萬阿羅漢。彼佛爾時，六 <a class="t" id="t0787a09"></a>十年中無有瑕穢。彼佛爾時，以二偈以為 <a class="t" id="t0787a10"></a>禁戒。</p>
<a class="t" id="t0787a11"></a>
<blockquote class="gatha">
<p>「『譬如蜂採華，　　其色甚香潔， <a class="t" id="t0787a12"></a><br>
　以味惠施他，　　道士遊聚落。 <a class="t" id="t0787a13"></a><br>
　不誹謗於人，　　亦不觀是非， <a class="t" id="t0787a14"></a><br>
　但自觀身行，　　諦觀正不正。』</p>
</blockquote>
<a class="t" id="t0787a15"></a>
<p><a class="t-linehead" id="t-linehead0787a15"></a>「六十年中說此二偈，以為禁戒，自此已 <a class="t" id="t0787a16"></a>來，以有瑕穢，便立禁戒。彼佛壽六萬歲。</p>
<p><a class="t-linehead" id="t-linehead0787a16"></a>「於 <a class="t" id="t0787a17"></a>此賢劫中有佛出世，名曰拘那含牟尼如來、 <a class="t" id="t0787a18"></a>至真、等正覺。爾時，二會聖眾，初會之時六十 <a class="t" id="t0787a19"></a>萬聖眾，皆是阿羅漢；第二會時四十萬聖 <a class="t" id="t0787a20"></a>眾，皆是阿羅漢。爾時，彼佛四十年中無有瑕 <a class="t" id="t0787a21"></a>穢，以一偈為禁戒：</p>
<a class="t" id="t0787a22"></a>
<blockquote class="gatha">
<p>「『執志莫輕戲，　　當學尊寂道， <a class="t" id="t0787a23"></a><br>
　賢者無愁憂，　　常滅志所念。』</p>
</blockquote>
<a class="t" id="t0787a24"></a>
<p><a class="t-linehead" id="t-linehead0787a24"></a>「四十年中說此一偈，以為禁戒，自此已 <a class="t" id="t0787a25"></a>來，便有瑕穢，更立禁戒。彼佛壽四萬歲。</p>
<p><a class="t-linehead" id="t-linehead0787a25"></a>「於 <a class="t" id="t0787a26"></a>此賢劫有佛，名為迦葉，出現世間。爾時， <a class="t" id="t0787a27"></a>彼佛亦二會聖眾，初會之時四十萬眾；第二 <a class="t" id="t0787a28"></a>會時三十萬眾，皆是阿羅漢。二十年中無有 <a class="t" id="t0787a29"></a>瑕穢，恒以一偈，以為禁戒：</p>
<a class="t" id="t0787b01"></a>
<blockquote class="gatha">
<p>「『一切惡莫作，　　當奉行其善， <a class="t" id="t0787b02"></a><br>
　自淨其志意，　　是則諸佛教。』</p>
</blockquote>
<a class="t" id="t0787b03"></a>
<p><a class="t-linehead" id="t-linehead0787b03"></a>「二十年中說此一偈，以為禁戒，犯禁之後， <a class="t" id="t0787b04"></a>更立制限。爾時，迦葉佛壽二萬歲。</p>
<p><a class="t-linehead" id="t-linehead0787b04"></a>「我今如 <a class="t" id="t0787b05"></a>來出現於世，一會聖眾千二百五十人，十二 <a class="t" id="t0787b06"></a>年中無有瑕穢，亦以一偈為禁戒：</p>
<a class="t" id="t0787b07"></a>
<blockquote class="gatha">
<p>「『護口意清淨，　　身行亦清淨， <a class="t" id="t0787b08"></a><br>
　淨此三行跡，　　修行仙人道。』</p>
</blockquote>
<a class="t" id="t0787b09"></a>
<p><a class="t-linehead" id="t-linehead0787b09"></a>「十二年中說此一偈，以為禁戒，以生犯律 <a class="t" id="t0787b10"></a>之人，轉有二百五十戒，自今已後眾僧集 <a class="t" id="t0787b11"></a>會，啟白如律：『諸賢！咸聽！今十五日說戒，今僧 <a class="t" id="t0787b12"></a>忍者，眾僧和合。』說禁戒以啟此已。設有比 <a class="t" id="t0787b13"></a>丘有所說者，不應說戒，各共默然。若無 <a class="t" id="t0787b14"></a>語者，應為說戒。乃至說戒序後，復當問： <a class="t" id="t0787b15"></a>『諸賢，誰不清淨？』如是再三，『誰不清淨？』清淨者， <a class="t" id="t0787b16"></a>默然持之。然今人壽命極短，盡壽不過百 <a class="t" id="t0787b17"></a>年。是故，阿難！善受持之。」</p>
<p><a class="t-linehead" id="t-linehead0787b17"></a>爾時，阿難白世尊 <a class="t" id="t0787b18"></a>言：「過去久遠諸佛世尊，壽命極長，犯律者少， <a class="t" id="t0787b19"></a>無有瑕穢，然今人民壽命為短少，不過 <a class="t" id="t0787b20"></a>十十，過去諸佛滅度之後，有遺法住世，為 <a class="t" id="t0787b21"></a>經幾時？」</p>
<p><a class="t-linehead" id="t-linehead0787b21"></a>佛告阿難：「過去諸佛滅度之後，法 <a class="t" id="t0787b22"></a>不久存。」</p>
<p><a class="t-linehead" id="t-linehead0787b22"></a>阿難白佛言：「設如來滅度之後，正 <a class="t" id="t0787b23"></a>法存世當經幾時？」</p>
<p><a class="t-linehead" id="t-linehead0787b23"></a>佛告阿難曰：「我滅度之 <a class="t" id="t0787b24"></a>後，法當久存。迦葉佛滅度後，遺法住七日 <a class="t" id="t0787b25"></a>中。汝今，阿難！如來弟子為少。莫作是 <a class="t" id="t0787b26"></a>觀。東方弟子無數億千，南方弟子無數億千。 <a class="t" id="t0787b27"></a>是故，阿難！當建此意，我釋迦文佛壽命極 <a class="t" id="t0787b28"></a>長。所以然者，肉身雖取滅度，法身存在，此 <a class="t" id="t0787b29"></a>是其義。當念奉行。」</p>
<p><a class="t-linehead" id="t-linehead0787b29"></a>爾時，阿難及諸比丘聞佛 <a class="t" id="t0787c01"></a>所說，歡喜奉行。</p>
<a class="t" id="t0787c02"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
