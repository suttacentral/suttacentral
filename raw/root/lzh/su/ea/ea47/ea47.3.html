<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea47.3">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">47.3</span> <span class="mirror-right">（三）</span>
</h1>
</div>
<p><a class="t-linehead" id="t-linehead0781a24"></a>聞如是：</p>
<p>一時，佛在舍衛國祇樹給孤獨 <a class="t" id="t0781a25"></a>園。</p>
<p><a class="t-linehead" id="t-linehead0781a25"></a>爾時，波斯匿王往至世尊所，頭面禮足， <a class="t" id="t0781a26"></a>在一面坐。爾時，波斯匿王往白世尊言：「如 <a class="t" id="t0781a27"></a>來審有是語：『施我獲福多，餘者獲福少；施 <a class="t" id="t0781a28"></a>我弟子，勿施餘人。』設有人作是語者，豈非 <a class="t" id="t0781a29"></a>毀如來法乎？」</p>
<p><a class="t-linehead" id="t-linehead0781a29"></a>佛告王曰：「我無此語：『獨應 <a class="t" id="t0781b01"></a>施我，勿施餘人。』大王！當知，我恒有此語： <a class="t" id="t0781b02"></a>『若比丘鉢中遺餘擲著水中，軟蟲食之猶 <a class="t" id="t0781b03"></a>得其福，何況施人而不獲福乎？』但，大王！ <a class="t" id="t0781b04"></a>我有是語：『施持戒人，其福益多，勝於犯戒 <a class="t" id="t0781b05"></a>之人。』」</p>
<p><a class="t-linehead" id="t-linehead0781b05"></a>爾時，波斯匿王前白佛言：「唯然，世尊！ <a class="t" id="t0781b06"></a>施持戒人，其福倍多於犯戒之人者上。」</p>
<p><a class="t-linehead" id="t-linehead0781b06"></a>王 <a class="t" id="t0781b07"></a>復白佛言：「尼揵子來語我言：『沙門瞿曇知 <a class="t" id="t0781b08"></a>於幻術，能迴轉世人。』世尊！此語為審乎？為 <a class="t" id="t0781b09"></a>非耶？」</p>
<p><a class="t-linehead" id="t-linehead0781b09"></a>佛告王曰：「如是，大王！如向來言：『我有 <a class="t" id="t0781b10"></a>幻法，能迴轉世人。』」</p>
<p><a class="t-linehead" id="t-linehead0781b10"></a>王白佛言：「何者名為迴 <a class="t" id="t0781b11"></a>轉幻法？」</p>
<p><a class="t-linehead" id="t-linehead0781b11"></a>佛告王曰：「其殺生者其罪難量，其 <a class="t" id="t0781b12"></a>不殺者受福無量；其不與取者獲罪無量，其 <a class="t" id="t0781b13"></a>不盜者獲福無量；夫淫泆者受罪無量，其 <a class="t" id="t0781b14"></a>不淫者受福無量；其邪見者受罪無量，其 <a class="t" id="t0781b15"></a>正見者獲福無量。我所解幻法者，正謂此 <a class="t" id="t0781b16"></a>耳。」</p>
<p><a class="t-linehead" id="t-linehead0781b16"></a>是時，波斯匿王白世尊言：「若當世間人民、 <a class="t" id="t0781b17"></a>魔、若魔天、有形之類，深解此幻術者則獲 <a class="t" id="t0781b18"></a>大幸。自今已後，不復聽外道異學入我國 <a class="t" id="t0781b19"></a>界，聽四部之眾恒在我宮，常當供養，隨其 <a class="t" id="t0781b20"></a>所須。」</p>
<p><a class="t-linehead" id="t-linehead0781b20"></a>佛告大王：「勿作是語。所以然者，施 <a class="t" id="t0781b21"></a>畜生之類，猶獲其福；及施犯戒之人，亦 <a class="t" id="t0781b22"></a>獲其福；施持戒之人，福亦難量；施外仙 <a class="t" id="t0781b23"></a>道之人，獲一億之福；施須陀洹、斯陀含、阿 <a class="t" id="t0781b24"></a>那含、阿羅漢、辟支佛及佛，其福不可量。是 <a class="t" id="t0781b25"></a>故，大王！當興發意，供給當來過去諸佛、聲 <a class="t" id="t0781b26"></a>聞弟子。如是，大王！當作是學。」</p>
<p><a class="t-linehead" id="t-linehead0781b26"></a>爾時，波斯匿 <a class="t" id="t0781b27"></a>王聞佛所說，歡喜奉行。</p>
<a class="t" id="t0781b28"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
