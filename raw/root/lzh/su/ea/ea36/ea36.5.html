<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea36.5">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">36.5</span> <span class="mirror-right">（五）</span>
</h1>
</div>
<p><a class="t-linehead" id="t-linehead0703b13"></a>聞如是：</p>
<p>一時，佛在舍衛國祇樹給孤獨園。 <a class="t" id="t0703b14"></a>爾時世尊與大比丘眾五百人俱。</p>
<p><a class="t-linehead" id="t-linehead0703b14"></a>爾時，釋提 <a class="t" id="t0703b15"></a>桓因如屈申臂頃，來至世尊所，頭面禮足， <a class="t" id="t0703b16"></a>在一面坐。爾時，釋提桓因白世尊言：「如來亦 <a class="t" id="t0703b17"></a>說：『夫如來出世必當為五事。云何為五？當 <a class="t" id="t0703b18"></a>轉法輪；當度父母；無信之人立於信地；未 <a class="t" id="t0703b19"></a>發菩薩心令發菩薩意；於其中間當受 <a class="t" id="t0703b20"></a>佛決。此五因緣如來出現必當為之。』今如來 <a class="t" id="t0703b21"></a>母在三十三天，欲得聞法，今如來在閻浮 <a class="t" id="t0703b22"></a>里內，四部圍遶，國王人民皆來運集。善哉！ <a class="t" id="t0703b23"></a>世尊！可至三十三天與母說法。」是時，世尊默然 <a class="t" id="t0703b24"></a>受之。</p>
<p><a class="t-linehead" id="t-linehead0703b24"></a>爾時，難陀、優槃難陀龍王便作是念： <a class="t" id="t0703b25"></a>「此諸禿沙門在我上飛，當作方便，使不 <a class="t" id="t0703b26"></a>陵易。」是時，龍王便興瞋恚，放大火風，使 <a class="t" id="t0703b27"></a>閻浮里內洞然火燃。</p>
<p><a class="t-linehead" id="t-linehead0703b27"></a>是時，阿難白佛言：「此 <a class="t" id="t0703b28"></a>閻浮里內，何故有此烟火？」</p>
<p><a class="t-linehead" id="t-linehead0703b28"></a>世尊告曰：「此二 <a class="t" id="t0703b29"></a>龍王便生此念：『禿頭沙門恒在我上飛，我 <a class="t" id="t0703c01"></a>等當共制之，令不陵虛。』便興瞋恚，放此 <a class="t" id="t0703c02"></a>烟火，由此因緣，故致此變。」</p>
<p><a class="t-linehead" id="t-linehead0703c02"></a>是時，大迦葉即 <a class="t" id="t0703c03"></a>從坐起，白世尊言：「我今欲往，與彼共戰。」</p>
<a class="t" id="t0703c04"></a>
<p><a class="t-linehead" id="t-linehead0703c04"></a>世尊告曰：「此二龍王極為兇惡，難可受化， <a class="t" id="t0703c05"></a>卿還就坐。」</p>
<p><a class="t-linehead" id="t-linehead0703c05"></a>是時，尊者阿那律即從坐起，白 <a class="t" id="t0703c06"></a>世尊言：「我今欲往降彼惡龍。」</p>
<p><a class="t-linehead" id="t-linehead0703c06"></a>世尊告曰：「此 <a class="t" id="t0703c07"></a>二惡龍極為兇暴，難可受化，卿還就坐。」</p>
<a class="t" id="t0703c08"></a>
<p><a class="t-linehead" id="t-linehead0703c08"></a>是時，離越、尊者迦旃延、尊者須菩提、尊者優 <a class="t" id="t0703c09"></a>陀夷、尊者婆竭，各從坐起，白世尊言：「我 <a class="t" id="t0703c10"></a>今欲往降伏惡龍。」</p>
<p><a class="t-linehead" id="t-linehead0703c10"></a>世尊告曰：「此二龍王極為 <a class="t" id="t0703c11"></a>兇惡，難可受化，卿還就坐。」</p>
<p><a class="t-linehead" id="t-linehead0703c11"></a>爾時，尊者大 <a class="t" id="t0703c12"></a>目揵連即從坐起，偏露右肩，長跪叉手，白 <a class="t" id="t0703c13"></a>佛言：「欲往詣彼，降伏惡龍。」</p>
<p><a class="t-linehead" id="t-linehead0703c13"></a>世尊告曰：「此二 <a class="t" id="t0703c14"></a>龍王極為兇惡，難可降化，卿今云何化彼 <a class="t" id="t0703c15"></a>龍王？」</p>
<p><a class="t-linehead" id="t-linehead0703c15"></a>目連白佛言：「我先至彼，化形極大，恐 <a class="t" id="t0703c16"></a>怯彼龍，後復化形極為微小，然後以常法 <a class="t" id="t0703c17"></a>則而降伏之。」</p>
<p><a class="t-linehead" id="t-linehead0703c17"></a>世尊告曰：「善哉！目連！汝能堪 <a class="t" id="t0703c18"></a>任降伏惡龍。然今，目連！堅持心意，勿興亂 <a class="t" id="t0703c19"></a>想。所以然者，彼龍兇惡備觸嬈汝。」</p>
<p><a class="t-linehead" id="t-linehead0703c19"></a>是時，目 <a class="t" id="t0703c20"></a>連即禮佛足，屈申臂頃，於彼沒不現，往 <a class="t" id="t0703c21"></a>至須彌山上。爾時，難陀、優槃難陀龍王遶 <a class="t" id="t0703c22"></a>須彌山七匝，極興瞋恚，放大烟火。</p>
<p><a class="t-linehead" id="t-linehead0703c22"></a>是時，目 <a class="t" id="t0703c23"></a>連自隱本形，化作大龍王，有十四頭，遶須 <a class="t" id="t0703c24"></a>彌山十四匝，放大火烟，當在二龍王上 <a class="t" id="t0703c25"></a>住。</p>
<p><a class="t-linehead" id="t-linehead0703c25"></a>是時，難陀、優槃難陀龍王見大龍王有 <a class="t" id="t0703c26"></a>十四頭，便 <span class="corr" title="[壞&gt;懷]">懷</span> 恐怖，自相謂言：「我等今日當 <a class="t" id="t0703c27"></a>試此龍王威力，為審勝吾不乎？」</p>
<p><a class="t-linehead" id="t-linehead0703c27"></a>爾時，難陀、 <a class="t" id="t0703c28"></a>優槃難陀龍王以尾擲大海中，以水灑三 <a class="t" id="t0703c29"></a>十三天，亦不著目連身。是時，尊者大目連復 <a class="t" id="t0704a01"></a>以尾著大海水中，水乃至到梵迦夷天，并 <a class="t" id="t0704a02"></a>復灑二龍王身上。</p>
<p><a class="t-linehead" id="t-linehead0704a02"></a>是時，二龍王自相謂言：「我 <a class="t" id="t0704a03"></a>等盡其力勢，以水灑三十三天；然此大龍 <a class="t" id="t0704a04"></a>王復過我上去，我等正有七頭，今此龍王十 <a class="t" id="t0704a05"></a>四頭；我等遶須彌山七匝，今此龍王遶須 <a class="t" id="t0704a06"></a>彌山十四匝；我今二龍王當共并力與共戰 <a class="t" id="t0704a07"></a>鬪。」</p>
<p><a class="t-linehead" id="t-linehead0704a07"></a>是時，二龍王極懷瞋恚，雷電霹靂放大 <a class="t" id="t0704a08"></a>火炎。是時，尊者大目連便作是念：「凡龍戰 <a class="t" id="t0704a09"></a>鬪以火霹靂，設我以火霹靂共戰鬪者，閻 <a class="t" id="t0704a10"></a>浮里內人民之類，及三十三天皆當被害。我 <a class="t" id="t0704a11"></a>今化形極小，當與戰鬪。」是時，目連即化形使 <a class="t" id="t0704a12"></a>小，便入龍口中，從鼻中出；或從鼻入，從 <a class="t" id="t0704a13"></a>耳中出；或入耳中，從眼中出；以出眼中， <a class="t" id="t0704a14"></a>在眉上行。</p>
<p><a class="t-linehead" id="t-linehead0704a14"></a>爾時，二龍王極懷恐懼，即作是 <a class="t" id="t0704a15"></a>念：「此大龍王極有威力，乃能從口中入，鼻 <a class="t" id="t0704a16"></a>中出；從鼻入，眼中出。我等今日實為不如。 <a class="t" id="t0704a17"></a>我等龍種今有四生，卵生、胎生、濕生、化生，然 <a class="t" id="t0704a18"></a>無有出我等者，今此龍王威力乃爾，不堪 <a class="t" id="t0704a19"></a>共鬪，我等性命死在斯須。」皆懷恐懼，衣毛 <a class="t" id="t0704a20"></a>皆竪。</p>
<p><a class="t-linehead" id="t-linehead0704a20"></a>是時，目連以見龍王心懷恐懼，還 <a class="t" id="t0704a21"></a>隱其形，作常形容，在眼 <span class="gaiji">睫 <!--gaiji,睫,1[目*妾],2&#x251D2;,3--></span>上行。是時，二龍 <a class="t" id="t0704a22"></a>王見大目連，自相謂言：「此是目連沙門！亦非 <a class="t" id="t0704a23"></a>龍王。甚奇！甚特！有大威力，乃能與我等共 <a class="t" id="t0704a24"></a>鬪。」是時，二龍王白目連言：「尊者何為觸嬈 <a class="t" id="t0704a25"></a>我乃爾，欲何所誡勅？」</p>
<p><a class="t-linehead" id="t-linehead0704a25"></a>目連報曰：「汝等昨 <a class="t" id="t0704a26"></a>日而作是念：『云何禿頭沙門恒在我上飛， <a class="t" id="t0704a27"></a>今當制御之。』」</p>
<p><a class="t-linehead" id="t-linehead0704a27"></a>龍王報曰：「如是，目連！」</p>
<p><a class="t-linehead" id="t-linehead0704a27"></a>目連告 <a class="t" id="t0704a28"></a>曰：「龍王當知，此須彌山者是諸天道路，非 <a class="t" id="t0704a29"></a>汝所居之處。」</p>
<p><a class="t-linehead" id="t-linehead0704a29"></a>龍王報曰：「唯願恕之，不見重 <a class="t" id="t0704b01"></a>責，自今以後更不敢觸嬈，興惡亂想，唯願 <a class="t" id="t0704b02"></a>聽為弟子。」</p>
<p><a class="t-linehead" id="t-linehead0704b02"></a>目連報曰：「汝等莫自歸我身，我 <a class="t" id="t0704b03"></a>所自歸者，汝等便自歸之。」</p>
<p><a class="t-linehead" id="t-linehead0704b03"></a>龍王白目連：「我 <a class="t" id="t0704b04"></a>等今日自歸如來。」</p>
<p><a class="t-linehead" id="t-linehead0704b04"></a>目連告曰：「汝等不可依 <a class="t" id="t0704b05"></a>此須彌山，自歸世尊；今可共我至舍衛城， <a class="t" id="t0704b06"></a>乃得自歸。」</p>
<p><a class="t-linehead" id="t-linehead0704b06"></a>是時，目連將二龍王，如屈申 <a class="t" id="t0704b07"></a>臂頃，從須彌山上至舍衛城。爾時，世尊與 <a class="t" id="t0704b08"></a>無央數之眾而為說法。是時，目連告二龍 <a class="t" id="t0704b09"></a>王曰：「汝等當知，今日世尊與無央數之眾 <a class="t" id="t0704b10"></a>而為說法，不可作汝形至世尊所。」</p>
<p><a class="t-linehead" id="t-linehead0704b10"></a>龍王報 <a class="t" id="t0704b11"></a>曰：「如是，目連！」</p>
<p><a class="t-linehead" id="t-linehead0704b11"></a>是時，龍王還隱龍形，化作人 <a class="t" id="t0704b12"></a>形，不長不短，容貌端正，如桃華色。</p>
<p><a class="t-linehead" id="t-linehead0704b12"></a>是時，目 <a class="t" id="t0704b13"></a>連至世尊所，頭面禮足，在一面坐。是時，目 <a class="t" id="t0704b14"></a>連語龍王曰：「今正是時，宜可前進。」</p>
<p><a class="t-linehead" id="t-linehead0704b14"></a>是時，龍 <a class="t" id="t0704b15"></a>王聞目連語，即從坐起，長跪叉手，白世尊 <a class="t" id="t0704b16"></a>言：「我等二族姓子，一名難陀，二名優槃 <a class="t" id="t0704b17"></a>難陀，自歸如來，受持五戒，唯願世尊聽為 <a class="t" id="t0704b18"></a>優婆塞，盡形壽不復殺生。」爾時，世尊彈指可 <a class="t" id="t0704b19"></a>之。時，二龍王還復故坐，欲得聞法。</p>
<p><a class="t-linehead" id="t-linehead0704b19"></a>爾時，波 <a class="t" id="t0704b20"></a>斯匿王便作是念：「有何因緣，使此閻浮利 <a class="t" id="t0704b21"></a>內烟火乃爾？」是時，王波斯匿乘寶羽之車 <a class="t" id="t0704b22"></a>出舍衛城，至世尊所。爾時，人民之類遙見 <a class="t" id="t0704b23"></a>王來，咸共起迎：「善來，大王！可就此坐。」</p>
<p><a class="t-linehead" id="t-linehead0704b23"></a>時，二 <a class="t" id="t0704b24"></a>龍王默然不起。是時，波斯匿王禮世尊足， <a class="t" id="t0704b25"></a>在一面坐。是時，大王白世尊言：「我今欲有 <a class="t" id="t0704b26"></a>所問，唯願世尊事事敷演。」</p>
<p><a class="t-linehead" id="t-linehead0704b26"></a>世尊告曰：「欲有 <a class="t" id="t0704b27"></a>所問，今正是時。」</p>
<p><a class="t-linehead" id="t-linehead0704b27"></a>波斯匿王白佛言：「有何因 <a class="t" id="t0704b28"></a>緣，令此閻浮里內烟火乃爾？」</p>
<p><a class="t-linehead" id="t-linehead0704b28"></a>世尊告曰：「難 <a class="t" id="t0704b29"></a>陀、優槃難陀龍王之所造。然今，大王！勿懷 <a class="t" id="t0704c01"></a>恐懼，今日更無烟火之變。」</p>
<p><a class="t-linehead" id="t-linehead0704c01"></a>是時，波斯匿王 <a class="t" id="t0704c02"></a>便作是念：「我今是國之大王！人民宗敬，名聞 <a class="t" id="t0704c03"></a>四遠。今此二人為從何來？見吾至此，亦不 <a class="t" id="t0704c04"></a>起迎。設住吾境界者當取閉之；設他界來 <a class="t" id="t0704c05"></a>者當取殺之。」</p>
<p><a class="t-linehead" id="t-linehead0704c05"></a>是時，龍王知波斯匿心中所 <a class="t" id="t0704c06"></a>念，便興瞋恚。爾時，龍王便作是念：「我等無 <a class="t" id="t0704c07"></a>過於此王所，更欲反害吾身；要當取此國 <a class="t" id="t0704c08"></a>王及迦夷國人，盡取殺之。」是時，龍王即從 <a class="t" id="t0704c09"></a>坐起，禮世尊足即便而去。離祇洹不遠， <a class="t" id="t0704c10"></a>便不復現。</p>
<p><a class="t-linehead" id="t-linehead0704c10"></a>是時，波斯匿王見此人去，未久， <a class="t" id="t0704c11"></a>白世尊言：「國事猥多，欲還宮中。」</p>
<p><a class="t-linehead" id="t-linehead0704c11"></a>世尊告曰： <a class="t" id="t0704c12"></a>「宜知是時。」</p>
<p><a class="t-linehead" id="t-linehead0704c12"></a>是時，波斯匿王即從坐起，便退 <a class="t" id="t0704c13"></a>而去。告群臣曰：「向者二人為從何道去？速 <a class="t" id="t0704c14"></a>捕取之。」是時，諸臣聞王教令，即馳走求之 <a class="t" id="t0704c15"></a>而不知處，便還宮中。</p>
<p><a class="t-linehead" id="t-linehead0704c15"></a>是時，難陀、優槃難 <a class="t" id="t0704c16"></a>陀龍王各生此念：「我等無過於彼王所，方 <a class="t" id="t0704c17"></a>欲取我等害之。我等當共害彼人民，使 <a class="t" id="t0704c18"></a>無遺餘。」是時，龍王復作是念：「國中人民有 <a class="t" id="t0704c19"></a>何過失？當取舍衛城人民害之。」復重作是 <a class="t" id="t0704c20"></a>念：「舍衛國人有何過失於我等？當取王宮 <a class="t" id="t0704c21"></a>官屬盡取殺之。」</p>
<p><a class="t-linehead" id="t-linehead0704c21"></a>爾時，世尊以知龍王心中 <a class="t" id="t0704c22"></a>所念，告目連曰：「汝今當救波斯匿王，無 <a class="t" id="t0704c23"></a>令為難陀、優槃難陀龍王所害。」</p>
<p><a class="t-linehead" id="t-linehead0704c23"></a>目連對曰： <a class="t" id="t0704c24"></a>「如是。世尊！」是時，目連受佛教誡，禮世尊足， <a class="t" id="t0704c25"></a>便退而去；在王宮上，結加趺坐，令身不 <a class="t" id="t0704c26"></a>現。是時，二龍王雷吼霹靂，暴風疾雨，在王 <a class="t" id="t0704c27"></a>宮上，或雨瓦石，或雨刀劍，未墮地之頃，便 <a class="t" id="t0704c28"></a>為優鉢蓮華在虛空中。是時，龍王倍復瞋 <a class="t" id="t0704c29"></a>恚，雨大高山於宮殿上。是時，目連復化使 <a class="t" id="t0705a01"></a>作種種飲食。是時，龍王倍復瞋恚熾盛，雨諸 <a class="t" id="t0705a02"></a>刀劍。是時，目連復化使作極好衣裳。是時，龍 <a class="t" id="t0705a03"></a>王倍復瞋恚，復雨大沙礫石，在波斯匿 <a class="t" id="t0705a04"></a>宮上，未墮地之頃，便化作七寶。</p>
<p><a class="t-linehead" id="t-linehead0705a04"></a>是時，波斯 <a class="t" id="t0705a05"></a>匿王見宮殿中雨種種七寶，歡喜踊躍，不 <a class="t" id="t0705a06"></a>能自勝，便作是念：「閻浮里內有德之人，無 <a class="t" id="t0705a07"></a>復過我，唯除如來。所以然者，我家中種 <a class="t" id="t0705a08"></a>粳米一根上生，收拾得一斛米，飯以甘蔗 <a class="t" id="t0705a09"></a>之漿，極為香美，今復於宮殿上雨七寶， <a class="t" id="t0705a10"></a>我便能作轉輪聖王乎！」是時，波斯匿王領 <a class="t" id="t0705a11"></a>諸婇女收攝七寶。</p>
<p><a class="t-linehead" id="t-linehead0705a11"></a>是時，二龍王自相謂言：「今 <a class="t" id="t0705a12"></a>將有何意？我等來時欲害波斯匿王，今日 <a class="t" id="t0705a13"></a>變化乃至於斯。所有力勢今日盡現。猶不能 <a class="t" id="t0705a14"></a>動波斯匿王毫氂之分。」</p>
<p><a class="t-linehead" id="t-linehead0705a14"></a>是時，龍王見大目 <a class="t" id="t0705a15"></a>揵連在宮殿上結加趺坐，正身正意，形 <a class="t" id="t0705a16"></a>不傾斜。見已，便作是念：「此必是大目連之 <a class="t" id="t0705a17"></a>所為也。」是時，二龍王以見目連便退而 <a class="t" id="t0705a18"></a>去。是時，目連見龍去，還捨神足至世尊 <a class="t" id="t0705a19"></a>所，頭面禮足，在一面坐。</p>
<p><a class="t-linehead" id="t-linehead0705a19"></a>時，波斯匿王便作 <a class="t" id="t0705a20"></a>是念：「今此種種飲食不應先食，當先奉上 <a class="t" id="t0705a21"></a>如來，然後自食。」是時，波斯匿王即車載珍寶， <a class="t" id="t0705a22"></a>及種種飲食，往至世尊所：「昨日天雨七寶及 <a class="t" id="t0705a23"></a>此飲食，唯願納受。」</p>
<p><a class="t-linehead" id="t-linehead0705a23"></a>爾時，大目揵連去如來不 <a class="t" id="t0705a24"></a>遠，佛告王曰：「汝今可持七寶飲食之具，與 <a class="t" id="t0705a25"></a>大目連。所以然者，蒙目連恩，得更生聖 <a class="t" id="t0705a26"></a>賢之地。」</p>
<p><a class="t-linehead" id="t-linehead0705a26"></a>波斯匿王白佛言：「有何因緣，言我 <a class="t" id="t0705a27"></a>更生？」</p>
<p><a class="t-linehead" id="t-linehead0705a27"></a>世尊告曰：「汝朝不至我所，欲得聽 <a class="t" id="t0705a28"></a>法乎？爾時，有二人亦來聽法。王生此念： <a class="t" id="t0705a29"></a>『我於此國界，最為豪尊，眾人所敬，然此二 <a class="t" id="t0705b01"></a>人為從何來？見我不起承迎。』」</p>
<p><a class="t-linehead" id="t-linehead0705b01"></a>時王白佛：「實 <a class="t" id="t0705b02"></a>然，世尊！」</p>
<p><a class="t-linehead" id="t-linehead0705b02"></a>世尊告曰：「此亦非人，乃是難陀、優 <a class="t" id="t0705b03"></a>槃難陀龍王。彼知王意，自相謂言：『我等無 <a class="t" id="t0705b04"></a>過於此人王，何故反來害我？要當方宜 <a class="t" id="t0705b05"></a>滅此國界。』我等尋知龍王心中所念，即勅 <a class="t" id="t0705b06"></a>目連：『今可救波斯匿王，無令為龍所害 <a class="t" id="t0705b07"></a>也。』即受我教，在宮殿上，隱形不現，作此 <a class="t" id="t0705b08"></a>變化。是時，龍王極懷瞋恚，雨沙礫石於宮殿 <a class="t" id="t0705b09"></a>上，未墮地之頃，化作七寶、衣裳、飲食之 <a class="t" id="t0705b10"></a>具。由此因緣，大王！今日便為更生。」</p>
<p><a class="t-linehead" id="t-linehead0705b10"></a>是時，波 <a class="t" id="t0705b11"></a>斯匿王便懷恐怖，衣毛皆豎，前跪膝行至如 <a class="t" id="t0705b12"></a>來前，而白佛言：「唯願世尊恩垂過厚，得濟 <a class="t" id="t0705b13"></a>生命。」復禮目連足，頭面禮敬：「蒙尊之恩，得 <a class="t" id="t0705b14"></a>濟生命。」</p>
<p><a class="t-linehead" id="t-linehead0705b14"></a>爾時，國王便說此偈：</p>
<a class="t" id="t0705b15"></a>
<blockquote class="gatha">
<p>「唯尊壽無窮，　　長夜護其命， <a class="t" id="t0705b16"></a><br>
度脫苦窮厄，　　蒙尊得脫難。」</p>
</blockquote>
<a class="t" id="t0705b17"></a>
<p><a class="t-linehead" id="t-linehead0705b17"></a>是時，波斯匿王以天香華散如來身，便作 <a class="t" id="t0705b18"></a>是說：「我今持此七寶奉上三尊，唯願納受。」 <a class="t" id="t0705b19"></a>頭面禮足，遶佛三匝，便退而去。</p>
<p><a class="t-linehead" id="t-linehead0705b19"></a>是時，世尊便 <a class="t" id="t0705b20"></a>作是念：「此四部之眾多有懈怠，替不聽法； <a class="t" id="t0705b21"></a>亦不求方便，使身作證，亦不復求未獲 <a class="t" id="t0705b22"></a>者獲，未得者得；我今宜可使四部之眾渴仰 <a class="t" id="t0705b23"></a>於法。」爾時，世尊不告四部之眾，復不將侍 <a class="t" id="t0705b24"></a>者，如屈申臂頃，從祇桓不現，往至三十 <a class="t" id="t0705b25"></a>三天。</p>
<p><a class="t-linehead" id="t-linehead0705b25"></a>爾時，釋提桓因遙見世尊來，將諸天 <a class="t" id="t0705b26"></a>眾，前迎世尊，頭面禮足，請令就坐，並作 <a class="t" id="t0705b27"></a>是說：「善來，世尊！久違覲省。」</p>
<p><a class="t-linehead" id="t-linehead0705b27"></a>是時，世尊便作是 <a class="t" id="t0705b28"></a>念：「我今當以神足之力自隱形體，使眾人 <a class="t" id="t0705b29"></a>不見我為所在。」爾時，世尊復作是念：「我今 <a class="t" id="t0705b30"></a>於三十三天，化身極使廣大。」</p>
<p><a class="t-linehead" id="t-linehead0705b30"></a>爾時，天上善 <a class="t" id="t0705c01"></a>法講堂有金石縱廣一由旬。爾時，世尊石上 <a class="t" id="t0705c02"></a>結加趺坐，遍滿石上。爾時，如來母摩耶將 <a class="t" id="t0705c03"></a>諸天女至世尊所，頭面禮足，在一面坐。並 <a class="t" id="t0705c04"></a>作是說：「違奉甚久，今來至此，實蒙大幸，渴 <a class="t" id="t0705c05"></a>仰思見，佛今日方來。」是時，母摩耶頭面禮足 <a class="t" id="t0705c06"></a>已，在一面坐；釋提桓因亦禮如來足，在一 <a class="t" id="t0705c07"></a>面坐。三十三天禮如來足，在一面坐。是時， <a class="t" id="t0705c08"></a>諸天之眾見如來在彼增益天眾，減損阿 <a class="t" id="t0705c09"></a>須倫。</p>
<p><a class="t-linehead" id="t-linehead0705c09"></a>爾時，世尊漸與彼諸天之眾說於妙 <a class="t" id="t0705c10"></a>論，所謂論者：施論、戒論、生天之論，欲不淨想， <a class="t" id="t0705c11"></a>婬為穢惡，出要為樂。爾時，世尊以見諸來 <a class="t" id="t0705c12"></a>大眾及諸天人心開意解，諸佛世尊常所說 <a class="t" id="t0705c13"></a>法：苦、習、盡、道，普與諸天說之。各於坐 <a class="t" id="t0705c14"></a>上，諸塵垢盡，得法眼淨。復有十八億天女之 <a class="t" id="t0705c15"></a>眾而見道跡，三萬六千天眾得法眼淨。是 <a class="t" id="t0705c16"></a>時，如來母即從坐起，禮如來足，還入宮中。</p>
<a class="t" id="t0705c17"></a>
<p><a class="t-linehead" id="t-linehead0705c17"></a>爾時，釋提桓因白佛言：「我今當以何食飯 <a class="t" id="t0705c18"></a>如來乎？為用人間之食，為用自然天食？」</p>
<p><a class="t-linehead" id="t-linehead0705c18"></a>世 <a class="t" id="t0705c19"></a>尊告曰：「可用人間之食用食如來。所以 <a class="t" id="t0705c20"></a>然者，我身生於人間，長於人間，於人間得 <a class="t" id="t0705c21"></a>佛。」</p>
<p><a class="t-linehead" id="t-linehead0705c21"></a>釋提桓因白佛言：「如是，世尊！」是時，釋提 <a class="t" id="t0705c22"></a>桓因復白佛言：「為用天上時節？為用人間 <a class="t" id="t0705c23"></a>時節？」</p>
<p><a class="t-linehead" id="t-linehead0705c23"></a>世尊告曰：「用人間時節。」</p>
<p><a class="t-linehead" id="t-linehead0705c23"></a>對曰：「如是。 <a class="t" id="t0705c24"></a>世尊！」</p>
<p><a class="t-linehead" id="t-linehead0705c24"></a>是時，釋提桓因即以人間之食，復以 <a class="t" id="t0705c25"></a>人間時節飯食如來。</p>
<p><a class="t-linehead" id="t-linehead0705c25"></a>爾時，三十三天各各自 <a class="t" id="t0705c26"></a>相謂言：「我等今見如來竟日飯食。」</p>
<p><a class="t-linehead" id="t-linehead0705c26"></a>是時，世 <a class="t" id="t0705c27"></a>尊便作是念：「我今當入如是三昧，欲使諸 <a class="t" id="t0705c28"></a>天進便進，欲使諸天退便退。」是時，世尊以 <a class="t" id="t0705c29"></a>入此三昧，進却諸天，隨其時宜。</p>
<p><a class="t-linehead" id="t-linehead0705c29"></a>是時，人間 <a class="t" id="t0705c30"></a>四部之眾不見如來久，往至阿難所，白阿 <a class="t" id="t0706a01"></a>難言：「如來今為所在？渴仰欲見。」</p>
<p><a class="t-linehead" id="t-linehead0706a01"></a>阿難報曰： <a class="t" id="t0706a02"></a>「我等亦復不知如來所在。」</p>
<p><a class="t-linehead" id="t-linehead0706a02"></a>是時，波斯匿王、 <a class="t" id="t0706a03"></a>優填王至阿難所，問阿難曰：「如來今日竟 <a class="t" id="t0706a04"></a>為所在？」</p>
<p><a class="t-linehead" id="t-linehead0706a04"></a>阿難報曰：「大王！我亦不知如來所 <a class="t" id="t0706a05"></a>在。」</p>
<p><a class="t-linehead" id="t-linehead0706a05"></a>是時，二王思覩如來，遂得苦患。爾時，群 <a class="t" id="t0706a06"></a>臣至優填王所，白優填王曰：「今為所患？」</p>
<a class="t" id="t0706a07"></a>
<p><a class="t-linehead" id="t-linehead0706a07"></a>時王報曰：「我今以愁憂成患。」</p>
<p><a class="t-linehead" id="t-linehead0706a07"></a>群臣白王：「云 <a class="t" id="t0706a08"></a>何以愁憂成患？」</p>
<p><a class="t-linehead" id="t-linehead0706a08"></a>其王報曰：「由不見如來 <a class="t" id="t0706a09"></a>故也。設我不見如來者，便當命終。」</p>
<p><a class="t-linehead" id="t-linehead0706a09"></a>是時，群 <a class="t" id="t0706a10"></a>臣便作是念：「當以何方便，使優填王不令 <a class="t" id="t0706a11"></a>命終？我等宜作如來形像。」是時，群臣白王 <a class="t" id="t0706a12"></a>言：「我等欲作形像，亦可恭敬承事作禮。」</p>
<p><a class="t-linehead" id="t-linehead0706a12"></a>時， <a class="t" id="t0706a13"></a>王聞此語已，歡喜踊躍，不能自勝，告群臣 <a class="t" id="t0706a14"></a>曰：「善哉！卿等所說至妙。」</p>
<p><a class="t-linehead" id="t-linehead0706a14"></a>群臣白王：「當以何 <a class="t" id="t0706a15"></a>寶作如來形像？」</p>
<p><a class="t-linehead" id="t-linehead0706a15"></a>是時，王即勅國界之內諸奇 <a class="t" id="t0706a16"></a>巧師匠，而告之曰：「我今欲作形像。」</p>
<p><a class="t-linehead" id="t-linehead0706a16"></a>巧匠對 <a class="t" id="t0706a17"></a>曰：「如是。大王！」</p>
<p><a class="t-linehead" id="t-linehead0706a17"></a>是時，優填王即以牛頭栴 <a class="t" id="t0706a18"></a>檀作如來形像高五尺。</p>
<p><a class="t-linehead" id="t-linehead0706a18"></a>是時，波斯匿王聞 <a class="t" id="t0706a19"></a>優填王作如來形像高五尺而供養。是時，波 <a class="t" id="t0706a20"></a>斯匿王復召國中巧匠，而告之曰：「我今欲 <a class="t" id="t0706a21"></a>造如來形像，汝等當時辦之。」時，波斯匿王 <a class="t" id="t0706a22"></a>而生此念：「當用何寶，作如來形像耶？」斯須 <a class="t" id="t0706a23"></a>復作是念：「如來形體，黃如天金，今當以金 <a class="t" id="t0706a24"></a>作如來形像。」是時，波斯匿王純以紫磨金 <a class="t" id="t0706a25"></a>作如來像高五尺。爾時，閻浮里內始有此二 <a class="t" id="t0706a26"></a>如來形像。</p>
<p><a class="t-linehead" id="t-linehead0706a26"></a>是時，四部之眾往至阿難所，白阿 <a class="t" id="t0706a27"></a>難曰：「我等渴仰於如來，所思欲覲尊，如來 <a class="t" id="t0706a28"></a>今日竟為所在？」</p>
<p><a class="t-linehead" id="t-linehead0706a28"></a>阿難報曰：「我等亦復不知 <a class="t" id="t0706a29"></a>如來所在。但今共至阿那律所而問此義。 <a class="t" id="t0706b01"></a>所以然者，尊者阿那律天眼第一，清淨無瑕 <a class="t" id="t0706b02"></a>穢，彼以天眼見千世界、二千世界、三千大千 <a class="t" id="t0706b03"></a>世界，彼能知見。」</p>
<p><a class="t-linehead" id="t-linehead0706b03"></a>是時，四部之眾共阿難往 <a class="t" id="t0706b04"></a>至阿那律所，白阿那律曰：「今此四部之眾 <a class="t" id="t0706b05"></a>來至我所，而問我曰：『今日如來竟為所在？』 <a class="t" id="t0706b06"></a>唯願尊者以天眼觀如來今為所在！」</p>
<p><a class="t-linehead" id="t-linehead0706b06"></a>是時， <a class="t" id="t0706b07"></a>尊者阿那律報曰：「汝等且止！吾今欲觀如來 <a class="t" id="t0706b08"></a>竟為所在。」</p>
<p><a class="t-linehead" id="t-linehead0706b08"></a>是時，阿那律正身正意，繫念在 <a class="t" id="t0706b09"></a>前，以天眼觀閻浮里內而不見之，復以 <a class="t" id="t0706b10"></a>天眼觀拘耶尼、弗于逮、欝單曰而不見 <a class="t" id="t0706b11"></a>之，復觀四天王、三十三天、豔天、兜術天、化 <a class="t" id="t0706b12"></a>自在天、他化自在天，乃至觀梵天而不見 <a class="t" id="t0706b13"></a>之。復觀千閻浮地、千瞿耶尼、千欝單曰、千 <a class="t" id="t0706b14"></a>弗于逮、千四天王、千豔天、千兜術天、千化自 <a class="t" id="t0706b15"></a>在天、千他化自在天、千梵天，而不見如來。復 <a class="t" id="t0706b16"></a>觀三千大千剎土而復不見。即從坐起語 <a class="t" id="t0706b17"></a>阿難曰：「我今已觀三千大千剎土而不見 <a class="t" id="t0706b18"></a>之。」</p>
<p><a class="t-linehead" id="t-linehead0706b18"></a>是時，阿難及四部之眾默然而止。阿難作 <a class="t" id="t0706b19"></a>是念：「如來將不般涅槃乎？」</p>
<p><a class="t-linehead" id="t-linehead0706b19"></a>是時，三十三天 <a class="t" id="t0706b20"></a>各各自相謂言：「我等快得善利，唯願七佛常 <a class="t" id="t0706b21"></a>現於世，天及世人多所潤益。」或有天而 <a class="t" id="t0706b22"></a>作是語：「且置七佛，但使有六佛者，此亦甚 <a class="t" id="t0706b23"></a>善。」或有天子言：「但使有五佛。」或言：「四佛。」 <a class="t" id="t0706b24"></a>或言：「三佛。」或言：「二佛出現世者，多所潤益。」</p>
<a class="t" id="t0706b25"></a>
<p><a class="t-linehead" id="t-linehead0706b25"></a>時，釋提桓因告諸天曰：「且置七佛，乃至二 <a class="t" id="t0706b26"></a>佛，但使今日釋迦文佛久住世者，則多所 <a class="t" id="t0706b27"></a>饒益。」</p>
<p><a class="t-linehead" id="t-linehead0706b27"></a>爾時，如來意欲使諸天來，諸天便來， <a class="t" id="t0706b28"></a>意欲使諸天去，諸天便去。是時，三十三天 <a class="t" id="t0706b29"></a>各各自相謂言：「如來何故竟日而食？」</p>
<p><a class="t-linehead" id="t-linehead0706b29"></a>是時，釋 <a class="t" id="t0706c01"></a>提桓因告三十三天曰：「如來今日食，以人間 <a class="t" id="t0706c02"></a>時節，不用天上時節。」是時，世尊以經三 <a class="t" id="t0706c03"></a>月，便作是念：「閻浮里人四部之眾不見吾 <a class="t" id="t0706c04"></a>久，甚有虛渴之想。我今當捨神足，使諸聲 <a class="t" id="t0706c05"></a>聞知如來在三十三天。」是時，世尊即捨神 <a class="t" id="t0706c06"></a>足。</p>
<p><a class="t-linehead" id="t-linehead0706c06"></a>時，阿難往阿那律所，白阿那律言：「今四 <a class="t" id="t0706c07"></a>部之眾甚有虛渴，欲見如來。然今如來不 <a class="t" id="t0706c08"></a>取滅度乎？」</p>
<p><a class="t-linehead" id="t-linehead0706c08"></a>是時，阿那律語阿難曰：「昨夜有 <a class="t" id="t0706c09"></a>天來至我所，云：『如來在三十三天善法講 <a class="t" id="t0706c10"></a>堂。』汝今且止！吾今欲觀如來所在。」是時，尊 <a class="t" id="t0706c11"></a>者阿那律即結加趺坐，正身正意，心不移 <a class="t" id="t0706c12"></a>動，以天眼觀三十三天，見世尊在壁方 <a class="t" id="t0706c13"></a>一由旬石上坐。是時，阿那律即從三昧起， <a class="t" id="t0706c14"></a>語阿難曰：「如來今在三十三天與母說法。」</p>
<a class="t" id="t0706c15"></a>
<p><a class="t-linehead" id="t-linehead0706c15"></a>是時，阿難及四部之眾歡喜踊躍，不能自勝。 <a class="t" id="t0706c16"></a>是時，阿難問四部眾曰：「誰能堪任至三十 <a class="t" id="t0706c17"></a>三天問訊如來？」</p>
<p><a class="t-linehead" id="t-linehead0706c17"></a>阿那律曰：「今尊者目連神足 <a class="t" id="t0706c18"></a>第一，願屈神力往問訊佛。」</p>
<p><a class="t-linehead" id="t-linehead0706c18"></a>是時，四部之眾 <a class="t" id="t0706c19"></a>白目連曰：「今日如來在三十三天，唯願尊 <a class="t" id="t0706c20"></a>者持四部姓名，問訊如來！又持此義往白 <a class="t" id="t0706c21"></a>如來：『世尊在閻浮里內世間得道，唯屈威 <a class="t" id="t0706c22"></a>神還至世間！』」</p>
<p><a class="t-linehead" id="t-linehead0706c22"></a>目連報曰：「甚善！諸賢！」</p>
<p><a class="t-linehead" id="t-linehead0706c22"></a>是時，目 <a class="t" id="t0706c23"></a>連受四部之教，屈申臂頃，往至三十三天， <a class="t" id="t0706c24"></a>到如來所。是時，釋提桓因及三十三天遙見 <a class="t" id="t0706c25"></a>目連來，諸天各生此念：「正是僧使？若當是 <a class="t" id="t0706c26"></a>諸王之使？」是時，諸天皆起往迎：「善來，尊者！」</p>
<p><a class="t-linehead" id="t-linehead0706c26"></a>是 <a class="t" id="t0706c27"></a>時，目連遙見世尊與無央數之眾而為說 <a class="t" id="t0706c28"></a>法。見已，生此念：「世尊在此天中，亦復煩鬧。」 <a class="t" id="t0706c29"></a>目連往至世尊所，頭面禮足，在一面立。</p>
<p><a class="t-linehead" id="t-linehead0706c29"></a>爾 <a class="t" id="t0707a01"></a>時，目連白佛言：「世尊！四部之眾問訊如來； <a class="t" id="t0707a02"></a>起居輕利，遊步康強。」又白此事：「如來生長 <a class="t" id="t0707a03"></a>閻浮里內，於世間得道，唯願世尊還來至 <a class="t" id="t0707a04"></a>世間，四部虛渴，欲見世尊！」</p>
<p><a class="t-linehead" id="t-linehead0707a04"></a>世尊告曰：「使四 <a class="t" id="t0707a05"></a>部之眾進業無惓。云何，目連！四部之眾遊 <a class="t" id="t0707a06"></a>化勞乎？無鬪訟耶？外道異學無觸嬈乎？」</p>
<a class="t" id="t0707a07"></a>
<p><a class="t-linehead" id="t-linehead0707a07"></a>目連報曰：「四部之眾行道無惓。」</p>
<p><a class="t-linehead" id="t-linehead0707a07"></a>「但，目連！汝 <a class="t" id="t0707a08"></a>向者作是念言：『如來在此亦煩閙。』此事不 <a class="t" id="t0707a09"></a>然。所以然者，我說法時亦不經久，設我作 <a class="t" id="t0707a10"></a>是念：『欲使諸天來，便來；欲使諸天不來， <a class="t" id="t0707a11"></a>諸天則不來。』目連！汝還世間，却後七日，如 <a class="t" id="t0707a12"></a>來當往僧迦尸國大池水側。」</p>
<p><a class="t-linehead" id="t-linehead0707a12"></a>是時，目連屈 <a class="t" id="t0707a13"></a>申臂頃，還詣舍衛城祇樹給孤獨園，往詣 <a class="t" id="t0707a14"></a>四部眾，而告之曰：「諸賢當知，却後七日，如 <a class="t" id="t0707a15"></a>來當來下至閻浮里地僧迦尸大池水側。」</p>
<a class="t" id="t0707a16"></a>
<p><a class="t-linehead" id="t-linehead0707a16"></a>爾時，四部眾聞此語已，歡喜踊躍，不能自 <a class="t" id="t0707a17"></a>勝。是時，波斯匿王、優填王、惡生王、優陀延王、 <a class="t" id="t0707a18"></a>頻毘娑羅王，聞如來却後七日，當至僧 <a class="t" id="t0707a19"></a>迦尸國大池水側，極懷歡喜，不能自勝。是 <a class="t" id="t0707a20"></a>時，毘舍離人民之眾，迦毘羅越釋種，拘夷羅 <a class="t" id="t0707a21"></a>越人民之眾，聞如來當來至閻浮里地，聞 <a class="t" id="t0707a22"></a>已，歡喜踊躍，不能自勝。</p>
<p><a class="t-linehead" id="t-linehead0707a22"></a>爾時，波斯匿集四 <a class="t" id="t0707a23"></a>種之兵，詣池水側，欲見世尊。是時，五王皆 <a class="t" id="t0707a24"></a>集兵眾往世尊所，欲得覲省如來及人民 <a class="t" id="t0707a25"></a>之眾。迦毘羅越釋皆悉往世尊所，及四部之 <a class="t" id="t0707a26"></a>眾皆悉往世尊所，欲得見如來。</p>
<p><a class="t-linehead" id="t-linehead0707a26"></a>爾時，臨 <a class="t" id="t0707a27"></a>七日頭，釋提桓因告自在天子曰：「汝今從 <a class="t" id="t0707a28"></a>須彌山頂至僧迦尸池水作三道路，觀 <a class="t" id="t0707a29"></a>如來不用神足至閻浮地。」</p>
<p><a class="t-linehead" id="t-linehead0707a29"></a>自在天子報曰： <a class="t" id="t0707b01"></a>「此事甚佳，正爾時辦。」爾時，自在天子即化 <a class="t" id="t0707b02"></a>作三道金、銀、水精。是時，金道當在中央，俠 <a class="t" id="t0707b03"></a>水精道側、銀道側，化作金樹。當於爾時，諸神 <a class="t" id="t0707b04"></a>妙尊天，七日之中皆來聽法。</p>
<p><a class="t-linehead" id="t-linehead0707b04"></a>爾時，世尊與數 <a class="t" id="t0707b05"></a>千萬眾前後圍遶，而為說法，說：「五盛陰苦。 <a class="t" id="t0707b06"></a>云何為五？所謂色、痛、想、行、識。云何為色陰？ <a class="t" id="t0707b07"></a>所謂此四大身，是四大所造色，是謂名為 <a class="t" id="t0707b08"></a>色陰也。</p>
<p><a class="t-linehead" id="t-linehead0707b08"></a>「彼云何名為痛陰？所謂苦痛、樂痛、 <a class="t" id="t0707b09"></a>不苦不樂痛，是謂名為痛陰。</p>
<p><a class="t-linehead" id="t-linehead0707b09"></a>「彼云何名想 <a class="t" id="t0707b10"></a>陰？所謂三世共會，是謂名為想陰。</p>
<p><a class="t-linehead" id="t-linehead0707b10"></a>「彼云何名 <a class="t" id="t0707b11"></a>為行陰？所謂身行、口行、意行，此名行陰。</p>
<p><a class="t-linehead" id="t-linehead0707b11"></a>「彼 <a class="t" id="t0707b12"></a>云何名為識陰？所謂眼、耳、鼻、口、身、意，此名 <a class="t" id="t0707b13"></a>識陰。</p>
<p><a class="t-linehead" id="t-linehead0707b13"></a>「彼云何名為色？所謂色者，寒亦是色， <a class="t" id="t0707b14"></a>熱亦是色，飢亦是色，渴亦是色。</p>
<p><a class="t-linehead" id="t-linehead0707b14"></a>「云何名為痛？ <a class="t" id="t0707b15"></a>所謂痛者，痛者名覺。為覺何物？覺苦、覺樂、 <a class="t" id="t0707b16"></a>覺不苦不樂，故名為覺也。</p>
<p><a class="t-linehead" id="t-linehead0707b16"></a>「云何名為想？ <a class="t" id="t0707b17"></a>所謂想者，想亦是知。知青、黃、白、黑，知苦 <a class="t" id="t0707b18"></a>樂，故名為知。</p>
<p><a class="t-linehead" id="t-linehead0707b18"></a>「云何名為行？所謂行者，能有 <a class="t" id="t0707b19"></a>所成，故名為行。為成何等？或成惡行，或成 <a class="t" id="t0707b20"></a>善行，故名為行。</p>
<p><a class="t-linehead" id="t-linehead0707b20"></a>「云何名為識？所謂識，識別 <a class="t" id="t0707b21"></a>是非，亦識諸味，此名為識也。</p>
<p><a class="t-linehead" id="t-linehead0707b21"></a>「諸天子當知， <a class="t" id="t0707b22"></a>此五盛陰，知三惡道、天道、人道；此五盛陰 <a class="t" id="t0707b23"></a>滅，便知有涅槃之道。」爾時，說此法時，有六 <a class="t" id="t0707b24"></a>萬天人得法眼淨。</p>
<p><a class="t-linehead" id="t-linehead0707b24"></a>爾時，世尊與諸天人說 <a class="t" id="t0707b25"></a>法已，即從坐起，詣須彌山頂，說此偈：</p>
<a class="t" id="t0707b26"></a>
<blockquote class="gatha">
<p>「汝等當勤學，　　於佛法聖眾， <a class="t" id="t0707b27"></a><br>
當滅死逕路，　　如人鈎調象。 <a class="t" id="t0707b28"></a><br>
若能於此法，　　而無懈怠者， <a class="t" id="t0707b29"></a><br>
便當盡生死，　　無有苦原本。」</p>
</blockquote>
<a class="t" id="t0707c01"></a>
<p><a class="t-linehead" id="t-linehead0707c01"></a>爾時，世尊說此偈已，便詣中道。是時，梵天 <a class="t" id="t0707c02"></a>在如來右處銀道側，釋提桓因在水精道 <a class="t" id="t0707c03"></a>側，及諸天人在虛空中散華燒香，作倡伎 <a class="t" id="t0707c04"></a>樂，娛樂如來。</p>
<p><a class="t-linehead" id="t-linehead0707c04"></a>是時，優鉢華色比丘尼聞如 <a class="t" id="t0707c05"></a>來今日當至閻浮提僧迦尸池水側，聞已， <a class="t" id="t0707c06"></a>便生此念：「四部之眾、國王、大臣、國中人民，靡 <a class="t" id="t0707c07"></a>不往者。設我當以常法往者，此非其宜。我 <a class="t" id="t0707c08"></a>今當作轉輪聖王形容，往見世尊。」是時，優 <a class="t" id="t0707c09"></a>鉢華色比丘尼還隱其形，作轉輪聖王形，七 <a class="t" id="t0707c10"></a>寶具足。所謂七寶者，輪寶、象寶、馬寶、珠寶、玉 <a class="t" id="t0707c11"></a>女寶、典兵寶、典藏寶，是謂七寶。</p>
<p><a class="t-linehead" id="t-linehead0707c11"></a>爾時，尊者 <a class="t" id="t0707c12"></a>須菩提在羅閱城耆闍崛山中，在一山側 <a class="t" id="t0707c13"></a>縫衣裳。是時，須菩提聞世尊今日當來至 <a class="t" id="t0707c14"></a>閻浮里地，四部之眾靡不見者，我今者宜 <a class="t" id="t0707c15"></a>可時往問訊禮拜如來。爾時，尊者須菩提便 <a class="t" id="t0707c16"></a>捨縫衣之業，從坐起，右脚著地。是時，彼復 <a class="t" id="t0707c17"></a>作是念：「此如來形，何者是世尊？為是眼、耳、鼻、 <a class="t" id="t0707c18"></a>口、身、意乎？往見者復是地、水、火、風種乎？一切 <a class="t" id="t0707c19"></a>諸法皆悉空寂，無造、無作，如世尊所說偈言：</p>
<a class="t" id="t0707c20"></a>
<blockquote class="gatha">
<p>「『若欲禮佛者，　　及諸最勝者， <a class="t" id="t0707c21"></a><br>
　陰持入諸種，　　皆悉觀無常。 <a class="t" id="t0707c22"></a><br>
　曩昔過去佛，　　及以當來者， <a class="t" id="t0707c23"></a><br>
　如今現在佛，　　此皆悉無常。 <a class="t" id="t0707c24"></a><br>
　若欲禮佛者，　　過去及當來， <a class="t" id="t0707c25"></a><br>
　說於現在中，　　當觀於空法。 <a class="t" id="t0707c26"></a><br>
　若欲禮佛者，　　過去及當來， <a class="t" id="t0707c27"></a><br>
　現在及諸佛，　　當計於無我。』</p>
</blockquote>
<a class="t" id="t0707c28"></a>
<p><a class="t-linehead" id="t-linehead0707c28"></a>「此中無我、無命、無人、無造作，亦無形容，有 <a class="t" id="t0707c29"></a>教、有授者，諸法皆悉空寂。何者是我？我者無 <a class="t" id="t0708a01"></a>主。我今歸命真法之聚。」爾時，尊者須菩提還 <a class="t" id="t0708a02"></a>坐縫衣。</p>
<p><a class="t-linehead" id="t-linehead0708a02"></a>是時，優鉢華色比丘尼作轉輪聖 <a class="t" id="t0708a03"></a>王形，七寶導從至世尊所。是時，五國王遙見 <a class="t" id="t0708a04"></a>轉輪聖王來，歡喜踊躍，不能自勝，自相謂 <a class="t" id="t0708a05"></a>言：「甚奇！甚特！世間出二珍寶，如來、轉輪聖 <a class="t" id="t0708a06"></a>王。」</p>
<p><a class="t-linehead" id="t-linehead0708a06"></a>爾時，世尊將數萬天人從須彌山頂來， <a class="t" id="t0708a07"></a>至池水側。是時，世尊舉足蹈地，此三千大千 <a class="t" id="t0708a08"></a>世界六變震動。是時，化轉輪聖王漸漸至 <a class="t" id="t0708a09"></a>世尊所，諸小國王及人民之類各各避之。是 <a class="t" id="t0708a10"></a>時，化聖王覺知以近世尊，還復本形，作 <a class="t" id="t0708a11"></a>比丘尼禮世尊足。五王見已，各自稱怨，自 <a class="t" id="t0708a12"></a>相謂言：「我等今日極有所失，我等先應見 <a class="t" id="t0708a13"></a>如來，然今此比丘尼先見之。」</p>
<p><a class="t-linehead" id="t-linehead0708a13"></a>是時，比丘尼至 <a class="t" id="t0708a14"></a>世尊所，頭面禮足，而白佛言：「我今禮最勝 <a class="t" id="t0708a15"></a>尊，今日先得覲省，我優鉢花色比丘尼是如 <a class="t" id="t0708a16"></a>來弟子。」</p>
<p><a class="t-linehead" id="t-linehead0708a16"></a>爾時，世尊與彼比丘尼而說偈言：</p>
<a class="t" id="t0708a17"></a>
<blockquote class="gatha">
<p>「善業以先禮，　　最初無過者， <a class="t" id="t0708a18"></a><br>
空無解脫門，　　此是禮佛義。 <a class="t" id="t0708a19"></a><br>
若欲禮佛者，　　當來及過去， <a class="t" id="t0708a20"></a><br>
當觀空無法，　　此名禮佛義。」</p>
</blockquote>
<a class="t" id="t0708a21"></a>
<p><a class="t-linehead" id="t-linehead0708a21"></a>是時，五王及人民之眾不可稱計，往至世尊 <a class="t" id="t0708a22"></a>所，各自稱名。「我是迦尸國王波斯匿。」「我是 <a class="t" id="t0708a23"></a>拔嗟國王，名曰優填。」「我是五都人民之主，名 <a class="t" id="t0708a24"></a>曰惡生。」「我是南海之主，名優陀延。」「我是摩 <a class="t" id="t0708a25"></a>竭國頻毘娑羅王。」爾時，十一那術人民運 <a class="t" id="t0708a26"></a>集，及四部之眾，最尊長者，千二百五十人往 <a class="t" id="t0708a27"></a>至世尊所，頭面禮足，在一面立。</p>
<p><a class="t-linehead" id="t-linehead0708a27"></a>爾時，優填 <a class="t" id="t0708a28"></a>王手執牛頭栴檀像，并以偈向如來說：</p>
<a class="t" id="t0708a29"></a>
<blockquote class="gatha">
<p>「我今欲所問，　　慈悲護一切， <a class="t" id="t0708b01"></a><br>
作佛形像者，　　為得何等福？」</p>
</blockquote>
<a class="t" id="t0708b02"></a>
<p><a class="t-linehead" id="t-linehead0708b02"></a>爾時，世尊復以偈報曰：</p>
<a class="t" id="t0708b03"></a>
<blockquote class="gatha">
<p>「大王今聽之，　　少多演其義， <a class="t" id="t0708b04"></a><br>
作佛形像者，　　今當粗說之。 <a class="t" id="t0708b05"></a><br>
眼根初不壞，　　後得天眼視， <a class="t" id="t0708b06"></a><br>
白黑而分明，　　作佛形像德。 <a class="t" id="t0708b07"></a><br>
形體當完具，　　意正不迷惑， <a class="t" id="t0708b08"></a><br>
勢力倍常人，　　造佛形像者。 <a class="t" id="t0708b09"></a><br>
終不墮惡趣，　　終輒生天上， <a class="t" id="t0708b10"></a><br>
於彼作天王，　　造佛形像福。 <a class="t" id="t0708b11"></a><br>
餘福不可計，　　其福不思議， <a class="t" id="t0708b12"></a><br>
名聞遍四遠，　　造佛形像福。</p>
</blockquote>
<a class="t" id="t0708b13"></a>
<p><a class="t-linehead" id="t-linehead0708b13"></a>「善哉！善哉！大王！多所饒益，天、人蒙祐。」</p>
<p><a class="t-linehead" id="t-linehead0708b13"></a>爾時， <a class="t" id="t0708b14"></a>優填王極懷歡悅，不能自勝。</p>
<p><a class="t-linehead" id="t-linehead0708b14"></a>爾時，世尊與 <a class="t" id="t0708b15"></a>四部眾及與五王演說妙論，所謂論者：施 <a class="t" id="t0708b16"></a>論、戒論、生天之論，欲不淨想，漏為大患，出要 <a class="t" id="t0708b17"></a>為妙。爾時，世尊以知四部之眾心開意解，諸 <a class="t" id="t0708b18"></a>佛世尊常所說法：苦、習、盡、道，盡與彼說之。 <a class="t" id="t0708b19"></a>爾時，坐上天及人民六萬餘人，諸塵垢盡，得 <a class="t" id="t0708b20"></a>法眼淨。</p>
<p><a class="t-linehead" id="t-linehead0708b20"></a>爾時，五王白世尊言：「此處福妙最是 <a class="t" id="t0708b21"></a>神地，如來始從兜術天來下至此說法， <a class="t" id="t0708b22"></a>今欲建立此處，使永存不朽。」</p>
<p><a class="t-linehead" id="t-linehead0708b22"></a>世尊告曰：「汝 <a class="t" id="t0708b23"></a>等五王，於此處造立神寺，長夜受福，終不 <a class="t" id="t0708b24"></a>朽敗。」</p>
<p><a class="t-linehead" id="t-linehead0708b24"></a>諸王報曰：「當云何造立神寺？」</p>
<p><a class="t-linehead" id="t-linehead0708b24"></a>爾時，世 <a class="t" id="t0708b25"></a>尊申右手，從地中出迦葉如來寺，視五 <a class="t" id="t0708b26"></a>王而告之曰：「欲作神寺者，當以此為法。」</p>
<a class="t" id="t0708b27"></a>
<p><a class="t-linehead" id="t-linehead0708b27"></a>爾時，五王即於彼處起大神寺。</p>
<p><a class="t-linehead" id="t-linehead0708b27"></a>爾時，世尊 <a class="t" id="t0708b28"></a>告諸比丘：「諸過去恒沙如來翼從多少，亦如 <a class="t" id="t0708b29"></a>今日而無有異。正使當來諸佛世尊翼從多 <a class="t" id="t0708c01"></a>少，亦如今日而無有異。今此經名遊天法 <a class="t" id="t0708c02"></a>本。如是，諸比丘！當作是學。」</p>
<p><a class="t-linehead" id="t-linehead0708c02"></a>爾時，四部之眾 <a class="t" id="t0708c03"></a>及五國王聞佛所說，歡喜奉行。</p>
<a class="t" id="t0708c04"></a>
<p class="endsection"><span class="t-juanname">增壹阿含經卷第二十八</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
