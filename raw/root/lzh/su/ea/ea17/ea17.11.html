<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea17.11">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">17.11</span> <span class="mirror-right">（一一）</span>
</h1>
</div>
<p><a class="t-linehead" id="t-linehead0586c03"></a>聞如是：</p>
<p>一時，佛在羅閱城迦蘭陀竹園 <a class="t" id="t0586c04"></a>所，與大比丘五百人俱。</p>
<p><a class="t-linehead" id="t-linehead0586c04"></a>爾時，提婆達兜惡 <a class="t" id="t0586c05"></a>人便往至婆羅留支王子所，告王子言：「昔 <a class="t" id="t0586c06"></a>者，民氓壽命極長，如今人壽不過百年。王 <a class="t" id="t0586c07"></a>子當知，人命無常，備不登位，中命終者不 <a class="t" id="t0586c08"></a>亦痛哉！王子，時可斷父王命，統領國人。我 <a class="t" id="t0586c09"></a>今當殺沙門瞿曇！作無上至真、等正覺，於 <a class="t" id="t0586c10"></a>摩竭國界，新王、新佛，不亦快哉！如日貫雲， <a class="t" id="t0586c11"></a>靡所不照，如月雲消，眾星中明。」爾時，婆羅 <a class="t" id="t0586c12"></a>留支王子即收父王，著鐵牢中，更立臣佐， <a class="t" id="t0586c13"></a>統領人民。</p>
<p><a class="t-linehead" id="t-linehead0586c13"></a>爾時，有眾多比丘入羅閱城 <a class="t" id="t0586c14"></a>乞食，便聞提婆達兜教王子收父王，著鐵 <a class="t" id="t0586c15"></a>牢中，更立臣佐。是時，眾多比丘乞食，還歸 <a class="t" id="t0586c16"></a>所在，攝舉衣鉢，往至世尊所。頭面禮足，白 <a class="t" id="t0586c17"></a>世尊曰：「朝入城乞食，聞提婆達兜愚人教 <a class="t" id="t0586c18"></a>王子使收父王，閉著牢獄，更立臣佐。復 <a class="t" id="t0586c19"></a>勅王子言：『汝殺父王，我害如來，於此摩竭 <a class="t" id="t0586c20"></a>國界，新王、新佛，不亦快哉！』」</p>
<p><a class="t-linehead" id="t-linehead0586c20"></a>「爾時，臣佐亦行 <a class="t" id="t0586c21"></a>非法；臣佐已行非法，爾時王太子亦行非 <a class="t" id="t0586c22"></a>法；太子已行非法，爾時群臣、長吏亦行非 <a class="t" id="t0586c23"></a>法；群臣、長吏已行非法，爾時國界人民亦行 <a class="t" id="t0586c24"></a>非法；國界人民已行非法，爾時人眾兵馬亦 <a class="t" id="t0586c25"></a>行非法；兵眾已行非法，爾時日月倒錯運度 <a class="t" id="t0586c26"></a>失時；日月已失時，便無年歲；已無年歲，日 <a class="t" id="t0586c27"></a>差月錯，無復精光；日月已無精光，爾時星宿 <a class="t" id="t0586c28"></a>現怪。星宿已現變怪，便有暴風起；已有暴 <a class="t" id="t0586c29"></a>風起，神祇瞋恚；神祇已瞋恚，爾時風雨不時。 <a class="t" id="t0587a01"></a>爾時穀子在地者便不長大，人民之類、蜎飛 <a class="t" id="t0587a02"></a>蠕動，顏色改變，壽命極短。</p>
<p><a class="t-linehead" id="t-linehead0587a02"></a>「若復有時，王法治 <a class="t" id="t0587a03"></a>正，爾時群臣亦行正法；群臣已行正法，時 <a class="t" id="t0587a04"></a>王太子亦行正法；王太子已行正法，爾時長 <a class="t" id="t0587a05"></a>吏亦行正法；長吏已行正法，國界人民亦 <a class="t" id="t0587a06"></a>行正法；日月順常，風雨以時，災怪不現，神 <a class="t" id="t0587a07"></a>祇歡喜，五穀熾盛；君臣和穆相視，如兄如弟， <a class="t" id="t0587a08"></a>終無增損；有形之類，顏色光潤，食自消化，無 <a class="t" id="t0587a09"></a>有災害，壽命極長，人所愛敬。」</p>
<p><a class="t-linehead" id="t-linehead0587a09"></a>爾時，世尊便 <a class="t" id="t0587a10"></a>說此偈：</p>
<a class="t" id="t0587a11"></a>
<blockquote class="gatha">
<p>「猶如牛渡水，　　導者而不正； <a class="t" id="t0587a12"></a><br>
一切皆不正，　　斯由本導故。 <a class="t" id="t0587a13"></a><br>
眾生亦如是，　　眾中必有導； <a class="t" id="t0587a14"></a><br>
導者行非法，　　況復下細人。 <a class="t" id="t0587a15"></a><br>
萠類盡受苦，　　由王法不正； <a class="t" id="t0587a16"></a><br>
以知非法行，　　一切民亦然。 <a class="t" id="t0587a17"></a><br>
猶如牛渡水，　　導者而行正； <a class="t" id="t0587a18"></a><br>
從者亦皆正，　　斯由本導故。 <a class="t" id="t0587a19"></a><br>
眾生亦如是，　　眾中必有導； <a class="t" id="t0587a20"></a><br>
導者行正法，　　況復下庶人。 <a class="t" id="t0587a21"></a><br>
萠類盡受樂，　　由王法教正； <a class="t" id="t0587a22"></a><br>
以知正法行，　　一切民亦 <span class="corr" title="[便&gt;然] cf.【麗】">然</span> 。</p>
</blockquote>
<a class="t" id="t0587a23"></a>
<p><a class="t-linehead" id="t-linehead0587a23"></a>「是故，諸比丘！當捨非法而行正法。如是，諸 <a class="t" id="t0587a24"></a>比丘！當作是學。」</p>
<p><a class="t-linehead" id="t-linehead0587a24"></a>爾時，諸比丘聞佛所說，歡 <a class="t" id="t0587a25"></a>喜奉行。</p>
<a class="t" id="t0587a26"></a>
<p class="endsection"><span class="t-juanname">增壹阿含經卷第八</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
