<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea11.9">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">11.9</span> <span class="mirror-right">（九）提婆達兜</span>
</h1>
</div>
<p><a class="t-linehead" id="t-linehead0567a14"></a>聞如是：</p>
<p>一時，佛在羅閱城迦蘭陀竹園 <a class="t" id="t0567a15"></a>所，與大比丘眾五百人俱。</p>
<p><a class="t-linehead" id="t-linehead0567a15"></a>爾時，世尊告諸 <a class="t" id="t0567a16"></a>比丘：「云何，諸比丘！頗有見提婆達兜清白 <a class="t" id="t0567a17"></a>之法乎？然復提婆達兜為惡深重，受罪經 <a class="t" id="t0567a18"></a>劫不可療治。於我法中，不見毫釐之善 <a class="t" id="t0567a19"></a>可稱記者。以是之故，我今說提婆達兜諸 <a class="t" id="t0567a20"></a>罪之原首不可療治。猶如有人而墮深廁， <a class="t" id="t0567a21"></a>形體沒溺，無有一淨處。有人欲來濟拔其 <a class="t" id="t0567a22"></a>命，安置淨處，遍觀廁側及彼人身，頗有淨 <a class="t" id="t0567a23"></a>處，吾欲手捉拔濟出之。彼人熟視，無一淨 <a class="t" id="t0567a24"></a>處而可捉者，便捨而去。如是，諸比丘！我觀 <a class="t" id="t0567a25"></a>提婆達兜愚癡之人，不見毫釐之法而可 <a class="t" id="t0567a26"></a>記者，受罪經劫不可療治。所以然者，提 <a class="t" id="t0567a27"></a>婆達兜愚癡專意，偏著利養，作五逆罪已， <a class="t" id="t0567a28"></a>身壞命終，生惡趣中。如是，諸比丘！利養深 <a class="t" id="t0567a29"></a>重，令人不得至安隱之處。是故，諸比丘！ <a class="t" id="t0567b01"></a>以生利養心，便當捨離；若未生者，勿興 <a class="t" id="t0567b02"></a>染心。如是，諸比丘！當作是學。」</p>
<p><a class="t-linehead" id="t-linehead0567b02"></a>爾時，諸比丘 <a class="t" id="t0567b03"></a>聞佛所說，歡喜奉行。</p>
<a class="t" id="t0567b04"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
