<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea34.10">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">34.10</span> <span class="mirror-right">（一〇）</span>
</h1>
</div>
<p><a class="t-linehead" id="t-linehead0697c29"></a>聞如是：</p>
<p>一時，佛在舍衛國祇樹給孤獨 <a class="t" id="t0698a01"></a>園。</p>
<p><a class="t-linehead" id="t-linehead0698a01"></a>爾時，生漏梵志往至世尊所，頭面禮足， <a class="t" id="t0698a02"></a>在一面坐。是時，生漏梵志白世尊言：「云何， <a class="t" id="t0698a03"></a>瞿曇！有何因緣，有何宿行，使此人民之類 <a class="t" id="t0698a04"></a>有盡、有滅、有減少者？本為城廓，今日已壞； <a class="t" id="t0698a05"></a>本有人民，今日丘荒。」</p>
<p><a class="t-linehead" id="t-linehead0698a05"></a>世尊告曰：「梵志！欲知 <a class="t" id="t0698a06"></a>由此人民所行非法故，使本有城廓，今日 <a class="t" id="t0698a07"></a>磨滅，本有人民，今日丘荒，皆由生民慳貪 <a class="t" id="t0698a08"></a>結縛習行，愛欲之所致故，使風雨不時， <a class="t" id="t0698a09"></a>雨以不時，所種根栽，不得長大，其中人民 <a class="t" id="t0698a10"></a>死者盈路。梵志當知，由此因緣，使國毀壞， <a class="t" id="t0698a11"></a>民不熾盛。</p>
<p><a class="t-linehead" id="t-linehead0698a11"></a>「復次，梵志！人民之類所行非法，便 <a class="t" id="t0698a12"></a>有雷電霹靂自然之應，天降雹雨，壞敗生 <a class="t" id="t0698a13"></a>苗，爾時人民死者難計。復次，梵志！人民之類 <a class="t" id="t0698a14"></a>所行非法，共相諍競，或以手拳相加，瓦石 <a class="t" id="t0698a15"></a>相擲，各各自喪其命。復次，梵志！彼人民之類 <a class="t" id="t0698a16"></a>已共諍競，不安其所，國主不寧，各興兵眾 <a class="t" id="t0698a17"></a>共相攻伐，至大眾死者難計。或有被刀 <a class="t" id="t0698a18"></a>者，或有矟箭死者。如是，梵志！由此因緣，使 <a class="t" id="t0698a19"></a>民減少不復熾盛。復次，梵志！人民之類所行 <a class="t" id="t0698a20"></a>非法故，使神祇不祐而得其便，或遭困厄， <a class="t" id="t0698a21"></a>疾病著床，除降者少，疫死者多。是謂，梵志！ <a class="t" id="t0698a22"></a>由此因緣，使民減少不復熾盛。」</p>
<p><a class="t-linehead" id="t-linehead0698a22"></a>是時，生漏 <a class="t" id="t0698a23"></a>梵志白世尊言：「瞿曇！所說甚為快哉！說此 <a class="t" id="t0698a24"></a>人本減少之義。實如來教，本有城廓，今日 <a class="t" id="t0698a25"></a>磨滅；本有人民，今日丘荒。所以然者，以 <a class="t" id="t0698a26"></a>有非法，便生慳疾；以生慳疾，便生邪 <a class="t" id="t0698a27"></a>業；以生邪業，故便天雨不時，五穀不熟， <a class="t" id="t0698a28"></a>人民不熾，故使非法流行，天降災變，壞 <a class="t" id="t0698a29"></a>敗生苗。彼以行非法，著貪慳疾，是時國 <a class="t" id="t0698b01"></a>主不寧，各興兵眾，共相攻伐，死者叵計，故 <a class="t" id="t0698b02"></a>使國土流荒，人民迸散。今日世尊所說甚 <a class="t" id="t0698b03"></a>善！快哉，由非法故致此災患。正使為他所 <a class="t" id="t0698b04"></a>捉，便斷其命，由非法故便生盜心；以生盜 <a class="t" id="t0698b05"></a>心，後為王殺；以生邪業，非人得其便，由此 <a class="t" id="t0698b06"></a>因緣，便取命終，人民減少，故使無有城 <a class="t" id="t0698b07"></a>廓之所居處。</p>
<p><a class="t-linehead" id="t-linehead0698b07"></a>「瞿曇！今日所出以自過多，猶 <a class="t" id="t0698b08"></a>如僂者得申，盲者得眼目，冥中得明，無 <a class="t" id="t0698b09"></a>目者為作眼目。今沙門瞿曇無數方便而 <a class="t" id="t0698b10"></a>說法，我今重自歸佛、法、眾，願聽為優婆塞， <a class="t" id="t0698b11"></a>盡形壽，不敢復殺。若沙門瞿曇見我若乘 <a class="t" id="t0698b12"></a>象騎馬，我由恭敬。所以然者，我為王波斯 <a class="t" id="t0698b13"></a>匿、頻毘娑羅王、優填王、惡生王、優陀延王，受 <a class="t" id="t0698b14"></a>梵之福，我恐失此之德。設我偏露右肩時， <a class="t" id="t0698b15"></a>唯願世尊受我禮拜！設我步行時，見瞿曇 <a class="t" id="t0698b16"></a>來，我當去履，唯願世尊受我等禮。」</p>
<p><a class="t-linehead" id="t-linehead0698b16"></a>爾時， <a class="t" id="t0698b17"></a>世尊儼頭可之。是時，生漏梵志歡喜踊躍， <a class="t" id="t0698b18"></a>不能自勝，前白佛言：「我今重自歸沙門瞿 <a class="t" id="t0698b19"></a>曇！唯願世尊聽為優婆塞。」</p>
<a class="t" id="t0698b20"></a>
<p><a class="t-linehead" id="t-linehead0698b20"></a>爾時，世尊漸與說法，使發歡喜之心。梵志 <a class="t" id="t0698b21"></a>聞法已，即從坐起，便退而去。</p>
<p><a class="t-linehead" id="t-linehead0698b21"></a>爾時，生漏梵志 <a class="t" id="t0698b22"></a>聞佛所說，歡喜奉行。</p>
<a class="t" id="t0698b23"></a>
<p class="endsection"><span class="t-juanname">增壹阿含經卷第二十六</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
