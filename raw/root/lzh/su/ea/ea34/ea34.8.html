<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea34.8">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">34.8</span> <span class="mirror-right">（八）</span>
</h1>
</div>
<p><a class="t-linehead" id="t-linehead0697b16"></a>聞如是：</p>
<p>一時，佛在舍衛國祇樹給孤獨 <a class="t" id="t0697b17"></a>園。</p>
<p><a class="t-linehead" id="t-linehead0697b17"></a>爾時，世尊告諸比丘：「昔者，釋提桓因告三 <a class="t" id="t0697b18"></a>十三天曰：『若諸賢與阿須倫共鬪時，設 <a class="t" id="t0697b19"></a>阿須倫不如，諸天得勝者，汝等捉毘摩 <a class="t" id="t0697b20"></a>質多羅阿須倫，將來至此，身為五繫。』是時，毘 <a class="t" id="t0697b21"></a>摩質多羅阿須倫，復告諸阿須倫曰：『卿等！ <a class="t" id="t0697b22"></a>今日與諸天共鬪，設得勝者，便捉釋提桓 <a class="t" id="t0697b23"></a>因，縛送此間。』比丘當知，爾時，二家共鬪，諸 <a class="t" id="t0697b24"></a>天得勝，阿須倫不如。是時，三十三天躬捉 <a class="t" id="t0697b25"></a>毘摩質多羅阿須倫王，束縛其身，將詣釋提 <a class="t" id="t0697b26"></a>桓因所，著中門外，自觀彼五繫。</p>
<p><a class="t-linehead" id="t-linehead0697b26"></a>「是時，毘摩 <a class="t" id="t0697b27"></a>質多羅阿須倫王便作是念：『此諸天法整， <a class="t" id="t0697b28"></a>阿須倫所行非法，我今不樂阿須倫，便當 <a class="t" id="t0697b29"></a>即住此諸天宮。』是時，以生此念言：『諸天法 <a class="t" id="t0697c01"></a>整，阿須倫非法，我欲住此間。』作此念已。 <a class="t" id="t0697c02"></a>是時，毘摩質多羅阿須倫王便自覺知身無 <a class="t" id="t0697c03"></a>縛繫，五欲而自娛樂。設毘摩質多羅阿須倫 <a class="t" id="t0697c04"></a>王生此念已，言：『諸天非法，阿須倫法整，我 <a class="t" id="t0697c05"></a>不用此三十三天，還欲詣阿須倫宮。』是時， <a class="t" id="t0697c06"></a>阿須倫王身被五繫，五欲娛樂自然消滅。</p>
<p><a class="t-linehead" id="t-linehead0697c06"></a>「比 <a class="t" id="t0697c07"></a>丘當知，纏縛之急，莫過此事；魔之所縛，復 <a class="t" id="t0697c08"></a>甚於斯。設與結使魔以被縛，動魔被 <a class="t" id="t0697c09"></a>縛，不動魔不被縛。是故，諸比丘！當求方便， <a class="t" id="t0697c10"></a>使心不被縛，樂閑靜之處。所以然者，此 <a class="t" id="t0697c11"></a>諸結使是魔境界。若有比丘在魔境界者， <a class="t" id="t0697c12"></a>終不脫生、老、病、死，不脫愁、憂、苦、惱。我今說 <a class="t" id="t0697c13"></a>此苦際。若復比丘心不移動，不著結使，便 <a class="t" id="t0697c14"></a>脫生、老、病、死、愁、憂、苦、惱，我今說此苦際。是故， <a class="t" id="t0697c15"></a>諸比丘！當作是學，無有結使，越出魔 <a class="t" id="t0697c16"></a>界。如是，比丘！當作是學。」</p>
<p><a class="t-linehead" id="t-linehead0697c16"></a>爾時，諸比丘聞佛 <a class="t" id="t0697c17"></a>所說，歡喜奉行。</p>
<a class="t" id="t0697c18"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
