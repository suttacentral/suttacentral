<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea20.2">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">20.2</span> <span class="mirror-right">（二）</span>
</h1>
</div>
<p><a class="t-linehead" id="t-linehead0597a02"></a>聞如是：</p>
<p>一時，佛在羅閱城迦羅陀竹園 <a class="t" id="t0597a03"></a>所，與大比丘五百人俱。前後圍遶而為說 <a class="t" id="t0597a04"></a>法。</p>
<p><a class="t-linehead" id="t-linehead0597a04"></a>爾時，提婆達兜將五百比丘去如來不 <a class="t" id="t0597a05"></a>遠而逕過。世尊遙見提婆達兜自將門徒， <a class="t" id="t0597a06"></a>便說此偈：</p>
<a class="t" id="t0597a07"></a>
<blockquote class="gatha">
<p>「莫親惡知識，　　亦莫愚從事； <a class="t" id="t0597a08"></a><br>
當近善知識，　　人中最勝者。 <a class="t" id="t0597a09"></a><br>
人本無有惡，　　習近惡知識， <a class="t" id="t0597a10"></a><br>
後必種惡根，　　永在闇冥中。」</p>
</blockquote>
<a class="t" id="t0597a11"></a>
<p><a class="t-linehead" id="t-linehead0597a11"></a>是時，提婆達兜五百弟子聞世尊說此偈已， <a class="t" id="t0597a12"></a>便來至世尊所，頭面禮足，在一面坐。斯須 <a class="t" id="t0597a13"></a>退坐，向世尊悔過：「我等愚惑，無所識知， <a class="t" id="t0597a14"></a>唯願世尊受我等懺悔。」</p>
<p><a class="t-linehead" id="t-linehead0597a14"></a>爾時，世尊受彼五百 <a class="t" id="t0597a15"></a>比丘懺悔，便與說法，令得信根。</p>
<p><a class="t-linehead" id="t-linehead0597a15"></a>爾時，五百 <a class="t" id="t0597a16"></a>比丘在閑靜之處思惟深法。所以然者， <a class="t" id="t0597a17"></a>族姓子出家學道，以信堅固，修無上梵行。 <a class="t" id="t0597a18"></a>爾時，彼五百比丘便成阿羅漢：生死已盡，所 <a class="t" id="t0597a19"></a>作已辦，梵行已立，更不復受胎有，如實知 <a class="t" id="t0597a20"></a>之。爾時，五百人成阿羅漢。</p>
<p><a class="t-linehead" id="t-linehead0597a20"></a>諸比丘聞佛所 <a class="t" id="t0597a21"></a>說，歡喜奉行。</p>
<a class="t" id="t0597a22"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
