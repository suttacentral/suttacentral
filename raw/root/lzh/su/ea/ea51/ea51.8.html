<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea51.8">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">51.8</span> <span class="mirror-right">（八）</span>
</h1>
</div>
<p><a class="t-linehead" id="t-linehead0819b11"></a>聞如是：</p>
<p>一時，佛在舍衛國祇樹給孤獨 <a class="t" id="t0819b12"></a>園。</p>
<p><a class="t-linehead" id="t-linehead0819b12"></a>爾時，阿那邠祁長者身抱重患。時，舍利 <a class="t" id="t0819b13"></a>弗以天眼觀清淨無瑕穢，見阿那邠祁長 <a class="t" id="t0819b14"></a>者身抱重患，尋告阿難曰：「汝來共至阿那 <a class="t" id="t0819b15"></a>邠祁長者所問訊。」</p>
<p><a class="t-linehead" id="t-linehead0819b15"></a>時，阿難報曰：「宜知是時。」</p>
<a class="t" id="t0819b16"></a>
<p><a class="t-linehead" id="t-linehead0819b16"></a>爾時，阿難到時持鉢，入舍衛城乞食，以次 <a class="t" id="t0819b17"></a>漸漸至阿那邠祁長者家，即便就座。時舍利 <a class="t" id="t0819b18"></a>弗即於座上，語阿那邠祁長者曰：「汝今所 <a class="t" id="t0819b19"></a>疾有增有損乎？覺知苦痛漸漸除，不至增 <a class="t" id="t0819b20"></a>劇耶？」</p>
<p><a class="t-linehead" id="t-linehead0819b20"></a>長者報曰：「我今所患極為少賴，覺增 <a class="t" id="t0819b21"></a>不覺減。」</p>
<p><a class="t-linehead" id="t-linehead0819b21"></a>舍利弗報曰：「如今，長者當憶佛，是 <a class="t" id="t0819b22"></a>謂如來、至真、等正覺、明行成為、善逝、世間解、 <a class="t" id="t0819b23"></a>無上士、道法御、天人師，號佛、眾祐；亦當追憶 <a class="t" id="t0819b24"></a>念法，如來法者，極為甚深，可尊可貴，無與 <a class="t" id="t0819b25"></a>等者，賢聖之所修行；亦當念僧，如來眾者， <a class="t" id="t0819b26"></a>上下和順無有諍訟，法法成就。聖眾者，戒成 <a class="t" id="t0819b27"></a>就、三昧成就、智慧成就、解脫成就、見慧成就。 <a class="t" id="t0819b28"></a>所謂僧者，四雙八輩，此名如來聖眾，可尊可 <a class="t" id="t0819b29"></a>貴，是世間無上福田。長者！若修行念佛、念 <a class="t" id="t0819c01"></a>法、念比丘僧者，其德不可稱計，獲甘露、 <a class="t" id="t0819c02"></a>滅盡之處。</p>
<p><a class="t-linehead" id="t-linehead0819c02"></a>「若善男子、善女人念三尊已：佛、 <a class="t" id="t0819c03"></a>法、聖眾，墮三惡趣者，終無此事！若彼善男 <a class="t" id="t0819c04"></a>子、善女人修念三尊，必至善處天上、人中。 <a class="t" id="t0819c05"></a>然後，長者！不起於色，亦不依色而起於 <a class="t" id="t0819c06"></a>識；不起於聲，不依聲而起於識；不起香， <a class="t" id="t0819c07"></a>不依香而起於識；不起於味，不依味而 <a class="t" id="t0819c08"></a>起於識；不起細滑，不依細滑而起於識； <a class="t" id="t0819c09"></a>不起意，不依意而起於識；不起今世、後 <a class="t" id="t0819c10"></a>世，不依今世、後世而起於識；不起於 <a class="t" id="t0819c11"></a>愛，莫依愛而起於識。所以然者，緣愛有 <a class="t" id="t0819c12"></a>受，緣受有有，緣有有生、死、愁、憂、苦、惱， <a class="t" id="t0819c13"></a>不可稱計。是謂有此五苦盛陰，無有我、 <a class="t" id="t0819c14"></a>人、壽、命、士夫、萠兆、有形之類。若眼起時，亦 <a class="t" id="t0819c15"></a>不知來處；若眼滅時則滅，亦不知去處。 <a class="t" id="t0819c16"></a>無有而眼生，已有而眼滅，皆由合會諸 <a class="t" id="t0819c17"></a>法因緣。所謂因緣法者，緣是有是，無是則 <a class="t" id="t0819c18"></a>無。所謂無明緣行，行緣識，識緣名色，名 <a class="t" id="t0819c19"></a>色緣六入，六入緣更樂，更樂緣痛，痛緣 <a class="t" id="t0819c20"></a>愛，愛緣受，受緣有，有緣生，生緣死， <a class="t" id="t0819c21"></a>死緣愁、憂、苦、惱、不可稱計。耳、鼻、舌、身、意，亦 <a class="t" id="t0819c22"></a>復如是，無有而生，已有而滅，亦復不知 <a class="t" id="t0819c23"></a>來處，亦不知去處，皆由合會諸法因緣。是 <a class="t" id="t0819c24"></a>謂，長者！名為空行第一之法。」</p>
<p><a class="t-linehead" id="t-linehead0819c24"></a>是時，阿那邠 <a class="t" id="t0819c25"></a>祁長者悲泣涕零不能自止。</p>
<p><a class="t-linehead" id="t-linehead0819c25"></a>時，舍利弗語 <a class="t" id="t0819c26"></a>阿那邠祁曰：「以何因緣悲感乃爾乎？」</p>
<p><a class="t-linehead" id="t-linehead0819c26"></a>長者 <a class="t" id="t0819c27"></a>報曰：「我不悲感。所以然者，我昔日來數承 <a class="t" id="t0819c28"></a>事佛，亦復尊敬諸長老比丘，亦不聞如斯 <a class="t" id="t0819c29"></a>尊重之法，如舍利弗之所演說。」</p>
<p><a class="t-linehead" id="t-linehead0819c29"></a>是時，阿難 <a class="t" id="t0819c30"></a>語阿那邠祁曰：「長者當知，世間有二種之 <a class="t" id="t0820a01"></a>人，如來之所說。云何為二？一者知樂，二者 <a class="t" id="t0820a02"></a>知苦。彼習樂之人，所謂尊者耶輸提族姓子 <a class="t" id="t0820a03"></a>是。彼習苦之人，婆伽梨比丘是。又復，長者！ <a class="t" id="t0820a04"></a>耶輸提比丘解空第一；信解脫者，婆伽梨比 <a class="t" id="t0820a05"></a>丘。又復，長者！知苦之人、知樂之人，二人心 <a class="t" id="t0820a06"></a>俱解脫，二俱如來弟子無與等者，由其不 <a class="t" id="t0820a07"></a>沒不生，二人勤受佛教，亦無懈廢，但心有 <a class="t" id="t0820a08"></a>增減故。人有知者，有不知者，如長者之所 <a class="t" id="t0820a09"></a>說：『我昔已來承事諸佛，恭敬長老比丘，初 <a class="t" id="t0820a10"></a>不聞如斯尊重之法，如舍利弗之所說。』耶 <a class="t" id="t0820a11"></a>輸提比丘視於地，而心得解脫；婆伽梨比 <a class="t" id="t0820a12"></a>丘觀視於刀，即時心得解脫。是故，長者！當 <a class="t" id="t0820a13"></a>作如婆伽梨比丘之比。」</p>
<p><a class="t-linehead" id="t-linehead0820a13"></a>是時，舍利弗廣與說 <a class="t" id="t0820a14"></a>法，勸令歡喜，使發無上之心，即從坐起而 <a class="t" id="t0820a15"></a>去。</p>
<p><a class="t-linehead" id="t-linehead0820a15"></a>舍利弗、阿難去未久，須臾之頃阿那邠祁 <a class="t" id="t0820a16"></a>長者命終，便生三十三天。爾時，阿那邠祁天 <a class="t" id="t0820a17"></a>子有五事功德，勝彼諸天。云何為五？所謂 <a class="t" id="t0820a18"></a>天壽、天色、天樂、天威神、天光明。爾時，阿那邠 <a class="t" id="t0820a19"></a>祁天子便作是念：「我今獲此天身，皆由如 <a class="t" id="t0820a20"></a>來之恩。今我不宜於五欲自娛樂，先應至 <a class="t" id="t0820a21"></a>世尊所，拜跪問訊。」</p>
<p><a class="t-linehead" id="t-linehead0820a21"></a>時，阿那邠祁天子將諸天 <a class="t" id="t0820a22"></a>人，前後圍繞，持諸天花散如來身上。時如 <a class="t" id="t0820a23"></a>來在舍衛祇樹給孤獨園。時，彼天子在虛空 <a class="t" id="t0820a24"></a>中，叉手向世尊，便說斯偈：</p>
<a class="t" id="t0820a25"></a>
<blockquote class="gatha">
<p>「此是祇洹界，　　仙人眾娛戲， <a class="t" id="t0820a26"></a><br>
法王所治處，　　當發歡悅心。」</p>
</blockquote>
<a class="t" id="t0820a27"></a>
<p><a class="t-linehead" id="t-linehead0820a27"></a>爾時，阿那邠祁天子說斯偈已，如來默然可 <a class="t" id="t0820a28"></a>之。時，彼天子即生此念：「如來已然可我。」 <a class="t" id="t0820a29"></a>即捨神足，在一面立。</p>
<p><a class="t-linehead" id="t-linehead0820a29"></a>時，阿那邠祁天子白 <a class="t" id="t0820b01"></a>世尊言：「我是須達，又名阿那邠祁，人所明 <a class="t" id="t0820b02"></a>了，亦是如來弟子受聖尊教。今取命終，生 <a class="t" id="t0820b03"></a>三十三天。」</p>
<p><a class="t-linehead" id="t-linehead0820b03"></a>世尊告曰：「汝由何恩今獲此天 <a class="t" id="t0820b04"></a>身？」</p>
<p><a class="t-linehead" id="t-linehead0820b04"></a>天子白佛：「蒙世尊之力，得受天身。」時， <a class="t" id="t0820b05"></a>阿那邠祁天子復以天華散如來身上，亦 <a class="t" id="t0820b06"></a>散阿難及舍利弗身上，遍遶祇洹七匝還 <a class="t" id="t0820b07"></a>沒不現。</p>
<p><a class="t-linehead" id="t-linehead0820b07"></a>是時，世尊告阿難曰：「昨夜有天子 <a class="t" id="t0820b08"></a>來至我所，便說斯偈：</p>
<a class="t" id="t0820b09"></a>
<blockquote class="gatha">
<p>「『此是祇洹界，　　仙人眾娛戲， <a class="t" id="t0820b10"></a><br>
　法王所治處，　　當發歡悅心。』</p>
</blockquote>
<a class="t" id="t0820b11"></a>
<p><a class="t-linehead" id="t-linehead0820b11"></a>「是時，彼天子繞祇洹七匝便退而去。汝今 <a class="t" id="t0820b12"></a>阿難！汝頗識彼天子乎？」</p>
<p><a class="t-linehead" id="t-linehead0820b12"></a>阿難白佛言：「必當 <a class="t" id="t0820b13"></a>是阿那邠祁長者也。」</p>
<p><a class="t-linehead" id="t-linehead0820b13"></a>佛告阿難：「如汝所言。 <a class="t" id="t0820b14"></a>善哉！乃能以未知智而識彼天子。所以然 <a class="t" id="t0820b15"></a>者，彼是阿那邠祁天子。」</p>
<p><a class="t-linehead" id="t-linehead0820b15"></a>阿難白佛言：「阿那邠 <a class="t" id="t0820b16"></a>祁！今生天上為名何等？」</p>
<p><a class="t-linehead" id="t-linehead0820b16"></a>世尊告曰：「即名阿 <a class="t" id="t0820b17"></a>那邠祁。所以然者，彼天即生之日，諸天各各 <a class="t" id="t0820b18"></a>有此言：『此天子在人中時，是如來弟子，恒 <a class="t" id="t0820b19"></a>等心普施一切，周窮濟乏，作此功德已，此 <a class="t" id="t0820b20"></a>是三十三天，今故續名阿那邠祁。』」</p>
<p><a class="t-linehead" id="t-linehead0820b20"></a>爾時，世 <a class="t" id="t0820b21"></a>尊告諸比丘：「有大功德智慧成就，阿難比 <a class="t" id="t0820b22"></a>丘今在學地，智慧無與等者。所以然者， <a class="t" id="t0820b23"></a>阿羅漢所應知者，阿難便知之。過去諸佛 <a class="t" id="t0820b24"></a>世尊所應學者，阿難皆明了知。過去時亦有 <a class="t" id="t0820b25"></a>斯人，聞便了知，如我今日阿難比丘瞻望 <a class="t" id="t0820b26"></a>方知之：『如來須是；如來不須是。』過去諸佛 <a class="t" id="t0820b27"></a>弟子入三昧方知未然之事，如我今日阿 <a class="t" id="t0820b28"></a>難比丘覩便曉了。」</p>
<p><a class="t-linehead" id="t-linehead0820b28"></a>爾時，世尊告諸比丘：「我聲 <a class="t" id="t0820b29"></a>聞中博有所知，有勇猛精進，念不錯亂，多 <a class="t" id="t0820c01"></a>聞第一，堪任執事，所謂阿難比丘是。」</p>
<p><a class="t-linehead" id="t-linehead0820c01"></a>時，諸 <a class="t" id="t0820c02"></a>比丘聞佛所說，歡喜奉行。</p>
<a class="t" id="t0820c03"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
