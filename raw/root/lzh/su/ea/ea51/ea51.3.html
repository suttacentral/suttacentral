<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea51.3">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">51.3</span> <span class="mirror-right">（三）</span>
</h1>
</div>
<p><a class="t-linehead" id="t-linehead0814b22"></a>聞如是：</p>
<p>一時，佛在舍衛國祇樹給孤獨 <a class="t" id="t0814b23"></a>園。</p>
<p><a class="t-linehead" id="t-linehead0814b23"></a>爾時，世尊告諸比丘：「當思惟無常想，廣 <a class="t" id="t0814b24"></a>布無常想，以思惟、廣布無常想，盡斷欲 <a class="t" id="t0814b25"></a>愛、色愛、無色愛，無明、憍慢皆悉除盡。猶如以 <a class="t" id="t0814b26"></a>火焚燒草木，永盡無餘。比丘當知，若思惟 <a class="t" id="t0814b27"></a>無常想，廣布無常想，盡斷三界愛著。</p>
<p><a class="t-linehead" id="t-linehead0814b27"></a>「昔有 <a class="t" id="t0814b28"></a>國王名曰清淨音響，統領閻浮地，有八萬 <a class="t" id="t0814b29"></a>四千城郭，有八萬四千大臣，有八萬四千宮 <a class="t" id="t0814c01"></a>人婇女，一一婇女各有四侍人。爾時，音響 <a class="t" id="t0814c02"></a>聖王無有子息。時，彼大王便作是念：『吾今 <a class="t" id="t0814c03"></a>領此國界，以法治化，無有枉理，然我今日 <a class="t" id="t0814c04"></a>亦無繼嗣，設我終後，門族斷滅。』時，彼國王以 <a class="t" id="t0814c05"></a>息因緣故，自歸諸天、龍、神、日、月、星辰，自歸釋、 <a class="t" id="t0814c06"></a>梵、四天王、山神、樹神，下及藥草果神，願求 <a class="t" id="t0814c07"></a>福，使我生息。</p>
<p><a class="t-linehead" id="t-linehead0814c07"></a>「爾時，三十三天有一天子，名 <a class="t" id="t0814c08"></a>曰須菩提，命將欲終，有五應瑞自然逼己。 <a class="t" id="t0814c09"></a>云何為五？又此諸天華終不萎，此天子華 <a class="t" id="t0814c10"></a>冠自萎；是時，諸天衣無垢坋，爾時 <span class="corr" title="[&gt;此] cf.【麗】">此</span> 天子衣 <a class="t" id="t0814c11"></a>生垢坋；且三十三天身體香潔，光明徹照， <a class="t" id="t0814c12"></a>爾時彼天子身體臭處，不可親近；又且三十 <a class="t" id="t0814c13"></a>三天恒有玉女，前後圍繞作倡伎樂，五欲自 <a class="t" id="t0814c14"></a>恣，爾時彼天子命將欲終，玉女離散；又且三 <a class="t" id="t0814c15"></a>十三天有自然之座，四尺入地，設天子起 <a class="t" id="t0814c16"></a>座，離地四尺，然此天子命將欲終，不樂本 <a class="t" id="t0814c17"></a>座。是謂五瑞應自然逼己。</p>
<p><a class="t-linehead" id="t-linehead0814c17"></a>「時，須菩提天 <a class="t" id="t0814c18"></a>子以有此瑞應，爾時釋提桓因告一天子 <a class="t" id="t0814c19"></a>曰：『汝今往至閻浮地，語音響王曰：「釋提桓 <a class="t" id="t0814c20"></a>因致敬無量，興居輕利，遊步康強。閻浮地 <a class="t" id="t0814c21"></a>無有德之人與王作息，但今三十三天有 <a class="t" id="t0814c22"></a>天子，名曰須菩提，今有五瑞應自然逼己， <a class="t" id="t0814c23"></a>必當降神 <span class="corr" title="[興&gt;與]">與</span> 王作息。雖爾，年壯盛時必 <a class="t" id="t0814c24"></a>當出家學道，修無上梵行。」』諸天對曰：『如是， <a class="t" id="t0814c25"></a>天王，受天王教。』猶如力士屈申臂頃，從 <a class="t" id="t0814c26"></a>三十三天沒，來至閻浮地。</p>
<p><a class="t-linehead" id="t-linehead0814c26"></a>「爾時，音響大王 <a class="t" id="t0814c27"></a>在高樓上，及持蓋一人。是時，彼天在樓上虛 <a class="t" id="t0814c28"></a>空中，告王曰：『釋提桓因致敬無量，遊步康 <a class="t" id="t0814c29"></a>強，興居輕利。閻浮地無有德之人與王作 <a class="t" id="t0815a01"></a>息，今三十三天有天子名須菩提，今有五 <a class="t" id="t0815a02"></a>瑞應以逼於己，當降神下應與王作息。 <a class="t" id="t0815a03"></a>但年壯盛時必當出家學道，修無上梵行。』 <a class="t" id="t0815a04"></a>時，音響王聞此語已，歡喜踊躍，不能自勝， <a class="t" id="t0815a05"></a>即報天曰：『今來所告，甚過大幸，但降神與 <a class="t" id="t0815a06"></a>我作息，欲求出家，終不違逆。』是時，彼天還 <a class="t" id="t0815a07"></a>至釋提桓因所，即白天王：『音響王者甚愛 <a class="t" id="t0815a08"></a>所白，音響王言：「但使降神，欲出家者終 <a class="t" id="t0815a09"></a>不違逆。」』</p>
<p><a class="t-linehead" id="t-linehead0815a09"></a>「時，釋提桓因便往至須菩提天子所， <a class="t" id="t0815a10"></a>語須菩提天子言：『汝今發誓願生音響人 <a class="t" id="t0815a11"></a>王宮中。所以然者，音響人王無有子息， <a class="t" id="t0815a12"></a>恒以正法治化，汝昔有福，造眾功德，今應 <a class="t" id="t0815a13"></a>降神生彼宮中。』須菩提天子曰：『止！止！天王！ <a class="t" id="t0815a14"></a>我不樂願生人王宮中，意欲出家學道，在 <a class="t" id="t0815a15"></a>王宮者學道甚難。』釋提桓因告曰：『汝但發願 <a class="t" id="t0815a16"></a>生彼王宮中。我當將護，令汝出家學道。』比 <a class="t" id="t0815a17"></a>丘當知，爾時，須菩提天子即發誓願生王 <a class="t" id="t0815a18"></a>宮中。</p>
<p><a class="t-linehead" id="t-linehead0815a18"></a>「是時，音響人王與第一夫人，共相交 <a class="t" id="t0815a19"></a>接，覺身懷妊。是時，夫人白音響王曰：『大 <a class="t" id="t0815a20"></a>王當知，我今覺身懷妊。』時王聞已，踊躍歡 <a class="t" id="t0815a21"></a>喜，不能自勝，更以殊特布好坐具，食以甘 <a class="t" id="t0815a22"></a>美如王無異。是時，夫人經八、九月生一 <a class="t" id="t0815a23"></a>男兒，極為端正，顏貌奇特，世之希有。時，音 <a class="t" id="t0815a24"></a>響王召諸外道梵志群臣使令占相，以此 <a class="t" id="t0815a25"></a>因緣本末，具向諸相師說。諸婆羅門報曰： <a class="t" id="t0815a26"></a>『唯願大王當察此理！今生太子世之殊特， <a class="t" id="t0815a27"></a>昔為天子名須菩提，今尋前號名須菩 <a class="t" id="t0815a28"></a>提。』時諸相師立姓號已，各從座起而 <a class="t" id="t0815a29"></a>去。</p>
<p><a class="t-linehead" id="t-linehead0815a29"></a>「時，王子須菩提為王所敬重，未曾離 <a class="t" id="t0815b01"></a>目前。是時，音響王便作是念：『我昔日已 <a class="t" id="t0815b02"></a>來無有子息，緣子息故，禱謝諸天，使有 <a class="t" id="t0815b03"></a>一子，經歷爾許時，今方生子；然天帝所 <a class="t" id="t0815b04"></a>記，當出家學道。我今要設巧便，使不出 <a class="t" id="t0815b05"></a>家學道。』是時，音響王為太子故，設三時 <a class="t" id="t0815b06"></a>宮殿；寒時設溫殿，熱時設涼殿，不寒不熱 <a class="t" id="t0815b07"></a>時設適時宮殿。與設四種宮女居處，第一 <a class="t" id="t0815b08"></a>宮有六萬婇女，第二有六萬婇女，第三有 <a class="t" id="t0815b09"></a>六萬婇女，第四有六萬婇女，各有侍從四 <a class="t" id="t0815b10"></a>人，作轉關坐具，令彼太子於上而臥。若須 <a class="t" id="t0815b11"></a>菩提王子意欲在前遊戲，是時諸婇女輒在 <a class="t" id="t0815b12"></a>前立，是時彼座具隨身迴轉，前有六萬婇 <a class="t" id="t0815b13"></a>女及侍者有四；若彼意欲在後遊戲，是時 <a class="t" id="t0815b14"></a>座床輒隨身迴轉；若復欲與諸婇女共相 <a class="t" id="t0815b15"></a>娛樂，是時座具隨身迴轉，使王子須菩提 <a class="t" id="t0815b16"></a>意在五欲，不樂出家。</p>
<p><a class="t-linehead" id="t-linehead0815b16"></a>「是時，釋提桓因夜半 <a class="t" id="t0815b17"></a>非人之時，便往至王子須菩提所，在虛空 <a class="t" id="t0815b18"></a>中告須菩提王子曰：『王子！昔日豈不作是 <a class="t" id="t0815b19"></a>念乎：「若我在家年壯盛時，當出家學道。」今 <a class="t" id="t0815b20"></a>日何故在五欲中而自娛樂？意不復願出 <a class="t" id="t0815b21"></a>家學道乎？然我亦有斯言：「勸樂王子使出 <a class="t" id="t0815b22"></a>家學道。」今正是時，設不出家學道者，後悔 <a class="t" id="t0815b23"></a>無益！』釋提桓因說斯語已，便退而去。</p>
<p><a class="t-linehead" id="t-linehead0815b23"></a>「時，王 <a class="t" id="t0815b24"></a>子須菩提在宮人中便生此念：『音響王者， <a class="t" id="t0815b25"></a>已與我作愛欲羅網，因緣此愛欲羅網 <a class="t" id="t0815b26"></a>故，不得出家學道。我今可斷此羅網，不 <a class="t" id="t0815b27"></a>與穢濁所拘牽，以信堅固，出家學道，在 <a class="t" id="t0815b28"></a>空靜之處，勤學經業，使令日新。』</p>
<p><a class="t-linehead" id="t-linehead0815b28"></a>「是時，王子 <a class="t" id="t0815b29"></a>須菩提重作是念：『音響父王有此六萬婇 <a class="t" id="t0815c01"></a>女前後圍繞，我今當觀察頗有斯理在世 <a class="t" id="t0815c02"></a>永存乎？』爾時，王子須菩提遍觀宮裏，無有 <a class="t" id="t0815c03"></a>女人久存世者。</p>
<p><a class="t-linehead" id="t-linehead0815c03"></a>「時須菩提復作是念：『我 <a class="t" id="t0815c04"></a>今何故觀於外物？當觀身內因緣所起。今 <a class="t" id="t0815c05"></a>此身中頗有髮、毛、爪、齒、骨、髓之屬，久存於 <a class="t" id="t0815c06"></a>世乎？』從頭至足觀三十六物污露不淨。 <a class="t" id="t0815c07"></a>然自觀察無一可貪，亦無真實，幻偽非真， <a class="t" id="t0815c08"></a>皆歸於空，不久存於世。</p>
<p><a class="t-linehead" id="t-linehead0815c08"></a>「是時，王子須菩 <a class="t" id="t0815c09"></a>提復作是念：『我今當斷此羅網，出家學道。』 <a class="t" id="t0815c10"></a>是時，須菩提觀此五受陰身，所謂此色苦， <a class="t" id="t0815c11"></a>此色習，此色滅，此色出要；痛、想、行、識苦，識 <a class="t" id="t0815c12"></a>習，識滅，識出要。爾時，觀此五陰身已，所謂 <a class="t" id="t0815c13"></a>習法皆是盡法，即於座上得辟支佛。</p>
<p><a class="t-linehead" id="t-linehead0815c13"></a>「時，須 <a class="t" id="t0815c14"></a>菩提辟支佛以覺成佛，便說斯偈：</p>
<a class="t" id="t0815c15"></a>
<blockquote class="gatha">
<p>「『欲我知汝本，　　意以思想生， <a class="t" id="t0815c16"></a><br>
　我不思想汝，　　則汝而不有。』</p>
</blockquote>
<a class="t" id="t0815c17"></a>
<p><a class="t-linehead" id="t-linehead0815c17"></a>「是時，辟支佛說此偈已，飛在虛空而去。在 <a class="t" id="t0815c18"></a>一山中，獨在樹下，於無餘涅槃界而般涅 <a class="t" id="t0815c19"></a>槃。</p>
<p><a class="t-linehead" id="t-linehead0815c19"></a>「爾時，音響王告傍臣曰：『汝往觀須菩提 <a class="t" id="t0815c20"></a>宮內，王子為寤寐安隱乎？』爾時，大臣受王 <a class="t" id="t0815c21"></a>教令，即往至王子宮內，然所寢內室門戶 <a class="t" id="t0815c22"></a>牢固。時彼大臣還至王所，前白王言：『王子 <a class="t" id="t0815c23"></a>寤寐安隱，門戶牢固。』時王再三問：『汝往看王 <a class="t" id="t0815c24"></a>子為善眠乎？』爾時，彼臣復至宮門，然門戶 <a class="t" id="t0815c25"></a>牢固。復往白王：『王子在宮眠寐不覺，門 <a class="t" id="t0815c26"></a>戶牢固，至今不開。』時音響王復作是念： <a class="t" id="t0815c27"></a>『我息王子少時猶不眠寐，何況今日年壯盛 <a class="t" id="t0815c28"></a>時有眠寐乎？宜自往看知子吉凶，我子將 <a class="t" id="t0815c29"></a>不得疾病也？』</p>
<p><a class="t-linehead" id="t-linehead0815c29"></a>「是時，音響王即往至須菩提 <a class="t" id="t0816a01"></a>宮內，至門外立告一人曰：『汝今施梯踰墻 <a class="t" id="t0816a02"></a>入內與吾開門。』彼人受王教勅，即施梯 <a class="t" id="t0816a03"></a>踰墻入內與王開門。時王入內觀內宮中， <a class="t" id="t0816a04"></a>所臥床空，不見王子；不見已，告婇女曰： <a class="t" id="t0816a05"></a>『王子須菩提今為所在？』諸婇女曰：『我等亦不 <a class="t" id="t0816a06"></a>知王子所在。』時音響王聞斯語已，自投 <a class="t" id="t0816a07"></a>乎地，良久乃穌。是時，音響王告群臣曰： <a class="t" id="t0816a08"></a>『我息小時猶生斯念：「設我長大，當剃除鬚 <a class="t" id="t0816a09"></a>髮，著三法衣，以信堅固，出家學道。」然今王 <a class="t" id="t0816a10"></a>子必當捨我出家學道，汝等各各四面求 <a class="t" id="t0816a11"></a>索王子竟為所在？』即時，群臣乘駕流馳，處處 <a class="t" id="t0816a12"></a>求索。</p>
<p><a class="t-linehead" id="t-linehead0816a12"></a>「爾時，有臣逕往至彼山中，中道復 <a class="t" id="t0816a13"></a>作是念：『若王子須菩提出家學道者，必當在 <a class="t" id="t0816a14"></a>此學道。』爾時，大臣遙見王子須菩提在一 <a class="t" id="t0816a15"></a>樹下，結加趺坐。時臣便生斯念：『此是王子 <a class="t" id="t0816a16"></a>須菩提。』熟視察之，還詣王所，前白王言：『王 <a class="t" id="t0816a17"></a>子須菩提近在山中樹下，結加趺坐。』時音響 <a class="t" id="t0816a18"></a>王聞斯語已，即往至彼山中，遙見須菩提 <a class="t" id="t0816a19"></a>在山樹下，結加趺坐，復自投于地：『我息 <a class="t" id="t0816a20"></a>昔日自誓願曰：「設我向二十，當出家學道。」 <a class="t" id="t0816a21"></a>今將不誤。又且天告我言：「汝子必當學道。」』 <a class="t" id="t0816a22"></a>時音響王直前語須菩提曰：『汝今何故捨我 <a class="t" id="t0816a23"></a>出家學道。』時辟支佛默然不對。王復告曰：『汝 <a class="t" id="t0816a24"></a>母極懷愁憂，須見汝乃食。時起詣宮。』時 <a class="t" id="t0816a25"></a>辟支佛不言不語默然而住。</p>
<p><a class="t-linehead" id="t-linehead0816a25"></a>「時音響王即前 <a class="t" id="t0816a26"></a>捉手，亦不動搖。王復告群臣曰：『王子今日 <a class="t" id="t0816a27"></a>已取命終，釋提桓因先來告我：「汝應得息， <a class="t" id="t0816a28"></a>但當出家學道。」然今王子已出家學道，今 <a class="t" id="t0816a29"></a>輿此舍利，詣王國界，當蛇旬之時。』</p>
<p><a class="t-linehead" id="t-linehead0816a29"></a>「彼山 <a class="t" id="t0816b01"></a>中諸神祇，現半身白王曰：『此是辟支佛，非 <a class="t" id="t0816b02"></a>是王子；蛇旬舍利法，不如王子法。所以 <a class="t" id="t0816b03"></a>然者，我是過去諸佛弟子，諸佛亦有此教。 <a class="t" id="t0816b04"></a>世有四人應與起偷婆。云何為四？如來、至 <a class="t" id="t0816b05"></a>真、等正覺應起偷婆；辟支佛應起偷婆；如 <a class="t" id="t0816b06"></a>來弟子漏盡阿羅漢應起偷婆，當蛇旬轉 <a class="t" id="t0816b07"></a>輪聖王身時，蛇旬如來、辟支佛身，亦復如 <a class="t" id="t0816b08"></a>是。』</p>
<p><a class="t-linehead" id="t-linehead0816b08"></a>「爾時，音響王復語天曰：『當云何供養蛇 <a class="t" id="t0816b09"></a>旬轉輪王身？』樹神報曰：『轉輪聖王與作鐵 <a class="t" id="t0816b10"></a>槨，盛滿香油，沐浴轉輪聖王身，以白淨劫 <a class="t" id="t0816b11"></a>波育衣，纏裹其身，復以綵畫之衣而覆其 <a class="t" id="t0816b12"></a>上，而著槨中，復以鐵蓋而蓋其上，處處 <a class="t" id="t0816b13"></a>施釘，復以百張白疊而裹其槨，以種種 <a class="t" id="t0816b14"></a>雜香積在乎地，以鐵槨安著其中，七日七 <a class="t" id="t0816b15"></a>夜之中，華香供養，懸繒、幡蓋，作倡伎樂。過 <a class="t" id="t0816b16"></a>七日後，復取王身而蛇旬之，以取舍 <a class="t" id="t0816b17"></a>利，蛇旬復經七日七夜不絕，於四徼道 <a class="t" id="t0816b18"></a>中而起偷婆，復以香華、幡蓋種種供養。大 <a class="t" id="t0816b19"></a>王當知，供養轉輪聖王舍利，其事如是；諸 <a class="t" id="t0816b20"></a>佛如來、辟支佛、阿羅漢亦復如是。』</p>
<p><a class="t-linehead" id="t-linehead0816b20"></a>「時音響王 <a class="t" id="t0816b21"></a>語彼天曰：『以何因緣供養轉輪聖王身？以 <a class="t" id="t0816b22"></a>何因緣供養佛、辟支佛、阿羅漢身？』天報王 <a class="t" id="t0816b23"></a>曰：『轉輪聖王以法王治，自不殺生，復教他 <a class="t" id="t0816b24"></a>人使不行殺；自不與不取，復教他人使 <a class="t" id="t0816b25"></a>不竊盜；己不婬妷，復教他人不犯他妻； <a class="t" id="t0816b26"></a>己不妄言、綺語、惡口、兩舌鬪亂彼此、嫉妬、恚、 <a class="t" id="t0816b27"></a>癡，己意專正，恒行正見，亦使他人習其正 <a class="t" id="t0816b28"></a>見。是謂，大王！由此因緣，轉輪聖王應起偷 <a class="t" id="t0816b29"></a>婆。』</p>
<p><a class="t-linehead" id="t-linehead0816b29"></a>「王問天曰：『復以何因緣漏盡阿羅漢應 <a class="t" id="t0816c01"></a>起偷婆？』天報王曰：『漏盡阿羅漢比丘欲愛 <a class="t" id="t0816c02"></a>已盡，瞋恚、愚癡已除，已度有至無為，是 <a class="t" id="t0816c03"></a>世間良祐福田，由此因緣，漏盡阿羅漢應 <a class="t" id="t0816c04"></a>起偷婆。』</p>
<p><a class="t-linehead" id="t-linehead0816c04"></a>「王復問曰：『以何因緣辟支佛應起 <a class="t" id="t0816c05"></a>偷婆？』天報王曰：『辟支佛者無師自覺，出世甚 <a class="t" id="t0816c06"></a>難，得現法報，脫於惡趣，令人生天上，由 <a class="t" id="t0816c07"></a>此因緣，辟支佛應起偷婆。』</p>
<p><a class="t-linehead" id="t-linehead0816c07"></a>「王復問曰：『以何 <a class="t" id="t0816c08"></a>因緣如來應起偷婆？』天報王曰：『如來十力具 <a class="t" id="t0816c09"></a>足，此十力者非聲聞、辟支佛所能及逮，轉 <a class="t" id="t0816c10"></a>輪聖王所不能及，世間群萌所不能及 <a class="t" id="t0816c11"></a>也。如來四無所畏在大眾中，能師子吼轉於 <a class="t" id="t0816c12"></a>梵輪。如來不度者度，不脫者脫，不般涅槃 <a class="t" id="t0816c13"></a>者令般涅槃，無救護者與作覆蔭，盲者作 <a class="t" id="t0816c14"></a>眼目，與諸疾病作大醫王，天及世人、魔、 <a class="t" id="t0816c15"></a>若魔天，靡不宗奉，可敬可貴，迴於惡趣 <a class="t" id="t0816c16"></a>令至善處。是謂，大王！由此因緣，如來應起 <a class="t" id="t0816c17"></a>偷婆。是謂，大王！由此因緣本末，四種之人應 <a class="t" id="t0816c18"></a>起偷婆。』爾時，音響王語彼天曰：『善哉！善哉！ <a class="t" id="t0816c19"></a>神天！我今受汝教，令供養此舍利，當如 <a class="t" id="t0816c20"></a>供養辟支佛。』</p>
<p><a class="t-linehead" id="t-linehead0816c20"></a>「爾時，音響王告諸人曰：『汝等 <a class="t" id="t0816c21"></a>各輿須菩提辟支佛舍利往王國界。』群臣 <a class="t" id="t0816c22"></a>聞王教已，臥著金床，輿詣國界。是時，音 <a class="t" id="t0816c23"></a>響王即勅使作鐵槨，盛滿香油，沐浴辟支 <a class="t" id="t0816c24"></a>佛身，以劫波育衣纏裹其身，復以雜綵好 <a class="t" id="t0816c25"></a>衣，而覆其上，安處鐵槨中，復以鐵蓋而蓋 <a class="t" id="t0816c26"></a>其上，處處安釘，極令牢固，以百張白疊 <a class="t" id="t0816c27"></a>而覆其上，取種種好香以辟支佛身而著 <a class="t" id="t0816c28"></a>其中，七日七夜香華供養；過七日後，蛇旬 <a class="t" id="t0816c29"></a>辟支佛舍利，復供養七日作倡伎樂，於四 <a class="t" id="t0817a01"></a>衢道頭起一偷婆，後以香華、繒綵、幡蓋，作 <a class="t" id="t0817a02"></a>倡伎樂而供養之。</p>
<p><a class="t-linehead" id="t-linehead0817a02"></a>「比丘當知，其有眾生恭 <a class="t" id="t0817a03"></a>敬供養辟支佛舍利者，命終之後即生三十 <a class="t" id="t0817a04"></a>三天上，其有眾生思惟無常之想，迴三惡 <a class="t" id="t0817a05"></a>趣，生天人中。諸比丘！汝等莫作斯觀。爾時 <a class="t" id="t0817a06"></a>音響王者，豈異人乎？則我身是。其思惟無 <a class="t" id="t0817a07"></a>常想者，多所饒益。我今觀此義已，告諸比 <a class="t" id="t0817a08"></a>丘，當思惟無常想，廣布無常想。以思惟 <a class="t" id="t0817a09"></a>無常之想，便欲愛、色愛、無色愛盡斷，無 <a class="t" id="t0817a10"></a>明、憍慢永無遺餘，猶如以火焚燒草木、高 <a class="t" id="t0817a11"></a>好講堂窓牖門間。比丘！思惟無常想亦復 <a class="t" id="t0817a12"></a>如是，盡斷欲愛、色愛、無色愛，永無遺餘。是 <a class="t" id="t0817a13"></a>故，比丘！當盡心意，無令違失。」當說斯法 <a class="t" id="t0817a14"></a>時，於彼座上六十餘比丘漏盡意解。</p>
<p><a class="t-linehead" id="t-linehead0817a14"></a>爾時，諸 <a class="t" id="t0817a15"></a>比丘聞佛所說，歡喜奉行。</p>
<a class="t" id="t0817a16"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
