<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea31.3">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">31.3</span> <span class="mirror-right">（三）行跡</span>
</h1>
</div>
<p><a class="t-linehead" id="t-linehead0668a12"></a>聞如是：</p>
<p>一時，佛在舍衛國祇樹給孤獨 <a class="t" id="t0668a13"></a>園。</p>
<p><a class="t-linehead" id="t-linehead0668a13"></a>爾時，世尊告諸比丘：「有四事行跡。云何 <a class="t" id="t0668a14"></a>為四？有樂行跡所行愚惑，此名初行跡；復 <a class="t" id="t0668a15"></a>有樂行跡所行速疾；復有苦行跡所行愚 <a class="t" id="t0668a16"></a>惑；復有苦行跡所行速疾。</p>
<p><a class="t-linehead" id="t-linehead0668a16"></a>「彼云何名為樂 <a class="t" id="t0668a17"></a>行跡所行愚惑？或有一人貪欲熾盛，瞋恚、愚 <a class="t" id="t0668a18"></a>癡熾盛，所行甚苦，不與行本相應，彼人五 <a class="t" id="t0668a19"></a>根愚闇亦不捷疾。云何為五？所謂信根、精 <a class="t" id="t0668a20"></a>進根、念根、慧根、定根。若以愚意求三昧盡 <a class="t" id="t0668a21"></a>有漏者，是謂名為樂行跡鈍根得道者也。</p>
<a class="t" id="t0668a22"></a>
<p><a class="t-linehead" id="t-linehead0668a22"></a>「彼云何名為樂根行跡速疾？或有一人無 <a class="t" id="t0668a23"></a>欲、無婬；然於貪欲，恒自偏少不慇懃，為瞋 <a class="t" id="t0668a24"></a>恚、愚癡極為減少，五根捷疾無有放逸。云何 <a class="t" id="t0668a25"></a>為五？所謂信根、精進根、念根、定根、慧根，是謂 <a class="t" id="t0668a26"></a>五根。然得五根成於三昧，盡有漏成無 <a class="t" id="t0668a27"></a>漏，是謂名為利根行於道跡也。</p>
<p><a class="t-linehead" id="t-linehead0668a27"></a>「彼云何名 <a class="t" id="t0668a28"></a>為苦行跡行於愚惑？或有一人婬意偏多， <a class="t" id="t0668a29"></a>瞋恚、愚癡熾盛。彼以此法而自娛樂，盡有 <a class="t" id="t0668b01"></a>漏成無漏，是謂名為苦行跡鈍根者也。</p>
<p><a class="t-linehead" id="t-linehead0668b01"></a>「云 <a class="t" id="t0668b02"></a>何苦行跡行於速疾？於是，或有一人少欲 <a class="t" id="t0668b03"></a>少婬，無有瞋恚，亦不起想，行此三法。爾 <a class="t" id="t0668b04"></a>時，有此五根，無有缺漏。云何為五？所謂信 <a class="t" id="t0668b05"></a>根、精進根、念根、定根、慧根，是謂為五。彼以此 <a class="t" id="t0668b06"></a>法得三昧，盡有漏成無漏，是謂苦行跡利 <a class="t" id="t0668b07"></a>根者也。</p>
<p><a class="t-linehead" id="t-linehead0668b07"></a>「是謂比丘有此四行跡，當求方便， <a class="t" id="t0668b08"></a>捨前三行跡，後一行者當共奉行。所以然 <a class="t" id="t0668b09"></a>者，苦行跡三昧者難得，以得便成道，久存 <a class="t" id="t0668b10"></a>於世。所以然者，不可以樂求樂，由苦然 <a class="t" id="t0668b11"></a>後成道。是故，諸比丘！恒以方便，成此行跡。 <a class="t" id="t0668b12"></a>如是，諸比丘！當作是學。」</p>
<p><a class="t-linehead" id="t-linehead0668b12"></a>爾時，諸比丘聞佛 <a class="t" id="t0668b13"></a>所說，歡喜奉行。</p>
<a class="t" id="t0668b14"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
