<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea50.7">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">50.7</span> <span class="mirror-right">（七）</span>
</h1>
</div>
<p><a class="t-linehead" id="t-linehead0812b14"></a>聞如是：</p>
<p>一時，佛在舍衛國祇樹給孤獨 <a class="t" id="t0812b15"></a>園。</p>
<p><a class="t-linehead" id="t-linehead0812b15"></a>爾時，世尊告諸比丘：「依雪山上有大高 <a class="t" id="t0812b16"></a>廣之樹，五事長大。云何為五？根不移動，皮 <a class="t" id="t0812b17"></a>極厚大，枝節遠蔭，靡所不覆，葉極茂盛。 <a class="t" id="t0812b18"></a>是謂，比丘！依雪山上有此大樹極為俊好。 <a class="t" id="t0812b19"></a>今善男子、善女人亦復如是，依豪族之處， <a class="t" id="t0812b20"></a>五事長益。云何為五？所謂信長益、戒長益、 <a class="t" id="t0812b21"></a>聞長益、施長益、慧長益。是謂，比丘！信善男 <a class="t" id="t0812b22"></a>子、善女人依豪族家，成就此五事。是故，比 <a class="t" id="t0812b23"></a>丘！當求方便，成就信、戒、聞、施、智慧。」</p>
<p><a class="t-linehead" id="t-linehead0812b23"></a>爾時，世 <a class="t" id="t0812b24"></a>尊便說斯偈：</p>
<a class="t" id="t0812b25"></a>
<blockquote class="gatha">
<p>「猶如雪山樹，　　五事功德成， <a class="t" id="t0812b26"></a><br>
根皮枝節廣，　　陰葉極茂盛。 <a class="t" id="t0812b27"></a><br>
有信善男子，　　五事功德成， <a class="t" id="t0812b28"></a><br>
信戒聞惠施，　　智慧遂增益。</p>
</blockquote>
<a class="t" id="t0812b29"></a>
<p><a class="t-linehead" id="t-linehead0812b29"></a>「如是，比丘！當作是學。」</p>
<p><a class="t-linehead" id="t-linehead0812b29"></a>爾時，諸比丘聞佛所 <a class="t" id="t0812c01"></a>說，歡喜奉行。</p>
<a class="t" id="t0812c02"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
