<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea12.8">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">12.8</span> <span class="mirror-right">（八）調達</span>
</h1>
</div>
<p><a class="t-linehead" id="t-linehead0570c02"></a>聞如是：</p>
<p>一時，佛在羅閱城耆闍崛山中， <a class="t" id="t0570c03"></a>與大比丘眾五百人俱。</p>
<p><a class="t-linehead" id="t-linehead0570c03"></a>爾時，提婆達兜壞亂 <a class="t" id="t0570c04"></a>眾僧，壞如來足，教阿闍世取父王殺，復 <a class="t" id="t0570c05"></a>殺羅漢比丘尼，在大眾中而作是說：「何處 <a class="t" id="t0570c06"></a>有惡？惡從何生？誰作此惡當受其報？我亦 <a class="t" id="t0570c07"></a>不作此惡而受其報。」</p>
<p><a class="t-linehead" id="t-linehead0570c07"></a>爾時，有眾多比丘，入 <a class="t" id="t0570c08"></a>羅閱城乞食而聞此語。提婆達兜愚人在大 <a class="t" id="t0570c09"></a>眾中而作是說：「何處有惡？惡從何生？誰作 <a class="t" id="t0570c10"></a>此惡而受其報？」爾時，眾多比丘食後攝取 <a class="t" id="t0570c11"></a>衣鉢，以尼師壇著右肩上，便往至世尊 <a class="t" id="t0570c12"></a>所，頭面禮足，在一面坐。</p>
<p><a class="t-linehead" id="t-linehead0570c12"></a>爾時，眾多比丘白 <a class="t" id="t0570c13"></a>世尊曰：「提婆達兜愚人在大眾中而作是 <a class="t" id="t0570c14"></a>說：『云何為惡無殃，作福無報，無有受善惡 <a class="t" id="t0570c15"></a>之報。』」</p>
<p><a class="t-linehead" id="t-linehead0570c15"></a>爾時，世尊告諸比丘：「有惡、有罪，善惡 <a class="t" id="t0570c16"></a>之行皆有報應。若彼提婆達兜愚人知有善 <a class="t" id="t0570c17"></a>惡報者，便當枯竭，愁憂不樂；沸血便從面 <a class="t" id="t0570c18"></a>孔出，以彼提婆達兜不知善惡之報，是故 <a class="t" id="t0570c19"></a>在大眾中而作是說：『無善惡之報，為惡無 <a class="t" id="t0570c20"></a>殃，作善無福。』」</p>
<p><a class="t-linehead" id="t-linehead0570c20"></a>爾時，世尊便說此偈：</p>
<a class="t" id="t0570c21"></a>
<blockquote class="gatha">
<p>「愚者審自明，　　為惡為有福； <a class="t" id="t0570c22"></a><br>
我今豫了知，　　善惡之報應。</p>
</blockquote>
<a class="t" id="t0570c23"></a>
<p><a class="t-linehead" id="t-linehead0570c23"></a>「如是，諸比丘！當遠離惡，為福莫惓。諸比 <a class="t" id="t0570c24"></a>丘！當作是學。」</p>
<p><a class="t-linehead" id="t-linehead0570c24"></a>爾時，諸比丘聞佛所說，歡喜 <a class="t" id="t0570c25"></a>奉行。</p>
<a class="t" id="t0570c26"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
