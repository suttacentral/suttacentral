<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea43.3">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">43.3</span> <span class="mirror-right">（三）難陀</span>
</h1>
</div>
<p><a class="t-linehead" id="t-linehead0758c12"></a>聞如是：</p>
<p>一時，佛在摩竭國界，與大比 <a class="t" id="t0758c13"></a>丘眾五百人俱。漸至江水側。</p>
<p><a class="t-linehead" id="t-linehead0758c13"></a>爾時，世尊 <a class="t" id="t0758c14"></a>見江水中，有大材木為水所漂，即坐水 <a class="t" id="t0758c15"></a>側一樹下坐。爾時，世尊告諸比丘：「汝等頗 <a class="t" id="t0758c16"></a>見木為水所漂乎？」</p>
<p><a class="t-linehead" id="t-linehead0758c16"></a>諸比丘白佛言：「唯然，見 <a class="t" id="t0758c17"></a>之。」</p>
<p><a class="t-linehead" id="t-linehead0758c17"></a>世尊告曰：「設當此木不著此岸，不著 <a class="t" id="t0758c18"></a>彼岸，又不中沒，復非在岸上，不為人 <a class="t" id="t0758c19"></a>所捉，復非為非人所捉者，復非為水 <a class="t" id="t0758c20"></a>所迴轉，復非腐敗者，便當漸漸至海。所 <a class="t" id="t0758c21"></a>以然者，海，諸江之原本。汝等比丘亦如是， <a class="t" id="t0758c22"></a>設不著此岸，不著彼岸，又不中沒，復非 <a class="t" id="t0758c23"></a>在岸上，不為人、非人所捉，亦不為水 <a class="t" id="t0758c24"></a>所迴轉，亦不腐敗，便當漸漸至涅槃處。 <a class="t" id="t0758c25"></a>所以然者，涅槃者，正見、正治、正語、正業、正命、 <a class="t" id="t0758c26"></a>正方便、正念、正定是涅槃之原本。」</p>
<p><a class="t-linehead" id="t-linehead0758c26"></a>爾時，有牧 <a class="t" id="t0758c27"></a>牛人名曰難陀，憑杖而立。是時，彼牧牛人 <a class="t" id="t0758c28"></a>遙聞如是所說，漸來至世尊所而立。爾時， <a class="t" id="t0758c29"></a>牧牛人白世尊言：「我今亦不著此岸，不在 <a class="t" id="t0759a01"></a>彼岸，又非中沒，復非在岸上，不為人捉， <a class="t" id="t0759a02"></a>復非為非人所捉，不為水所迴轉，亦非 <a class="t" id="t0759a03"></a>腐敗，漸當至涅槃之處。唯願世尊聽在道 <a class="t" id="t0759a04"></a>次，得作沙門。」</p>
<p><a class="t-linehead" id="t-linehead0759a04"></a>世尊告曰：「汝今還主牛已， <a class="t" id="t0759a05"></a>然後乃得作沙門耳。」</p>
<p><a class="t-linehead" id="t-linehead0759a05"></a>牧牛人難陀報曰：「斯 <a class="t" id="t0759a06"></a>牛哀念犢故，自當還家。唯願世尊聽在道 <a class="t" id="t0759a07"></a>次。」</p>
<p><a class="t-linehead" id="t-linehead0759a07"></a>世尊告曰：「此牛雖當還家，故須汝往付 <a class="t" id="t0759a08"></a>授之。」</p>
<p><a class="t-linehead" id="t-linehead0759a08"></a>是時，牧牛人即受其教，往付牛已，還 <a class="t" id="t0759a09"></a>至佛所，白世尊言：「今已付牛，唯願世尊聽 <a class="t" id="t0759a10"></a>作沙門。」是時，如來即聽作沙門，受具足戒。</p>
<a class="t" id="t0759a11"></a>
<p><a class="t-linehead" id="t-linehead0759a11"></a>有一異比丘白世尊言：「云何為此岸？云何 <a class="t" id="t0759a12"></a>為彼岸？云何為中沒。云何在岸上？云何不 <a class="t" id="t0759a13"></a>為人所捉？云何不為非人所捉？云何不 <a class="t" id="t0759a14"></a>為水所迴轉？云何不腐敗？」</p>
<p><a class="t-linehead" id="t-linehead0759a14"></a>佛告比丘曰： <a class="t" id="t0759a15"></a>「此岸者身也。彼岸者身滅耶。中沒者欲 <a class="t" id="t0759a16"></a>愛耶。在岸上者五欲也。為人所捉者，如 <a class="t" id="t0759a17"></a>有族姓子發此誓願：『持此功德福祐，作大 <a class="t" id="t0759a18"></a>國王，若作大臣。』非人所捉者，如有比丘 <a class="t" id="t0759a19"></a>有此誓願：『生四天王中而行梵行，今 <a class="t" id="t0759a20"></a>持功德生諸天之中。』是謂名為非人所捉。 <a class="t" id="t0759a21"></a>為水所迴轉者，此是邪疑也。腐敗者，邪見、 <a class="t" id="t0759a22"></a>邪治、邪語、邪業、邪命、邪方便、邪念、邪定，此是 <a class="t" id="t0759a23"></a>腐敗也。」</p>
<a class="t" id="t0759a24"></a>
<p><a class="t-linehead" id="t-linehead0759a24"></a>是時，難陀比丘在閑靜之處而自修剋，所 <a class="t" id="t0759a25"></a>以族姓之子，剃除鬚髮，出家學道者，修無 <a class="t" id="t0759a26"></a>上梵行，生死已盡，梵行已立，所作已辦，更 <a class="t" id="t0759a27"></a>不復受。即於座上成阿羅漢。</p>
<p><a class="t-linehead" id="t-linehead0759a27"></a>爾時，難陀聞 <a class="t" id="t0759a28"></a>佛所說，歡喜奉行。</p>
<a class="t" id="t0759a29"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
