<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea43.1">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<p class="mirror-row"><span class="mirror-left latin">Chapter 43</span> <span class="mirror-right">馬血天子問八政品第四十三</span></p>
<h1 class="mirror-row">
<span class="mirror-left latin">43.1</span> <span class="mirror-right">（一）馬血</span>
</h1>
</div>
<a class="t" id="t0756a01"></a> <a class="t" id="t0756a02"></a> <a class="t" id="t0756a03"></a>
<p class="suttainfo"><span class="t-juanname">增壹阿含經卷第三十八</span><br>
<a class="t" id="t0756a04"></a> <a class="t" id="t0756a05"></a> <span class="t-byline">東晉罽賓三藏瞿曇僧伽提婆譯</span></p>
<a class="t" id="t0756a06"></a> <a class="t" id="t0756a07"></a>
<p><a class="t-linehead" id="t-linehead0756a07"></a>聞如是：</p>
<p>一時，佛在舍衛國祇樹給孤獨 <a class="t" id="t0756a08"></a>園。</p>
<p><a class="t-linehead" id="t-linehead0756a08"></a>馬血天子非人之時，至世尊所，頭面禮 <a class="t" id="t0756a09"></a>足，在一面立。爾時，天子白世尊言：「向者生 <a class="t" id="t0756a10"></a>此念：『在地步度，可盡此世界不乎？』我今問 <a class="t" id="t0756a11"></a>世尊！可以步盡世界不耶？」</p>
<p><a class="t-linehead" id="t-linehead0756a11"></a>世尊告曰：「汝今 <a class="t" id="t0756a12"></a>以何義理而作此問？」</p>
<p><a class="t-linehead" id="t-linehead0756a12"></a>天子白佛言：「我昔日 <a class="t" id="t0756a13"></a>一時至婆伽梵天所。是時，梵天遙見我來， <a class="t" id="t0756a14"></a>而語我言：『善來，馬血天子！此處無為之境， <a class="t" id="t0756a15"></a>無生、無老、無病、無死、無終、無始，亦無愁、 <a class="t" id="t0756a16"></a>憂、苦、惱。』當我爾時，復作是念：『此是涅槃道 <a class="t" id="t0756a17"></a>耶？何以故？涅槃之中無生、老、病、死、愁、憂、苦、惱。 <a class="t" id="t0756a18"></a>此是世界之極邊耶？設當是世界邊際者，是 <a class="t" id="t0756a19"></a>為世間可步度耶？』」</p>
<p><a class="t-linehead" id="t-linehead0756a19"></a>世尊告曰：「汝今神足 <a class="t" id="t0756a20"></a>為何等類？」</p>
<p><a class="t-linehead" id="t-linehead0756a20"></a>天子白佛言：「猶如力士善於 <a class="t" id="t0756a21"></a>射術，箭去無礙；我今神足其德如是，無所 <a class="t" id="t0756a22"></a>罣礙。」</p>
<p><a class="t-linehead" id="t-linehead0756a22"></a>世尊告曰：「我今問汝，隨所樂報之。 <a class="t" id="t0756a23"></a>猶如有四男子善於射術，然彼四人各向 <a class="t" id="t0756a24"></a>四方射，設有人來，意欲盡攝四面之箭，使 <a class="t" id="t0756a25"></a>不墮地。云何，天子！此人極為捷疾不耶？乃 <a class="t" id="t0756a26"></a>能使箭不墮于地。</p>
<p><a class="t-linehead" id="t-linehead0756a26"></a>「天子當知，上日月前 <a class="t" id="t0756a27"></a>有捷步天子，行來進止復踰斯人之捷疾， <a class="t" id="t0756a28"></a>然日月宮殿行甚於斯。計彼人天子及日月 <a class="t" id="t0756a29"></a>宮殿之疾，故不如三十三天之速疾也；計 <a class="t" id="t0756b01"></a>三十三天之疾，不如艶天之疾。如是，諸天 <a class="t" id="t0756b02"></a>所有神足，各各不相及。假使汝今有此神 <a class="t" id="t0756b03"></a>德，如彼諸天，從劫至劫，乃至百劫，猶不 <a class="t" id="t0756b04"></a>能盡世境界。所以然者，地界方域不可 <a class="t" id="t0756b05"></a>稱計。</p>
<p><a class="t-linehead" id="t-linehead0756b05"></a>「天子當知，我過去久遠世時，曾作仙人， <a class="t" id="t0756b06"></a>名為馬血，與汝同字，欲愛已盡，飛行虛 <a class="t" id="t0756b07"></a>空，無所觸礙。我爾時，神足與人有異，彈 <a class="t" id="t0756b08"></a>指之頃，以能攝此四方箭，使不墮落。時， <a class="t" id="t0756b09"></a>我以有此神足，便作是念：『我今能以此神 <a class="t" id="t0756b10"></a>足，可盡境地邊際乎？』即涉世界，而不 <a class="t" id="t0756b11"></a>能盡其方域。命終之後，進德修業而成 <a class="t" id="t0756b12"></a>佛道，坐樹王下，端坐思惟往昔經歷所施 <a class="t" id="t0756b13"></a>為事：『本為仙人，以此神德猶不能盡其 <a class="t" id="t0756b14"></a>方面，當以何神力而 <span class="corr" title="[為&gt;得] cf.【麗】">得</span> 究其邊際乎？』時， <a class="t" id="t0756b15"></a>我復作是念：『要當乘聖賢八品之徑路， <a class="t" id="t0756b16"></a>然後乃得盡生死邊際。』</p>
<p><a class="t-linehead" id="t-linehead0756b16"></a>「彼云何名為乘賢 <a class="t" id="t0756b17"></a>聖八品之徑路？所謂正見、正治、正語、正業、正 <a class="t" id="t0756b18"></a>命、正方便、正念、正三昧。天子！又知斯名賢聖 <a class="t" id="t0756b19"></a>八品道，得盡世界之邊際。諸過去恒沙諸佛 <a class="t" id="t0756b20"></a>得盡世界者，盡用此賢聖八品道而究世 <a class="t" id="t0756b21"></a>界；正使將來諸佛世尊出現世者，當以此 <a class="t" id="t0756b22"></a>賢聖之道得盡邊際。」</p>
<p><a class="t-linehead" id="t-linehead0756b22"></a>爾時，世尊便說此偈：</p>
<a class="t" id="t0756b23"></a>
<blockquote class="gatha">
<p>「步涉無究竟，　　得盡世界者， <a class="t" id="t0756b24"></a><br>
地種不可稱，　　非神足所及。 <a class="t" id="t0756b25"></a><br>
凡夫施設意，　　於中起迷惑， <a class="t" id="t0756b26"></a><br>
不別真正法，　　流轉五道中。 <a class="t" id="t0756b27"></a><br>
賢聖八品道，　　以此為舟船， <a class="t" id="t0756b28"></a><br>
諸佛之所行，　　而究世界邊。 <a class="t" id="t0756b29"></a><br>
正使當來佛，　　彌勒之等類， <a class="t" id="t0756c01"></a><br>
亦用八種道，　　得盡於世界。 <a class="t" id="t0756c02"></a><br>
是故有智士，　　修此聖賢道， <a class="t" id="t0756c03"></a><br>
晝夜習行之，　　便至無為處。」</p>
</blockquote>
<a class="t" id="t0756c04"></a>
<p><a class="t-linehead" id="t-linehead0756c04"></a>是時，馬血天子從如來聞說賢聖八品道， <a class="t" id="t0756c05"></a>即於座上，諸塵垢盡，得法眼淨。爾時，天子即 <a class="t" id="t0756c06"></a>以頭面禮足，遶佛三匝，便退而去。是時，彼 <a class="t" id="t0756c07"></a>天子即其日，以天種種好華散如來上，即 <a class="t" id="t0756c08"></a>時便說斯偈：</p>
<a class="t" id="t0756c09"></a>
<blockquote class="gatha">
<p>「流轉生死久，　　欲涉度世界， <a class="t" id="t0756c10"></a><br>
賢聖八品道，　　不知又不見。 <a class="t" id="t0756c11"></a><br>
今我以見諦，　　又聞八品道， <a class="t" id="t0756c12"></a><br>
便得盡邊際，　　諸佛所到處。」</p>
</blockquote>
<a class="t" id="t0756c13"></a>
<p><a class="t-linehead" id="t-linehead0756c13"></a>爾時，世尊可彼天子所說。時，彼天子以見佛 <a class="t" id="t0756c14"></a>可之，即禮世尊足，便退而去。</p>
<p><a class="t-linehead" id="t-linehead0756c14"></a>爾時，彼天子 <a class="t" id="t0756c15"></a>聞佛所說，歡喜奉行。</p>
<a class="t" id="t0756c16"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
