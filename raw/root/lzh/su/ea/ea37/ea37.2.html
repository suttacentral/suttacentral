<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea37.2">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">37.2</span> <span class="mirror-right">（二）</span>
</h1>
</div>
<p><a class="t-linehead" id="t-linehead0708c28"></a>聞如是：</p>
<p>一時，佛在阿耨達泉與大比 <a class="t" id="t0708c29"></a>丘眾五百人俱。斯是羅漢，三達、六通神足自 <a class="t" id="t0709a01"></a>在，心無所畏，唯除一比丘，阿難是也。</p>
<p><a class="t-linehead" id="t-linehead0709a01"></a>爾時， <a class="t" id="t0709a02"></a>世尊坐金蓮華，七寶為莖，及五百比丘各各 <a class="t" id="t0709a03"></a>坐寶蓮華。爾時，阿耨達龍王至世尊所，頭面 <a class="t" id="t0709a04"></a>禮足，在一面住。</p>
<a class="t" id="t0709a05"></a>
<p><a class="t-linehead" id="t-linehead0709a05"></a>爾時，龍王遍觀聖眾已，白世尊曰：「我今觀 <a class="t" id="t0709a06"></a>此眾中，空缺不具，無尊者舍利弗，惟願世 <a class="t" id="t0709a07"></a>尊遣一比丘喚舍利弗使來。」</p>
<p><a class="t-linehead" id="t-linehead0709a07"></a>爾時，舍利弗 <a class="t" id="t0709a08"></a>在祇洹精舍，補納故衣。爾時，世尊告目連 <a class="t" id="t0709a09"></a>曰：「汝至舍利弗所，語舍利弗云：『阿耨達龍 <a class="t" id="t0709a10"></a>王欲得相見。』」</p>
<p><a class="t-linehead" id="t-linehead0709a10"></a>目連報曰：「如是。世尊！」</p>
<p><a class="t-linehead" id="t-linehead0709a10"></a>是時，尊 <a class="t" id="t0709a11"></a>者大目連如人屈伸臂頃，往至祇洹精舍 <a class="t" id="t0709a12"></a>舍利弗所，語舍利弗言：「如來有教云：『阿耨 <a class="t" id="t0709a13"></a>達龍王欲得相見。』」</p>
<p><a class="t-linehead" id="t-linehead0709a13"></a>舍利弗報曰：「汝竝在前， <a class="t" id="t0709a14"></a>吾後當往。」</p>
<p><a class="t-linehead" id="t-linehead0709a14"></a>目連報曰：「一切聖眾及阿耨達龍 <a class="t" id="t0709a15"></a>王遲想尊顏，欲得相見，唯願時赴，勿 <a class="t" id="t0709a16"></a>輕時節。」</p>
<p><a class="t-linehead" id="t-linehead0709a16"></a>舍利弗報曰：「汝先至彼，吾後當 <a class="t" id="t0709a17"></a>往。」</p>
<p><a class="t-linehead" id="t-linehead0709a17"></a>是時，目連復重語曰：「云何，舍利弗！神足之 <a class="t" id="t0709a18"></a>中能勝吾乎？然今先遣使在前耶？若舍利 <a class="t" id="t0709a19"></a>弗不時起者，吾當捉臂將詣彼泉。」</p>
<p><a class="t-linehead" id="t-linehead0709a19"></a>是時，舍 <a class="t" id="t0709a20"></a>利弗便作是念曰：「目連方便試弄吾耳。」</p>
<p><a class="t-linehead" id="t-linehead0709a20"></a>爾 <a class="t" id="t0709a21"></a>時，尊者舍利弗躬解竭支帶，語目連曰：「設 <a class="t" id="t0709a22"></a>汝神足第一者，今舉此帶使離於地，然後 <a class="t" id="t0709a23"></a>捉吾臂將詣阿耨達泉。」</p>
<p><a class="t-linehead" id="t-linehead0709a23"></a>是時，目連作是念： <a class="t" id="t0709a24"></a>「今舍利弗復輕弄我，將欲相試乎？ <a class="t" id="t0709a25"></a>今解帶在地云：『能舉者然後捉吾臂將詣 <a class="t" id="t0709a26"></a>泉所。』」是時，目連復作是想：「此必有因，事不 <a class="t" id="t0709a27"></a>苦爾。」即時，申手而取帶舉，然不能使帶 <a class="t" id="t0709a28"></a>移動如毫釐許。是時，目連盡其力勢移此 <a class="t" id="t0709a29"></a>帶，不能使動。是時，舍利弗取此帶繫著閻 <a class="t" id="t0709b01"></a>浮樹枝。是時，尊者目連盡其神力，欲舉此 <a class="t" id="t0709b02"></a>帶，終不能移，當舉此帶時，此閻浮地大振 <a class="t" id="t0709b03"></a>動。</p>
<p><a class="t-linehead" id="t-linehead0709b03"></a>爾時，舍利弗便作是念：「目連比丘尚能 <a class="t" id="t0709b04"></a>使此閻浮地動，何況此帶？我今當持此 <a class="t" id="t0709b05"></a>帶繫著二天下。爾時，目連亦復舉之；繫著 <a class="t" id="t0709b06"></a>三天下、四天下，亦能舉之，如舉輕衣。」是時， <a class="t" id="t0709b07"></a>舍利弗復作是念：「目連比丘堪任舉四天下， <a class="t" id="t0709b08"></a>而不足言，我今持此帶，繫著須彌山腹。」是 <a class="t" id="t0709b09"></a>時，目連復能動此須彌山及四天王宮，三十 <a class="t" id="t0709b10"></a>三天宮皆悉動搖。是時，舍利弗復以此帶 <a class="t" id="t0709b11"></a>繫千世界。是時，目連亦能使動。時，舍利弗 <a class="t" id="t0709b12"></a>復以此帶繫二千世界、三千世界，亦復能 <a class="t" id="t0709b13"></a>動。是時，天地大動，唯有如來坐阿耨達泉 <a class="t" id="t0709b14"></a>而不移動，猶如力士弄於樹葉而無疑難。</p>
<a class="t" id="t0709b15"></a>
<p><a class="t-linehead" id="t-linehead0709b15"></a>是時，阿耨達龍王白世尊言：「今此天地何故 <a class="t" id="t0709b16"></a>振動？」</p>
<p><a class="t-linehead" id="t-linehead0709b16"></a>爾時，世尊具與龍王說此本緣，龍 <a class="t" id="t0709b17"></a>王白佛：「此二人神力何者最勝？」</p>
<p><a class="t-linehead" id="t-linehead0709b17"></a>世尊告曰：「舍 <a class="t" id="t0709b18"></a>利弗比丘神力最大。」</p>
<p><a class="t-linehead" id="t-linehead0709b18"></a>龍王白佛言：「世尊前記 <a class="t" id="t0709b19"></a>言：『目連比丘神足第一，無過是者。』」</p>
<p><a class="t-linehead" id="t-linehead0709b19"></a>世尊告 <a class="t" id="t0709b20"></a>曰：「龍王當知，有四神足。云何為四？自在三 <a class="t" id="t0709b21"></a>昧神力、精進三昧神力、心三昧神力、試三 <a class="t" id="t0709b22"></a>昧神力。是謂，龍王！有此四神足之力。若有比 <a class="t" id="t0709b23"></a>丘、比丘尼有此四神力者，親近修行而不放 <a class="t" id="t0709b24"></a>捨者，此則神力第一。」</p>
<p><a class="t-linehead" id="t-linehead0709b24"></a>阿耨達龍王白佛：「目 <a class="t" id="t0709b25"></a>連比丘不得此四神足乎？」</p>
<p><a class="t-linehead" id="t-linehead0709b25"></a>世尊告曰：「目連 <a class="t" id="t0709b26"></a>比丘亦得此四神足之力，親近修行，初不放 <a class="t" id="t0709b27"></a>捨。然目連比丘欲住壽至劫，亦復能辦。然 <a class="t" id="t0709b28"></a>舍利弗所入三昧，目連比丘不知名字。」</p>
<p><a class="t-linehead" id="t-linehead0709b28"></a>是時， <a class="t" id="t0709b29"></a>尊者舍利弗復作是念：「三千大千剎土，目連 <a class="t" id="t0709c01"></a>皆能移轉，蠕虫死者不可稱計，然我躬自 <a class="t" id="t0709c02"></a>聞：『如來座者不可移動。』我今可以此帶繫 <a class="t" id="t0709c03"></a>著如來座所。」是時，目連復以神足而舉此 <a class="t" id="t0709c04"></a>帶，然不能動。時，目連生此念：「非我於神 <a class="t" id="t0709c05"></a>足退乎？今舉此帶而不能動。我今往詣 <a class="t" id="t0709c06"></a>世尊所，而問此義。」</p>
<p><a class="t-linehead" id="t-linehead0709c06"></a>爾時，目連捨此帶已，即 <a class="t" id="t0709c07"></a>以神足至世尊所，遙見舍利弗在如來前 <a class="t" id="t0709c08"></a>坐，見已，目連復作是念：「世尊弟子神足第一， <a class="t" id="t0709c09"></a>無出我者，然我不如舍利弗乎？」爾時，目連 <a class="t" id="t0709c10"></a>白佛言：「我將不於神足退乎？所以然者， <a class="t" id="t0709c11"></a>我先發祇洹精舍，然後舍利弗發，今舍利弗 <a class="t" id="t0709c12"></a>比丘先在如來前坐。」</p>
<p><a class="t-linehead" id="t-linehead0709c12"></a>佛言：「汝不於神足有 <a class="t" id="t0709c13"></a>退，但舍利弗所入神足三昧之法，汝所不 <a class="t" id="t0709c14"></a>解。所以然者，舍利弗比丘智慧無有量，心 <a class="t" id="t0709c15"></a>得自在，不如舍利弗從心也；舍利弗心神 <a class="t" id="t0709c16"></a>足得自在。若舍利弗比丘心所念法，即得自 <a class="t" id="t0709c17"></a>在。」大目連即時默然。</p>
<p><a class="t-linehead" id="t-linehead0709c17"></a>是時，阿耨達龍王歡 <a class="t" id="t0709c18"></a>喜踊躍，不能自勝：「今舍利弗比丘極有神 <a class="t" id="t0709c19"></a>力，不可思議，所入三昧，目連比丘而不知名 <a class="t" id="t0709c20"></a>字。」爾時，世尊與阿耨達龍王說微妙之法， <a class="t" id="t0709c21"></a>勸令歡喜，即於彼說戒。清旦，將諸比丘僧， <a class="t" id="t0709c22"></a>還詣舍衛國祇樹給孤獨園。</p>
<p><a class="t-linehead" id="t-linehead0709c22"></a>爾時，諸比丘自 <a class="t" id="t0709c23"></a>相謂言：「世尊口自記：『我聲聞中神足第一者， <a class="t" id="t0709c24"></a>目連比丘是也。』然今日不如舍利弗。」</p>
<p><a class="t-linehead" id="t-linehead0709c24"></a>爾時，諸 <a class="t" id="t0709c25"></a>比丘起輕慢想於目連所。是時，世尊便作是 <a class="t" id="t0709c26"></a>念：「此諸比丘生輕慢之想向目連，受罪難 <a class="t" id="t0709c27"></a>計。」告目連曰：「現汝神力使此眾見，無令 <a class="t" id="t0709c28"></a>大眾起懈怠想。」</p>
<p><a class="t-linehead" id="t-linehead0709c28"></a>目連對曰：「如是。世尊！」</p>
<p><a class="t-linehead" id="t-linehead0709c28"></a>是時， <a class="t" id="t0709c29"></a>目連禮世尊足，即於如來前沒不現，往詣 <a class="t" id="t0710a01"></a>東方七恒河沙佛土，有佛名奇光如來、至 <a class="t" id="t0710a02"></a>真、等正覺，出現彼土。是時，目連以凡常之 <a class="t" id="t0710a03"></a>服往詣彼土，在鉢盂緣上行，又彼土人民， <a class="t" id="t0710a04"></a>形體極大。是時，諸比丘見目連已，自相謂 <a class="t" id="t0710a05"></a>言：「汝等 <span class="corr" title="[視&gt;觀] cf.【麗】">觀</span> 此虫，正似沙門。」是時，諸比丘復 <a class="t" id="t0710a06"></a>持示彼佛：「唯然，世尊！今有一虫，正似沙 <a class="t" id="t0710a07"></a>門。」</p>
<p><a class="t-linehead" id="t-linehead0710a07"></a>爾時，奇光如來告諸比丘曰：「西方去此 <a class="t" id="t0710a08"></a>七恒河沙，彼土世界，佛名釋迦文如來、至 <a class="t" id="t0710a09"></a>真、等正覺，出現於世，是彼弟子，神足第一。」爾 <a class="t" id="t0710a10"></a>時，彼佛告目連曰：「此諸比丘起輕慢意，現 <a class="t" id="t0710a11"></a>汝神足，使大眾見之。」</p>
<p><a class="t-linehead" id="t-linehead0710a11"></a>目連對曰：「如是。世尊！」 <a class="t" id="t0710a12"></a>是時，目連聞佛教已，以鉢盂絡盛彼五百 <a class="t" id="t0710a13"></a>比丘至梵天上。是時，目連以左脚登須彌 <a class="t" id="t0710a14"></a>山，以右脚著梵天上。</p>
<p><a class="t-linehead" id="t-linehead0710a14"></a>爾時，便說此偈：</p>
<a class="t" id="t0710a15"></a>
<blockquote class="gatha">
<p>「常當念勤加，　　修行於佛法， <a class="t" id="t0710a16"></a><br>
降伏魔眾怨，　　如鈎調於象。 <a class="t" id="t0710a17"></a><br>
若能於此法，　　能行不放逸， <a class="t" id="t0710a18"></a><br>
當盡苦原際，　　無復有眾惱。」</p>
</blockquote>
<a class="t" id="t0710a19"></a>
<p><a class="t-linehead" id="t-linehead0710a19"></a>是時，目連以此音響，遍滿祇洹精舍，諸比丘 <a class="t" id="t0710a20"></a>聞已，往白世尊：「目連為住何處而說此偈。」</p>
<a class="t" id="t0710a21"></a>
<p><a class="t-linehead" id="t-linehead0710a21"></a>世尊告曰：「此目連比丘去此佛土七恒河 <a class="t" id="t0710a22"></a>沙，正在東方，以繩絡盛彼五百比丘，左 <a class="t" id="t0710a23"></a>脚登須彌山，右脚著梵天上，而說此偈。」</p>
<p><a class="t-linehead" id="t-linehead0710a23"></a>爾 <a class="t" id="t0710a24"></a>時，諸比丘歎未曾有：「甚奇！甚特！目連比丘有 <a class="t" id="t0710a25"></a>大神足，我等起於懈慢於目連所，唯願世 <a class="t" id="t0710a26"></a>尊使目連比丘將此五百比丘來至此間。」</p>
<a class="t" id="t0710a27"></a>
<p><a class="t-linehead" id="t-linehead0710a27"></a>是時，世尊遙現道力，使目連知意。</p>
<p><a class="t-linehead" id="t-linehead0710a27"></a>是時，目 <a class="t" id="t0710a28"></a>連將五百比丘來至舍衛城祇樹給孤獨 <a class="t" id="t0710a29"></a>園。爾時，世尊與數千萬眾而為說法。時，大目 <a class="t" id="t0710b01"></a>連將五百比丘至世尊所。然釋迦文佛弟 <a class="t" id="t0710b02"></a>子仰觀彼比丘！是時，東方世界比丘禮世尊 <a class="t" id="t0710b03"></a>足，在一面坐。爾時，世尊告彼比丘：「汝等比 <a class="t" id="t0710b04"></a>丘為從何來？是誰弟子？道路為經幾時？」</p>
<p><a class="t-linehead" id="t-linehead0710b04"></a>彼 <a class="t" id="t0710b05"></a>五百比丘白釋迦文佛：「我等世界今在東方， <a class="t" id="t0710b06"></a>佛名奇光如來，是彼弟子。然我等今日亦 <a class="t" id="t0710b07"></a>復不知為從何來？為經幾日？」</p>
<p><a class="t-linehead" id="t-linehead0710b07"></a>世尊告曰： <a class="t" id="t0710b08"></a>「汝等知佛世界乎？」</p>
<p><a class="t-linehead" id="t-linehead0710b08"></a>諸比丘對曰：「不也，世尊！」</p>
<a class="t" id="t0710b09"></a>
<p><a class="t-linehead" id="t-linehead0710b09"></a>「汝等今日欲詣彼土乎？」</p>
<p><a class="t-linehead" id="t-linehead0710b09"></a>諸比丘對曰：「唯然， <a class="t" id="t0710b10"></a>世尊！欲還詣彼土。」</p>
<p><a class="t-linehead" id="t-linehead0710b10"></a>爾時世尊告彼比丘：「今 <a class="t" id="t0710b11"></a>當與汝說六界法，善思念之。」</p>
<p><a class="t-linehead" id="t-linehead0710b11"></a>諸比丘對曰： <a class="t" id="t0710b12"></a>「如是。世尊！」爾時，諸比丘從佛受教。</p>
<p><a class="t-linehead" id="t-linehead0710b12"></a>世尊告 <a class="t" id="t0710b13"></a>曰：「彼云何名為六界之法？比丘當知，六界 <a class="t" id="t0710b14"></a>之人稟父母精氣而生。云何為六？所謂地 <a class="t" id="t0710b15"></a>界、水界、火界、風界、空界、識界。是謂，比丘！有此 <a class="t" id="t0710b16"></a>六界，人身稟此精氣而生六入。云何為六？ <a class="t" id="t0710b17"></a>所謂眼入、耳入、鼻入、舌入、身入、意入。是謂，比 <a class="t" id="t0710b18"></a>丘！有此六入，由父母而得有，以依六入 <a class="t" id="t0710b19"></a>便有六識身。云何為六？若依眼識則有眼 <a class="t" id="t0710b20"></a>識身，耳識，鼻識、舌識、身識、意識。是謂，比丘！ <a class="t" id="t0710b21"></a>此名六識身。若有比丘解此六界、六入、六識 <a class="t" id="t0710b22"></a>者，能度六天而更受形，設於彼壽終來生 <a class="t" id="t0710b23"></a>此間，聰明高才，於現身上，盡於結使，得至 <a class="t" id="t0710b24"></a>涅槃。」</p>
<p><a class="t-linehead" id="t-linehead0710b24"></a>爾時，世尊告目連曰：「汝今還將此比 <a class="t" id="t0710b25"></a>丘詣彼佛土。」</p>
<p><a class="t-linehead" id="t-linehead0710b25"></a>目連報曰：「如是。世尊！」是時，目 <a class="t" id="t0710b26"></a>連復以絡盛五百比丘，遶佛三匝，便退而 <a class="t" id="t0710b27"></a>去。如屈伸臂頃，以至彼佛土。是時，目連 <a class="t" id="t0710b28"></a>捨此比丘已，禮彼佛足已，還來詣此忍界。 <a class="t" id="t0710b29"></a>是時，彼土比丘聞此六界已，諸塵垢盡，得法 <a class="t" id="t0710c01"></a>眼淨。</p>
<a class="t" id="t0710c02"></a>
<p><a class="t-linehead" id="t-linehead0710c02"></a>爾時，世尊告諸比丘：「我弟子中第一聲聞神 <a class="t" id="t0710c03"></a>足難及，所謂大目乾連比丘是也。」</p>
<p><a class="t-linehead" id="t-linehead0710c03"></a>爾時，諸 <a class="t" id="t0710c04"></a>比丘聞佛所說，歡喜奉行。</p>
<a class="t" id="t0710c05"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
