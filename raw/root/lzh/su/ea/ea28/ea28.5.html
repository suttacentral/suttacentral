<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea28.5">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">28.5</span> <span class="mirror-right">（五）廣演義</span>
</h1>
</div>
<p><a class="t-linehead" id="t-linehead0652b13"></a>聞如是：</p>
<p>一時，佛在舍衛國祇樹給孤獨 <a class="t" id="t0652b14"></a>園。</p>
<p><a class="t-linehead" id="t-linehead0652b14"></a>爾時，世尊告諸比丘：「今有四大廣演之 <a class="t" id="t0652b15"></a>義。云何為四？所謂契經、律、阿毘曇、戒，是謂 <a class="t" id="t0652b16"></a>為四。比丘當知，若有比丘從東方來，誦 <a class="t" id="t0652b17"></a>經、持法，奉行禁戒，彼便作是語：『我能誦經、 <a class="t" id="t0652b18"></a>持法，奉行禁戒，博學多聞。』正使彼比丘有 <a class="t" id="t0652b19"></a>所說者，不應承受，不足篤信，當取彼比 <a class="t" id="t0652b20"></a>丘而共論議，案法共論。</p>
<p><a class="t-linehead" id="t-linehead0652b20"></a>「云何案法共論？所 <a class="t" id="t0652b21"></a>謂案法論者，此四大廣演之論，是謂契經、 <a class="t" id="t0652b22"></a>律、阿毘曇、戒，當向彼比丘說契經、布現律、 <a class="t" id="t0652b23"></a>分別法。正使說契經時，布現律、分別法 <a class="t" id="t0652b24"></a>時，若彼布現，所謂與契經相應，律、法相應 <a class="t" id="t0652b25"></a>者，便受持之。設不與契經、律、阿毘曇相應 <a class="t" id="t0652b26"></a>者，當報彼人作是語：『卿當知之，此非如 <a class="t" id="t0652b27"></a>來所說。然卿所說者，非正經之本。所以然 <a class="t" id="t0652b28"></a>者，我今說契經、律、阿毘曇都不與相應。』以 <a class="t" id="t0652b29"></a>不相應，當問戒行，設不與戒行相應者， <a class="t" id="t0652c01"></a>當語彼人：『此非如來之藏也。』即當發遣使 <a class="t" id="t0652c02"></a>去，此名初演大義之本。</p>
<p><a class="t-linehead" id="t-linehead0652c02"></a>「復次，比丘！若有比 <a class="t" id="t0652c03"></a>丘從南方來，而作是語：『我能誦經、持法， <a class="t" id="t0652c04"></a>奉行禁戒，博學多聞。』正使比丘有所說，不 <a class="t" id="t0652c05"></a>應承受，不足篤信，當取彼比丘而共論 <a class="t" id="t0652c06"></a>議。正使比丘有所說不與義相應者，當 <a class="t" id="t0652c07"></a>發遣之。設與義相應者，當報彼人曰：『此是 <a class="t" id="t0652c08"></a>義說，非正經本。』爾時，當取彼義勿受經本。 <a class="t" id="t0652c09"></a>所以然者，義者解經之源，是謂第二演大 <a class="t" id="t0652c10"></a>義之本。</p>
<p><a class="t-linehead" id="t-linehead0652c10"></a>「復次，比丘！若有比丘從西方來，誦 <a class="t" id="t0652c11"></a>經、持法，奉行禁戒，博學多聞。當向彼比丘 <a class="t" id="t0652c12"></a>說契經、律、阿毘曇，然彼比丘正解味，不解 <a class="t" id="t0652c13"></a>義，當語彼比丘作是語：『我等不明此語， <a class="t" id="t0652c14"></a>為是如來所說也？為非也？』正使說契經、律、 <a class="t" id="t0652c15"></a>阿毘曇時，解味不解義，雖聞彼比丘所 <a class="t" id="t0652c16"></a>說，亦不足譽善，亦不足言惡。復以戒行 <a class="t" id="t0652c17"></a>而問之，設與相應者念承受之。所以然者， <a class="t" id="t0652c18"></a>戒行與味相應，義不可明故，是謂第三演 <a class="t" id="t0652c19"></a>義也。</p>
<p><a class="t-linehead" id="t-linehead0652c19"></a>「復次，比丘！若有比丘從北方來，誦 <a class="t" id="t0652c20"></a>經、持法，奉行禁戒：『諸賢，有疑難者，便來問 <a class="t" id="t0652c21"></a>義，我當與汝說之。』設彼比丘有所說者， <a class="t" id="t0652c22"></a>不足承受，不足諷誦，然當向彼比丘問 <a class="t" id="t0652c23"></a>契經、律、阿毘曇、戒，共相應者，便當問義。若 <a class="t" id="t0652c24"></a>復與義相應，便當歎譽彼比丘：『善哉！善哉！ <a class="t" id="t0652c25"></a>賢士！此真是如來所說。義不錯亂，盡與契經、 <a class="t" id="t0652c26"></a>律、阿毘曇、戒共相應。』當以法供養得彼比 <a class="t" id="t0652c27"></a>丘。所以然者，如來恭敬法故，其有供 <a class="t" id="t0652c28"></a>養法者，則恭敬我已。其觀法者，則觀我已。 <a class="t" id="t0652c29"></a>有法則有我已，有法則有比丘僧，有法則 <a class="t" id="t0653a01"></a>有四部之眾，有法則有四姓在世。所以 <a class="t" id="t0653a02"></a>然者，由法在世，則賢劫中有大威王出 <a class="t" id="t0653a03"></a>世，從是已來便有四姓在世。若法在世， <a class="t" id="t0653a04"></a>便有四姓在世：剎利、婆羅門、工師、居士種。 <a class="t" id="t0653a05"></a>若法在世者，便有轉輪聖王位不絕。若法 <a class="t" id="t0653a06"></a>在世者，便有四天王種、兜術天、艶天、化自 <a class="t" id="t0653a07"></a>在天、他化自在天便在於世。若法在世者， <a class="t" id="t0653a08"></a>便有欲界天、色界天、無色界天在於世間。 <a class="t" id="t0653a09"></a>若法在世者，便有須陀洹果、斯陀含果、阿 <a class="t" id="t0653a10"></a>那含果、阿羅漢果、辟支佛果、佛乘便現於 <a class="t" id="t0653a11"></a>世。是故，比丘！當善恭敬於法，彼比丘隨時 <a class="t" id="t0653a12"></a>供養，給其所須，當語彼比丘作是語：『善哉！ <a class="t" id="t0653a13"></a>善哉！如汝所言，今日所說者，真是如來所 <a class="t" id="t0653a14"></a>說。』是謂，比丘！有此四大廣演說之義。</p>
<p><a class="t-linehead" id="t-linehead0653a14"></a>「是故， <a class="t" id="t0653a15"></a>諸比丘！當持心執意行此四事，勿有漏 <a class="t" id="t0653a16"></a>脫。如是，諸比丘！當作是學。」</p>
<p><a class="t-linehead" id="t-linehead0653a16"></a>爾時，諸比丘聞 <a class="t" id="t0653a17"></a>佛所說，歡喜奉行。</p>
<a class="t" id="t0653a18"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
