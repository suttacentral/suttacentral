<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea25.9">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">25.9</span> <span class="mirror-right">（九）四鳥</span>
</h1>
</div>
<p><a class="t-linehead" id="t-linehead0634b27"></a>聞如是：</p>
<p>一時，佛在舍衛國祇樹給孤獨園。</p>
<a class="t" id="t0634b28"></a>
<p><a class="t-linehead" id="t-linehead0634b28"></a>爾時，世尊告諸比丘：「比丘當知，有此四鳥。 <a class="t" id="t0634b29"></a>云何為四？或有鳥聲好而形醜，或有鳥形 <a class="t" id="t0634c01"></a>好而聲醜，或有鳥聲醜形亦醜，或有鳥形好 <a class="t" id="t0634c02"></a>聲亦好。</p>
<p><a class="t-linehead" id="t-linehead0634c02"></a>「彼云何鳥聲好而形醜？拘翅羅鳥 <a class="t" id="t0634c03"></a>是也。是謂此鳥聲好而形醜。彼云何鳥形好 <a class="t" id="t0634c04"></a>而聲醜？所謂鷙鳥是也。是謂此鳥形好而聲 <a class="t" id="t0634c05"></a>醜。彼云何鳥聲醜形亦醜？所謂兔梟是也。 <a class="t" id="t0634c06"></a>是謂此鳥聲醜形亦醜。復有何鳥聲好形 <a class="t" id="t0634c07"></a>亦好？所謂孔雀鳥是也。是謂此鳥聲好形亦 <a class="t" id="t0634c08"></a>好。是謂，比丘！有此四鳥，當共覺知。</p>
<p><a class="t-linehead" id="t-linehead0634c08"></a>「此亦如 <a class="t" id="t0634c09"></a>是，世間亦有四人似鳥，當共覺知。云何 <a class="t" id="t0634c10"></a>為四？於是，或有比丘顏貌端政，出入行來， <a class="t" id="t0634c11"></a>著衣持鉢，屈申俯仰，威儀成就；亦復不能 <a class="t" id="t0634c12"></a>有所諷誦諸所有法，初善、中善、竟善，不能 <a class="t" id="t0634c13"></a>承法之教，亦復不能善諷誦讀。是謂此人 <a class="t" id="t0634c14"></a>形好而聲不好。</p>
<p><a class="t-linehead" id="t-linehead0634c14"></a>「復有何等人聲好而形醜？ <a class="t" id="t0634c15"></a>或有一比丘出入行來，屈申俯仰，著衣持 <a class="t" id="t0634c16"></a>鉢，威儀不成就，恒好廣說；然復彼人精進持 <a class="t" id="t0634c17"></a>戒，聞法能知所學，多聞諸所有法，初善、中 <a class="t" id="t0634c18"></a>善、竟善，義理深邃，具足修梵行，然復彼法善 <a class="t" id="t0634c19"></a>持善誦。是謂此人聲好而形醜。</p>
<p><a class="t-linehead" id="t-linehead0634c19"></a>「彼復有何 <a class="t" id="t0634c20"></a>等人聲醜形亦醜？或有一人犯戒、不精進、 <a class="t" id="t0634c21"></a>不多聞，所聞便失；彼於此法，應具足行 <a class="t" id="t0634c22"></a>梵行，然不肯承受。是謂此人聲亦醜形亦 <a class="t" id="t0634c23"></a>醜。</p>
<p><a class="t-linehead" id="t-linehead0634c23"></a>「彼何等人聲亦好形亦好？或有比丘顏 <a class="t" id="t0634c24"></a>貌端政，出入行來，著衣持鉢，不左右顧視； <a class="t" id="t0634c25"></a>然復精進修行善法。然戒律具足，見小非 <a class="t" id="t0634c26"></a>法，尚懷恐懼，何況大者！亦復多聞，所受不 <a class="t" id="t0634c27"></a>忘，諸所有法，初善、中善、竟善，修其善行，如此 <a class="t" id="t0634c28"></a>之法，善諷誦讀。是謂此人聲好形亦好。</p>
<p><a class="t-linehead" id="t-linehead0634c28"></a>「是謂 <a class="t" id="t0634c29"></a>世間有此四人，在世間者，當共覺知。是故， <a class="t" id="t0635a01"></a>諸比丘！當學聲好形亦好。如是，諸比丘！當 <a class="t" id="t0635a02"></a>作是學。」</p>
<p><a class="t-linehead" id="t-linehead0635a02"></a>爾時，諸比丘聞佛所說，歡喜奉行。</p>
<a class="t" id="t0635a03"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
