<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea10.7">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">10.7</span> <span class="mirror-right">（七）施福</span>
</h1>
</div>
<p><a class="t-linehead" id="t-linehead0565b23"></a>聞如是：</p>
<p>一時，佛在舍衛國祇樹給孤獨 <a class="t" id="t0565b24"></a>園。</p>
<p><a class="t-linehead" id="t-linehead0565b24"></a>爾時，世尊告諸比丘：「汝等莫畏福報，所 <a class="t" id="t0565b25"></a>以然者，此是受樂之應，甚可愛敬。所以名 <a class="t" id="t0565b26"></a>為福者，有此大報。汝等當畏無福。所以 <a class="t" id="t0565b27"></a>然者，此名苦之原本，愁憂苦惱不可稱記， <a class="t" id="t0565b28"></a>無有愛樂，此名無福。比丘！昔我自念七年 <a class="t" id="t0565b29"></a>行慈心，復過七劫不來此世，復於七劫 <a class="t" id="t0565c01"></a>中生光音天，復於七劫生空梵天處為 <a class="t" id="t0565c02"></a>大梵天，無與等者統百千世界，三十六反 <a class="t" id="t0565c03"></a>為天帝釋形，無數世為轉輪王。是故，諸比丘！ <a class="t" id="t0565c04"></a>作福莫惓。所以然者，此名受樂之應，甚 <a class="t" id="t0565c05"></a>可愛敬，是謂名為福。汝等當畏無福。所 <a class="t" id="t0565c06"></a>以然者，苦之原本，愁憂苦惱不可稱記，此 <a class="t" id="t0565c07"></a>名無福。」</p>
<p><a class="t-linehead" id="t-linehead0565c07"></a>爾時，世尊便說此偈：</p>
<a class="t" id="t0565c08"></a>
<blockquote class="gatha">
<p>「快哉福報，　　所願者得，　　速至滅盡， <a class="t" id="t0565c09"></a><br>
到無為處。　　正使億數，　　天魔波旬， <a class="t" id="t0565c10"></a><br>
亦不能嬈，　　為福業者。　　彼恒自求， <a class="t" id="t0565c11"></a><br>
賢聖之道，　　便盡除苦，　　後無有憂。</p>
</blockquote>
<a class="t" id="t0565c12"></a>
<p><a class="t-linehead" id="t-linehead0565c12"></a>「是故，諸比丘！為福莫厭。是故，諸比丘！當作 <a class="t" id="t0565c13"></a>是學。」</p>
<p><a class="t-linehead" id="t-linehead0565c13"></a>爾時，諸比丘聞佛所說，歡喜奉行。</p>
<a class="t" id="t0565c14"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
