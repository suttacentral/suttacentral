<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea41.5">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">41.5</span> <span class="mirror-right">（五）</span>
</h1>
</div>
<p><a class="t-linehead" id="t-linehead0746a21"></a>聞如是：</p>
<p>一時，佛在舍衛國祇樹給孤獨 <a class="t" id="t0746a22"></a>園。</p>
<p><a class="t-linehead" id="t-linehead0746a22"></a>爾時，世尊語迦葉曰：「汝今年已朽邁， <a class="t" id="t0746a23"></a>無少壯之意，宜可受諸長者衣裳及其飲 <a class="t" id="t0746a24"></a>食。」</p>
<p><a class="t-linehead" id="t-linehead0746a24"></a>大迦葉白佛言：「我不堪任受彼衣食，今 <a class="t" id="t0746a25"></a>此納衣隨時乞食，快樂無比。所以然者，將來 <a class="t" id="t0746a26"></a>當有比丘！形體柔軟，心貪好衣食，便於禪 <a class="t" id="t0746a27"></a>退轉，不復能行苦業，又當作是語：『過去佛 <a class="t" id="t0746a28"></a>時，諸比丘等亦受人請、受人衣食，我等何 <a class="t" id="t0746a29"></a>為不法古時聖人乎？』坐貪著衣食故，便當 <a class="t" id="t0746b01"></a>捨服為白衣，使諸聖賢無復威神，四部 <a class="t" id="t0746b02"></a>之眾漸漸減少；聖眾已減少，如來神寺復當 <a class="t" id="t0746b03"></a>毀壞；如來神寺已毀壞故，經法復當凋 <a class="t" id="t0746b04"></a>落。是時，眾生無復精光，以無精光，壽命遂 <a class="t" id="t0746b05"></a>短。是時，彼眾生命終已，皆墮三惡趣。猶如 <a class="t" id="t0746b06"></a>今日眾生之類，為福多者皆生天上，當來 <a class="t" id="t0746b07"></a>之世為罪多者，盡入地獄。」</p>
<p><a class="t-linehead" id="t-linehead0746b07"></a>世尊告曰：「善哉！善 <a class="t" id="t0746b08"></a>哉！迦葉多所饒益，為世人民作良友福 <a class="t" id="t0746b09"></a>田。迦葉當知，吾般涅槃後千歲餘，當有比 <a class="t" id="t0746b10"></a>丘於禪退轉，不復行頭陀之法；亦無乞 <a class="t" id="t0746b11"></a>食、著補納衣，貪受長者請其衣食；亦復 <a class="t" id="t0746b12"></a>不在樹下閑居之處，好喜莊飾房舍，亦不 <a class="t" id="t0746b13"></a>用大小便為藥，但著餘藥草，極甘美者；或 <a class="t" id="t0746b14"></a>於其中貪著財貨，悋惜房舍，恒共鬪諍。 <a class="t" id="t0746b15"></a>爾時，檀越施主篤信佛法，好喜惠施，不惜 <a class="t" id="t0746b16"></a>財物。是時，檀越施主命終之後盡生天上，比 <a class="t" id="t0746b17"></a>丘懈怠者，死入地獄中。如是，迦葉！一切諸行 <a class="t" id="t0746b18"></a>皆悉無常，不得久保。</p>
<p><a class="t-linehead" id="t-linehead0746b18"></a>「又迦葉當知，將來之 <a class="t" id="t0746b19"></a>世，當有比丘剃鬚髮而習家業，左抱男， <a class="t" id="t0746b20"></a>右抱女，又執箏簫在街巷乞食。爾時，檀越 <a class="t" id="t0746b21"></a>施主受福無窮，況復今日至誠乞食者。如是， <a class="t" id="t0746b22"></a>迦葉！一切行無常，不可久停。</p>
<p><a class="t-linehead" id="t-linehead0746b22"></a>「迦葉當知，將 <a class="t" id="t0746b23"></a>來之世，若有沙門比丘當捨八種道及七種 <a class="t" id="t0746b24"></a>之法，如我今日於三阿僧祇劫所集法寶。 <a class="t" id="t0746b25"></a>將來諸比丘以為歌曲，在眾人中乞食以自 <a class="t" id="t0746b26"></a>濟命，然後檀越施主飯彼比丘眾，猶獲 <a class="t" id="t0746b27"></a>其福，況復今日而不得其福乎！</p>
<p><a class="t-linehead" id="t-linehead0746b27"></a>「我今持此 <a class="t" id="t0746b28"></a>法付授迦葉及阿難比丘。所以然者，吾今 <a class="t" id="t0746b29"></a>年老以向八十，然如來不久當取滅度，今 <a class="t" id="t0746c01"></a>持法寶付囑二人，善念誦持，使不斷絕，流 <a class="t" id="t0746c02"></a>布世間。其有遏絕聖人言教者，便為墮邊 <a class="t" id="t0746c03"></a>際。是故，今日囑累汝經法，無令脫失。」</p>
<p><a class="t-linehead" id="t-linehead0746c03"></a>是時， <a class="t" id="t0746c04"></a>大迦葉及阿難即從座起，長跪叉手，白世尊 <a class="t" id="t0746c05"></a>言：「以何等故，以此經法付授二人，不囑 <a class="t" id="t0746c06"></a>累餘人乎？又復如來眾中，神通第一不可 <a class="t" id="t0746c07"></a>稱計，然不囑累？」</p>
<p><a class="t-linehead" id="t-linehead0746c07"></a>世尊告迦葉曰：「我於天上、 <a class="t" id="t0746c08"></a>人中，終不見此人，能受持此法寶，如迦葉、 <a class="t" id="t0746c09"></a>阿難之比。然聲聞中亦復不出二人上者， <a class="t" id="t0746c10"></a>過去諸佛亦復有此二人受持經法，如今 <a class="t" id="t0746c11"></a>迦葉、阿難比丘之比，極為殊妙。所以然者， <a class="t" id="t0746c12"></a>過去諸佛頭陀行比丘，法存則存，法沒則沒。 <a class="t" id="t0746c13"></a>然我今日迦葉比丘留住在世，彌勒佛出世 <a class="t" id="t0746c14"></a>然後取滅度。由此因緣，今迦葉比丘勝過 <a class="t" id="t0746c15"></a>去時比丘之眾。又阿難比丘云何得勝過 <a class="t" id="t0746c16"></a>去侍者？過去時諸佛侍者，聞他所說，然後乃 <a class="t" id="t0746c17"></a>解。然今日阿難比丘，如來未發語便解，如 <a class="t" id="t0746c18"></a>來不復語是，皆悉知之。由此因緣，阿難比 <a class="t" id="t0746c19"></a>丘勝過去時諸佛侍者。是故，迦葉！阿難！吾今 <a class="t" id="t0746c20"></a>付授汝、囑累汝此法寶，無令缺減。」</p>
<p><a class="t-linehead" id="t-linehead0746c20"></a>爾時，世 <a class="t" id="t0746c21"></a>尊便說偈言：</p>
<a class="t" id="t0746c22"></a>
<blockquote class="gatha">
<p>「一切行無常，　　起者必有滅， <a class="t" id="t0746c23"></a><br>
無生則無死，　　此滅最為樂。」</p>
</blockquote>
<a class="t" id="t0746c24"></a>
<p><a class="t-linehead" id="t-linehead0746c24"></a>是時，大迦葉及阿難聞佛所說，歡喜奉行。</p>
<a class="t" id="t0746c25"></a>
<p class="endsection"><span class="t-juanname">增壹阿含經卷第三十五</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
