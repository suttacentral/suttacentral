<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea40.3">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">40.3</span> <span class="mirror-right">（三）</span>
</h1>
</div>
<p><a class="t-linehead" id="t-linehead0738c20"></a>聞如是：</p>
<p>一時，佛在舍衛國祇樹給孤獨園。</p>
<a class="t" id="t0738c21"></a>
<p><a class="t-linehead" id="t-linehead0738c21"></a>爾時，世尊告諸比丘：「我今當說七使，汝等 <a class="t" id="t0738c22"></a>善思念之。」</p>
<p><a class="t-linehead" id="t-linehead0738c22"></a>諸比丘對曰：「如是。世尊！」是時，諸 <a class="t" id="t0738c23"></a>比丘從佛受教。</p>
<p><a class="t-linehead" id="t-linehead0738c23"></a>世尊告曰：「云何為七？一者貪 <a class="t" id="t0738c24"></a>欲使，二者瞋恚使，三者憍慢使，四者癡使，五 <a class="t" id="t0738c25"></a>者疑使，六者見使，七者欲世間使。是謂，比 <a class="t" id="t0738c26"></a>丘！有此七使，使眾生之類，永處幽闇，纏結 <a class="t" id="t0738c27"></a>其身，流轉世間，無有休息，亦不能知生 <a class="t" id="t0738c28"></a>死根原。猶如彼二牛，一黑一白，共同一軛， <a class="t" id="t0738c29"></a>共相牽引，不得相遠。此眾生類，亦復如是， <a class="t" id="t0739a01"></a>為此貪欲使、無明使所纏結，不得相離，其 <a class="t" id="t0739a02"></a>餘五使，亦復追從，五使適從，七使亦然。若凡 <a class="t" id="t0739a03"></a>夫之人，為此七使所縛，流轉生死，不得 <a class="t" id="t0739a04"></a>解脫，不能知苦之元本。</p>
<p><a class="t-linehead" id="t-linehead0739a04"></a>「比丘當知，由此 <a class="t" id="t0739a05"></a>七使，便有三惡趣：地獄、畜生、餓鬼；由此七 <a class="t" id="t0739a06"></a>使，不能得度弊魔境界。然此七使之法復 <a class="t" id="t0739a07"></a>有七藥。云何為七？貪欲使者，念覺意治之； <a class="t" id="t0739a08"></a>瞋恚使者，法覺意治之；邪見使者，精進覺意 <a class="t" id="t0739a09"></a>治之；欲世間使者，喜覺意治之；憍慢使者，猗 <a class="t" id="t0739a10"></a>覺意治之；疑使者，定覺意治之；無明使者，護 <a class="t" id="t0739a11"></a>覺意治之。是謂，比丘！此七使用七覺意 <a class="t" id="t0739a12"></a>治之。</p>
<p><a class="t-linehead" id="t-linehead0739a12"></a>「比丘當知，我本未成佛道為菩薩 <a class="t" id="t0739a13"></a>行，坐道樹下，便生斯念：『欲界眾生為何等 <a class="t" id="t0739a14"></a>所繫？』復作是念：『此眾生類為七使流轉生 <a class="t" id="t0739a15"></a>死，永不得解；我今亦為此七使所繫，不 <a class="t" id="t0739a16"></a>得解脫。』爾時，復作是念：『此七使為用何治 <a class="t" id="t0739a17"></a>之？』復重思惟：『此七使者當用七覺意治 <a class="t" id="t0739a18"></a>之，我當思惟七覺意。』思惟七覺意時，有 <a class="t" id="t0739a19"></a>漏心盡，便得解脫，後成無上正真之道，七 <a class="t" id="t0739a20"></a>日之中結跏趺坐，重思惟此七覺意。是故，諸 <a class="t" id="t0739a21"></a>比丘！若欲捨七使者，當念修行七覺意法。 <a class="t" id="t0739a22"></a>如是，諸比丘！當作是學。」</p>
<p><a class="t-linehead" id="t-linehead0739a22"></a>爾時，諸比丘聞佛 <a class="t" id="t0739a23"></a>所說，歡喜奉行。</p>
<a class="t" id="t0739a24"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
