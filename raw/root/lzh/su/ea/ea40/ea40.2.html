<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea40.2">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">40.2</span> <span class="mirror-right">（二）</span>
</h1>
</div>
<p><a class="t-linehead" id="t-linehead0738a11"></a>聞如是：</p>
<p>一時，佛在羅閱城迦蘭陀竹園 <a class="t" id="t0738a12"></a>所，與大比丘眾五百人俱。</p>
<p><a class="t-linehead" id="t-linehead0738a12"></a>是時，摩竭國王 <a class="t" id="t0738a13"></a>阿闍世，在群臣中而作是說：「此拔祇國 <a class="t" id="t0738a14"></a>極為熾盛，人民眾多，吾當攻伐，攝彼邦土。」</p>
<a class="t" id="t0738a15"></a>
<p><a class="t-linehead" id="t-linehead0738a15"></a>是時，阿闍世王告婆利迦婆羅門曰：「汝今 <a class="t" id="t0738a16"></a>往至世尊所，持吾姓名，往問訊世尊，禮敬 <a class="t" id="t0738a17"></a>承事云：『王阿闍世白世尊言：「意欲攻伐 <a class="t" id="t0738a18"></a>拔祇國，為可爾不？」』設如來有所說者，汝 <a class="t" id="t0738a19"></a>善思惟，來向吾說。所以然者，如來語終不 <a class="t" id="t0738a20"></a>有二。」</p>
<p><a class="t-linehead" id="t-linehead0738a20"></a>是時，婆羅門受王教勅，往至世尊所， <a class="t" id="t0738a21"></a>共相問訊，在一面坐。是時，婆羅門白佛言：「王 <a class="t" id="t0738a22"></a>阿闍世禮敬世尊，承事問訊，又復重白：『意 <a class="t" id="t0738a23"></a>欲往攻伐拔祇大國。』先來問佛為可爾 <a class="t" id="t0738a24"></a>不？」</p>
<p><a class="t-linehead" id="t-linehead0738a24"></a>爾時，彼婆羅門以衣覆頭脚，著象牙屐， <a class="t" id="t0738a25"></a>腰帶利劍，不應說法。</p>
<p><a class="t-linehead" id="t-linehead0738a25"></a>是時，世尊告阿難 <a class="t" id="t0738a26"></a>曰：「若拔祇人民修七法者，終不為外寇所 <a class="t" id="t0738a27"></a>壞。云何為七？若當拔祇國人民，盡集一處而 <a class="t" id="t0738a28"></a>不散者，便不為他國所壞，是 <span class="corr" title="[調&gt;謂]">謂</span> 初法不 <a class="t" id="t0738a29"></a>為外寇所敗。</p>
<p><a class="t-linehead" id="t-linehead0738a29"></a>「復次，阿難！拔祇國人上下和 <a class="t" id="t0738b01"></a>順，拔祇人民不為外人所擒。是謂，阿 <a class="t" id="t0738b02"></a>難，第二之法不為外寇所壞。</p>
<p><a class="t-linehead" id="t-linehead0738b02"></a>「復次，阿難！若 <a class="t" id="t0738b03"></a>拔祇國人亦不婬他，著他女人色，是謂 <a class="t" id="t0738b04"></a>第三之法不為外寇所壞。</p>
<p><a class="t-linehead" id="t-linehead0738b04"></a>「復次，阿難！若拔 <a class="t" id="t0738b05"></a>祇國不從此間而傳至彼，亦復不從彼間 <a class="t" id="t0738b06"></a>傳來至此，是謂第四之法不為外寇所壞。</p>
<a class="t" id="t0738b07"></a>
<p><a class="t-linehead" id="t-linehead0738b07"></a>「復次，阿難！若拔祇國人供養沙門、婆羅門， <a class="t" id="t0738b08"></a>承事禮敬梵行人者，是謂第五之法，是時 <a class="t" id="t0738b09"></a>便不為外寇所獲。</p>
<p><a class="t-linehead" id="t-linehead0738b09"></a>「復次，阿難！若拔祇國 <a class="t" id="t0738b10"></a>人民不貪著他財寶者，是謂第六法不為 <a class="t" id="t0738b11"></a>外寇所壞。</p>
<p><a class="t-linehead" id="t-linehead0738b11"></a>「復次，阿難！若拔祇國人民皆同 <a class="t" id="t0738b12"></a>一心，不向神寺，專精其意，便不為外寇 <a class="t" id="t0738b13"></a>所壞也，是謂第七之法不為外寇所壞。是 <a class="t" id="t0738b14"></a>謂，阿難！彼拔祇人修此七法者，終不為外 <a class="t" id="t0738b15"></a>人所壞。」</p>
<p><a class="t-linehead" id="t-linehead0738b15"></a>是時，梵志白佛言：「設當彼人成就 <a class="t" id="t0738b16"></a>一法，猶不可壞，何況七法而可壞乎？止！止！ <a class="t" id="t0738b17"></a>世尊！國事猥多，欲還所止。」爾時，梵志即從 <a class="t" id="t0738b18"></a>座起而去。</p>
<p><a class="t-linehead" id="t-linehead0738b18"></a>彼梵志不遠，爾時世尊告諸比 <a class="t" id="t0738b19"></a>丘：「我今當說七不退轉法，汝等諦聽！善思 <a class="t" id="t0738b20"></a>念之。」</p>
<p><a class="t-linehead" id="t-linehead0738b20"></a>諸比丘白佛言：「唯然，世尊！」</p>
<p><a class="t-linehead" id="t-linehead0738b20"></a>爾時，諸比丘 <a class="t" id="t0738b21"></a>從佛受教。世尊告曰：「云何為七不退轉 <a class="t" id="t0738b22"></a>之法？比丘當知，若比丘共集一處，皆共和 <a class="t" id="t0738b23"></a>順，上下相奉，轉進於上，修諸善法而不退 <a class="t" id="t0738b24"></a>轉，亦不為魔所得便，是謂初法不退轉。</p>
<a class="t" id="t0738b25"></a>
<p><a class="t-linehead" id="t-linehead0738b25"></a>「復次，眾僧和合順從其教，轉進於上而不 <a class="t" id="t0738b26"></a>退轉，不為魔王所壞，是謂第二之法不退 <a class="t" id="t0738b27"></a>轉也。</p>
<p><a class="t-linehead" id="t-linehead0738b27"></a>「復次，比丘！不著事務，不修世榮，轉 <a class="t" id="t0738b28"></a>進於上，不為魔天所得其便，是謂第三不 <a class="t" id="t0738b29"></a>退轉之法也。</p>
<p><a class="t-linehead" id="t-linehead0738b29"></a>「復次，比丘！不諷誦雜書，終 <a class="t" id="t0738c01"></a>日策役其情意，轉進於上，不為魔王得 <a class="t" id="t0738c02"></a>其便，是謂第四不退轉之法也。</p>
<p><a class="t-linehead" id="t-linehead0738c02"></a>「復次，比 <a class="t" id="t0738c03"></a>丘！勤修其法，除去睡眠，恒自警寤，轉進於 <a class="t" id="t0738c04"></a>上，不為弊魔而得其便，是謂第五不退轉 <a class="t" id="t0738c05"></a>之法。</p>
<p><a class="t-linehead" id="t-linehead0738c05"></a>「復次，比丘！不學算術，亦不使人習 <a class="t" id="t0738c06"></a>之，樂閑靜之處，修習其法，轉進於上，不 <a class="t" id="t0738c07"></a>為弊魔得其便也。是謂第六不退轉之 <a class="t" id="t0738c08"></a>法。</p>
<p><a class="t-linehead" id="t-linehead0738c08"></a>「復次，比丘！起一切世間不可樂想，習於 <a class="t" id="t0738c09"></a>禪行，忍諸法教，轉進於上，不為魔所得 <a class="t" id="t0738c10"></a>其便，是謂七不退轉法也。若有比丘 <a class="t" id="t0738c11"></a>成就此七法，共和順者，便不為魔得其 <a class="t" id="t0738c12"></a>便也。」</p>
<p><a class="t-linehead" id="t-linehead0738c12"></a>爾時，世尊說此偈言：</p>
<a class="t" id="t0738c13"></a>
<blockquote class="gatha">
<p>「除去於事業，　　又非思惟亂， <a class="t" id="t0738c14"></a><br>
設不行此者，　　亦不得三昧。 <a class="t" id="t0738c15"></a><br>
能樂於法者，　　分別其法義， <a class="t" id="t0738c16"></a><br>
比丘樂此行，　　便致三昧定。</p>
</blockquote>
<a class="t" id="t0738c17"></a>
<p><a class="t-linehead" id="t-linehead0738c17"></a>「是故，比丘！當求方便，成此七法。如是，諸比 <a class="t" id="t0738c18"></a>丘！當作是學。」</p>
<p><a class="t-linehead" id="t-linehead0738c18"></a>爾時，諸比丘聞佛所說，歡喜 <a class="t" id="t0738c19"></a>奉行。</p>
<a class="t" id="t0738c20"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
