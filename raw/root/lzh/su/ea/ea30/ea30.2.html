<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea30.2">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">30.2</span> <span class="mirror-right">（二）修摩</span>
</h1>
</div>
<p><a class="t-linehead" id="t-linehead0659b29"></a>聞如是：</p>
<p>一時，佛在羅閱城迦蘭陀竹 <a class="t" id="t0659c01"></a>園所，與大比丘眾五百人俱。</p>
<p><a class="t-linehead" id="t-linehead0659c01"></a>爾時，世尊與無 <a class="t" id="t0659c02"></a>央數之眾，前後圍遶而為說法。爾時，有長老 <a class="t" id="t0659c03"></a>比丘在彼眾中，向世尊舒脚而睡；爾時，修 <a class="t" id="t0659c04"></a>摩那沙彌年向八歲，去世尊不遠結加 <a class="t" id="t0659c05"></a>趺坐，計念在前。</p>
<p><a class="t-linehead" id="t-linehead0659c05"></a>爾時，世尊遙見長老比丘 <a class="t" id="t0659c06"></a>舒脚而眠，復見沙彌端坐思惟。世尊見已， <a class="t" id="t0659c07"></a>便說此偈：</p>
<a class="t" id="t0659c08"></a>
<blockquote class="gatha">
<p>「所謂長老者，　　未必剃髮鬚， <a class="t" id="t0659c09"></a><br>
雖復年齒長，　　不免於愚行。 <a class="t" id="t0659c10"></a><br>
若有見諦法，　　無害於群萌， <a class="t" id="t0659c11"></a><br>
捨諸穢惡行，　　此名為長老。 <a class="t" id="t0659c12"></a><br>
我今謂長老，　　未必先出家， <a class="t" id="t0659c13"></a><br>
修其善本業，　　分別於正行。 <a class="t" id="t0659c14"></a><br>
設有年幼少，　　諸根無漏缺， <a class="t" id="t0659c15"></a><br>
此謂名長老，　　分別正法行。」</p>
</blockquote>
<a class="t" id="t0659c16"></a>
<p><a class="t-linehead" id="t-linehead0659c16"></a>爾時，世尊告諸比丘：「汝等頗見此長老舒 <a class="t" id="t0659c17"></a>脚而睡乎？」</p>
<p><a class="t-linehead" id="t-linehead0659c17"></a>諸比丘對曰：「如是。世尊！我等悉 <a class="t" id="t0659c18"></a>見。」</p>
<p><a class="t-linehead" id="t-linehead0659c18"></a>世尊告曰：「此長老比丘五百世中恒為龍 <a class="t" id="t0659c19"></a>身，今設當命終者，當生龍中。所以然者， <a class="t" id="t0659c20"></a>無有恭敬之心於佛、法、眾。若有眾生無恭 <a class="t" id="t0659c21"></a>敬之心於佛、法、眾者，身壞命終，皆當生龍 <a class="t" id="t0659c22"></a>中。汝等頗見修摩那沙彌年向八歲，去我 <a class="t" id="t0659c23"></a>不遠，端坐思惟？」</p>
<p><a class="t-linehead" id="t-linehead0659c23"></a>諸比丘對曰：「如是。世尊！」</p>
<p><a class="t-linehead" id="t-linehead0659c23"></a>是 <a class="t" id="t0659c24"></a>時，世尊告諸比丘：「此沙彌却後七日，當得 <a class="t" id="t0659c25"></a>四神足，及得四諦之法，於四禪而得自在， <a class="t" id="t0659c26"></a>善修四意斷。所以然者，此修摩那沙彌，有 <a class="t" id="t0659c27"></a>恭敬之心向佛、法、眾。以是之故，諸比丘！恒 <a class="t" id="t0659c28"></a>當勤加恭敬佛、法、之眾。如是，諸比丘！當作 <a class="t" id="t0659c29"></a>是學。」</p>
<p><a class="t-linehead" id="t-linehead0659c29"></a>爾時，諸比丘聞佛所說，歡喜奉行。</p>
<a class="t" id="t0660a01"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
