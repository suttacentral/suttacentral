<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea22.8">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">22.8</span> <span class="mirror-right">（八）愛敬</span>
</h1>
</div>
<p><a class="t-linehead" id="t-linehead0608b16"></a>聞如是：</p>
<p>一時，佛在舍衛國祇樹給孤獨 <a class="t" id="t0608b17"></a>園。</p>
<p><a class="t-linehead" id="t-linehead0608b17"></a>爾時，世尊告諸比丘：「有三法甚可敬 <a class="t" id="t0608b18"></a>愛，世人所貪。云何為三？所謂少壯，甚可愛 <a class="t" id="t0608b19"></a>敬，世人所貪。無病，甚可愛敬，世人所貪。壽 <a class="t" id="t0608b20"></a>命，甚可愛敬，世人所貪。是謂，比丘！有此三 <a class="t" id="t0608b21"></a>法，甚可愛敬，世人所貪。</p>
<p><a class="t-linehead" id="t-linehead0608b21"></a>「復次，比丘！雖有此 <a class="t" id="t0608b22"></a>三法，甚可愛敬，世人所貪，然更有三法，不 <a class="t" id="t0608b23"></a>可愛敬，世人所不貪。云何為三？雖有少 <a class="t" id="t0608b24"></a>壯，然必當老，不可愛敬，世人所不貪。比 <a class="t" id="t0608b25"></a>丘當知，雖有無病，然必當病，不可愛敬， <a class="t" id="t0608b26"></a>世人所不貪。比丘當知，雖有壽命，然必 <a class="t" id="t0608b27"></a>當死，不可愛敬，世人所不貪。是故，諸比 <a class="t" id="t0608b28"></a>丘！設有少壯，當求不老，至涅槃界；雖有 <a class="t" id="t0608b29"></a>無病，當求方便，使不有病；雖有壽命，當 <a class="t" id="t0608c01"></a>求方便，使不命終。如是，諸比丘！當作是 <a class="t" id="t0608c02"></a>學。」</p>
<p><a class="t-linehead" id="t-linehead0608c02"></a>爾時，諸比丘聞佛所說，歡喜奉行。</p>
<a class="t" id="t0608c03"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
