<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea3.5">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">3.5</span> <span class="mirror-right">（五）念施</span>
</h1>
</div>
<p><a class="t-linehead" id="t-linehead0555a29"></a>聞如是：</p>
<p>一時，佛在舍衛國祇樹給孤獨 <a class="t" id="t0555b01"></a>園。</p>
<p><a class="t-linehead" id="t-linehead0555b01"></a>爾時，世尊告諸比丘：「當修行一法，當廣 <a class="t" id="t0555b02"></a>布一法；修行一法已，便有名譽，成大果報， <a class="t" id="t0555b03"></a>諸善普至，得甘露味，至無為處，便成神 <a class="t" id="t0555b04"></a>通，除諸亂想，逮沙門果，自致涅槃。云何為 <a class="t" id="t0555b05"></a>一法？所謂念施。」</p>
<p><a class="t-linehead" id="t-linehead0555b05"></a>佛告諸比丘：「云何修行念 <a class="t" id="t0555b06"></a>施，便有名譽，成大果報，諸善普至，得甘 <a class="t" id="t0555b07"></a>露味，至無為處，便成神通，除諸亂想，獲 <a class="t" id="t0555b08"></a>沙門果，自致涅槃？」</p>
<p><a class="t-linehead" id="t-linehead0555b08"></a>爾時，諸比丘白世尊曰： <a class="t" id="t0555b09"></a>「諸法之本，如來所說。唯願世尊為諸比丘 <a class="t" id="t0555b10"></a>說此妙義，諸比丘從如來聞已，便當受持。」</p>
<a class="t" id="t0555b11"></a>
<p><a class="t-linehead" id="t-linehead0555b11"></a>爾時，世尊告諸比丘：「諦聽！諦聽！善思念之， <a class="t" id="t0555b12"></a>吾當為汝廣分別說。」</p>
<p><a class="t-linehead" id="t-linehead0555b12"></a>諸比丘對曰：「如是。世 <a class="t" id="t0555b13"></a>尊！」諸比丘前受教已。</p>
<p><a class="t-linehead" id="t-linehead0555b13"></a>世尊告曰：「若有比丘 <a class="t" id="t0555b14"></a>正身正意，結跏趺坐，繫念在前，無有他想， <a class="t" id="t0555b15"></a>專精念施。我今所施，施中之上，永無悔心， <a class="t" id="t0555b16"></a>無返報想，快得善利。若人罵我，我終不 <a class="t" id="t0555b17"></a>報；設人害我，手捲相加，刀杖相向，瓦石相 <a class="t" id="t0555b18"></a>擲，當起慈心，不興瞋恚。我所施者，施意 <a class="t" id="t0555b19"></a>不絕。是謂，比丘！名曰大施，便成大果報，諸 <a class="t" id="t0555b20"></a>善普至，得甘露味，至無為處，便成神通， <a class="t" id="t0555b21"></a>除諸亂想，獲沙門果，自致涅槃。是故，諸比 <a class="t" id="t0555b22"></a>丘！常當思惟，不離施念，便當獲此諸善功 <a class="t" id="t0555b23"></a>德。如是，諸比丘！當作是學。」</p>
<p><a class="t-linehead" id="t-linehead0555b23"></a>爾時，諸比丘聞 <a class="t" id="t0555b24"></a>佛所說，歡喜奉行。</p>
<a class="t" id="t0555b25"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
