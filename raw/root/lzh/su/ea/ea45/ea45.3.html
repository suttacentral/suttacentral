<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea45.3">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">45.3</span> <span class="mirror-right">（三）</span>
</h1>
</div>
<p><a class="t-linehead" id="t-linehead0771c17"></a>聞如是：</p>
<p>一時，佛在舍衛國祇樹給孤獨 <a class="t" id="t0771c18"></a>園。</p>
<p><a class="t-linehead" id="t-linehead0771c18"></a>爾時，世尊告諸比丘：「若有比丘依村落 <a class="t" id="t0771c19"></a>住，善法消滅，惡法遂增。彼比丘當作是學： <a class="t" id="t0771c20"></a>『我今在村落居止，惡法遂增，善法漸減，念 <a class="t" id="t0771c21"></a>不專一，不得盡有漏，不至無為安隱之 <a class="t" id="t0771c22"></a>處。我所得衣被、飲食、床臥具、病瘦醫藥，勞 <a class="t" id="t0771c23"></a>苦乃獲。』彼比丘當作是學：『吾今住此村落 <a class="t" id="t0771c24"></a>之中，惡法遂增，善法消滅，我亦不以衣被、 <a class="t" id="t0771c25"></a>飲食、床臥具、醫藥，故來作沙門！吾所求願者， <a class="t" id="t0771c26"></a>今不獲果。』又彼比丘當遠離村落去。</p>
<p><a class="t-linehead" id="t-linehead0771c26"></a>「若復 <a class="t" id="t0771c27"></a>有比丘依村落住，善法增益，惡法消滅，所 <a class="t" id="t0771c28"></a>得衣裳、飲食、床臥具，勤勞乃獲，彼比丘當 <a class="t" id="t0771c29"></a>作是學：『我今依此村落住，善法增益，惡法 <a class="t" id="t0772a01"></a>消滅，所得供養之具，勤勞乃得。有我不 <a class="t" id="t0772a02"></a>以衣被故出家學道，修於梵行。我所學道 <a class="t" id="t0772a03"></a>求願者必成其法，應當盡形壽承事供養。』」</p>
<a class="t" id="t0772a04"></a>
<p><a class="t-linehead" id="t-linehead0772a04"></a>爾時，世尊便說偈曰：</p>
<a class="t" id="t0772a05"></a>
<blockquote class="gatha">
<p>「衣被及飲食，　　床臥及所安， <a class="t" id="t0772a06"></a><br>
不應貪著想，　　亦莫來此世。 <a class="t" id="t0772a07"></a><br>
不以衣被故，　　出家而學道， <a class="t" id="t0772a08"></a><br>
所以學道者，　　必果其所願。 <a class="t" id="t0772a09"></a><br>
比丘尋應時，　　盡形住彼村， <a class="t" id="t0772a10"></a><br>
於彼般涅槃，　　盡其命根本。</p>
</blockquote>
<a class="t" id="t0772a11"></a>
<p><a class="t-linehead" id="t-linehead0772a11"></a>「是時，彼比丘若在人間靜處所遊之村，善 <a class="t" id="t0772a12"></a>法增益，惡法自滅，彼比丘盡形壽住彼村 <a class="t" id="t0772a13"></a>中，不應遠遊。」</p>
<p><a class="t-linehead" id="t-linehead0772a13"></a>是時，阿難白世尊言：「如來常 <a class="t" id="t0772a14"></a>不說四大依食得存，亦依於心所念法？ <a class="t" id="t0772a15"></a>諸善之法依心而生？又彼比丘依村落住， <a class="t" id="t0772a16"></a>勞苦精神乃求衣食。彼云何生善法，住 <a class="t" id="t0772a17"></a>彼村落而不遠遊？」</p>
<p><a class="t-linehead" id="t-linehead0772a17"></a>佛告阿難：「衣被、飯食、 <a class="t" id="t0772a18"></a>床臥具、病瘦醫藥有三種。若復比丘專念四 <a class="t" id="t0772a19"></a>事供養，所欲不果，此依是苦。若復興知足 <a class="t" id="t0772a20"></a>之心，不起想著，諸天、人民代其歡喜。又比 <a class="t" id="t0772a21"></a>丘！當作是學。我由此故而說此義。是故，阿 <a class="t" id="t0772a22"></a>難！比丘當念少欲知足。」</p>
<p><a class="t-linehead" id="t-linehead0772a22"></a>如是，阿難聞佛所 <a class="t" id="t0772a23"></a>說，歡喜奉行。</p>
<a class="t" id="t0772a24"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
