<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea45.4">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">45.4</span> <span class="mirror-right">（四）</span>
</h1>
</div>
<p><a class="t-linehead" id="t-linehead0772a24"></a>聞如是：</p>
<p>一時，佛在婆羅園中。</p>
<p><a class="t-linehead" id="t-linehead0772a24"></a>爾時，世尊 <a class="t" id="t0772a25"></a>時到，著衣持鉢，入婆羅村乞食。是時，弊魔 <a class="t" id="t0772a26"></a>波旬便作是念：「今此沙門欲入村乞食，我 <a class="t" id="t0772a27"></a>今當以方宜教諸男女不令與食。」是時，弊 <a class="t" id="t0772a28"></a>魔波旬尋告國界人民之類：「無令施彼沙 <a class="t" id="t0772a29"></a>門瞿曇之食。」</p>
<p><a class="t-linehead" id="t-linehead0772a29"></a>爾時，世尊入村乞食，人民之類 <a class="t" id="t0772b01"></a>皆不與如來共言談者，亦無有來承事供 <a class="t" id="t0772b02"></a>養者，如來乞食竟不得，便還出村。</p>
<p><a class="t-linehead" id="t-linehead0772b02"></a>是時，弊魔 <a class="t" id="t0772b03"></a>波旬至如來所問佛言：「沙門！乞食竟不得 <a class="t" id="t0772b04"></a>乎？」</p>
<p><a class="t-linehead" id="t-linehead0772b04"></a>世尊告曰：「由魔所為，使吾不得食，汝亦 <a class="t" id="t0772b05"></a>不久當受其報。魔！今聽吾說，賢劫之中有 <a class="t" id="t0772b06"></a>佛名拘樓孫如來、至真、等正覺、明行成為、善 <a class="t" id="t0772b07"></a>逝、世間解、無上士、道法御、天人師，號佛、眾祐， <a class="t" id="t0772b08"></a>出現於世。是時，彼亦依此村居止，將四十 <a class="t" id="t0772b09"></a>萬眾。爾時，弊魔波旬便作是念：『吾今求此 <a class="t" id="t0772b10"></a>沙門方便，終不果獲。』時，魔復作是念：『吾今 <a class="t" id="t0772b11"></a>當約勅婆羅村中人民之類，使不施沙門 <a class="t" id="t0772b12"></a>之食。』是時，諸聖眾著衣持鉢，入村乞食。爾 <a class="t" id="t0772b13"></a>時諸比丘竟不得食，即還出村。</p>
<p><a class="t-linehead" id="t-linehead0772b13"></a>「爾時，彼佛 <a class="t" id="t0772b14"></a>告諸比丘，說如此妙法：『夫觀食有九事：四 <a class="t" id="t0772b15"></a>種人間食，五種出人間食。云何四種是人 <a class="t" id="t0772b16"></a>間食？一者揣食，二者更樂食，三者念食，四 <a class="t" id="t0772b17"></a>者識食，是謂世間有四種之食。彼云何名 <a class="t" id="t0772b18"></a>為五種之食，出世間之表？一者禪食，二者願 <a class="t" id="t0772b19"></a>食，三者念食，四者八解脫食，五者喜食，是謂 <a class="t" id="t0772b20"></a>名為五種之食。如是，比丘！九種之食，出世 <a class="t" id="t0772b21"></a>間之表，當共專念，捨除四種之食，求於方 <a class="t" id="t0772b22"></a>便辦五種之食。如是，比丘！當作是學。』爾 <a class="t" id="t0772b23"></a>時，諸比丘受彼佛教已，即自剋己，成辦五種 <a class="t" id="t0772b24"></a>之食。是時，彼魔波旬不能得其便。</p>
<p><a class="t-linehead" id="t-linehead0772b24"></a>「是時，波 <a class="t" id="t0772b25"></a>旬便作是念：『吾今不能得此沙門方便，今 <a class="t" id="t0772b26"></a>當求眼、耳、鼻、口、身、意之便。吾今當住村中， <a class="t" id="t0772b27"></a>教諸人民，使沙門眾等求得利養，使 <a class="t" id="t0772b28"></a>令得之，以辦利養倍增多也；使彼比丘 <a class="t" id="t0772b29"></a>貪著利養，不能暫捨，復欲從眼、耳、鼻、口、身、 <a class="t" id="t0772c01"></a>意得方便乎。』</p>
<p><a class="t-linehead" id="t-linehead0772c01"></a>「是時，彼佛、聲聞到時，著衣持 <a class="t" id="t0772c02"></a>鉢，入村乞食。是時，婆羅門村人民供給比 <a class="t" id="t0772c03"></a>丘衣被、飯食、床臥具、病瘦醫藥，不令有乏， <a class="t" id="t0772c04"></a>皆前捉僧伽梨，以物強施。是時，彼佛與眾聲 <a class="t" id="t0772c05"></a>聞說如此之法：『夫利養者，墮人惡趣，不 <a class="t" id="t0772c06"></a>令至無為之處。汝等，比丘！莫趣想著之 <a class="t" id="t0772c07"></a>心，向於利養，當念捨離；其有比丘著利 <a class="t" id="t0772c08"></a>養者，不成五分法身，不具戒德。』</p>
<p><a class="t-linehead" id="t-linehead0772c08"></a>「是故，比 <a class="t" id="t0772c09"></a>丘！未生利養之心，當使不生；已生利 <a class="t" id="t0772c10"></a>養之心，時速滅之。如是。比丘！當作是學。」 <a class="t" id="t0772c11"></a>時，魔波旬即隱形去。</p>
<p><a class="t-linehead" id="t-linehead0772c11"></a>爾時，諸比丘聞佛所說， <a class="t" id="t0772c12"></a>歡喜奉行。</p>
<a class="t" id="t0772c13"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
