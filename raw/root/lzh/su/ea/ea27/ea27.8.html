<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea27.8">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">27.8</span> <span class="mirror-right">（八）</span>
</h1>
</div>
<p><a class="t-linehead" id="t-linehead0646a07"></a>聞如是：</p>
<p>一時，佛在舍衛國祇樹給孤獨 <a class="t" id="t0646a08"></a>園。</p>
<p><a class="t-linehead" id="t-linehead0646a08"></a>爾時，世尊告諸比丘：「有四種金翅鳥。云 <a class="t" id="t0646a09"></a>何為四？有卵生金翅鳥，有胎生金翅鳥，有 <a class="t" id="t0646a10"></a>濕生金翅鳥，有化生金翅鳥，是四種金翅鳥。 <a class="t" id="t0646a11"></a>如是，比丘！有四種龍。云何為四？有卵生 <a class="t" id="t0646a12"></a>龍，有胎生龍，有濕生龍，有化生龍。是謂，比 <a class="t" id="t0646a13"></a>丘！有四種龍。</p>
<p><a class="t-linehead" id="t-linehead0646a13"></a>「比丘當知，若彼卵生金翅鳥欲 <a class="t" id="t0646a14"></a>食龍時，上鐵叉樹上，自投于海；而彼海水 <a class="t" id="t0646a15"></a>縱廣二十八萬里，下有四種龍宮，有卵種 <a class="t" id="t0646a16"></a>龍，有胎種龍，有濕種龍，有化種龍。是時，卵 <a class="t" id="t0646a17"></a>種金翅鳥，以大翅搏水兩向，取卵種龍 <a class="t" id="t0646a18"></a>食之；設當向胎種龍者，金翅鳥身即當喪 <a class="t" id="t0646a19"></a>亡。爾時，金翅鳥搏水取龍，水猶未合，還上 <a class="t" id="t0646a20"></a>鐵叉樹上。</p>
<p><a class="t-linehead" id="t-linehead0646a20"></a>「比丘當知，若胎生金翅鳥欲食 <a class="t" id="t0646a21"></a>龍時，上鐵叉樹上，自投于海；然彼海水縱 <a class="t" id="t0646a22"></a>廣二十八萬里，搏水下至值胎種龍。若值 <a class="t" id="t0646a23"></a>卵生龍者，亦能捉之銜出海水；若值濕生 <a class="t" id="t0646a24"></a>龍者，鳥身即死。</p>
<p><a class="t-linehead" id="t-linehead0646a24"></a>「比丘當知，若濕生金翅鳥欲 <a class="t" id="t0646a25"></a>食龍時，上鐵叉樹上，自投于海。彼若得卵 <a class="t" id="t0646a26"></a>生龍、胎生龍、濕生龍，皆能捉之；設值化生 <a class="t" id="t0646a27"></a>龍者，鳥身即死。</p>
<p><a class="t-linehead" id="t-linehead0646a27"></a>「若，比丘！化生金翅鳥欲食龍 <a class="t" id="t0646a28"></a>時，上鐵叉樹上，自投于海；然彼海水縱廣 <a class="t" id="t0646a29"></a>二十八萬里，搏水下至值卵種龍、胎種龍、 <a class="t" id="t0646b01"></a>濕種龍、化種龍，皆能捉之，海水未合之頃，還 <a class="t" id="t0646b02"></a>上鐵叉樹上。</p>
<p><a class="t-linehead" id="t-linehead0646b02"></a>「比丘當知，若使龍王身事佛 <a class="t" id="t0646b03"></a>者，是時金翅鳥不能食噉。所以然者，如來 <a class="t" id="t0646b04"></a>恒行四等之心，以是故鳥不能食龍。云何 <a class="t" id="t0646b05"></a>為四等？如來恒行慈心，恒行悲心，恒行喜 <a class="t" id="t0646b06"></a>心，恒行護心。是謂，比丘！如來恒有此四等 <a class="t" id="t0646b07"></a>心，有大筋力，有大勇猛，不可沮壞。以是 <a class="t" id="t0646b08"></a>之故，金翅之鳥不能食龍。是故，諸比丘！當 <a class="t" id="t0646b09"></a>行四等之心。如是，諸比丘！當作是學。」</p>
<p><a class="t-linehead" id="t-linehead0646b09"></a>爾時， <a class="t" id="t0646b10"></a>諸比丘聞佛所說，歡喜奉行。</p>
<a class="t" id="t0646b11"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
