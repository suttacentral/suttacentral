<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea27.10">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">27.10</span> <span class="mirror-right">（一〇）</span>
</h1>
</div>
<p><a class="t-linehead" id="t-linehead0646b27"></a>聞如是：</p>
<p>一時，佛在舍衛國祇樹給孤獨 <a class="t" id="t0646b28"></a>園。</p>
<p><a class="t-linehead" id="t-linehead0646b28"></a>爾時，世尊告諸比丘：「今有四種之人，可 <a class="t" id="t0646b29"></a>敬可貴，世之福田。云何為四？所謂持信、奉 <a class="t" id="t0646c01"></a>法、身證、見到。</p>
<p><a class="t-linehead" id="t-linehead0646c01"></a>「彼云何名為持信人？或有一 <a class="t" id="t0646c02"></a>人受人教誡，有篤信心，意不疑難，有信 <a class="t" id="t0646c03"></a>於如來、至真、等正覺、明行成為、善逝、世間解、 <a class="t" id="t0646c04"></a>無上士、道法御、天人師，號佛、世尊。亦信如來 <a class="t" id="t0646c05"></a>語，亦信梵志語，恒信他語，不任己智。是 <a class="t" id="t0646c06"></a>謂名為持信人。</p>
<p><a class="t-linehead" id="t-linehead0646c06"></a>「彼云何名為奉法人？於是， <a class="t" id="t0646c07"></a>有人分別於法，不信他人，觀察於法，有耶？ <a class="t" id="t0646c08"></a>無耶？實耶？虛耶？彼便作是念：『此是如來語，此 <a class="t" id="t0646c09"></a>是梵志語。』以是知如來諸法者，便奉持 <a class="t" id="t0646c10"></a>之；諸有外道語者，而遠離之。是謂名為奉法 <a class="t" id="t0646c11"></a>人。</p>
<p><a class="t-linehead" id="t-linehead0646c11"></a>「彼云何為身證人？於是，有人身自作 <a class="t" id="t0646c12"></a>證，亦不信他人，亦不信如來語，諸尊所說 <a class="t" id="t0646c13"></a>言教亦復不信，但任己性而遊。是謂名為 <a class="t" id="t0646c14"></a>身證人。</p>
<p><a class="t-linehead" id="t-linehead0646c14"></a>「彼云何名為見到人？於是，有人斷 <a class="t" id="t0646c15"></a>三結，成須陀洹不退轉法，彼有此見便有 <a class="t" id="t0646c16"></a>惠施，有受者，有善惡之報，有今世、後世， <a class="t" id="t0646c17"></a>有父，有母，有阿羅漢等受教者，身信作 <a class="t" id="t0646c18"></a>證而自遊化。是謂名為見到人。</p>
<p><a class="t-linehead" id="t-linehead0646c18"></a>「是謂，比丘！ <a class="t" id="t0646c19"></a>有此四人，當念除上三人，念修身證之法。 <a class="t" id="t0646c20"></a>如是，諸比丘！當作是學。」</p>
<p><a class="t-linehead" id="t-linehead0646c20"></a>爾時，諸比丘聞佛 <a class="t" id="t0646c21"></a>所說，歡喜奉行。</p>
<a class="t" id="t0646c22"></a>
<p class="endsection"><span class="t-juanname">增壹阿含經卷第十九</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
