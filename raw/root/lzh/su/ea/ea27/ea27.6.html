<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea27.6">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">27.6</span> <span class="mirror-right">（六）</span>
</h1>
</div>
<p><a class="t-linehead" id="t-linehead0645b26"></a>聞如是：</p>
<p>一時，佛在舍衛國祇樹給孤獨 <a class="t" id="t0645b27"></a>園。</p>
<p><a class="t-linehead" id="t-linehead0645b27"></a>爾時，世尊告諸比丘：「如來出世有四無所 <a class="t" id="t0645b28"></a>畏，如來得此四無所畏，便於世間無所著， <a class="t" id="t0645b29"></a>在大眾中而師子吼轉於梵輪。</p>
<p><a class="t-linehead" id="t-linehead0645b29"></a>「云何為四？ <a class="t" id="t0645c01"></a>我今已辦此法，正使沙門、婆羅門、魔、若魔 <a class="t" id="t0645c02"></a>天，蜎飛蠕動之類，在大眾中言我不成此 <a class="t" id="t0645c03"></a>法，此事不然。於中得無所畏，是為第一無 <a class="t" id="t0645c04"></a>所畏。</p>
<p><a class="t-linehead" id="t-linehead0645c04"></a>「如我今日諸漏已盡，更不受胎。若 <a class="t" id="t0645c05"></a>有沙門、婆羅門，眾生之類，在大眾中言我 <a class="t" id="t0645c06"></a>諸漏未盡者，此事不然。是謂第二無所畏。</p>
<a class="t" id="t0645c07"></a>
<p><a class="t-linehead" id="t-linehead0645c07"></a>「我今已離愚闇法，欲使還就愚闇之法者， <a class="t" id="t0645c08"></a>終無此處。若復沙門、婆羅門、魔、若魔天，眾生 <a class="t" id="t0645c09"></a>之類，在大眾中言我還就愚闇之法者，此 <a class="t" id="t0645c10"></a>事不然。是謂如來三無所畏。</p>
<p><a class="t-linehead" id="t-linehead0645c10"></a>「諸賢聖出要之 <a class="t" id="t0645c11"></a>法，盡於苦際，欲使不出要者，終無此處。 <a class="t" id="t0645c12"></a>若有沙門、婆羅門、魔、若魔天，眾生之類，在大 <a class="t" id="t0645c13"></a>眾中言如來不盡苦際者，此事不然。是 <a class="t" id="t0645c14"></a>謂如來四無所畏。</p>
<p><a class="t-linehead" id="t-linehead0645c14"></a>「如是，比丘！如來四無所畏， <a class="t" id="t0645c15"></a>在大眾之中，能師子吼轉於梵輪。如是，比 <a class="t" id="t0645c16"></a>丘！當求方便，成四無所畏。如是，諸比丘！當 <a class="t" id="t0645c17"></a>作是學。」</p>
<p><a class="t-linehead" id="t-linehead0645c17"></a>爾時，諸比丘聞佛所說，歡喜奉行。</p>
<a class="t" id="t0645c18"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
