<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea29.3">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">29.3</span> <span class="mirror-right">（三）</span>
</h1>
</div>
<p><a class="t-linehead" id="t-linehead0656a29"></a>聞如是：</p>
<p>一時，佛在舍衛國祇樹給孤獨 <a class="t" id="t0656b01"></a>園。</p>
<p><a class="t-linehead" id="t-linehead0656b01"></a>爾時，世尊告諸比丘：「今當說四梵之福。 <a class="t" id="t0656b02"></a>云何為四？若有信善男子、善女人，未曾起 <a class="t" id="t0656b03"></a>偷婆處，於中能起偷婆者，是謂初梵之福 <a class="t" id="t0656b04"></a>也。復次，信善男子、善女人，補治故寺者，是 <a class="t" id="t0656b05"></a>謂第二受梵之福也。復次，信善男子、善女 <a class="t" id="t0656b06"></a>人，和合聖眾者，是謂第三受梵之福。復 <a class="t" id="t0656b07"></a>次，若多薩阿竭初轉法輪時，諸天、世人勸請 <a class="t" id="t0656b08"></a>轉法輪，是謂第四受梵之福，是謂四受梵 <a class="t" id="t0656b09"></a>之福。」</p>
<p><a class="t-linehead" id="t-linehead0656b09"></a>爾時，有異比丘白世尊言：「梵天之福 <a class="t" id="t0656b10"></a>竟為多少？」</p>
<p><a class="t-linehead" id="t-linehead0656b10"></a>世尊告曰：「諦聽！諦聽！善思念之， <a class="t" id="t0656b11"></a>吾今當說。」</p>
<p><a class="t-linehead" id="t-linehead0656b11"></a>諸比丘對曰：「如是。」</p>
<p><a class="t-linehead" id="t-linehead0656b11"></a>世尊告曰：「閻 <a class="t" id="t0656b12"></a>浮里地東西七千由旬，南北二萬一千由旬， <a class="t" id="t0656b13"></a>地形像車，其中眾生所有功德，正可與一 <a class="t" id="t0656b14"></a>輪王功德等。</p>
<p><a class="t-linehead" id="t-linehead0656b14"></a>「瞿耶尼縱廣三十二萬里，地 <a class="t" id="t0656b15"></a>形如半月。比丘當知，閻浮地人民，及一輪 <a class="t" id="t0656b16"></a>王之德，比彼人者，與彼一人德等。</p>
<p><a class="t-linehead" id="t-linehead0656b16"></a>「復次， <a class="t" id="t0656b17"></a>比丘！弗于逮里地縱廣三十六萬里，地形 <a class="t" id="t0656b18"></a>方正，計閻浮里地及瞿耶尼二方之福，故 <a class="t" id="t0656b19"></a>不如彼弗于逮一人之福。</p>
<p><a class="t-linehead" id="t-linehead0656b19"></a>「比丘當知，欝單 <a class="t" id="t0656b20"></a>曰縱廣四十萬里，地形如月滿，計三方人民 <a class="t" id="t0656b21"></a>之福，故不如欝單曰一人之福。</p>
<p><a class="t-linehead" id="t-linehead0656b21"></a>「比丘當知， <a class="t" id="t0656b22"></a>計四天下人民之福，故不如四天王之德； <a class="t" id="t0656b23"></a>計四天下人民之福及四天王，故不如三 <a class="t" id="t0656b24"></a>十三天之福；計四天下及四天王、三十三天， <a class="t" id="t0656b25"></a>故不如釋提桓因一人之福；計四天下及四 <a class="t" id="t0656b26"></a>天王及三十三天及釋提桓因，故不如一豔 <a class="t" id="t0656b27"></a>天之福；計四天下及四天王、三十三天、釋提 <a class="t" id="t0656b28"></a>桓因及豔天，故不如一兜術天福；計從 <a class="t" id="t0656b29"></a>四天下至兜術天之福，故不如一化自在 <a class="t" id="t0656c01"></a>天之福；計從四天下至化自在天之福，故 <a class="t" id="t0656c02"></a>不如一他化自在天之福；計從四天下至 <a class="t" id="t0656c03"></a>他化自在天之福，故不如一梵天王之福。</p>
<a class="t" id="t0656c04"></a>
<p><a class="t-linehead" id="t-linehead0656c04"></a>「比丘當知，此是梵天之福。若有善男子、善女 <a class="t" id="t0656c05"></a>人，求其福者，此是其量也。是故，比丘！欲求 <a class="t" id="t0656c06"></a>梵天福者，當求方便，成其功德。如是，比 <a class="t" id="t0656c07"></a>丘！當作是學。」</p>
<p><a class="t-linehead" id="t-linehead0656c07"></a>爾時，諸比丘聞佛所說，歡喜 <a class="t" id="t0656c08"></a>奉行。</p>
<a class="t" id="t0656c09"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
