<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa621">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 621</span><span class="mirror-right">（六二一） 年少比丘</span></h1>
</div>
<p><a class="t-linehead" id="t-linehead0173c12"></a>如是我聞：</p>
<p>一時，佛住舍衛國祇樹給<a class="t" id="t0173c13"></a>孤獨園。時，尊者阿難與眾多比丘詣世尊<a class="t" id="t0173c14"></a>所，稽首禮足，退坐一面。</p>
<p><a class="t-linehead" id="t-linehead0173c14"></a>尊者阿難白佛言：<a class="t" id="t0173c15"></a>「世尊！此諸年少比丘當云何教授？云何為<a class="t" id="t0173c16"></a>其說法？」</p>
<p><a class="t-linehead" id="t-linehead0173c16"></a>佛告阿難：「此諸年少比丘當以四<a class="t" id="t0173c17"></a>念處教令修習。云何為四？謂身身觀念住，<a class="t" id="t0173c18"></a>精勤方便，不放逸行，正智正念，寂定於心，<a class="t" id="t0173c19"></a>乃至知身；受、心、法法觀念住，精勤方便，不<a class="t" id="t0173c20"></a>放逸行，正念正智，寂靜於心，乃至知法。所<a class="t" id="t0173c21"></a>以者何？若比丘住學地者，未得進上，<a class="t" id="t0173c22"></a>志求安隱涅槃時，身身觀念住，精勤方便，<a class="t" id="t0173c23"></a>不放逸行，正念正智，寂靜於心；受、心、法法觀<a class="t" id="t0173c24"></a>念住，精勤方便，不放逸行，正念正智，寂靜<a class="t" id="t0173c25"></a>於心，乃至於法遠離。若阿羅漢諸漏已盡，<a class="t" id="t0173c26"></a>所作已作，捨諸重擔，盡諸有結，正知善解<a class="t" id="t0173c27"></a>脫，當於彼時亦修身身觀念住，精勤方便，<a class="t" id="t0173c28"></a>不放逸行，正念正智，寂靜於心；受、心、法法<a class="t" id="t0173c29"></a>觀念住，乃至於法得遠離。」</p>
<p><a class="t-linehead" id="t-linehead0173c29"></a>時，尊者阿難歡喜<a class="t" id="t0174a01"></a>隨喜，作禮而去。</p>
<a class="t" id="t0174a02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>