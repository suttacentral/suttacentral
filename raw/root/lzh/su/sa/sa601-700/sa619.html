<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa619">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 619</span><span class="mirror-right">（六一九） 私迦陀</span></h1>
</div>
<p><a class="t-linehead" id="t-linehead0173b05"></a>如是我聞：</p>
<p>一時，佛在拘薩羅人間遊<a class="t" id="t0173b06"></a>行，於私伽陀聚落北身恕林中。</p>
<p><a class="t-linehead" id="t-linehead0173b06"></a>爾時，世尊<a class="t" id="t0173b07"></a>告諸比丘：「過去世時有緣幢伎師，肩上竪<a class="t" id="t0173b08"></a>幢，語弟子言：『汝等於幢上下向護我，我亦<a class="t" id="t0173b09"></a>護汝，迭相護持，遊行嬉戲，多得財利。』時，<a class="t" id="t0173b10"></a>伎弟子語伎師言：『不如所言，但當各各<a class="t" id="t0173b11"></a>自愛護，遊行嬉戲，多得財利，身得無為安<a class="t" id="t0173b12"></a>隱而下。』伎師答言：『如汝所言，各自愛護，然<a class="t" id="t0173b13"></a>其此義亦如我說，<span class="corr" title="[已&gt;己]">己</span>自護時即是護他，他<a class="t" id="t0173b14"></a>自護時亦是護<span class="corr" title="[已&gt;己]">己</span>；心自親近，修習隨護作<a class="t" id="t0173b15"></a>證，是名自護護他。云何護他自護，不恐怖<a class="t" id="t0173b16"></a>他、不違他、不害他，慈心哀彼，是名護他<a class="t" id="t0173b17"></a>自護。』是故，比丘！當如是學。自護者修四念<a class="t" id="t0173b18"></a>處，護他者亦修四念處。」</p>
<p><a class="t-linehead" id="t-linehead0173b18"></a>佛說此經已，諸比<a class="t" id="t0173b19"></a>丘聞佛所說，歡喜奉行。</p>
<a class="t" id="t0173b20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>