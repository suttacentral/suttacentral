<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa647">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 647</span><span class="mirror-right">（六四七） 廣說</span></h1>
</div>
<p><a class="t-linehead" id="t-linehead0182b23"></a>如是我聞：</p>
<p>一時，佛住舍衛國祇樹給<a class="t" id="t0182b24"></a>孤獨園。</p>
<p><a class="t-linehead" id="t-linehead0182b24"></a>爾時，世尊告諸比丘：「有五根。何等<a class="t" id="t0182b25"></a>為五？謂信根、精進根、念根、定根、慧根。</p>
<p><a class="t-linehead" id="t-linehead0182b25"></a>「何等<a class="t" id="t0182b26"></a>為信根？若比丘於如來所起淨信心，根本<a class="t" id="t0182b27"></a>堅固，餘沙門、婆羅門、諸天、魔、梵、沙門、婆羅<a class="t" id="t0182b28"></a>門，及餘世間，無能沮壞其心者，是名信<a class="t" id="t0182b29"></a>根。</p>
<p><a class="t-linehead" id="t-linehead0182b29"></a>「何等為精進根？已生惡不善法令斷，生<a class="t" id="t0182c01"></a>欲、方便、攝心、增進；未生惡不善法不起，生欲、<a class="t" id="t0182c02"></a>方便、攝心、增進；未生善法令起，生欲、方<a class="t" id="t0182c03"></a>便、攝心、增進；已生善法住不忘，修習增廣，<a class="t" id="t0182c04"></a>生欲、方便、攝心、增進，是名精進根。</p>
<p><a class="t-linehead" id="t-linehead0182c04"></a>「何等為<a class="t" id="t0182c05"></a>念根？若比丘內身身觀住，慇懃方便，正念<a class="t" id="t0182c06"></a>正智，調伏世間貪憂；外身、內外身，受、心、法法<a class="t" id="t0182c07"></a>觀念住亦如是說，是名念根。</p>
<p><a class="t-linehead" id="t-linehead0182c07"></a>「何等為定<a class="t" id="t0182c08"></a>根？若比丘離欲惡不善法，有覺有觀，離生<a class="t" id="t0182c09"></a>喜樂，乃至第四禪具足住，是名定根。</p>
<p><a class="t-linehead" id="t-linehead0182c09"></a>「何等<a class="t" id="t0182c10"></a>為慧根？若比丘苦聖諦如實知，苦集聖諦、<a class="t" id="t0182c11"></a>苦滅聖諦、苦滅道跡聖諦如實知，是名慧<a class="t" id="t0182c12"></a>根。」</p>
<p><a class="t-linehead" id="t-linehead0182c12"></a>佛說此經已，諸比丘聞佛所說，歡喜奉<a class="t" id="t0182c13"></a>行。</p>
<a class="t" id="t0182c14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>