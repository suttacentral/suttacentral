<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa636">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 636</span><span class="mirror-right">（六三六） 比丘</span></h1>
</div>
<p><a class="t-linehead" id="t-linehead0176a19"></a>如是我聞：</p>
<p>一時，佛住巴連弗邑鷄林<a class="t" id="t0176a20"></a>精舍。</p>
<p><a class="t-linehead" id="t-linehead0176a20"></a>爾時，世尊告諸比丘：「當為汝說修四<a class="t" id="t0176a21"></a>念處。何等為修四念處？若比丘！如來、應、等正<a class="t" id="t0176a22"></a>覺、明行足、善逝、世間解、無上士、調御丈夫、天人<a class="t" id="t0176a23"></a>師、佛世尊出興于世，演說正法，上語亦善，<a class="t" id="t0176a24"></a>中語亦善，下語亦善，善義善味，純一滿淨，梵<a class="t" id="t0176a25"></a>行顯示。若族姓子、族姓女從佛聞法，得淨<a class="t" id="t0176a26"></a>信心。如是修學，見在家和合欲樂之過，煩<a class="t" id="t0176a27"></a>惱結縛，樂居空閑，出家學道，不樂在家，處<a class="t" id="t0176a28"></a>於非家，欲一向清淨，盡其形壽，純一滿淨，<a class="t" id="t0176a29"></a>鮮白梵行：『我當剃除<span class="corr" title="[髮鬚&gt;鬚髮] cf.【麗】">鬚髮</span>，著袈裟衣，正信<a class="t" id="t0176b01"></a>非家，出家學道。』作是思惟已，即便放捨錢<a class="t" id="t0176b02"></a>財親屬，剃除鬚髮，著袈裟衣，正信非家，出<a class="t" id="t0176b03"></a>家學道，正其身行，護口四過，正命清淨，習<a class="t" id="t0176b04"></a>賢聖戒，守諸根門，護心正念。眼見色時，不<a class="t" id="t0176b05"></a>取形相，若於眼根住不律儀，世間貪憂、惡<a class="t" id="t0176b06"></a>不善法常漏於心，而今於眼起正律儀；耳、<a class="t" id="t0176b07"></a>鼻、舌、身、意起正律儀，亦復如是。</p>
<p><a class="t-linehead" id="t-linehead0176b07"></a>「彼以賢聖<a class="t" id="t0176b08"></a>戒律成就，善攝根門，來往周旋，顧視屈伸，<a class="t" id="t0176b09"></a>坐臥眠覺語默，住智正智。彼成就如此聖<a class="t" id="t0176b10"></a>戒，守護根門，正智正念，寂靜遠離，空處、樹<a class="t" id="t0176b11"></a>下、閑房獨坐，正身正念，繫心安住。斷世貪<a class="t" id="t0176b12"></a>憂，離貪欲，淨除貪欲；斷世瞋恚、睡眠、掉悔、<a class="t" id="t0176b13"></a>疑蓋，離瞋恚、睡眠、掉悔、疑蓋，淨除瞋恚、睡<a class="t" id="t0176b14"></a>眠、掉悔、疑蓋。斷除五蓋惱心，慧力羸、諸障閡<a class="t" id="t0176b15"></a>分、不趣涅槃者，是故，內身身觀念住，精勤<a class="t" id="t0176b16"></a>方便，正智正念，調伏世間貪憂；如是外身、<a class="t" id="t0176b17"></a>內外身，受、心、法法觀念住，亦如是說。是名比<a class="t" id="t0176b18"></a>丘修四念處。」</p>
<p><a class="t-linehead" id="t-linehead0176b18"></a>佛說此經已，諸比丘聞佛所<a class="t" id="t0176b19"></a>說，歡喜奉行。</p>
<a class="t" id="t0176b20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>