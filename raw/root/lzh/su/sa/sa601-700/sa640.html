<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa640">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 640</span><span class="mirror-right">（六四〇） SA 640（六四〇）</span></h1>
</div>
<a class="t" id="t-juan25"></a>　<a class="t" id="t0177b10"></a><a class="t" id="t0177b11"></a><a class="t" id="t0177b12"></a><p class="suttainfo"><span class="t-juanname">雜阿含經卷第二十五</span><br><a class="t" id="t0177b13"></a><a class="t" id="t0177b14"></a><span class="t-byline">宋天竺三藏求那跋陀羅譯</span></p>
<a class="t" id="t0177b15"></a><p><a class="t-linehead" id="t-linehead0177b15"></a>爾時，世尊告尊者阿難：「此摩偷羅國，<a class="t" id="t0177b16"></a>將來世當有商人子，名曰掘多，掘多有子，<a class="t" id="t0177b17"></a>名優波掘多，我滅度後百歲，當作佛事，於<a class="t" id="t0177b18"></a>教授師中最為第一。阿難！汝遙見彼青色<a class="t" id="t0177b19"></a>叢林不？」</p>
<p><a class="t-linehead" id="t-linehead0177b19"></a>阿難白佛：「唯然，已見。世尊！」</p>
<p>「阿難！是<a class="t" id="t0177b20"></a>處名為優留曼茶山，如來滅後百歲，此山當<a class="t" id="t0177b21"></a>有那吒跋置迦阿蘭若處，此處隨順寂默最<a class="t" id="t0177b22"></a>為第一。」</p>
<p><a class="t-linehead" id="t-linehead0177b22"></a>爾時，世尊作是念：「我若以教法付<a class="t" id="t0177b23"></a>囑人者，恐我教法不得久住；若付囑天<a class="t" id="t0177b24"></a>者，恐我教法亦不得久住，世間人民則無<a class="t" id="t0177b25"></a>有受法者。我今當以正法付囑人、天，諸天、<a class="t" id="t0177b26"></a>世人共攝受法者，我之教法則千歲不動。」<a class="t" id="t0177b27"></a>爾時，世尊起世俗心。</p>
<p><a class="t-linehead" id="t-linehead0177b27"></a>時，天帝釋及四大天王<a class="t" id="t0177b28"></a>知佛心念，來詣佛所，稽首禮足，退坐一<a class="t" id="t0177b29"></a>面。</p>
<p><a class="t-linehead" id="t-linehead0177b29"></a>爾時，世尊告天帝釋及四大天王：「如來<a class="t" id="t0177c01"></a>不久當於無餘涅槃而般涅槃，我般涅槃<a class="t" id="t0177c02"></a>後，汝等當護持正法。」</p>
<p><a class="t-linehead" id="t-linehead0177c02"></a>爾時世尊復告東方<a class="t" id="t0177c03"></a>天王：「汝當於東方護持正法。」次告南方、西<a class="t" id="t0177c04"></a>方、北方天王：「汝當於北方護持正法。過千<a class="t" id="t0177c05"></a>歲後，我教法滅時，當有非法出於世間，<a class="t" id="t0177c06"></a>十善悉壞。閻浮提中，惡風暴起，水雨不時，<a class="t" id="t0177c07"></a>世多飢饉，雨則災雹，江河消滅，華果不<a class="t" id="t0177c08"></a>成，人無光澤，蟲村鬼村悉皆磨滅，飲食失<a class="t" id="t0177c09"></a>味，珍寶沈沒，人民服食麁澁草木。</p>
<p><a class="t-linehead" id="t-linehead0177c09"></a>「時，有釋<a class="t" id="t0177c10"></a>迦王、耶槃那王、鉢羅婆王、兜沙羅王，眾多<a class="t" id="t0177c11"></a>眷屬。如來頂骨、佛牙、佛鉢安置東方。西方<a class="t" id="t0177c12"></a>有王，名鉢羅婆，百千眷屬，破壞塔寺，殺<a class="t" id="t0177c13"></a>害比丘。北方有王，名耶槃那，百千眷屬，破<a class="t" id="t0177c14"></a>壞塔寺，殺害比丘。南方有王，名釋迦，百千<a class="t" id="t0177c15"></a>眷屬，破壞塔寺，殺害比丘。東方有王，名<a class="t" id="t0177c16"></a>兜沙羅，百千眷屬，破壞塔寺，殺害比丘。四<a class="t" id="t0177c17"></a>方盡亂，諸比丘來集中國。</p>
<p><a class="t-linehead" id="t-linehead0177c17"></a>「時，拘睒彌國有<a class="t" id="t0177c18"></a>王，名摩因陀羅西那，其王生子，手似血塗，<a class="t" id="t0177c19"></a>身似甲冑，有大勇力。其生之日，五百大臣<a class="t" id="t0177c20"></a>生五百子，皆類王子，血手冑身。</p>
<p><a class="t-linehead" id="t-linehead0177c20"></a>「時，拘睒彌<a class="t" id="t0177c21"></a>國，一日雨血。拘睒彌王見此惡相，即大<a class="t" id="t0177c22"></a>恐怖，請問相師。相師白王：『王今生子，當<a class="t" id="t0177c23"></a>王閻浮提，多殺害人，生子七日，字曰難當，<a class="t" id="t0177c24"></a>年漸長大。時，四惡王從四方來殺人民，<a class="t" id="t0177c25"></a>摩因陀羅西那王聞則恐怖。』</p>
<p><a class="t-linehead" id="t-linehead0177c25"></a>「時，有天神告<a class="t" id="t0177c26"></a>言：『大王且立難當為王，足能降伏彼四惡<a class="t" id="t0177c27"></a>王。』時，摩因陀羅西那王受天神教，即捨位<a class="t" id="t0177c28"></a>與子，以髻中明珠冠其子首，集諸大臣，<a class="t" id="t0177c29"></a>香水灌頂。召五百大臣同日生子，身被甲<a class="t" id="t0178a01"></a>冑，從王出征，與四惡王大眾戰；勝，殺害<a class="t" id="t0178a02"></a>都盡，王閻浮提，治在拘睒彌鞞國。」</p>
<a class="t" id="t0178a03"></a><p><a class="t-linehead" id="t-linehead0178a03"></a>爾時，世尊告四大天王：「巴連弗國，於彼國<a class="t" id="t0178a04"></a>當有婆羅門，名曰阿耆尼達多，通達比陀<a class="t" id="t0178a05"></a>經論，彼婆羅門當納妻。彼時，中陰眾生當<a class="t" id="t0178a06"></a>來與其作子，入母胎中時，彼母欲與人論<a class="t" id="t0178a07"></a>議。彼婆羅門即問諸相師，相師答云：『是胎中<a class="t" id="t0178a08"></a>眾生當了達一切論，故令母生如是論議<a class="t" id="t0178a09"></a>之心，欲將人論議。』如是日月滿足，出生<a class="t" id="t0178a10"></a>母胎，以為童子，了達一切經論，恒以經<a class="t" id="t0178a11"></a>論教授五百婆羅門子，及餘諸論教授餘<a class="t" id="t0178a12"></a>人，以醫方教醫方者，如是有眾多弟子。<a class="t" id="t0178a13"></a>有眾多弟子故，名曰弟子。次當從父母<a class="t" id="t0178a14"></a>求出家學道，乃至父母聽其出家，彼即於<a class="t" id="t0178a15"></a>我法中出家學道，通達三藏，善能說法，辯才<a class="t" id="t0178a16"></a>巧妙，言語談說，攝多眷屬。」</p>
<a class="t" id="t0178a17"></a><p><a class="t-linehead" id="t-linehead0178a17"></a>又復，世尊告四大天王：「即此巴連弗邑國中，<a class="t" id="t0178a18"></a>當有大商主，名曰須陀那，中陰眾生來入<a class="t" id="t0178a19"></a>母胎。彼眾生入母胎時，令母質直柔和，無<a class="t" id="t0178a20"></a>諸邪想，諸根寂靜。</p>
<p><a class="t-linehead" id="t-linehead0178a20"></a>「時，彼商主即問相師，相<a class="t" id="t0178a21"></a>師答曰：『胎中眾生極為良善，故令母如<a class="t" id="t0178a22"></a>是，乃至諸根寂靜。』至月滿足，便生童子，名<a class="t" id="t0178a23"></a>曰修羅他。年紀漸長，乃至啟白父母，求出<a class="t" id="t0178a24"></a>家學道。父母即聽，於我法中出家學道，勤<a class="t" id="t0178a25"></a>行精進，修習道業，便得漏盡，證阿羅漢<a class="t" id="t0178a26"></a>果。然寡聞、少欲、知足及少知，舊居在山藪林<a class="t" id="t0178a27"></a>間，山名揵陀摩羅。</p>
<p><a class="t-linehead" id="t-linehead0178a27"></a>「時，彼聖人恒來為難當<a class="t" id="t0178a28"></a>王說法。彼父王當無常，無常之日，難當見<a class="t" id="t0178a29"></a>父過世，兩手抱父屍，悲號啼哭，憂惱傷心。<a class="t" id="t0178b01"></a>時，彼三藏將多眷屬來詣王所，為王說法，<a class="t" id="t0178b02"></a>王聞法已，憂惱即止，於佛法中生大敬<a class="t" id="t0178b03"></a>信，而發聲唱言：『自今以後，我施諸比丘無<a class="t" id="t0178b04"></a>恐畏，適意為樂。』而問比丘：『前四惡王毀<a class="t" id="t0178b05"></a>滅佛法有幾年歲？』諸比丘答云：『經十二年。』<a class="t" id="t0178b06"></a>王心念口言，作師子吼：『我當十二年中，當<a class="t" id="t0178b07"></a>供養五眾，乃至辦諸供具。』即便行施，行施<a class="t" id="t0178b08"></a>之日，天當降香澤之雨，遍閻浮提，一切實<a class="t" id="t0178b09"></a>種皆得增長。諸方人眾皆持供養，來詣拘<a class="t" id="t0178b10"></a>睒彌國，供養眾僧。</p>
<p><a class="t-linehead" id="t-linehead0178b10"></a>「時，諸比丘大得供養。諸<a class="t" id="t0178b11"></a>比丘輩食人信施，而不讀誦經書，不薩<a class="t" id="t0178b12"></a>闍為人受經。戲論過日，眠臥終夜，貪著<a class="t" id="t0178b13"></a>利養，好自嚴飾，身著妙服，離諸出要、寂<a class="t" id="t0178b14"></a>靜、出家、三菩提樂。形類比丘，離沙門功德，<a class="t" id="t0178b15"></a>是法中之大賊，助作末世壞正法幢，建惡<a class="t" id="t0178b16"></a>魔幢，滅正法炬，然煩惱火，壞正法鼓，毀正<a class="t" id="t0178b17"></a>法輪，消正法海，壞正法山，破正法城，拔正<a class="t" id="t0178b18"></a>法樹，毀禪定智慧，斷戒瓔珞，污染正道。</p>
<p><a class="t-linehead" id="t-linehead0178b18"></a>「時，<a class="t" id="t0178b19"></a>彼天、龍、鬼神、夜叉、乾闥婆等，於諸比丘所生<a class="t" id="t0178b20"></a>惡意，毀訾諸比丘，厭惡、遠離，不復相親，異<a class="t" id="t0178b21"></a>口同音：『<span class="corr" title="[鳴&gt;嗚]">嗚</span>呼！如是惡比丘，不應於如來法<a class="t" id="t0178b22"></a>中。』而說偈言：</p>
<a class="t" id="t0178b23"></a><blockquote class="gatha">
<p>「『非吉行惡行，　　行諸邪見法，<a class="t" id="t0178b24"></a><br>　　此諸愚癡人，　　打壞正法山，<a class="t" id="t0178b25"></a><br>　　行諸惡戒法，　　棄諸如法行，<a class="t" id="t0178b26"></a><br>　　捨諸勝妙法，　　拔除今佛法，<a class="t" id="t0178b27"></a><br>　　不信不調伏，　　樂行諸惡行，<a class="t" id="t0178b28"></a><br>　　諂偽誑世間，　　打破牟尼法，<a class="t" id="t0178b29"></a><br>　　毀形習諸惡，　　兇暴及千行，<a class="t" id="t0178c01"></a><br>　　依法誑世人，　　忿恨自貢高，<a class="t" id="t0178c02"></a><br>　　貪著求名利，　　無惡業不備，<a class="t" id="t0178c03"></a><br>　　如佛所說法，　　法沒有是相，<a class="t" id="t0178c04"></a><br>　　今者悉已見，　　智者所輕賤，<a class="t" id="t0178c05"></a><br>　　此法今出已，　　牟尼正法海，<a class="t" id="t0178c06"></a><br>　　不久當枯竭，　　正法今少在，<a class="t" id="t0178c07"></a><br>　　惡人復來滅，　　毀壞我正法。』</p>
</blockquote>
<a class="t" id="t0178c08"></a><p><a class="t-linehead" id="t-linehead0178c08"></a>「時，彼諸天、龍、神等皆生不歡喜心，不復當<a class="t" id="t0178c09"></a>護諸比丘，而同聲唱言：『佛法却後七日滅<a class="t" id="t0178c10"></a>盡。』號咷悲泣，共相謂言：『至比丘說戒日，共<a class="t" id="t0178c11"></a>相鬪諍，如來正法於中而滅。』如是諸天悲<a class="t" id="t0178c12"></a>惱啼泣。</p>
<p><a class="t-linehead" id="t-linehead0178c12"></a>「時，拘睒彌城中有五百優婆塞，聞<a class="t" id="t0178c13"></a>諸天之言，共詣諸比丘眾中，諫諸比丘鬪<a class="t" id="t0178c14"></a>諍，而說偈言：</p>
<a class="t" id="t0178c15"></a><blockquote class="gatha">
<p>「『嗚呼苦劇歲，　　愍念群生生，<a class="t" id="t0178c16"></a><br>　　其法今便滅，　　釋師子王法，<a class="t" id="t0178c17"></a><br>　　惡輪壞法輪，　　如是盡金剛，<a class="t" id="t0178c18"></a><br>　　乃能不即壞，　　安隱時已滅，<a class="t" id="t0178c19"></a><br>　　危險法已起，　　明智人已過，<a class="t" id="t0178c20"></a><br>　　今見如是相，　　當知不復久，<a class="t" id="t0178c21"></a><br>　　牟尼法斷滅，　　世間無復明，<a class="t" id="t0178c22"></a><br>　　離垢寂滅口，　　牟尼日今沒，<a class="t" id="t0178c23"></a><br>　　世人失伏藏，　　善惡無差別，<a class="t" id="t0178c24"></a><br>　　善惡無差已，　　誰能得正覺，<a class="t" id="t0178c25"></a><br>　　法燈今在世，　　及時行諸善，<a class="t" id="t0178c26"></a><br>　　無量諸福田，　　此法今當滅，<a class="t" id="t0178c27"></a><br>　　是故我等輩，　　知財不堅牢，<a class="t" id="t0178c28"></a><br>　　及時取堅實。』</p>
</blockquote>
<a class="t" id="t0178c29"></a><p><a class="t-linehead" id="t-linehead0178c29"></a>「至十五日說戒時，法當沒，今日五百優婆<a class="t" id="t0179a01"></a>塞，一日之中，造五百佛塔。時，諸優婆塞各<a class="t" id="t0179a02"></a>有餘務，不復來往眾僧眾中。</p>
<p><a class="t-linehead" id="t-linehead0179a02"></a>「爾時，住揵陀<a class="t" id="t0179a03"></a>摩羅山修羅他阿羅漢觀閻浮提：『今日何<a class="t" id="t0179a04"></a>處有眾僧說戒？』見有拘睒彌國如來弟子<a class="t" id="t0179a05"></a>說戒為布薩，即詣拘睒彌。</p>
<p><a class="t-linehead" id="t-linehead0179a05"></a>「時，彼僧眾乃有<a class="t" id="t0179a06"></a>百千人，中唯有一阿羅漢，名曰修羅他。又<a class="t" id="t0179a07"></a>復有一三藏，名曰弟子，此是如來最後大眾<a class="t" id="t0179a08"></a>集。爾時，維那行<span class="corr" title="[沙&gt;舍]">舍</span>羅籌，白三藏上座言：『眾<a class="t" id="t0179a09"></a>僧已集，有百千人，今為說波羅提木叉。』時，<a class="t" id="t0179a10"></a>彼上座答言：『閻浮提如來弟子皆來集此，<a class="t" id="t0179a11"></a>數有百千。如是眾中，我為上首，了達三<a class="t" id="t0179a12"></a>藏，尚不學戒律，況復餘者而有所學。今當<a class="t" id="t0179a13"></a>為誰而說戒律？』而說偈言：</p>
<a class="t" id="t0179a14"></a><blockquote class="gatha">
<p>「『今是十五日，　　夜靜月清明，<a class="t" id="t0179a15"></a><br>　　如是諸比丘，　　今集聽說戒，<a class="t" id="t0179a16"></a><br>　　一切閻浮提，　　眾僧最後集，<a class="t" id="t0179a17"></a><br>　　我是眾中上，　　不學戒律法，<a class="t" id="t0179a18"></a><br>　　況復餘僧眾，　　而有所學習，<a class="t" id="t0179a19"></a><br>　　何能牟尼法，　　釋迦師子王，<a class="t" id="t0179a20"></a><br>　　彼戒誰有持，　　是人乃能說。』</p>
</blockquote>
<a class="t" id="t0179a21"></a><p><a class="t-linehead" id="t-linehead0179a21"></a>「爾時，彼阿羅漢修羅他立上座前，合掌白<a class="t" id="t0179a22"></a>上座言：『上座！但說波羅提木叉，如佛在世<a class="t" id="t0179a23"></a>時，舍利弗、目揵連等大比丘眾所學法，我今<a class="t" id="t0179a24"></a>已悉學。如來雖滅度，於今已千歲，彼所制<a class="t" id="t0179a25"></a>律儀，我悉已備足。』而說偈言：</p>
<a class="t" id="t0179a26"></a><blockquote class="gatha">
<p>「『上座聽我說，　　我名修羅他，<a class="t" id="t0179a27"></a><br>　　漏盡阿羅漢，　　僧中師子吼。<a class="t" id="t0179a28"></a><br>　　牟尼真弟子，　　信佛諸鬼神，<a class="t" id="t0179a29"></a><br>　　聞彼聖所說，　　悲哀泣流淚。<a class="t" id="t0179b01"></a><br>　　低頭念法滅，　　從今去已後，<a class="t" id="t0179b02"></a><br>　　無有說法者，　　毘尼別解脫。<a class="t" id="t0179b03"></a><br>　　不復在於世，　　法橋今已壞，<a class="t" id="t0179b04"></a><br>　　法水不復流，　　法海已枯竭。<a class="t" id="t0179b05"></a><br>　　法山已崩頹，　　法會從今絕，<a class="t" id="t0179b06"></a><br>　　法幢不復見，　　法足不復行。<a class="t" id="t0179b07"></a><br>　　律儀戒永沒，　　法燈不復照，<a class="t" id="t0179b08"></a><br>　　法輪不復轉，　　閉塞甘露門。<a class="t" id="t0179b09"></a><br>　　法師不在世，　　善人說妙道，<a class="t" id="t0179b10"></a><br>　　眾生不識善，　　不異於野獸。』</p>
</blockquote>
<a class="t" id="t0179b11"></a><p><a class="t-linehead" id="t-linehead0179b11"></a>「爾時，佛母摩訶摩耶夫人天上來下，詣諸<a class="t" id="t0179b12"></a>眾僧所，號咷啼泣：『嗚呼！苦哉！是我之子經<a class="t" id="t0179b13"></a>歷阿僧祇劫，修諸苦行，不顧勞體，積德成<a class="t" id="t0179b14"></a>佛，今者忽然消滅。』而說偈言：</p>
<a class="t" id="t0179b15"></a><blockquote class="gatha">
<p>「『我是佛親母，　　我子積苦行，<a class="t" id="t0179b16"></a><br>　　經歷無數劫，　　究竟成真道。<a class="t" id="t0179b17"></a><br>　　悲泣不自勝，　　今法忽磨滅，<a class="t" id="t0179b18"></a><br>　　嗚呼智慧人，　　爾今何所在。<a class="t" id="t0179b19"></a><br>　　持法捨諍訟，　　從佛口所生，<a class="t" id="t0179b20"></a><br>　　諸王無上尊，　　真實佛弟子。<a class="t" id="t0179b21"></a><br>　　頭陀修妙行，　　宿止林藪間，<a class="t" id="t0179b22"></a><br>　　如是真佛子，　　今為何所在。<a class="t" id="t0179b23"></a><br>　　今者於世間，　　無有諸威德，<a class="t" id="t0179b24"></a><br>　　曠野山林間，　　諸神寂無言。<a class="t" id="t0179b25"></a><br>　　施戒愍群生，　　信戒自莊嚴，<a class="t" id="t0179b26"></a><br>　　忍辱質直行，　　觀察諸善惡。<a class="t" id="t0179b27"></a><br>　　如是諸勝法，　　今忽都已盡。』</p>
</blockquote>
<a class="t" id="t0179b28"></a><p><a class="t-linehead" id="t-linehead0179b28"></a>「爾時，彼上座弟子作是念言：『彼修羅他比<a class="t" id="t0179b29"></a>丘自言：「如來所制戒律，我悉備持。」』爾時，上<a class="t" id="t0179c01"></a>座<span class="corr" title="[弟有&gt;有弟]">有弟</span>子，名曰安伽陀，起不忍之心，極生<a class="t" id="t0179c02"></a>忿恨。從座起，罵辱彼聖：『汝是下座比丘，愚<a class="t" id="t0179c03"></a>癡無智，而毀辱我和上。』即持利刀，殺彼<a class="t" id="t0179c04"></a>聖人，而說偈言：</p>
<a class="t" id="t0179c05"></a><blockquote class="gatha">
<p>「『我名安伽陀，　　失沙之弟子，<a class="t" id="t0179c06"></a><br>　　利劍殺汝身，　　自謂我有德。』</p>
</blockquote>
<a class="t" id="t0179c07"></a><p><a class="t-linehead" id="t-linehead0179c07"></a>「爾時，有一鬼名曰大提木佉，作是念言：『世<a class="t" id="t0179c08"></a>間唯有此一阿羅漢，而為惡比丘弟子所<a class="t" id="t0179c09"></a>害。』執持金剛利杵，杵頭火然，以此打破彼<a class="t" id="t0179c10"></a>頭，即便命終，而說偈言：</p>
<a class="t" id="t0179c11"></a><blockquote class="gatha">
<p>「『我是惡鬼神，　　名大提木佉，<a class="t" id="t0179c12"></a><br>　　以此金剛杵，　　破汝頭七分。』</p>
</blockquote>
<a class="t" id="t0179c13"></a><p><a class="t-linehead" id="t-linehead0179c13"></a>「爾時，阿羅漢弟子見彼弟子殺害其師，忿恨<a class="t" id="t0179c14"></a>不忍，即殺三藏。爾時，諸天、世人悲哀啼泣：<a class="t" id="t0179c15"></a>『嗚呼！苦哉！如來正法今便都盡。』尋即此大地<a class="t" id="t0179c16"></a>六種震動，無量眾生號咷啼泣，極為愁惱：<a class="t" id="t0179c17"></a>『嗚呼！今日正法不復現世。』作是語已，各各<a class="t" id="t0179c18"></a>離散。</p>
<p><a class="t-linehead" id="t-linehead0179c18"></a>「爾時，拘睒彌國五百優婆塞聞已，往詣<a class="t" id="t0179c19"></a>寺中，舉手拍頭，高聲大哭：『嗚呼！如來愍念<a class="t" id="t0179c20"></a>世間，濟諸群生，無有巨細，誰當為我說<a class="t" id="t0179c21"></a>法義？今者，人、天解脫不復可得，眾生今日<a class="t" id="t0179c22"></a>猶在闇瞑，無有引導，長習諸惡，以此為<a class="t" id="t0179c23"></a>歡，如諸野獸；不聞牟尼妙法，身壞命終，墮<a class="t" id="t0179c24"></a>在三塗。譬如流星，世人從今已後，無復念<a class="t" id="t0179c25"></a>慧、寂靜、三昧、十力妙法。』</p>
<p><a class="t-linehead" id="t-linehead0179c25"></a>「爾時，拘睒彌王聞諸<a class="t" id="t0179c26"></a>比丘殺真人阿羅漢及三藏法師，心生悲惱，<a class="t" id="t0179c27"></a>惋慨而坐。爾時，諸邪見輩諍競打破塔廟，及<a class="t" id="t0179c28"></a>害比丘，從是佛法索然頓滅。」</p>
<a class="t" id="t0179c29"></a><p><a class="t-linehead" id="t-linehead0179c29"></a>爾時，世尊語釋提桓因：「四大天王，諸天、世<a class="t" id="t0180a01"></a>人於我滅度之後，法盡之相，如上所說。是<a class="t" id="t0180a02"></a>故汝等，今者不可不以勤力加於精進，<a class="t" id="t0180a03"></a>護持正法，久令在世。」</p>
<p><a class="t-linehead" id="t-linehead0180a03"></a>爾時，諸天、世人聞佛<a class="t" id="t0180a04"></a>所說，各各悲顏，以手揮淚，頂禮佛足，各自<a class="t" id="t0180a05"></a>退去。</p>
<a class="t" id="t0180a06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>