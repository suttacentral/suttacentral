<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa639">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 639</span><span class="mirror-right">（六三九） 布薩</span></h1>
</div>
<p><a class="t-linehead" id="t-linehead0177a15"></a>如是我聞：</p>
<p>一時，佛住摩偷羅國跋陀<a class="t" id="t0177a16"></a>羅河側傘蓋菴羅樹林中，尊者舍利弗、目揵<a class="t" id="t0177a17"></a>連涅槃未久。爾時，世尊月十五日布薩時，於<a class="t" id="t0177a18"></a>大眾前敷座而坐。</p>
<p><a class="t-linehead" id="t-linehead0177a18"></a>爾時，世尊觀察眾會已，<a class="t" id="t0177a19"></a>告諸比丘：「我觀大眾，見已虛空，以舍利弗、<a class="t" id="t0177a20"></a>大目揵連般涅槃故。我聲聞唯此二人善能<a class="t" id="t0177a21"></a>說法，教誡、教授，辯說滿足。有二種財，錢財及<a class="t" id="t0177a22"></a>法財，錢財者從世人求，法財者從舍利弗、<a class="t" id="t0177a23"></a>大目揵連求，如來已離施財及法財。</p>
<p><a class="t-linehead" id="t-linehead0177a23"></a>「汝等<a class="t" id="t0177a24"></a>莫以舍利弗、目揵連涅槃故愁憂苦惱。譬<a class="t" id="t0177a25"></a>如大樹，根、莖、枝、葉、華、果茂盛，大枝先折，亦<a class="t" id="t0177a26"></a>如寶山，大巖先崩。如是，如來大眾之中，舍利<a class="t" id="t0177a27"></a>弗、目揵連二大聲聞先般涅槃。是故，比丘！<a class="t" id="t0177a28"></a>汝等勿生愁憂苦惱，何有生法、起法、作法、<a class="t" id="t0177a29"></a>為法、壞敗之法而不磨滅？欲令不壞，無有<a class="t" id="t0177b01"></a>是處，我先已說，一切可愛之物皆歸離散，我<a class="t" id="t0177b02"></a>今不久亦當過去。是故汝等當知，自洲以自<a class="t" id="t0177b03"></a>依、法洲以法依、不異洲不異依，謂內身身<a class="t" id="t0177b04"></a>觀念住，精勤方便，正智正念，調伏世間貪<a class="t" id="t0177b05"></a>憂。如是外身、內外身，受、心、法法觀念住，精勤<a class="t" id="t0177b06"></a>方便，正智正念，調伏世間貪憂，是名自洲<a class="t" id="t0177b07"></a>以自依，法洲以法依，不異洲不異依。」</p>
<p><a class="t-linehead" id="t-linehead0177b07"></a>佛說<a class="t" id="t0177b08"></a>此經已，諸比丘聞佛所說，歡喜奉行。</p>
<a class="t" id="t0177b09"></a><p class="endsutta"><span class="t-juanname">雜阿含經卷第二十四</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>