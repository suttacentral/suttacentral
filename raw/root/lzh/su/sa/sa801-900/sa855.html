<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa855">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 855</span><span class="mirror-right">（八五五） 難提</span></h1>
</div>
<p><a class="t-linehead" id="t-linehead0217c18"></a>如是我聞：</p>
<p>一時，佛住舍衛國祇樹給<a class="t" id="t0217c19"></a>孤獨園。</p>
<p><a class="t-linehead" id="t-linehead0217c19"></a>時，有難提優婆塞來詣佛所，稽首<a class="t" id="t0217c20"></a>佛足，退坐一面，白佛言：「世尊！若聖弟子於<a class="t" id="t0217c21"></a>此五根一切時不成就者，為放逸？為不放<a class="t" id="t0217c22"></a>逸？」</p>
<p><a class="t-linehead" id="t-linehead0217c22"></a>佛告難提：「若於此五根一切時不成就<a class="t" id="t0217c23"></a>者，我說此等為凡夫數。若聖弟子不成就<a class="t" id="t0217c24"></a>者，為放逸，為不放逸。難提！若聖弟子於<a class="t" id="t0217c25"></a>佛不壞淨成就，而不上求，不於空閑林中，<a class="t" id="t0217c26"></a>若露地坐，晝夜禪思，精勤修習，勝妙出離，<a class="t" id="t0217c27"></a>饒益隨喜；彼不隨喜已，歡喜不生，歡喜不<a class="t" id="t0217c28"></a>生已，身不猗息，身不猗息已，苦覺則生，<a class="t" id="t0217c29"></a>苦覺生已，心不得定，心不得定者，是聖弟<a class="t" id="t0218a01"></a>子名為放逸。於法、僧不壞淨，聖戒成就亦<a class="t" id="t0218a02"></a>如是說。如是，難提！若聖弟子成就於佛不<a class="t" id="t0218a03"></a>壞淨，其心不起知足想。於空閑林中，樹下<a class="t" id="t0218a04"></a>露地，晝夜禪思，精勤方便，能起勝妙出離隨<a class="t" id="t0218a05"></a>喜；隨喜已，生歡喜，生歡喜已，身猗息，身<a class="t" id="t0218a06"></a>猗息已，覺受樂，覺受樂已，心則定。若聖弟<a class="t" id="t0218a07"></a>子心定者，名不放逸，法、僧不壞淨，聖戒成就<a class="t" id="t0218a08"></a>亦如是說。」</p>
<p><a class="t-linehead" id="t-linehead0218a08"></a>佛說此經已，難提優婆塞聞佛<a class="t" id="t0218a09"></a>所說，歡喜隨喜，從座起，禮佛足而去。</p>
<a class="t" id="t0218a10"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>