<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa835">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 835</span><span class="mirror-right">（八三五） 王</span></h1>
</div>
<p><a class="t-linehead" id="t-linehead0214a22"></a>如是我聞：</p>
<p>一時，佛住舍衛國祇樹給<a class="t" id="t0214a23"></a>孤獨園。</p>
<p><a class="t-linehead" id="t-linehead0214a23"></a>爾時，世尊告諸比丘：「轉輪王七寶具<a class="t" id="t0214a24"></a>足，成就人中四種神力，王四天下，身壞命<a class="t" id="t0214a25"></a>終，生於天上。雖復轉輪聖王七寶具足，成<a class="t" id="t0214a26"></a>就人間神力，王四天下，身壞命終，得生天<a class="t" id="t0214a27"></a>上，然猶未斷地獄、畜生、餓鬼惡趣之苦。所<a class="t" id="t0214a28"></a>以者何？以轉輪王不得於佛不壞淨，法、僧<a class="t" id="t0214a29"></a>不壞淨，聖戒不成就故。</p>
<p><a class="t-linehead" id="t-linehead0214a29"></a>「多聞聖弟子持糞<a class="t" id="t0214b01"></a>掃衣，家家乞食，草蓐臥具；而彼多聞聖弟子<a class="t" id="t0214b02"></a>解脫地獄、畜生、餓鬼惡趣之苦。所以者何？以<a class="t" id="t0214b03"></a>彼多聞聖弟子於佛不壞淨，法、僧不壞淨，聖<a class="t" id="t0214b04"></a>戒成就。是故，諸比丘！當作是學：『於佛不壞<a class="t" id="t0214b05"></a>淨，法、僧不壞淨，聖戒成就。』」</p>
<p><a class="t-linehead" id="t-linehead0214b05"></a>佛說此經已，諸<a class="t" id="t0214b06"></a>比丘聞佛所說，歡喜奉行。</p>
<a class="t" id="t0214b07"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>