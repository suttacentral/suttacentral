<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa820">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 820</span><span class="mirror-right">（八二〇） 學</span></h1>
</div>
<p><a class="t-linehead" id="t-linehead0210b19"></a>如是我聞：</p>
<p>一時，佛住舍衛國祇樹給<a class="t" id="t0210b20"></a>孤獨園。</p>
<p><a class="t-linehead" id="t-linehead0210b20"></a>爾時，世尊告諸比丘……如上說。差別<a class="t" id="t0210b21"></a>者：「何等為增上戒學？謂比丘重於戒，戒增<a class="t" id="t0210b22"></a>上，不重於定，定不增上，不重於慧，慧不<a class="t" id="t0210b23"></a>增上；於彼彼分細微戒，犯則隨悔。所以者<a class="t" id="t0210b24"></a>何？我不說彼不堪能，若彼戒隨順梵行、饒<a class="t" id="t0210b25"></a>益梵行、久住梵行，如是比丘戒堅固、戒<a class="t" id="t0210b26"></a>師常住、戒常隨順生，受持而學。如是知、如<a class="t" id="t0210b27"></a>是見，斷三結，謂身見、戒取、疑。斷此三結，得<a class="t" id="t0210b28"></a>須陀洹，不墮惡趣法，決定正趣三菩提，<a class="t" id="t0210b29"></a>七有天人往生，究竟苦邊，是名學增上戒。</p>
<a class="t" id="t0210c01"></a><p><a class="t-linehead" id="t-linehead0210c01"></a>「何等為增上意學？是比丘重於戒，戒增上，<a class="t" id="t0210c02"></a>重於定，定增上，不重於慧，慧不增上；於<a class="t" id="t0210c03"></a>彼彼分細微戒，乃至受持學戒。如是知、如<a class="t" id="t0210c04"></a>是見，斷於五下分結，謂身見、戒取、疑、貪欲、<a class="t" id="t0210c05"></a>瞋恚。斷此五下分結，受生般涅槃，阿那含，<a class="t" id="t0210c06"></a>不還此世，是名增上意學。</p>
<p><a class="t-linehead" id="t-linehead0210c06"></a>「何等為增上慧<a class="t" id="t0210c07"></a>學？是比丘重於戒，戒增上，重於定，定增上，<a class="t" id="t0210c08"></a>重於慧，慧增上。彼如是知、如是見，欲有漏<a class="t" id="t0210c09"></a>心解脫、有有漏心解脫、無明有漏心解脫，解<a class="t" id="t0210c10"></a>脫知見：『我生已盡，梵行已立，所作已作，自知<a class="t" id="t0210c11"></a>不受後有。』是名增上慧學。」</p>
<p><a class="t-linehead" id="t-linehead0210c11"></a>佛說此經已，<a class="t" id="t0210c12"></a>諸比丘聞佛所說，歡喜奉行。</p>
<a class="t" id="t0210c13"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>