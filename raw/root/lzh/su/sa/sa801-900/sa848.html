<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa848">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 848</span><span class="mirror-right">（八四八） 天道</span></h1>
</div>
<p><a class="t-linehead" id="t-linehead0216b06"></a>如是我聞：</p>
<p>一時，佛住舍衛國祇樹給<a class="t" id="t0216b07"></a>孤獨園。</p>
<p><a class="t-linehead" id="t-linehead0216b07"></a>爾時，世尊告諸比丘：「有四種諸天天<a class="t" id="t0216b08"></a>道。何等為四？謂聖弟子念如來事，如是：如<a class="t" id="t0216b09"></a>來、應、等正覺、明行足、善逝、世間解、無上士、調御<a class="t" id="t0216b10"></a>丈夫、天人師、佛世尊。於此如來事生隨喜<a class="t" id="t0216b11"></a>心，隨喜已，心歡悅，心歡悅已，身猗息，身猗<a class="t" id="t0216b12"></a>息已，覺受樂，覺受樂已，三昧定，三昧定已，聖弟<a class="t" id="t0216b13"></a>子作如是學：『何等為諸天天道？』復作是念：<a class="t" id="t0216b14"></a>『我聞無恚為上諸天天道。』作是念：『我從今<a class="t" id="t0216b15"></a>日，於世間若怖若安，不起瞋恚，我但當自<a class="t" id="t0216b16"></a>受純一滿淨諸天天道。』是名第一諸天天道，<a class="t" id="t0216b17"></a>未淨眾生令淨，已淨者重令淨。</p>
<p><a class="t-linehead" id="t-linehead0216b17"></a>「復次，比丘！聖<a class="t" id="t0216b18"></a>弟子念於法事，謂如來說正法、律，現法離<a class="t" id="t0216b19"></a>諸熾然，不待時節，通達涅槃，即身觀察，緣<a class="t" id="t0216b20"></a>自覺知。如是知法事已，心生隨喜；隨喜已，<a class="t" id="t0216b21"></a>身猗息，身猗息已，覺受樂，覺受樂已，三昧定，<a class="t" id="t0216b22"></a>三昧定已，聖弟子作如是學：『何等為諸天天<a class="t" id="t0216b23"></a>道？』復作是念：『我聞無恚為上諸天天道，我<a class="t" id="t0216b24"></a>從今日，於此世間若怖若安，不起瞋恚，我<a class="t" id="t0216b25"></a>當受持純一滿淨諸天天道。』是名第二諸天<a class="t" id="t0216b26"></a>天道。</p>
<p><a class="t-linehead" id="t-linehead0216b26"></a>「復次，比丘！若於僧事起於正念，謂世<a class="t" id="t0216b27"></a>尊弟子僧正直等向，所應恭敬、尊重、供養，<a class="t" id="t0216b28"></a>無上福田。彼如是於諸僧事正憶念已，心<a class="t" id="t0216b29"></a>生隨喜；心隨喜已，得歡悅，歡悅已，身猗息，<a class="t" id="t0216c01"></a>身猗息已，覺受樂，覺受樂已，三昧定，三昧定<a class="t" id="t0216c02"></a>已，彼聖弟子作如是學：『何等諸天天道？』復<a class="t" id="t0216c03"></a>作是念：『我聞諸天無恚為上諸天天道，我<a class="t" id="t0216c04"></a>從今日，於諸世間若怖若安，不起瞋恚，<a class="t" id="t0216c05"></a>我但當受持純一滿淨諸天天道。』是名第三<a class="t" id="t0216c06"></a>諸天天道。</p>
<p><a class="t-linehead" id="t-linehead0216c06"></a>「復次，比丘！謂聖弟子自念所有戒<a class="t" id="t0216c07"></a>事，隨憶念言：『我於此不缺戒、不<span class="corr" title="[汗&gt;污]">污</span>戒、不<a class="t" id="t0216c08"></a>雜戒、明智所歎戒、智者不厭戒。』於如是<a class="t" id="t0216c09"></a>等戒事正憶念已，心生隨喜；隨喜已，歡悅，歡<a class="t" id="t0216c10"></a>悅已；身猗息，身猗息已，覺受樂，覺受樂已，三<a class="t" id="t0216c11"></a>昧定，三昧定已，聖弟子作是念：『何等為諸<a class="t" id="t0216c12"></a>天天道？』復作是念：『我聞諸天無恚為上，我<a class="t" id="t0216c13"></a>從今日，於諸世間若怖若安，不起瞋恚，我<a class="t" id="t0216c14"></a>當受持純一滿淨諸天天道。』是名第四諸天<a class="t" id="t0216c15"></a>天道。未淨眾生令淨，已淨者重令淨。」</p>
<p><a class="t-linehead" id="t-linehead0216c15"></a>佛說<a class="t" id="t0216c16"></a>此經已，諸比丘聞佛所說，歡喜奉行。</p>
<a class="t" id="t0216c17"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>