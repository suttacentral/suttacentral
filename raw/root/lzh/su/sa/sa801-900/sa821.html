<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa821">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 821</span><span class="mirror-right">（八二一） 涅槃</span></h1>
</div>
<p><a class="t-linehead" id="t-linehead0210c13"></a>如是我聞：</p>
<p>一時，佛住舍衛國祇樹給<a class="t" id="t0210c14"></a>孤獨園。</p>
<p><a class="t-linehead" id="t-linehead0210c14"></a>爾時，世尊告諸比丘：「過二百五十<a class="t" id="t0210c15"></a>戒，隨次半月來說波羅提木叉修多羅，若彼<a class="t" id="t0210c16"></a>善男子自隨意所欲而學者，我為說三學。<a class="t" id="t0210c17"></a>若學此三學，則攝受一切學戒。何等為三？<a class="t" id="t0210c18"></a>謂增上戒學、增上意學、增上慧學。</p>
<p><a class="t-linehead" id="t-linehead0210c18"></a>「何等為增<a class="t" id="t0210c19"></a>上戒學？是比丘重於戒，戒增上，不重於<a class="t" id="t0210c20"></a>定，定不增上，不重於慧，慧不增上；於彼<a class="t" id="t0210c21"></a>彼分細微戒，乃至受持學戒。如是知、如是<a class="t" id="t0210c22"></a>見，斷三結，謂身見、戒取、疑，貪、恚、癡薄，成一<a class="t" id="t0210c23"></a>種子道。彼地未等覺者，名斯陀含，彼地未等<a class="t" id="t0210c24"></a>覺者，名家家，彼地未等覺者，名七有，彼地<a class="t" id="t0210c25"></a>未等覺者，名隨法行，彼地未等覺者，名隨<a class="t" id="t0210c26"></a>信行，是名增上戒學。</p>
<p><a class="t-linehead" id="t-linehead0210c26"></a>「何等為增上意學？是<a class="t" id="t0210c27"></a>名比丘重於戒，戒增上，重於定，定增上，<a class="t" id="t0210c28"></a>不重於慧，慧不增上；於彼彼分細微戒學，<a class="t" id="t0210c29"></a>乃至受持學戒。如是知、如是見，斷五下分<a class="t" id="t0211a01"></a>結，謂身見、戒取、疑、貪欲、瞋恚。斷此五下分，<a class="t" id="t0211a02"></a>能得中般涅槃。彼地未等覺者，得生般涅<a class="t" id="t0211a03"></a>槃，彼地未等覺者，得無行般涅槃，彼地未等<a class="t" id="t0211a04"></a>覺者，得有行般涅槃，彼地未等覺者，得上<a class="t" id="t0211a05"></a>流般涅槃，是名增上意學。</p>
<p><a class="t-linehead" id="t-linehead0211a05"></a>「何等為增上慧<a class="t" id="t0211a06"></a>學？是比丘重於戒，戒增上，重於定，定增上，<a class="t" id="t0211a07"></a>重於慧，慧增上。如是知、如是見，欲有漏心<a class="t" id="t0211a08"></a>解脫、有有漏心解脫、無明有漏心解脫，解脫<a class="t" id="t0211a09"></a>知見：『我生已盡，梵行已立，所作已作，自知不<a class="t" id="t0211a10"></a>受後有。』是名增上慧學。」</p>
<p><a class="t-linehead" id="t-linehead0211a10"></a>佛說此經已，諸比<a class="t" id="t0211a11"></a>丘聞佛所說，歡喜奉行。</p>
<a class="t" id="t0211a12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>