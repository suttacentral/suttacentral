<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa822">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 822</span><span class="mirror-right">（八二二） 涅槃</span></h1>
</div>
<p><a class="t-linehead" id="t-linehead0211a12"></a>如是我聞：</p>
<p>一時，佛住舍衛國祇樹給孤<a class="t" id="t0211a13"></a>獨園。</p>
<p><a class="t-linehead" id="t-linehead0211a13"></a>爾時，世尊告諸比丘：「若比丘具足戒住<a class="t" id="t0211a14"></a>者，善攝持波羅提木叉，具足威儀行處，見<a class="t" id="t0211a15"></a>細微罪，能生怖畏。比丘具足戒住，善攝持<a class="t" id="t0211a16"></a>波羅提木叉，具足威儀行處，見細微罪，能<a class="t" id="t0211a17"></a>生怖畏，等受學戒，令三學修習滿足。何等<a class="t" id="t0211a18"></a>為三？增上戒學、增上意學、增上慧學。</p>
<p><a class="t-linehead" id="t-linehead0211a18"></a>「何等<a class="t" id="t0211a19"></a>為增上戒學？是比丘戒為滿足，少定、少慧，<a class="t" id="t0211a20"></a>於彼彼分細微戒，乃至受持戒學；彼如是<a class="t" id="t0211a21"></a>知、如是見，斷三結，謂身見、戒取、疑。斷此三<a class="t" id="t0211a22"></a>結，得須陀洹，不墮惡趣，決定正趣三菩<a class="t" id="t0211a23"></a>提，七有天人往生，究竟苦邊。</p>
<p><a class="t-linehead" id="t-linehead0211a23"></a>「何等為增上<a class="t" id="t0211a24"></a>意學？是比丘定滿足，三昧滿足，少於慧，彼<a class="t" id="t0211a25"></a>彼分細微戒，犯則隨悔，乃至受持學戒。如是<a class="t" id="t0211a26"></a>知、如是見，斷五下分結，謂身見、戒取、疑、貪欲、<a class="t" id="t0211a27"></a>瞋恚，斷此五下分結，得生般涅槃，阿那含<a class="t" id="t0211a28"></a>不復還生此世，是名增上意學。</p>
<p><a class="t-linehead" id="t-linehead0211a28"></a>「何等為增<a class="t" id="t0211a29"></a>上慧學？是比丘學戒滿足、定滿足、慧滿足。<a class="t" id="t0211b01"></a>如是知、如是見，欲有漏心解脫、有有漏心解<a class="t" id="t0211b02"></a>脫、無明有漏心解脫，解脫知見：『我生已盡，梵<a class="t" id="t0211b03"></a>行已立，所作已作，自知不受後有。』是名增<a class="t" id="t0211b04"></a>上慧學。」</p>
<p><a class="t-linehead" id="t-linehead0211b04"></a>佛說此經已，諸比丘聞佛所說，<a class="t" id="t0211b05"></a>歡喜奉行。</p>
<a class="t" id="t0211b06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>