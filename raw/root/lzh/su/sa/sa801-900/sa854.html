<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa854">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 854</span><span class="mirror-right">（八五四） 那黎迦</span></h1>
</div>
<p><a class="t-linehead" id="t-linehead0217b14"></a>如是我聞：</p>
<p>一時，佛住那梨迦聚落<a class="t" id="t0217b15"></a>繁耆迦精舍。爾時，那梨迦聚落多人命終。</p>
<a class="t" id="t0217b16"></a><p><a class="t-linehead" id="t-linehead0217b16"></a>時，有眾多比丘著衣持鉢，入那梨迦聚落<a class="t" id="t0217b17"></a>乞食，聞那梨迦聚落罽迦舍優婆塞命終，<a class="t" id="t0217b18"></a>尼迦吒、佉楞迦羅、迦多梨沙婆、闍露、優婆<a class="t" id="t0217b19"></a>闍露、梨色吒、阿梨色吒、跋陀羅、須跋陀羅、耶舍<a class="t" id="t0217b20"></a>耶輸陀、耶舍欝多羅悉皆命終。聞已，還精舍，<a class="t" id="t0217b21"></a>舉衣鉢，洗足已，詣佛所，稽首佛足，退坐<a class="t" id="t0217b22"></a>一面，白佛言：「世尊！我等眾多比丘晨朝入<a class="t" id="t0217b23"></a>那梨迦聚落乞食，聞罽迦舍優婆塞等命終。<a class="t" id="t0217b24"></a>世尊！彼等命終，當生何處？」</p>
<p><a class="t-linehead" id="t-linehead0217b24"></a>佛告諸比丘：「彼<a class="t" id="t0217b25"></a>罽迦舍等已斷五下分結，得阿那含，於天<a class="t" id="t0217b26"></a>上般涅槃，不復還生此世。」</p>
<p><a class="t-linehead" id="t-linehead0217b26"></a>諸比丘白佛：「世<a class="t" id="t0217b27"></a>尊！復有過二百五十優婆塞命終，復有五百<a class="t" id="t0217b28"></a>優婆塞於此那梨迦聚落命終，皆五下分結<a class="t" id="t0217b29"></a>盡，得阿那含，於彼天上般涅槃，不復還生<a class="t" id="t0217c01"></a>此世？復有過二百五十優婆塞命終，皆三結<a class="t" id="t0217c02"></a>盡，貪、恚、癡薄，得斯陀含，當受一生，究竟<a class="t" id="t0217c03"></a>苦邊？此那梨迦聚落復有五百優婆塞於<a class="t" id="t0217c04"></a>此那梨迦聚落命終，三結盡，得須陀洹，不<a class="t" id="t0217c05"></a>墮惡趣法，決定正向三菩提，七有天人往<a class="t" id="t0217c06"></a>生，究竟苦邊？」</p>
<p><a class="t-linehead" id="t-linehead0217c06"></a>佛告諸比丘：「汝等隨彼命終、<a class="t" id="t0217c07"></a>彼命終而問者，徒勞耳！非是如來所樂答<a class="t" id="t0217c08"></a>者。夫生者有死，何足為奇？如來出世及不<a class="t" id="t0217c09"></a>出世，法性常住。彼如來自知成等正覺，顯現<a class="t" id="t0217c10"></a>演說，分別開示。所謂是事有故是事有，是事<a class="t" id="t0217c11"></a>起故是事起，緣無明有行，乃至緣生有老、<a class="t" id="t0217c12"></a>病、死、憂、悲、惱、苦。如是苦陰集；無明滅則行滅，<a class="t" id="t0217c13"></a>乃至生滅則老、病、死、憂、悲、惱、苦滅，如是苦陰<a class="t" id="t0217c14"></a>滅。今當為汝說法鏡經，諦<span class="corr" title="[聰&gt;聽]">聽</span>，善思，當為汝<a class="t" id="t0217c15"></a>說。何等為法鏡經？謂聖弟子於佛不壞淨，<a class="t" id="t0217c16"></a>於法、僧不壞淨，聖戒成就。」</p>
<p><a class="t-linehead" id="t-linehead0217c16"></a>佛說此經已，諸<a class="t" id="t0217c17"></a>比丘聞佛所說，歡喜奉行。</p>
<a class="t" id="t0217c18"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>