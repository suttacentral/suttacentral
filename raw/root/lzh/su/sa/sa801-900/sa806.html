<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa806">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 806</span><span class="mirror-right">（八〇六） 罽賓那</span></h1>
</div>
<p><a class="t-linehead" id="t-linehead0206c14"></a>如是我聞：</p>
<p>一時，佛住舍衛國祇樹給<a class="t" id="t0206c15"></a>孤獨園。</p>
<p><a class="t-linehead" id="t-linehead0206c15"></a>爾時，世尊於晨朝時著衣持鉢，入<a class="t" id="t0206c16"></a>舍衛城乞食。食已，還精舍，舉衣鉢，洗足已，<a class="t" id="t0206c17"></a>持尼師檀入安陀林，坐一樹下，晝日禪<a class="t" id="t0206c18"></a>思。</p>
<p><a class="t-linehead" id="t-linehead0206c18"></a>時，尊者罽賓那亦晨朝時著衣持鉢，<a class="t" id="t0206c19"></a>入舍衛城乞食。還，舉衣鉢，洗足已，持尼師<a class="t" id="t0206c20"></a>檀入安陀林，於樹下坐禪，去佛不遠，正<a class="t" id="t0206c21"></a>身不動，身心正直，勝妙思惟。</p>
<p><a class="t-linehead" id="t-linehead0206c21"></a>爾時，眾多比<a class="t" id="t0206c22"></a>丘晡時從禪覺，往詣佛所，稽首禮佛足，退<a class="t" id="t0206c23"></a>坐一面。</p>
<p><a class="t-linehead" id="t-linehead0206c23"></a>佛語諸比丘：「汝等見尊者罽賓那<a class="t" id="t0206c24"></a>不？去我不遠，正身端坐，身心不動，住勝妙<a class="t" id="t0206c25"></a>住。」</p>
<p><a class="t-linehead" id="t-linehead0206c25"></a>諸比丘白佛：「世尊！我等數見彼尊者正<a class="t" id="t0206c26"></a>身端坐，善攝其身，不傾不動，專心勝妙。」</p>
<p><a class="t-linehead" id="t-linehead0206c26"></a>佛<a class="t" id="t0206c27"></a>告諸比丘：「若比丘修習三昧，身心安住，不<a class="t" id="t0206c28"></a>傾不動，住勝妙住者，此比丘得此三昧，不<a class="t" id="t0206c29"></a>勤方便，隨欲即得。」</p>
<p><a class="t-linehead" id="t-linehead0206c29"></a>諸比丘白佛：「何等三昧，<a class="t" id="t0207a01"></a>比丘得此三昧，身心不動，住勝妙住？」</p>
<p><a class="t-linehead" id="t-linehead0207a01"></a>佛告<a class="t" id="t0207a02"></a>諸比丘：「若比丘依止聚落，晨朝著衣持鉢，<a class="t" id="t0207a03"></a>入村乞食已，還精舍，舉衣鉢，洗足已，入<a class="t" id="t0207a04"></a>林中，若閑房、露坐，思惟繫念，乃至息滅觀察<a class="t" id="t0207a05"></a>善學，是名三昧，若比丘端坐思惟，身心不<a class="t" id="t0207a06"></a>動，住勝妙住。」</p>
<p><a class="t-linehead" id="t-linehead0207a06"></a>佛說此經已，諸比丘聞佛所<a class="t" id="t0207a07"></a>說，歡喜奉行。</p>
<a class="t" id="t0207a08"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
