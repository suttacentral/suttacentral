<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa827">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 827</span><span class="mirror-right">（八二七） 耕磨</span></h1>
</div>
<p><a class="t-linehead" id="t-linehead0212a24"></a>如是我聞：</p>
<p>一時，佛住舍衛國祇樹給<a class="t" id="t0212a25"></a>孤獨園。</p>
<p><a class="t-linehead" id="t-linehead0212a25"></a>爾時，世尊告諸比丘：「譬如田夫有<a class="t" id="t0212a26"></a>三種作田，隨時善作。何等為三？謂彼田夫<a class="t" id="t0212a27"></a>隨時耕磨，隨時溉灌，隨時下種。彼田夫隨<a class="t" id="t0212a28"></a>時耕磨、溉灌、下種已，不作是念：『欲令今<a class="t" id="t0212a29"></a>日生長，今日果實，今日成熟，若明日、後日也。』<a class="t" id="t0212b01"></a>諸比丘！然彼長者耕田、溉灌、下種已，不作是<a class="t" id="t0212b02"></a>念：『今日生長、果實、成熟，若明日、若復後日。』而<a class="t" id="t0212b03"></a>彼種子已入地中，則自隨時生長，果實成<a class="t" id="t0212b04"></a>熟。如是，比丘於此三學隨時善學？謂善戒<a class="t" id="t0212b05"></a>學、善意學、善慧學已，不作是念：『欲令我今<a class="t" id="t0212b06"></a>日得不起諸漏，心善解脫，若明日、若後日。』<a class="t" id="t0212b07"></a>不作是念：『自然神力能令今日，若明日、後<a class="t" id="t0212b08"></a>日，不起諸漏，心善解脫。』彼已隨時增上戒<a class="t" id="t0212b09"></a>學、增上意學、增上慧學已，隨彼時節，自得<a class="t" id="t0212b10"></a>不起諸漏，心善解脫。</p>
<p><a class="t-linehead" id="t-linehead0212b10"></a>「譬如，比丘！伏鷄生<a class="t" id="t0212b11"></a>卵，若十乃至十二，隨時消息，冷暖愛護。彼<a class="t" id="t0212b12"></a>伏鷄不作是念：『我今日，若明日、後日，當以<a class="t" id="t0212b13"></a>口啄，若以瓜刮，令其兒安隱得生。』然其<a class="t" id="t0212b14"></a>伏鷄善伏其子，愛護隨時，其子自然安隱<a class="t" id="t0212b15"></a>得生。如是，比丘善學三學，隨其時節，自得<a class="t" id="t0212b16"></a>不起諸漏，心善解脫。」</p>
<p><a class="t-linehead" id="t-linehead0212b16"></a>佛說此經已，諸比丘<a class="t" id="t0212b17"></a>聞佛所說，歡喜奉行。</p>
<a class="t" id="t0212b18"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>