<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa502">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 502</span><span class="mirror-right">（五〇二） 無相</span></h1>
</div>
<p><a class="t-linehead" id="t-linehead0132b11"></a>如是我聞：</p>
<p>一時，佛住王舍城迦蘭陀<a class="t" id="t0132b12"></a>竹園。爾時，尊者大目揵連在王舍城耆闍崛<a class="t" id="t0132b13"></a>山中。</p>
<p><a class="t-linehead" id="t-linehead0132b13"></a>爾時，尊者大目揵連告諸比丘：「一時，世<a class="t" id="t0132b14"></a>尊住王舍城，我住耆闍崛山中。我獨一靜<a class="t" id="t0132b15"></a>處，作如是念：『云何名為聖住？』復作是念：『若<a class="t" id="t0132b16"></a>有比丘不念一切相，無相心正受，身作證<a class="t" id="t0132b17"></a>具足住，是名聖住。』我作是念：『我當於此聖<a class="t" id="t0132b18"></a>住，不念一切相、無相心正受。身作證具足<a class="t" id="t0132b19"></a>住多住，多住已，取相心生。』爾時，世尊知我心<a class="t" id="t0132b20"></a>念，如力士屈申臂頃，以神通力，於竹園<a class="t" id="t0132b21"></a>精舍沒，於耆闍崛山中現於我前，語我<a class="t" id="t0132b22"></a>言：『目揵連！汝當住於聖住，莫生放逸。』我<a class="t" id="t0132b23"></a>聞世尊教已，即離一切相，無相心正受，身<a class="t" id="t0132b24"></a>作證具足住。如是至三，世尊亦三來教我：<a class="t" id="t0132b25"></a>『汝當住於聖住，莫生放逸。』我聞教已，離<a class="t" id="t0132b26"></a>一切相，無相心正受，身作證具足住。</p>
<p><a class="t-linehead" id="t-linehead0132b26"></a>「諸大德！<a class="t" id="t0132b27"></a>若正說佛子者，則我身是從佛口生，從法<a class="t" id="t0132b28"></a>化生，得佛法分。所以者何？我是佛子，從佛<a class="t" id="t0132b29"></a>口生，從法化生，得佛法分，以少方便，得<a class="t" id="t0132c01"></a>禪、解脫、三昧、正受。譬如轉輪聖王太子，雖<a class="t" id="t0132c02"></a>未灌頂，已得王法，不勤方便，能得五欲功<a class="t" id="t0132c03"></a>德。我亦如是。為佛之子，不勤方便，得禪、解<a class="t" id="t0132c04"></a>脫、三昧、正受，於一日中，世尊以神通力三<a class="t" id="t0132c05"></a>至我所，三教授我，以大人處建立於我。」</p>
<p><a class="t-linehead" id="t-linehead0132c05"></a>尊<a class="t" id="t0132c06"></a>者大目揵連說此經已，諸比丘聞其所說，<a class="t" id="t0132c07"></a>歡喜奉行。</p>
<a class="t" id="t0132c08"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>