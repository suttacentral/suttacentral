<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa552">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 552</span><span class="mirror-right">（五五二） 訶梨</span></h1>
</div>
<p><a class="t-linehead" id="t-linehead0144c20"></a>如是我聞：</p>
<p>一時，佛住舍衛國祇樹給<a class="t" id="t0144c21"></a>孤獨園。爾時，尊者摩訶迦旃延住釋氏訶<a class="t" id="t0144c22"></a>梨聚落精舍。</p>
<p><a class="t-linehead" id="t-linehead0144c22"></a>時，訶梨聚落主長者詣尊者<a class="t" id="t0144c23"></a>摩訶迦旃延所，稽首禮足，退坐一面，白尊<a class="t" id="t0144c24"></a>者摩訶迦旃延：「如世尊於界隔山天帝釋石<a class="t" id="t0144c25"></a>窟說言：『憍尸迦！若沙門、婆羅門無上愛<a class="t" id="t0144c26"></a>盡解脫，心正善解脫，究竟邊際，究竟無垢，<a class="t" id="t0144c27"></a>究竟梵行，畢竟清淨。』云何於此法、律究竟<a class="t" id="t0144c28"></a>邊際，究竟無垢，究竟梵行，畢竟清淨？」</p>
<p><a class="t-linehead" id="t-linehead0144c28"></a>尊<a class="t" id="t0144c29"></a>者摩訶迦旃延語長者言：「謂眼、眼識、眼識<a class="t" id="t0145a01"></a>所識色相依生喜，彼若盡、無欲、滅、息、沒，於<a class="t" id="t0145a02"></a>此法、律究竟邊際，究竟無垢，究竟梵行，畢<a class="t" id="t0145a03"></a>竟清淨。耳、鼻、舌、身、意、意識、意識所識法相<a class="t" id="t0145a04"></a>依生喜，彼若盡、滅、息、沒，比丘於此法、律究<a class="t" id="t0145a05"></a>竟無垢，究竟梵行，畢竟清淨。」</p>
<p><a class="t-linehead" id="t-linehead0145a05"></a>時，訶梨聚落<a class="t" id="t0145a06"></a>主長者聞尊者摩訶迦旃延所說，歡喜隨<a class="t" id="t0145a07"></a>喜，作禮而去。</p>
<a class="t" id="t0145a08"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>