<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa550">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 550</span><span class="mirror-right">（五五〇） 迦旃延</span></h1>
</div>
<p><a class="t-linehead" id="t-linehead0143b18"></a>如是我聞：</p>
<p>一時，佛住舍衛國祇樹給孤<a class="t" id="t0143b19"></a>獨園。爾時，尊者摩訶迦旃延在舍衛國祇樹<a class="t" id="t0143b20"></a>給孤獨園。</p>
<p><a class="t-linehead" id="t-linehead0143b20"></a>尊者摩訶迦旃延語諸比丘：「佛世<a class="t" id="t0143b21"></a>尊、如來、應、等正覺所知所見，說六法出苦<a class="t" id="t0143b22"></a>處昇於勝處，說一乘道淨諸眾生，離諸惱<a class="t" id="t0143b23"></a>苦，憂悲悉滅，得真如法。何等為六？謂聖弟<a class="t" id="t0143b24"></a>子念如來、應、等正覺所行法淨，如來、應、等正<a class="t" id="t0143b25"></a>覺、明行足、善逝、世間解、無上士、調御丈夫、天人<a class="t" id="t0143b26"></a>師、佛世尊。聖弟子念如來、應所行法故，離<a class="t" id="t0143b27"></a>貪欲覺、離瞋恚覺、離害覺。如是，聖弟子出<a class="t" id="t0143b28"></a>染著心。何等為染著心？謂五欲功德，於此<a class="t" id="t0143b29"></a>五欲功德離貪、恚、癡，安住正念正智，乘於<a class="t" id="t0143c01"></a>直道，修習念佛，正向涅槃，是名如來、應、等<a class="t" id="t0143c02"></a>正覺所知所見，說第一出苦處昇於勝處，<a class="t" id="t0143c03"></a>一乘道淨於眾生，離苦惱，滅憂悲，得如<a class="t" id="t0143c04"></a>實法。</p>
<p><a class="t-linehead" id="t-linehead0143c04"></a>「復次，聖弟子念於正法，念於世尊現<a class="t" id="t0143c05"></a>法、律，離諸熱惱，非時，通達，即於現法，緣自<a class="t" id="t0143c06"></a>覺悟。爾時，聖弟子念此正法時，不起欲<a class="t" id="t0143c07"></a>覺、瞋恚、害覺。如是，聖弟子出染著心。何等<a class="t" id="t0143c08"></a>為染著心？謂五欲功德。於此五欲功德離<a class="t" id="t0143c09"></a>貪、恚、癡，安住正念正知，乘於直道，修習念<a class="t" id="t0143c10"></a>法，正向涅槃，是名如來、應、等正覺所知所<a class="t" id="t0143c11"></a>見，說第二出苦處昇於勝處，一乘道淨<a class="t" id="t0143c12"></a>於眾生，離苦惱，滅憂悲，得如實法。</p>
<p><a class="t-linehead" id="t-linehead0143c12"></a>「復次，聖<a class="t" id="t0143c13"></a>弟子念於僧法，善向、正向、直向、等向，修<a class="t" id="t0143c14"></a>隨順行，謂向須陀洹、得須陀洹果，向斯陀<a class="t" id="t0143c15"></a>含、得斯陀含，向阿那含、得阿那含，向阿羅<a class="t" id="t0143c16"></a>漢、得阿羅漢。如是四雙八士，是名世尊弟<a class="t" id="t0143c17"></a>子僧戒具足、定具足、慧具足、解脫具足、解<a class="t" id="t0143c18"></a>脫知見具足，供養、恭敬、禮拜處，世間無上福<a class="t" id="t0143c19"></a>田。聖弟子如是念僧時，爾時聖弟子不起<a class="t" id="t0143c20"></a>欲覺、瞋恚、害覺。如是，聖弟子出染著心。何<a class="t" id="t0143c21"></a>等為染著心？謂五欲功德。於此五欲功德<a class="t" id="t0143c22"></a>離貪、恚、癡，安住正念正知，乘於直道，修<a class="t" id="t0143c23"></a>習念僧，正向涅槃，是名如來、應、等正覺所<a class="t" id="t0143c24"></a>知所見，說第三出苦處昇於勝處，一乘道<a class="t" id="t0143c25"></a>淨於眾生，離苦惱，滅憂悲，得如實法。</p>
<p><a class="t-linehead" id="t-linehead0143c25"></a>「復<a class="t" id="t0143c26"></a>次，聖弟子念於戒德，念不缺戒、不斷戒、純<a class="t" id="t0143c27"></a>厚戒、不離戒、非盜取戒、善究竟戒、可讚<a class="t" id="t0143c28"></a>歎戒、梵行不憎惡戒。若聖弟子念此戒<a class="t" id="t0143c29"></a>時，自念身中所成就戒，當於爾時不起<a class="t" id="t0144a01"></a>欲覺、瞋恚、害覺。如是，聖弟子出染著心。何<a class="t" id="t0144a02"></a>等為染著心？謂五欲功德。於此五欲功德<a class="t" id="t0144a03"></a>離貪、恚、癡，安住正念正知，乘於直道，修戒<a class="t" id="t0144a04"></a>念，正向涅槃，是名如來、應、等正覺所知所<a class="t" id="t0144a05"></a>見，說第四出苦處昇於勝處，一乘道淨於<a class="t" id="t0144a06"></a>眾生，離苦惱，滅憂悲，得如實法。</p>
<p><a class="t-linehead" id="t-linehead0144a06"></a>「復次，聖弟<a class="t" id="t0144a07"></a>子自念施法，心自欣慶。我今離慳貪垢、<a class="t" id="t0144a08"></a>離在居家，解脫心施、常施、捨施、樂施、具足<a class="t" id="t0144a09"></a>施、平等施。若聖弟子念於自所施法時，<a class="t" id="t0144a10"></a>不起欲覺、瞋恚、害覺。如是，聖弟子出染著<a class="t" id="t0144a11"></a>心。於何染著？謂五欲功德。於此五欲功<a class="t" id="t0144a12"></a>德離貪、恚、癡，安住正念正知，乘於直道，修<a class="t" id="t0144a13"></a>施念，正向涅槃，是名如來、應、等正覺所知所<a class="t" id="t0144a14"></a>見，說第五出苦處昇於勝處，一乘道淨於<a class="t" id="t0144a15"></a>眾生，離苦惱，滅憂悲，得如實法。</p>
<p><a class="t-linehead" id="t-linehead0144a15"></a>「復次，聖弟<a class="t" id="t0144a16"></a>子念於天德，念四王天、三十三天，炎<a class="t" id="t0144a17"></a>摩天、兜率陀天、化樂天、他化自在天，清淨<a class="t" id="t0144a18"></a>信心，於此命終，生彼諸天。我亦如是，信、<a class="t" id="t0144a19"></a>戒、施、聞、慧，於此命終，生彼天中。如是，聖<a class="t" id="t0144a20"></a>弟子念天功德時，不起欲覺、瞋恚、害覺。如<a class="t" id="t0144a21"></a>是，聖弟子出染著心。於何染著？謂五欲功<a class="t" id="t0144a22"></a>德。於此五欲功德離貪、恚、癡，安住正念正<a class="t" id="t0144a23"></a>知，乘於直道，修天念，正向涅槃，是名如來、<a class="t" id="t0144a24"></a>應、等正覺所知所見，說第六出苦處昇於<a class="t" id="t0144a25"></a>勝處，一乘道淨於眾生，離苦惱，滅憂悲，<a class="t" id="t0144a26"></a>得如實法。」</p>
<p><a class="t-linehead" id="t-linehead0144a26"></a>尊者摩訶迦旃延說此經已，諸<a class="t" id="t0144a27"></a>比丘聞其所說，歡喜奉行。</p>
<a class="t" id="t0144a28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>