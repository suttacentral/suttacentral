<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa594">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 594</span><span class="mirror-right">（五九四） 首長者生天</span></h1>
</div>
<p><a class="t-linehead" id="t-linehead0159a01"></a>如是我聞：</p>
<p><a class="t-linehead" id="t-linehead0159a01"></a>一時，佛住曠野精舍。</p>
<p>時，有<a class="t" id="t0159a02"></a>曠野長者疾病命終，生無熱天。生彼天已，<a class="t" id="t0159a03"></a>即作是念：「我今不應久於此住，不見世尊。」<a class="t" id="t0159a04"></a>作是念已，如力士屈申臂頃，從無熱天<a class="t" id="t0159a05"></a>沒，現於佛前。</p>
<p><a class="t-linehead" id="t-linehead0159a05"></a>時，彼天子天身委地，不能自<a class="t" id="t0159a06"></a>立，猶如酥油委地，不能自立。如是，彼天子<a class="t" id="t0159a07"></a>天身細軟，不自持立。</p>
<p><a class="t-linehead" id="t-linehead0159a07"></a>爾時，世尊告彼天子：<a class="t" id="t0159a08"></a>「汝當變化作此麁身，而立於地。」</p>
<p><a class="t-linehead" id="t-linehead0159a08"></a>時，彼天子<a class="t" id="t0159a09"></a>即自化形，作此麁身，而立於地。於是，天子<a class="t" id="t0159a10"></a>前禮佛足，退坐一面。</p>
<p><a class="t-linehead" id="t-linehead0159a10"></a>爾時，世尊告手天子：<a class="t" id="t0159a11"></a>「汝手天子，本於此間為人身時，所受經法，<a class="t" id="t0159a12"></a>今故憶念不悉忘耶？」</p>
<p><a class="t-linehead" id="t-linehead0159a12"></a>手天子白佛言：「世尊！<a class="t" id="t0159a13"></a>本所受持，今悉不忘。本人間時，有所聞<a class="t" id="t0159a14"></a>法，不盡得者，今亦憶念，如世尊善說。世<a class="t" id="t0159a15"></a>尊說言：『若人安樂處，能憶持法，非為苦處。』<a class="t" id="t0159a16"></a>此說真實。如世尊在閻浮提，種種雜類，四<a class="t" id="t0159a17"></a>眾圍遶，而為說法，彼諸四眾聞佛所說，皆<a class="t" id="t0159a18"></a>悉奉行。我亦如是，於無熱天上，為諸天<a class="t" id="t0159a19"></a>人大會說法，彼諸天眾悉受修學。」</p>
<p><a class="t-linehead" id="t-linehead0159a19"></a>佛告<a class="t" id="t0159a20"></a>手天子：「汝於此人間時，於幾法無厭足<a class="t" id="t0159a21"></a>故，而得生彼無熱天中？」</p>
<p><a class="t-linehead" id="t-linehead0159a21"></a>手天子白佛：「世尊！<a class="t" id="t0159a22"></a>我於三法無厭足故，身壞命終，生無熱<a class="t" id="t0159a23"></a>天。何等三法？我於見佛無厭故，身壞命<a class="t" id="t0159a24"></a>終生無熱天；我於佛法無厭足故，生無<a class="t" id="t0159a25"></a>熱天；供養眾僧無厭足故，身壞命終，生無<a class="t" id="t0159a26"></a>熱天。」時，手天子即說偈言：</p>
<a class="t" id="t0159a27"></a><blockquote class="gatha">
<p>「見佛無厭足，　　聞法亦無厭，<a class="t" id="t0159a28"></a><br>　供養於眾僧，　　亦未曾知足，<a class="t" id="t0159a29"></a><br>　受持賢聖法，　　調伏慳著垢，<a class="t" id="t0159b01"></a><br>　三法不知足，　　故生無熱天。」</p>
</blockquote>
<a class="t" id="t0159b02"></a><p><a class="t-linehead" id="t-linehead0159b02"></a>時，手天子聞佛所說，歡喜隨喜，即沒不<a class="t" id="t0159b03"></a>現。</p>
<a class="t" id="t0159b04"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>