<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa549">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 549</span><span class="mirror-right">（五四九） 迦梨</span></h1>
</div>
<p><a class="t-linehead" id="t-linehead0143a02"></a>如是我聞：</p>
<p>一時，佛住舍衛國祇樹給<a class="t" id="t0143a03"></a>孤獨園。爾時，尊者摩訶迦旃延住阿槃<a class="t" id="t0143a04"></a>提國拘羅羅咤精舍。尊者摩訶迦旃延晨朝<a class="t" id="t0143a05"></a>著衣持鉢，入拘羅羅咤精舍，次第乞食，至<a class="t" id="t0143a06"></a>迦梨迦優婆夷舍。</p>
<p><a class="t-linehead" id="t-linehead0143a06"></a>時，優婆夷見尊者摩訶<a class="t" id="t0143a07"></a>迦旃延，即敷床坐，請令就坐，前禮尊者摩<a class="t" id="t0143a08"></a>訶迦旃延足，退住一面，白尊者摩訶迦旃<a class="t" id="t0143a09"></a>延：「如世尊所說，答僧耆多童女所問，如世<a class="t" id="t0143a10"></a>尊說僧耆多童女所問偈：</p>
<a class="t" id="t0143a11"></a><blockquote class="gatha">
<p>「實義存於心，　　寂滅而不亂，<a class="t" id="t0143a12"></a><br>　降伏諸勇猛，　　可愛端正色。<a class="t" id="t0143a13"></a><br>　一心獨靜思，　　服食妙禪樂，<a class="t" id="t0143a14"></a><br>　是則為遠離。　　世間之伴黨，<a class="t" id="t0143a15"></a><br>　世間諸伴黨，　　無習近我者。</p>
</blockquote>
<a class="t" id="t0143a16"></a><p><a class="t-linehead" id="t-linehead0143a16"></a>「尊者摩訶迦旃延！世尊此偈，其義云何？」</p>
<p>尊<a class="t" id="t0143a17"></a>者摩訶迦旃延語優婆夷言：「姊妹！有一沙<a class="t" id="t0143a18"></a>門婆羅門言：『地一切入處正受，此則無上，<a class="t" id="t0143a19"></a>為求此果。』姊妹！若沙門婆羅門於地一切<a class="t" id="t0143a20"></a>入處正受，清淨鮮白者，則見其本，見患、見<a class="t" id="t0143a21"></a>滅、見滅道跡；以見本、見患、見滅、見滅道跡<a class="t" id="t0143a22"></a>故，得真實義存於心，寂滅而不亂。姉妹！<a class="t" id="t0143a23"></a>如是水一切入處、火一切入處、風一切入<a class="t" id="t0143a24"></a>處、青一切入處、黃一切入處、赤一切入<a class="t" id="t0143a25"></a>處、白一切入處、空一切入處、識一切入<a class="t" id="t0143a26"></a>處為無上者，為求此果。</p>
<p><a class="t-linehead" id="t-linehead0143a26"></a>「姊妹！若有沙門<a class="t" id="t0143a27"></a>婆羅門，乃至於識處一切入處正受，清淨<a class="t" id="t0143a28"></a>鮮白者，見本、見患、見滅、見滅道跡；以見本、<a class="t" id="t0143a29"></a>見患、見滅、見滅道跡故，是則實義存於心，<a class="t" id="t0143b01"></a>寂滅而不亂，善見、善入。是故世尊答僧耆<a class="t" id="t0143b02"></a>多童女所問偈：</p>
<a class="t" id="t0143b03"></a><blockquote class="gatha">
<p>「實義存於心，　　寂滅而不亂，<a class="t" id="t0143b04"></a><br>　降伏諸勇猛，　　可愛端正色。<a class="t" id="t0143b05"></a><br>　一心獨靜思，　　服食妙禪樂，<a class="t" id="t0143b06"></a><br>　是則為遠離，　　世間之伴黨，<a class="t" id="t0143b07"></a><br>　世間諸伴黨，　　無習近我者。</p>
</blockquote>
<a class="t" id="t0143b08"></a><p><a class="t-linehead" id="t-linehead0143b08"></a>「如是，姊妹！我解世尊以如是義故，說<a class="t" id="t0143b09"></a>如是偈。」</p>
<p><a class="t-linehead" id="t-linehead0143b09"></a>優婆夷言：「善哉！尊者說真實義，<a class="t" id="t0143b10"></a>唯願尊者受我請食。」</p>
<p><a class="t-linehead" id="t-linehead0143b10"></a>時，尊者摩訶迦旃延<a class="t" id="t0143b11"></a>默然受請。</p>
<p><a class="t-linehead" id="t-linehead0143b11"></a>時，迦梨迦優婆夷知尊者摩訶<a class="t" id="t0143b12"></a>迦旃延受請已，即辦種種淨美飲食，恭敬尊<a class="t" id="t0143b13"></a>重，自手奉食。</p>
<p><a class="t-linehead" id="t-linehead0143b13"></a>時，優婆夷知尊者摩訶迦旃<a class="t" id="t0143b14"></a>延食已，洗鉢、澡嗽訖，敷一卑坐，於尊者<a class="t" id="t0143b15"></a>摩訶迦旃延前恭敬聽法。</p>
<p><a class="t-linehead" id="t-linehead0143b15"></a>尊者摩訶迦旃延<a class="t" id="t0143b16"></a>為迦梨迦優婆夷種種說法，示、教、照、喜；示、教、<a class="t" id="t0143b17"></a>照、喜已，從座起而去。</p>
<a class="t" id="t0143b18"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>