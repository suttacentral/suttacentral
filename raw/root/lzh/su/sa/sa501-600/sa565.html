<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa565">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 565</span><span class="mirror-right">（五六五） 婆頭</span></h1>
</div>
<p><a class="t-linehead" id="t-linehead0148c11"></a>如是我聞：</p>
<p>一時，佛在橋池人間遊<a class="t" id="t0148c12"></a>行，與尊者阿難俱，至婆頭聚落國北身恕<a class="t" id="t0148c13"></a>林中。</p>
<p><a class="t-linehead" id="t-linehead0148c13"></a>爾時，婆頭聚落諸童子聞尊者阿難<a class="t" id="t0148c14"></a>橋池人間遊行，住婆頭聚落國北身恕林<a class="t" id="t0148c15"></a>中。聞已，相呼聚集，往詣尊者阿難所，稽首<a class="t" id="t0148c16"></a>禮尊者阿難足，退坐一面。</p>
<p><a class="t-linehead" id="t-linehead0148c16"></a>時，尊者阿難語<a class="t" id="t0148c17"></a>諸童子言：「帝種！如來、應、等正覺說四種<a class="t" id="t0148c18"></a>清淨，戒清淨、心清淨、見清淨、解脫清淨。</p>
<a class="t" id="t0148c19"></a><p><a class="t-linehead" id="t-linehead0148c19"></a>「云何為戒清淨？謂聖弟子住於戒，波羅提<a class="t" id="t0148c20"></a>木叉，戒增長，威儀具足，於微細罪能生恐<a class="t" id="t0148c21"></a>怖，受持學戒。戒身不滿者，能令滿足；已滿<a class="t" id="t0148c22"></a>者，隨順執持，欲精進方便超出，精勤勇猛，<a class="t" id="t0148c23"></a>堪能諸身心法，常能攝受，是名戒淨斷。</p>
<p><a class="t-linehead" id="t-linehead0148c23"></a>「苦<a class="t" id="t0148c24"></a>種！云何名為心淨斷？謂聖弟子離欲、惡不<a class="t" id="t0148c25"></a>善法，乃至第四禪具足住；定身未滿者令<a class="t" id="t0148c26"></a>滿，已滿者隨順執受，欲精進乃至常執受，是<a class="t" id="t0148c27"></a>名心淨斷。</p>
<p><a class="t-linehead" id="t-linehead0148c27"></a>「苦種！云何名為見淨斷？謂聖弟<a class="t" id="t0148c28"></a>子聞大師說法。如是如是說法，則如是如<a class="t" id="t0148c29"></a>是入如實正觀。如是如是得歡喜、得隨<a class="t" id="t0149a01"></a>喜、得從於佛。</p>
<p><a class="t-linehead" id="t-linehead0149a01"></a>「復次，聖弟子不聞大師說<a class="t" id="t0149a02"></a>法，然從餘明智尊重梵行者說，聞尊重梵<a class="t" id="t0149a03"></a>行者如是如是說，則如是如是入如實<a class="t" id="t0149a04"></a>觀察。如是如是觀察，於彼法得歡喜、隨<a class="t" id="t0149a05"></a>喜，信於正法。</p>
<p><a class="t-linehead" id="t-linehead0149a05"></a>「復次，聖弟子不聞大師說<a class="t" id="t0149a06"></a>法，亦復不聞明智尊重梵行者說，隨先所<a class="t" id="t0149a07"></a>聞受持者重誦習，隨先所聞受持者如是<a class="t" id="t0149a08"></a>如是重誦已。如是如是得入彼法，乃至<a class="t" id="t0149a09"></a>信於正法。</p>
<p><a class="t-linehead" id="t-linehead0149a09"></a>「復次，聖弟子不聞大師說法，不<a class="t" id="t0149a10"></a>聞明智尊重梵行者說，又復不能先所受持<a class="t" id="t0149a11"></a>重誦習，然先所聞法為人廣說，先所聞法<a class="t" id="t0149a12"></a>如是如是為人廣說。如是如是得入於<a class="t" id="t0149a13"></a>法，正智觀察，乃至信於正法。</p>
<p><a class="t-linehead" id="t-linehead0149a13"></a>「復次，聖弟子<a class="t" id="t0149a14"></a>不聞大師說法，復不聞明智尊重梵行者<a class="t" id="t0149a15"></a>說，又復不能先所受持重誦習，亦復不以<a class="t" id="t0149a16"></a>先所聞法為人廣說，然於先所聞法獨一<a class="t" id="t0149a17"></a>靜處思惟觀察。如是如是思惟觀察，如是<a class="t" id="t0149a18"></a>如是得入正法，乃至信於正法。如是從他<a class="t" id="t0149a19"></a>聞，內正思惟，是名未起正見令起，已起正<a class="t" id="t0149a20"></a>見令增廣；是名未滿戒身令滿，已滿者隨<a class="t" id="t0149a21"></a>順攝受，欲精進方便，乃至常攝受，是名見<a class="t" id="t0149a22"></a>淨斷。</p>
<p><a class="t-linehead" id="t-linehead0149a22"></a>「苦種！云何為解脫清淨斷？謂聖弟子<a class="t" id="t0149a23"></a>貪心無欲解脫，恚、癡心無欲解脫。如是解<a class="t" id="t0149a24"></a>脫，未滿者令滿，已滿者隨順攝受，欲精進<a class="t" id="t0149a25"></a>乃至常攝受，是名解脫淨斷。」</p>
<p><a class="t-linehead" id="t-linehead0149a25"></a>苦種！尊者阿難<a class="t" id="t0149a26"></a>說是法時，婆頭聚落諸童子聞尊者阿難所<a class="t" id="t0149a27"></a>說，歡喜隨喜，作禮而去。</p>
<a class="t" id="t0149a28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>