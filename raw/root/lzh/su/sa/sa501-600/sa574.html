<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa574">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 574</span><span class="mirror-right">（五七四） 尼乾</span></h1>
</div>
<p><a class="t-linehead" id="t-linehead0152b28"></a>如是我聞：</p>
<p>一時，佛住菴羅聚落菴羅<a class="t" id="t0152b29"></a>林中，與諸上座比丘俱。</p>
<p><a class="t-linehead" id="t-linehead0152b29"></a>時，有尼犍若提<a class="t" id="t0152c01"></a>子與五百眷屬詣菴羅林中，欲誘質多羅<a class="t" id="t0152c02"></a>長者以為弟子。質多羅長者聞尼犍若提子<a class="t" id="t0152c03"></a>將五百眷屬來詣菴羅林中，欲誘我為弟<a class="t" id="t0152c04"></a>子，聞已，即往詣其所，共相問訊畢，各於一<a class="t" id="t0152c05"></a>面坐。</p>
<p><a class="t-linehead" id="t-linehead0152c05"></a>時，尼犍若提子語質多羅長者言：「汝<a class="t" id="t0152c06"></a>信沙門瞿曇得無覺無觀三昧耶？」</p>
<p><a class="t-linehead" id="t-linehead0152c06"></a>質多羅<a class="t" id="t0152c07"></a>長者答言：「我不以信故來也。」</p>
<p><a class="t-linehead" id="t-linehead0152c07"></a>阿耆毘言：<a class="t" id="t0152c08"></a>「長者！汝不諂、不幻、質直、質直所生。長者！若能<a class="t" id="t0152c09"></a>息有覺有觀者，亦能以繩繫縛於風，若能<a class="t" id="t0152c10"></a>息有覺有觀者，亦可以一把土斷恒水<a class="t" id="t0152c11"></a>流，我於行、住、坐、臥智見常生。」</p>
<p><a class="t-linehead" id="t-linehead0152c11"></a>質多羅長者<a class="t" id="t0152c12"></a>問尼犍若提子：「為信在前耶？為智在前耶？<a class="t" id="t0152c13"></a>信之與智，何者為先？何者為勝？」</p>
<p><a class="t-linehead" id="t-linehead0152c13"></a>尼犍若提<a class="t" id="t0152c14"></a>子答言：「信應在前，然後有智，信智相比，智<a class="t" id="t0152c15"></a>則為勝。」</p>
<p><a class="t-linehead" id="t-linehead0152c15"></a>質多羅長者語尼犍若提子：「我已求<a class="t" id="t0152c16"></a>得息有覺有觀，內淨一心，無覺無觀，三昧生<a class="t" id="t0152c17"></a>喜樂，第二禪具足住。我晝亦住此三昧，夜亦<a class="t" id="t0152c18"></a>住此三昧，終夜常住此三昧，有如是智，何<a class="t" id="t0152c19"></a>用信世尊為？」</p>
<p><a class="t-linehead" id="t-linehead0152c19"></a>尼犍若提子言：「汝諂曲、幻偽、<a class="t" id="t0152c20"></a>不直、不直所生。」</p>
<p><a class="t-linehead" id="t-linehead0152c20"></a>質多羅長者言：「汝先言我<a class="t" id="t0152c21"></a>不諂曲、不幻、質直、質直所生，今云何言<a class="t" id="t0152c22"></a>諂曲、幻偽、不直、不直所生耶？若汝前實者，<a class="t" id="t0152c23"></a>後則虛，後實者，前則虛。汝先言：『我於行、住、<a class="t" id="t0152c24"></a>坐、臥知見常生。』汝於前後，小事不知。云何<a class="t" id="t0152c25"></a>知過人法？若知、若見、安樂住事？」長者復問<a class="t" id="t0152c26"></a>尼犍若提子：「有於一問、一說、一記論，乃至<a class="t" id="t0152c27"></a>十問、十說、十記論，汝有此不？若無一問、一說、<a class="t" id="t0152c28"></a>一記論，乃至十問、十說、十記論。云何能誘<a class="t" id="t0152c29"></a>於我，而來至此菴羅林中欲誘誑我？」</p>
<p><a class="t-linehead" id="t-linehead0152c29"></a>於是<a class="t" id="t0153a01"></a>尼犍若提子息閉掉頭，反拱而出，不復還<a class="t" id="t0153a02"></a>顧。</p>
<a class="t" id="t0153a03"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>