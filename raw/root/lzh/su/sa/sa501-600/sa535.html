<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa535">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 535</span><span class="mirror-right">（五三五） 獨一</span></h1>
</div>
<p><a class="t-linehead" id="t-linehead0139a16"></a>如是我聞：</p>
<p>一時，佛住舍衛國祇樹給<a class="t" id="t0139a17"></a>孤獨園。爾時，尊者阿那律住松林精舍。<a class="t" id="t0139a18"></a>時，尊者大目犍連住跋祇聚落失收摩羅<a class="t" id="t0139a19"></a>山恐怖稠林禽獸之處。</p>
<p><a class="t-linehead" id="t-linehead0139a19"></a>時，尊者阿那律獨<a class="t" id="t0139a20"></a>一靜處，禪思思惟，作是念：「有一乘道，淨<a class="t" id="t0139a21"></a>眾生，離憂、悲、惱、苦，得真如法，所謂四念<a class="t" id="t0139a22"></a>處。何等為四？身身觀念處，受、心、法法觀<a class="t" id="t0139a23"></a>念處。若於四念處遠離者，於賢聖法遠離；<a class="t" id="t0139a24"></a>於賢聖法遠離者，於聖道遠離；聖道遠離<a class="t" id="t0139a25"></a>者，於甘露法遠離；甘露法遠離者，則不<a class="t" id="t0139a26"></a>能脫生、老、病、死、憂、悲、惱、苦。若於四念處信<a class="t" id="t0139a27"></a>樂者，於聖法信樂；聖法信樂者，於聖道<a class="t" id="t0139a28"></a>信樂；聖道信樂者，於甘露法信樂；甘露法<a class="t" id="t0139a29"></a>信樂者，得脫生、老、病、死、憂、悲、惱、苦。」</p>
<p><a class="t-linehead" id="t-linehead0139a29"></a>爾時，尊<a class="t" id="t0139b01"></a>者大目揵連知尊者阿那律心之所念，如力<a class="t" id="t0139b02"></a>士屈伸臂頃，以神通力於跋祇聚落失<a class="t" id="t0139b03"></a>收摩羅山恐怖稠林禽獸之處沒，至舍<a class="t" id="t0139b04"></a>衛城松林精舍尊者阿那律前現，語阿那<a class="t" id="t0139b05"></a>律言：「汝獨一靜處，禪思思惟，作是念：『有<a class="t" id="t0139b06"></a>一乘道，令眾生清淨，離生、老、病、死、憂、悲、惱、<a class="t" id="t0139b07"></a>苦，得真如法，所謂四念處。何等為四？身身<a class="t" id="t0139b08"></a>觀念處，受、心、法法觀念處。若於四念處不<a class="t" id="t0139b09"></a>樂者，於賢聖法不樂；聖法不樂者，於<a class="t" id="t0139b10"></a>聖道不樂；不樂聖道者，於甘露法亦<a class="t" id="t0139b11"></a>不樂；不樂甘露法者，則不能脫生、老、病、<a class="t" id="t0139b12"></a>死、憂、悲、惱、苦。若於四念處信樂者，樂賢聖<a class="t" id="t0139b13"></a>法；樂賢聖法者，樂於聖道；樂聖道者，得<a class="t" id="t0139b14"></a>甘露法；得甘露法者，得脫生、老、病、死、憂、悲、<a class="t" id="t0139b15"></a>惱、苦。』耶？」</p>
<p><a class="t-linehead" id="t-linehead0139b15"></a>尊者阿那律語尊者大目揵連言：<a class="t" id="t0139b16"></a>「如是，如是。尊者！」</p>
<p><a class="t-linehead" id="t-linehead0139b16"></a>大目犍連語尊者阿那律<a class="t" id="t0139b17"></a>言：「云何名為樂四念處？」</p>
<p><a class="t-linehead" id="t-linehead0139b17"></a>尊者大目犍連：「若<a class="t" id="t0139b18"></a>比丘身身觀念處，心緣身正念住調伏、止<a class="t" id="t0139b19"></a>息、寂靜，一心增進。如是，受、心、法念處，正念<a class="t" id="t0139b20"></a>住調伏、止息、寂靜，一心增進，尊者大目犍連，<a class="t" id="t0139b21"></a>是名比丘樂四念處。」</p>
<p><a class="t-linehead" id="t-linehead0139b21"></a>時，尊者大目犍連即如<a class="t" id="t0139b22"></a>其像三昧正受，從舍衛國松林精舍門，還<a class="t" id="t0139b23"></a>至跋祇聚落失收摩羅山恐怖稠林禽獸<a class="t" id="t0139b24"></a>之處。</p>
<a class="t" id="t0139b25"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>