<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa509">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 509</span><span class="mirror-right">（五〇九） 屠牛者</span></h1>
</div>
<p><a class="t-linehead" id="t-linehead0135b12"></a>如是我聞：</p>
<p>一時，佛住王舍城迦蘭陀<a class="t" id="t0135b13"></a>竹園。爾時，尊者大目犍連與尊者勒叉那在<a class="t" id="t0135b14"></a>耆闍崛山。</p>
<p><a class="t-linehead" id="t-linehead0135b14"></a>尊者勒叉那於晨朝時詣尊者<a class="t" id="t0135b15"></a>大目犍連所，語尊者大目犍連：「共出耆闍崛<a class="t" id="t0135b16"></a>山，入王舍城乞食。」尊者大目犍連默然而<a class="t" id="t0135b17"></a>許，即共出耆闍崛山，入王舍城乞食。</p>
<p><a class="t-linehead" id="t-linehead0135b17"></a>行至<a class="t" id="t0135b18"></a>一處，尊者大目犍連心有所念，欣然微笑。尊<a class="t" id="t0135b19"></a>者勒叉那見尊者大目犍連微笑，即問言：「尊<a class="t" id="t0135b20"></a>者！若佛及佛聲聞弟子欣然微笑，非無因<a class="t" id="t0135b21"></a>緣，尊者今日何因何緣而發微笑？」</p>
<p><a class="t-linehead" id="t-linehead0135b21"></a>尊者大目<a class="t" id="t0135b22"></a>犍連言：「所問非時，且乞食，還於世尊前，當<a class="t" id="t0135b23"></a>問是事，是應時問。」</p>
<p><a class="t-linehead" id="t-linehead0135b23"></a>尊者大目犍連與尊者<a class="t" id="t0135b24"></a>勒叉那共入城乞食，食已還，洗足，舉衣鉢，<a class="t" id="t0135b25"></a>俱詣佛所，稽首佛足，退坐一面。尊者勒叉<a class="t" id="t0135b26"></a>那問尊者大目犍連：「我今晨朝與汝共入王<a class="t" id="t0135b27"></a>舍城乞食，汝於一處欣然微笑，我即問汝<a class="t" id="t0135b28"></a>何因緣笑，汝答我言所問非時，我今問汝<a class="t" id="t0135b29"></a>何因何緣欣然微笑？」</p>
<p><a class="t-linehead" id="t-linehead0135b29"></a>尊者大目犍連語尊者<a class="t" id="t0135c01"></a>勒叉那：「我於路中見一眾生，筋骨相連，舉<a class="t" id="t0135c02"></a>身不淨，臭穢可厭，烏、鵄、鵰、鷲、野干、餓狗隨而<a class="t" id="t0135c03"></a>擭食，或從脇肋探其內藏而取食之，極大<a class="t" id="t0135c04"></a>苦痛，啼哭號呼。我見是已，心即念言：『如是<a class="t" id="t0135c05"></a>眾生得如是身，而受如是不饒益苦。』」</p>
<p><a class="t-linehead" id="t-linehead0135c05"></a>爾時，<a class="t" id="t0135c06"></a>世尊告諸比丘：「善哉！比丘！我聲聞中住實<a class="t" id="t0135c07"></a>眼、實智、實義、實法，決定通達，見如是眾生。<a class="t" id="t0135c08"></a>我亦見是眾生，而不說者，恐不信故。所以<a class="t" id="t0135c09"></a>者何？如來所說，有不信者，是愚癡人長夜<a class="t" id="t0135c10"></a>當受不饒益苦。諸比丘！是眾生者，過去世<a class="t" id="t0135c11"></a>時，於此王舍城為屠牛弟子，緣屠牛罪<a class="t" id="t0135c12"></a>故，已百千歲墮地獄中受無量苦，彼屠牛<a class="t" id="t0135c13"></a>惡行餘罪緣故，今得此身，續受如是不饒<a class="t" id="t0135c14"></a>益苦。諸比丘！如大目揵連所見，真實不異，<a class="t" id="t0135c15"></a>汝等受持。」</p>
<p><a class="t-linehead" id="t-linehead0135c15"></a>佛說此經已，諸比丘聞佛所說，<a class="t" id="t0135c16"></a>歡喜奉行。</p>
<a class="t" id="t0135c17"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>