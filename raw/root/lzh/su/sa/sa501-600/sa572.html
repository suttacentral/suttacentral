<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa572">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 572</span><span class="mirror-right">（五七二） 繫</span></h1>
</div>
<p><a class="t-linehead" id="t-linehead0151c29"></a>如是我聞：</p>
<p>一時，佛住菴羅林中，與眾<a class="t" id="t0152a01"></a>多上座比丘俱。</p>
<p><a class="t-linehead" id="t-linehead0152a01"></a>爾時，眾多上座比丘集於<a class="t" id="t0152a02"></a>食堂，作如是論議：「諸尊！於意云何？謂眼繫<a class="t" id="t0152a03"></a>色耶？色繫眼耶？如是耳聲、鼻香、舌味、身觸、<a class="t" id="t0152a04"></a>意法，為意繫法耶？法繫意耶？」</p>
<p><a class="t-linehead" id="t-linehead0152a04"></a>時，質多羅長<a class="t" id="t0152a05"></a>者行有所營，便過精舍，見諸上座比丘集<a class="t" id="t0152a06"></a>於食堂，即便前禮諸上座足，禮足已，問言：<a class="t" id="t0152a07"></a>「尊者集於食堂，論說何法？」</p>
<p><a class="t-linehead" id="t-linehead0152a07"></a>諸上座答言：「長<a class="t" id="t0152a08"></a>者！我等今日集此食堂，作如此論：『為眼繫<a class="t" id="t0152a09"></a>色耶？色繫眼耶？如是耳聲、鼻香、舌味、身觸、<a class="t" id="t0152a10"></a>意法，為意繫法耶？為法繫意耶？』」</p>
<p><a class="t-linehead" id="t-linehead0152a10"></a>長者問<a class="t" id="t0152a11"></a>言：「諸尊者於此義云何記說？」</p>
<p><a class="t-linehead" id="t-linehead0152a11"></a>諸上座言：「於<a class="t" id="t0152a12"></a>長者意云何？」</p>
<p><a class="t-linehead" id="t-linehead0152a12"></a>長者答諸上座言：「如我意，<a class="t" id="t0152a13"></a>謂非眼繫色，非色繫眼，乃至非意繫法，<a class="t" id="t0152a14"></a>非法繫意，然中間有欲貪者，隨彼繫也。<a class="t" id="t0152a15"></a>譬如二牛，一黑一白，駕以軛鞅。有人問言：<a class="t" id="t0152a16"></a>『為黑牛繫白牛？為白牛繫黑牛？』為等問<a class="t" id="t0152a17"></a>不？」</p>
<p><a class="t-linehead" id="t-linehead0152a17"></a>答言：「長者！非等問也。所以者何？非黑<a class="t" id="t0152a18"></a>牛繫白牛，亦非白牛繫黑牛，然彼軛鞅是<a class="t" id="t0152a19"></a>其繫也。」</p>
<p><a class="t-linehead" id="t-linehead0152a19"></a>「如是，尊者！非眼繫色，非色繫眼，乃<a class="t" id="t0152a20"></a>至非意繫法，非法繫意，然其中間，欲貪<a class="t" id="t0152a21"></a>是其繫也。」</p>
<p><a class="t-linehead" id="t-linehead0152a21"></a>時，質多羅長者聞諸上座所說，歡<a class="t" id="t0152a22"></a>喜隨喜，作禮而去。</p>
<a class="t" id="t0152a23"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>