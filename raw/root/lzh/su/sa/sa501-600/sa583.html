<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa583">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 583</span><span class="mirror-right">（五八三） 月天子</span></h1>
</div>
<p><a class="t-linehead" id="t-linehead0155a07"></a>如是我聞：</p>
<p>一時，佛住舍衛國祇樹給<a class="t" id="t0155a08"></a>孤獨園。</p>
<p><a class="t-linehead" id="t-linehead0155a08"></a>爾時，羅睺羅阿修羅王障月天子。<a class="t" id="t0155a09"></a>時，諸月天子悉皆恐怖，來詣佛所，稽首佛<a class="t" id="t0155a10"></a>足，退住一面。說偈歎佛：</p>
<a class="t" id="t0155a11"></a><blockquote class="gatha">
<p>「今禮最勝覺，　　能脫一切障，<a class="t" id="t0155a12"></a><br>　我今遭苦惱，　　是故來歸依。<a class="t" id="t0155a13"></a><br>　我等月天子，　　歸依於善逝，<a class="t" id="t0155a14"></a><br>　佛哀愍世間，　　願解阿修羅。」</p>
</blockquote>
<a class="t" id="t0155a15"></a><p><a class="t-linehead" id="t-linehead0155a15"></a>爾時，世尊說偈答言：</p>
<a class="t" id="t0155a16"></a><blockquote class="gatha">
<p>「破壞諸闇冥，　　光明照虛空，<a class="t" id="t0155a17"></a><br>　今毘盧遮那，　　清淨光明顯。<a class="t" id="t0155a18"></a><br>　羅睺避虛空，　　速放飛兔像，<a class="t" id="t0155a19"></a><br>　羅睺阿修羅，　　即捨月而還。<a class="t" id="t0155a20"></a><br>　舉體悉流污，　　戰怖不自安，<a class="t" id="t0155a21"></a><br>　神昬志迷亂，　　猶如重病人。」</p>
</blockquote>
<a class="t" id="t0155a22"></a><p><a class="t-linehead" id="t-linehead0155a22"></a>時，有阿修羅名曰婆稚，見羅睺羅阿修羅<a class="t" id="t0155a23"></a>疾捨月還，便說偈言：</p>
<a class="t" id="t0155a24"></a><blockquote class="gatha">
<p>「羅睺阿修羅，　　捨月一何速，<a class="t" id="t0155a25"></a><br>　神體悉流污，　　猶如重病人。」</p>
</blockquote>
<a class="t" id="t0155a26"></a><p><a class="t-linehead" id="t-linehead0155a26"></a>羅睺阿修羅說偈答言：</p>
<a class="t" id="t0155a27"></a><blockquote class="gatha">
<p>「瞿曇說呪偈，　　不速捨月者，<a class="t" id="t0155a28"></a><br>　或頭破七分，　　受諸隣死苦。」</p>
</blockquote>
<a class="t" id="t0155a29"></a><p><a class="t-linehead" id="t-linehead0155a29"></a>婆稚阿修羅復說偈言：</p>
<a class="t" id="t0155b01"></a><blockquote class="gatha">
<p>「佛興未曾有，　　安隱於世間，<a class="t" id="t0155b02"></a><br>　說呪偈能令，　　羅睺羅捨月。」</p>
</blockquote>
<a class="t" id="t0155b03"></a><p><a class="t-linehead" id="t-linehead0155b03"></a>佛說此經已，時月天子聞佛所說，歡喜隨<a class="t" id="t0155b04"></a>喜，作禮而去。</p>
<a class="t" id="t0155b05"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>