<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa573">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 573</span><span class="mirror-right">（五七三） 阿魯毗迦</span></h1>
</div>
<p><a class="t-linehead" id="t-linehead0152a23"></a>如是我聞：</p>
<p>一時，佛住菴羅林中。時，有<a class="t" id="t0152a24"></a>阿耆毘外道是質多羅長者先人親厚，來<a class="t" id="t0152a25"></a>詣質多羅長者所，共相問訊慰勞已，於一面<a class="t" id="t0152a26"></a>住。</p>
<p><a class="t-linehead" id="t-linehead0152a26"></a>質多羅長者問阿耆毘外道：「汝出家幾<a class="t" id="t0152a27"></a>時？」</p>
<p><a class="t-linehead" id="t-linehead0152a27"></a>答言：「長者！我出家已來二十餘年。」</p>
<p>質<a class="t" id="t0152a28"></a>多羅長者問言：「汝出家來過二十年，為得<a class="t" id="t0152a29"></a>過人法，究竟知見，安樂住不？」</p>
<p><a class="t-linehead" id="t-linehead0152a29"></a>答言：「長者！<a class="t" id="t0152b01"></a>雖出家過二十年，不得過人法，究竟知見，<a class="t" id="t0152b02"></a>安樂住，唯有躶形、拔髮、乞食，人間遊行，臥<a class="t" id="t0152b03"></a>於土中。」</p>
<p><a class="t-linehead" id="t-linehead0152b03"></a>質多羅長者言：「此非名稱法、律，此<a class="t" id="t0152b04"></a>是惡知，非出要道，非曰等覺，非讚歎處，不<a class="t" id="t0152b05"></a>可依止。唐名出家過二十年，躶形、拔髮、乞<a class="t" id="t0152b06"></a>食，人間遊行，臥灰土中。」</p>
<p><a class="t-linehead" id="t-linehead0152b06"></a>阿耆毘問質多羅<a class="t" id="t0152b07"></a>長者：「汝為沙門瞿曇作弟子，於今幾時？」</p>
<p><a class="t-linehead" id="t-linehead0152b07"></a>質<a class="t" id="t0152b08"></a>多羅長者答言：「我為世尊弟子過二十年。」</p>
<a class="t" id="t0152b09"></a><p><a class="t-linehead" id="t-linehead0152b09"></a>復問質多羅長者：「汝為沙門瞿曇弟子過二<a class="t" id="t0152b10"></a>十年，復得過人法，勝、究竟知見不？」</p>
<p><a class="t-linehead" id="t-linehead0152b10"></a>質多羅<a class="t" id="t0152b11"></a>長者答言：「汝今當知，質多羅長者要不復<a class="t" id="t0152b12"></a>經由胞胎而受生，不復增於丘塜，不復<a class="t" id="t0152b13"></a>起於血氣，如世尊所說五下分結，不見一<a class="t" id="t0152b14"></a>結而不斷者，若一結不斷，當復還生此世。」</p>
<a class="t" id="t0152b15"></a><p><a class="t-linehead" id="t-linehead0152b15"></a>如是說時，阿耆毘迦悲歎涕淚，以衣拭面，<a class="t" id="t0152b16"></a>謂質多羅長者言：「我今當作何計？」</p>
<p><a class="t-linehead" id="t-linehead0152b16"></a>質多羅<a class="t" id="t0152b17"></a>長者答言：「汝若能於正法、律出家者，我當<a class="t" id="t0152b18"></a>給汝衣鉢供身之具。」</p>
<p><a class="t-linehead" id="t-linehead0152b18"></a>阿耆毘迦須臾思惟已，<a class="t" id="t0152b19"></a>語質多羅長者言：「我今隨喜，示我所作。」</p>
<a class="t" id="t0152b20"></a><p><a class="t-linehead" id="t-linehead0152b20"></a>時，質多羅長者將彼阿耆毘迦往詣諸上<a class="t" id="t0152b21"></a>座所，禮諸上座足，於一面坐。白諸上座比<a class="t" id="t0152b22"></a>丘言：「尊者！此阿耆毘迦是我先人親厚，今<a class="t" id="t0152b23"></a>求出家作比丘，願諸上座度令出家，我當<a class="t" id="t0152b24"></a>供給衣鉢眾具。」</p>
<p><a class="t-linehead" id="t-linehead0152b24"></a>諸上座即令出家，剃除鬚<a class="t" id="t0152b25"></a>髮，著袈裟衣。出家已，思惟：「所以善男子剃<a class="t" id="t0152b26"></a>除鬚髮，著袈裟衣，出家增進學道，淨修梵<a class="t" id="t0152b27"></a>行……。」得阿羅漢。</p>
<a class="t" id="t0152b28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>