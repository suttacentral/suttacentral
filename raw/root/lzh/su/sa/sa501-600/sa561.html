<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa561">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 561</span><span class="mirror-right">（五六一） 婆羅門</span></h1>
</div>
<p><a class="t-linehead" id="t-linehead0147a13"></a>如是我聞：</p>
<p>一時，佛住俱睒彌國瞿師<a class="t" id="t0147a14"></a>羅園，尊者阿難亦在彼住。</p>
<p><a class="t-linehead" id="t-linehead0147a14"></a>時，有異婆羅門<a class="t" id="t0147a15"></a>詣尊者阿難所，共相問訊慰勞已，於一面<a class="t" id="t0147a16"></a>坐，問尊者阿難：「何故於沙門瞿曇所修梵<a class="t" id="t0147a17"></a>行？」</p>
<p><a class="t-linehead" id="t-linehead0147a17"></a>尊者阿難語婆羅門：「為斷故。」</p>
<p>復問：「尊<a class="t" id="t0147a18"></a>者何所斷？」</p>
<p><a class="t-linehead" id="t-linehead0147a18"></a>答言：「斷愛。」</p>
<p>復問：「尊者阿<a class="t" id="t0147a19"></a>難！何所依而得斷愛？」</p>
<p><a class="t-linehead" id="t-linehead0147a19"></a>答言：「婆羅門！依<a class="t" id="t0147a20"></a>於欲而斷愛。」</p>
<p><a class="t-linehead" id="t-linehead0147a20"></a>復問：「尊者阿難！豈非無邊<a class="t" id="t0147a21"></a>際？」</p>
<p><a class="t-linehead" id="t-linehead0147a21"></a>答言：「婆羅門！非無邊際。如是有邊際，<a class="t" id="t0147a22"></a>非無邊際。」</p>
<p><a class="t-linehead" id="t-linehead0147a22"></a>復問：「尊者阿難！云何有邊際，非<a class="t" id="t0147a23"></a>無邊際。」</p>
<p><a class="t-linehead" id="t-linehead0147a23"></a>答言：「婆羅門！我今問汝，隨意答<a class="t" id="t0147a24"></a>我。婆羅門！於意云何？汝先有欲來詣精<a class="t" id="t0147a25"></a>舍不？」</p>
<p><a class="t-linehead" id="t-linehead0147a25"></a>婆羅門答言：「如是，阿難！」</p>
<p>「如是，婆羅<a class="t" id="t0147a26"></a>門！來至精舍已，彼欲息不？」</p>
<p><a class="t-linehead" id="t-linehead0147a26"></a>答言：「如是，<a class="t" id="t0147a27"></a>尊者阿難！彼精進、方便、籌量，來詣精舍。」</p>
<p><a class="t-linehead" id="t-linehead0147a27"></a>復<a class="t" id="t0147a28"></a>問：「至精舍已，彼精進、方便、籌量息不？」</p>
<p><a class="t-linehead" id="t-linehead0147a28"></a>答<a class="t" id="t0147a29"></a>言：「如是，尊者阿難！」</p>
<p><a class="t-linehead" id="t-linehead0147a29"></a>復語婆羅門：「如是，婆<a class="t" id="t0147b01"></a>羅門！如來、應、等正覺所知所見，說四如<a class="t" id="t0147b02"></a>意足，以一乘道淨眾生、滅苦惱、斷憂悲。<a class="t" id="t0147b03"></a>何等為四？欲定斷行成就如意足，精進定、<a class="t" id="t0147b04"></a>心定、思惟定斷行成就如意足。如是，聖弟子<a class="t" id="t0147b05"></a>修欲定斷行成就如意足，依離、依無欲、依<a class="t" id="t0147b06"></a>出要、依滅、向於捨，乃至斷愛，愛斷已，彼<a class="t" id="t0147b07"></a>欲亦息。修精進定、心定、思惟定斷行成就，<a class="t" id="t0147b08"></a>依離、依無欲、依出要、依滅、向於捨，乃至愛<a class="t" id="t0147b09"></a>盡，愛盡已，思惟則息。婆羅門！於意云何？<a class="t" id="t0147b10"></a>此非邊際耶？」</p>
<p><a class="t-linehead" id="t-linehead0147b10"></a>婆羅門言：「尊者阿難！此是<a class="t" id="t0147b11"></a>邊際，非不邊際。」</p>
<p><a class="t-linehead" id="t-linehead0147b11"></a>爾時，婆羅門聞尊者阿難<a class="t" id="t0147b12"></a>所說，歡喜隨喜，從座起去。</p>
<a class="t" id="t0147b13"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>