<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa538">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 538</span><span class="mirror-right">（五三八） 松林</span></h1>
</div>
<p><a class="t-linehead" id="t-linehead0140a07"></a>如是我聞：</p>
<p>一時，佛住舍衛國祇樹給孤<a class="t" id="t0140a08"></a>獨園。尊者舍利弗、尊者大目犍連、尊者阿難、<a class="t" id="t0140a09"></a>尊者阿那律住舍衛國。</p>
<p><a class="t-linehead" id="t-linehead0140a09"></a>爾時，尊者大目犍<a class="t" id="t0140a10"></a>連詣尊者阿那律所，共相問訊慰勞已，於<a class="t" id="t0140a11"></a>一面坐。時，尊者大目犍連問尊者阿那律：<a class="t" id="t0140a12"></a>「於何功德修習多修習，成此大德神力？」</p>
<p><a class="t-linehead" id="t-linehead0140a12"></a>尊<a class="t" id="t0140a13"></a>者阿那律語尊者大目犍連：「我於四念處<a class="t" id="t0140a14"></a>修習多修習，成此大德神力。何等為四？內<a class="t" id="t0140a15"></a>身身觀繫心住，精勤方便，正念正知，除世<a class="t" id="t0140a16"></a>間貪憂，外身、內外身，內受、外受、內外受，內<a class="t" id="t0140a17"></a>心、外心、內外心，內法、外法、內外法，觀繫心<a class="t" id="t0140a18"></a>住，精進方便，除世間貪憂，是名四念處修<a class="t" id="t0140a19"></a>習多修習。成此大德神力，於千須彌山以<a class="t" id="t0140a20"></a>少方便悉能觀察，如明目士夫登高山頂，<a class="t" id="t0140a21"></a>觀下千多羅樹林。如是我於四念處修習<a class="t" id="t0140a22"></a>多修習，成此大德神力，以少方便見千須<a class="t" id="t0140a23"></a>彌山。如是，尊者大目犍連！我於四念處修<a class="t" id="t0140a24"></a>習多修習，成此大德神力。」</p>
<p><a class="t-linehead" id="t-linehead0140a24"></a>時二正士共論<a class="t" id="t0140a25"></a>議已，各從座起而去。</p>
<a class="t" id="t0140a26"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>