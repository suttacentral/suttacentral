<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa539">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 539</span><span class="mirror-right">（五三九） 松林</span></h1>
</div>
<p><a class="t-linehead" id="t-linehead0140a26"></a>如是我聞：</p>
<p>一時，佛住舍衛國祇樹給孤<a class="t" id="t0140a27"></a>獨園。尊者舍利弗、尊者大目犍連、尊者阿<a class="t" id="t0140a28"></a>難、尊者阿那律住舍衛國手成浴池側。</p>
<a class="t" id="t0140a29"></a><p><a class="t-linehead" id="t-linehead0140a29"></a>爾時，尊者阿難往尊者阿那律所，共相問<a class="t" id="t0140b01"></a>訊慰勞已，於一面坐。尊者阿難問尊者阿<a class="t" id="t0140b02"></a>那律：「於何功德修習多修習，成就如是大<a class="t" id="t0140b03"></a>德大力大神通？」</p>
<p><a class="t-linehead" id="t-linehead0140b03"></a>尊者阿那律語尊者阿難：「我<a class="t" id="t0140b04"></a>於四念處修習多修習，成此大德大力。何<a class="t" id="t0140b05"></a>等為四？內身身觀念處繫心住，精勤方便，正<a class="t" id="t0140b06"></a>念正知，除世間貪憂。如是外身、內外身，內<a class="t" id="t0140b07"></a>受、外受、內外受，內心、外心、內外心，內法、外法、<a class="t" id="t0140b08"></a>內外法觀念處繫心住，精勤方便，除世間貪<a class="t" id="t0140b09"></a>憂。如是，尊者阿難！我於此四念處修習多<a class="t" id="t0140b10"></a>修習，少方便，以淨天眼過天、人眼，見諸<a class="t" id="t0140b11"></a>眾生，死時、生時，好色、惡色，上色、下色，善趣、<a class="t" id="t0140b12"></a>惡趣，隨業受生，皆如實見。此諸眾生身惡<a class="t" id="t0140b13"></a>行，口、意惡行，誹謗賢聖，邪見因緣，身壞命<a class="t" id="t0140b14"></a>終，生地獄中。如是眾生，身善行，口，意善行，<a class="t" id="t0140b15"></a>不謗賢聖，正見成就，以是因緣，身壞命終，<a class="t" id="t0140b16"></a>得生天上。</p>
<p><a class="t-linehead" id="t-linehead0140b16"></a>「譬如明目士夫住四衢道，見諸<a class="t" id="t0140b17"></a>人民若來、若去、若坐、若臥，我亦如是，於四<a class="t" id="t0140b18"></a>念處修習多修習，成此大德大力神通，見<a class="t" id="t0140b19"></a>諸眾生，死時、生時，善趣、惡趣。如是眾生身<a class="t" id="t0140b20"></a>惡行，口、意惡行，誹謗賢聖，邪見因緣，生地<a class="t" id="t0140b21"></a>獄中。如是眾生身善行，口、意善行，不謗賢<a class="t" id="t0140b22"></a>聖，正見因緣，身壞命終，得生天上。如是，尊<a class="t" id="t0140b23"></a>者阿難！我於四念處修習多修習，成此大<a class="t" id="t0140b24"></a>德大力神通。」</p>
<p><a class="t-linehead" id="t-linehead0140b24"></a>時，二正士共論議已，各從座起<a class="t" id="t0140b25"></a>而去。</p>
<a class="t" id="t0140b26"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>