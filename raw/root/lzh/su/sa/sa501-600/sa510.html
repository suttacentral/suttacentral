<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa510">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 510</span><span class="mirror-right">（五一〇） 屠羊者</span></h1>
</div>
<p><a class="t-linehead" id="t-linehead0135c17"></a>如是我聞：</p>
<p>一時，佛住王舍城迦蘭陀竹<a class="t" id="t0135c18"></a>園。尊者大目犍連與尊者勒叉那在耆闍崛<a class="t" id="t0135c19"></a>山中。</p>
<p><a class="t-linehead" id="t-linehead0135c19"></a>尊者勒叉那於晨朝時詣尊者大目<a class="t" id="t0135c20"></a>犍連所，語尊者大目犍連：「共出耆闍崛山，<a class="t" id="t0135c21"></a>入王舍城乞食。」尊者大目犍連默然而許，即<a class="t" id="t0135c22"></a>共出耆闍崛山，入王舍城乞食。</p>
<p><a class="t-linehead" id="t-linehead0135c22"></a>行至一處，<a class="t" id="t0135c23"></a>尊者大目犍連心有所念，欣然微笑。尊者勒<a class="t" id="t0135c24"></a>叉那見尊者大目犍連微笑，即問言：「尊者！若<a class="t" id="t0135c25"></a>佛及佛聲聞弟子欣然微笑，非無因緣，尊<a class="t" id="t0135c26"></a>者今日何因何緣而發微笑？」</p>
<p><a class="t-linehead" id="t-linehead0135c26"></a>尊者大目犍連<a class="t" id="t0135c27"></a>言：「所問非時，且乞食，還於世尊前，當問是<a class="t" id="t0135c28"></a>事，是應時問。」</p>
<p><a class="t-linehead" id="t-linehead0135c28"></a>尊者大目犍連與尊者勒叉<a class="t" id="t0135c29"></a>那共入城乞食已，還洗足，舉衣鉢，俱詣佛<a class="t" id="t0136a01"></a>所，稽首佛足，退坐一面。尊者勒叉那問尊<a class="t" id="t0136a02"></a>者大目犍連：「我今晨朝共入王舍城乞食，<a class="t" id="t0136a03"></a>汝於一處欣然微笑，我即問汝微笑因緣，<a class="t" id="t0136a04"></a>汝答我言所問非時，我今問汝何因何緣<a class="t" id="t0136a05"></a>欣然微笑？」</p>
<p><a class="t-linehead" id="t-linehead0136a05"></a>尊者大目犍連語勒叉那：「我於路<a class="t" id="t0136a06"></a>中見一大<span class="corr" title="[&gt;身]">身</span>眾生，舉身無皮，純一肉段，乘空<a class="t" id="t0136a07"></a>而行，烏、鵄、鵰、鷲、野干、餓狗隨而擭食，或從脇<a class="t" id="t0136a08"></a>肋探其內藏而取食之，苦痛切迫，啼哭號<a class="t" id="t0136a09"></a>呼。我即思惟：『如是眾生得如是身，乃受如<a class="t" id="t0136a10"></a>是不饒益苦。』」</p>
<p><a class="t-linehead" id="t-linehead0136a10"></a>佛告諸比丘：「善哉！比丘！我聲聞<a class="t" id="t0136a11"></a>中，住實眼、實智、實義、實法，決定通達，見是<a class="t" id="t0136a12"></a>眾生，我亦見是眾生，而不說者，恐不信故。<a class="t" id="t0136a13"></a>所以者何？如來所說，有不信者，是愚癡人<a class="t" id="t0136a14"></a>長夜當受不饒益苦。諸比丘！是眾生者，過<a class="t" id="t0136a15"></a>去世時，於此王舍城為屠羊者，緣斯罪故，<a class="t" id="t0136a16"></a>已百千歲墮地獄中受無量苦，今得此身，<a class="t" id="t0136a17"></a>餘罪緣故，續受斯苦。諸比丘！如大目犍連<a class="t" id="t0136a18"></a>所見，真實無異，汝等受持。」</p>
<p><a class="t-linehead" id="t-linehead0136a18"></a>佛說此經已，諸<a class="t" id="t0136a19"></a>比丘聞佛所說，歡喜奉行。</p>
<a class="t" id="t0136a20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>