<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa563">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 563</span><span class="mirror-right">（五六三） 尼犍</span></h1>
</div>
<p><a class="t-linehead" id="t-linehead0147c02"></a>如是我聞：</p>
<p>一時，佛住毘舍離獼猴<a class="t" id="t0147c03"></a>池側重閣講堂，尊者阿難亦在彼住。</p>
<p><a class="t-linehead" id="t-linehead0147c03"></a>爾時，<a class="t" id="t0147c04"></a>無畏離車，是尼犍弟子、聰明童子離車，<a class="t" id="t0147c05"></a>是阿耆毘弟子，俱往尊者阿難所，共相問訊<a class="t" id="t0147c06"></a>慰勞已，於一面坐。時，無畏離車語尊者<a class="t" id="t0147c07"></a>阿難：「我師尼犍子滅熾然法，清淨超出，<a class="t" id="t0147c08"></a>為諸弟子說如是道：『宿命之業，行苦行故，<a class="t" id="t0147c09"></a>悉能吐之。身業不作，斷截橋梁，於未來<a class="t" id="t0147c10"></a>世無復諸漏，諸業永盡；業永盡故，眾苦<a class="t" id="t0147c11"></a>永盡；苦永盡故，究竟苦邊。』尊者阿難！此義<a class="t" id="t0147c12"></a>云何？」</p>
<p><a class="t-linehead" id="t-linehead0147c12"></a>尊者阿難語離車言：「如來、應、等正覺<a class="t" id="t0147c13"></a>所知所見，說三種離熾然清淨超出道，以<a class="t" id="t0147c14"></a>一乘道淨眾生、離憂悲、越苦惱，得真如<a class="t" id="t0147c15"></a>法。何等為三？如是，聖弟子住於淨戒，受波<a class="t" id="t0147c16"></a>羅提木叉，威儀具足，信於諸罪過，生怖畏<a class="t" id="t0147c17"></a>想。受持如是具足淨戒，宿業漸吐，得現法<a class="t" id="t0147c18"></a>離熾然，不待時節，能得正法，通達現見<a class="t" id="t0147c19"></a>觀察，智慧自覺。離車長者！是名如來、應、等正<a class="t" id="t0147c20"></a>覺說所知所見說離熾然，清淨超出，以一<a class="t" id="t0147c21"></a>乘道淨眾生、滅苦惱、越憂悲，得真如法。</p>
<a class="t" id="t0147c22"></a><p><a class="t-linehead" id="t-linehead0147c22"></a>「復次，離車！如是淨戒具足，離欲、惡不善法，<a class="t" id="t0147c23"></a>乃至第四禪具足住，是名如來、應、等正覺說<a class="t" id="t0147c24"></a>離熾然，乃至得如實法。復有三昧正受，<a class="t" id="t0147c25"></a>於此苦聖諦如實知，此苦集聖諦、苦滅聖<a class="t" id="t0147c26"></a>諦、苦滅道跡聖諦如實知。具足如是智慧心，<a class="t" id="t0147c27"></a>業更不造，宿業漸已斷，得現正法，離諸<a class="t" id="t0147c28"></a>熾然，不待時節，通達現見，生自覺智。離<a class="t" id="t0147c29"></a>車！是名如來、應、等正覺所知所見說第<a class="t" id="t0148a01"></a>三離熾然，清淨超出，以一乘道淨眾生、離<a class="t" id="t0148a02"></a>苦惱、滅憂悲，得如實法。」</p>
<p><a class="t-linehead" id="t-linehead0148a02"></a>爾時，尼犍弟子離<a class="t" id="t0148a03"></a>車無畏默然住。</p>
<p><a class="t-linehead" id="t-linehead0148a03"></a>爾時，阿耆毘弟子離車<a class="t" id="t0148a04"></a>聰慧重語離車無畏言：「怪哉！無畏！何默<a class="t" id="t0148a05"></a>然住？於如來、應、等正覺所說、所知、所見、善<a class="t" id="t0148a06"></a>說法，聞不隨喜耶？」</p>
<p><a class="t-linehead" id="t-linehead0148a06"></a>離車無畏答言：「我思<a class="t" id="t0148a07"></a>惟其義，故默然住耳。誰聞世尊沙門瞿曇<a class="t" id="t0148a08"></a>所說法不隨喜者？若有聞沙門瞿曇說法<a class="t" id="t0148a09"></a>而不隨喜者，此則愚夫，長夜當受非義<a class="t" id="t0148a10"></a>不饒益苦。」</p>
<p><a class="t-linehead" id="t-linehead0148a10"></a>時，尼犍弟子離車無畏、阿耆毘<a class="t" id="t0148a11"></a>弟子聰慧重聞佛所說法，尊者阿難陀所說，<a class="t" id="t0148a12"></a>歡喜隨喜，從座起去。</p>
<a class="t" id="t0148a13"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>