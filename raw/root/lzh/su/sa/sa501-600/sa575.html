<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa575">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 575</span><span class="mirror-right">（五七五） 病相</span></h1>
</div>
<p><a class="t-linehead" id="t-linehead0153a03"></a>如是我聞：</p>
<p>一時，佛住菴羅聚落菴羅<a class="t" id="t0153a04"></a>林中，與眾多上座比丘俱。</p>
<p><a class="t-linehead" id="t-linehead0153a04"></a>爾時，質多羅長者<a class="t" id="t0153a05"></a>病苦，諸親圍遶，有眾多諸天來詣長者所，<a class="t" id="t0153a06"></a>語質多羅長者言：「長者！汝當發願得作<a class="t" id="t0153a07"></a>轉輪王。」</p>
<p><a class="t-linehead" id="t-linehead0153a07"></a>質多羅長者語諸天言：「若作轉<a class="t" id="t0153a08"></a>輪王，彼亦無常、苦、空、無我。」</p>
<p><a class="t-linehead" id="t-linehead0153a08"></a>時，長者親屬語<a class="t" id="t0153a09"></a>長者：「汝當繫念。汝當繫念。」</p>
<p><a class="t-linehead" id="t-linehead0153a09"></a>質多羅長者語<a class="t" id="t0153a10"></a>親屬：「何故汝等教我繫念，繫念？」</p>
<p><a class="t-linehead" id="t-linehead0153a10"></a>彼親屬言：<a class="t" id="t0153a11"></a>「汝作是言：『無常、苦、空、無我。』是故教汝繫<a class="t" id="t0153a12"></a>念、繫念也。」</p>
<p><a class="t-linehead" id="t-linehead0153a12"></a>長者語諸親屬：「有諸天人來<a class="t" id="t0153a13"></a>至我所，語我言：『汝當發願得作轉輪聖<a class="t" id="t0153a14"></a>王，隨願得果。』我即答言：『彼轉輪王亦復無<a class="t" id="t0153a15"></a>常、苦、空、非我。』」</p>
<p><a class="t-linehead" id="t-linehead0153a15"></a>彼諸親屬語質多羅長者：「轉<a class="t" id="t0153a16"></a>輪王有何，而彼諸天教汝願求？」</p>
<p><a class="t-linehead" id="t-linehead0153a16"></a>長者答言：<a class="t" id="t0153a17"></a>「轉輪王者以正法治化，是故諸天見如是<a class="t" id="t0153a18"></a>福利故，而來教我為發願求。」</p>
<p><a class="t-linehead" id="t-linehead0153a18"></a>諸親屬言：<a class="t" id="t0153a19"></a>「汝今用心，當如之何？」</p>
<p><a class="t-linehead" id="t-linehead0153a19"></a>長者答言：「諸親屬！我<a class="t" id="t0153a20"></a>今作心，唯不復見胞胎受生，不增丘塜，<a class="t" id="t0153a21"></a>不受血氣，如世尊說，五下分結我不見有，<a class="t" id="t0153a22"></a>我不自見一結不斷，若結不斷，則還生<a class="t" id="t0153a23"></a>此世。」</p>
<p><a class="t-linehead" id="t-linehead0153a23"></a>於是長者即從床起，結加趺坐，正念<a class="t" id="t0153a24"></a>在前，而說偈言：</p>
<a class="t" id="t0153a25"></a><blockquote class="gatha">
<p>「服食積所積，　　廣度於眾難，<a class="t" id="t0153a26"></a><br>　施上進福田，　　殖斯五種力。<a class="t" id="t0153a27"></a><br>　以斯義所欲，　　俗人處於家，<a class="t" id="t0153a28"></a><br>　我悉得此利，　　已免於眾難。<a class="t" id="t0153a29"></a><br>　世間所聞習，　　遠離眾難事，<a class="t" id="t0153b01"></a><br>　生樂知稍難，　　隨順等正覺。<a class="t" id="t0153b02"></a><br>　供養持戒者，　　善修諸梵行，<a class="t" id="t0153b03"></a><br>　漏盡阿羅漢，　　及聲聞牟尼。<a class="t" id="t0153b04"></a><br>　如是超越見，　　於上諸勝處，<a class="t" id="t0153b05"></a><br>　常行士夫施，　　剋終獲大果。<a class="t" id="t0153b06"></a><br>　習行眾多施，　　施諸良福田，<a class="t" id="t0153b07"></a><br>　於此世命終，　　化生於天上。<a class="t" id="t0153b08"></a><br>　五欲具足滿，　　無量心悅樂，<a class="t" id="t0153b09"></a><br>　獲斯妙果報，　　以無慳悋故。<a class="t" id="t0153b10"></a><br>　在所處受生，　　未曾不歡喜。」</p>
</blockquote>
<a class="t" id="t0153b11"></a><p><a class="t-linehead" id="t-linehead0153b11"></a>質多羅長者說此偈已，尋即命終，生於不<a class="t" id="t0153b12"></a>煩熱天。</p>
<p><a class="t-linehead" id="t-linehead0153b12"></a>爾時，質多羅天子作是念：「我不應<a class="t" id="t0153b13"></a>停此，當往閻浮提禮拜諸上座比丘。」如<a class="t" id="t0153b14"></a>力士屈伸臂頃，以天神力至菴羅林中，<a class="t" id="t0153b15"></a>放身天光，遍照菴羅林。</p>
<p><a class="t-linehead" id="t-linehead0153b15"></a>時，有異比丘夜起<a class="t" id="t0153b16"></a>出房，露地經行，見勝光明普照樹林。即<a class="t" id="t0153b17"></a>說偈言：</p>
<a class="t" id="t0153b18"></a><blockquote class="gatha">
<p>「是誰妙天色，　　住於虛空中，<a class="t" id="t0153b19"></a><br>　譬如純金山，　　閻浮檀淨光。」</p>
</blockquote>
<a class="t" id="t0153b20"></a><p><a class="t-linehead" id="t-linehead0153b20"></a>質多羅天子說偈答言：</p>
<a class="t" id="t0153b21"></a><blockquote class="gatha">
<p>「我是天人王，　　瞿曇名稱子，<a class="t" id="t0153b22"></a><br>　是菴羅林中，　　質多羅長者，<a class="t" id="t0153b23"></a><br>　以淨戒具足，　　繫念自寂靜，<a class="t" id="t0153b24"></a><br>　解脫身具足，　　智慧身亦然，<a class="t" id="t0153b25"></a><br>　我知法故來，　　仁者應當知，<a class="t" id="t0153b26"></a><br>　當於彼涅槃，　　此法法如是。」</p>
</blockquote>
<a class="t" id="t0153b27"></a><p><a class="t-linehead" id="t-linehead0153b27"></a>質多羅天子說此偈已，即沒不現。</p>
<a class="t" id="t0153b28"></a><p class="endsutta"><span class="t-juanname">雜阿含經卷第二十一</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>