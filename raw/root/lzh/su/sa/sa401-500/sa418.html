<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa418">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 418</span><span class="mirror-right">（四一八） 受持</span></h1>
</div>
<p><a class="t-linehead" id="t-linehead0110c13"></a>如是我聞：</p>
<p>一時，佛住王舍城迦蘭陀<a class="t" id="t0110c14"></a>竹園。</p>
<p><a class="t-linehead" id="t-linehead0110c14"></a>爾時，世尊告諸比丘：「汝持我所說四聖<a class="t" id="t0110c15"></a>諦不？」</p>
<p><a class="t-linehead" id="t-linehead0110c15"></a>時，有異比丘從座起，整衣服，為佛作<a class="t" id="t0110c16"></a>禮，合掌白佛言：「唯然，世尊所說四聖諦，我<a class="t" id="t0110c17"></a>悉持之。云何四諦？世尊說苦聖諦，我悉<a class="t" id="t0110c18"></a>持之，苦集聖諦、苦滅聖諦、苦滅道跡聖諦，<a class="t" id="t0110c19"></a>我悉持之。」</p>
<p><a class="t-linehead" id="t-linehead0110c19"></a>佛告彼比丘：「善哉！善哉！如我<a class="t" id="t0110c20"></a>所說四聖諦，汝悉持之。諸比丘！若沙門、婆<a class="t" id="t0110c21"></a>羅門作如是說，如沙門瞿曇所說苦聖諦，<a class="t" id="t0110c22"></a>我當捨，更立苦聖諦者，但有言數，問已不<a class="t" id="t0110c23"></a>知，增其疑惑，以非其境界故。苦集聖<a class="t" id="t0110c24"></a>諦、苦滅聖諦、苦滅道跡聖諦，我今當捨，更<a class="t" id="t0110c25"></a>立餘四聖諦者，彼但有言數，問已不知，增<a class="t" id="t0110c26"></a>其疑惑，以非其境界故。是故，比丘！於四聖<a class="t" id="t0110c27"></a>諦未無間等者，當勤方便，起增上欲，學無<a class="t" id="t0110c28"></a>間等。」</p>
<p><a class="t-linehead" id="t-linehead0110c28"></a>佛說此經已，諸比丘聞佛所說，歡喜<a class="t" id="t0110c29"></a>奉行。</p>
<a class="t" id="t0111a01"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>