<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa457">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 457</span><span class="mirror-right">（四五七） 說</span></h1>
</div>
<p><a class="t-linehead" id="t-linehead0117a03"></a>如是我聞：</p>
<p>一時，佛住舍衛國東園鹿<a class="t" id="t0117a04"></a>子母講堂。</p>
<p><a class="t-linehead" id="t-linehead0117a04"></a>爾時，世尊晡時從禪覺，於講堂<a class="t" id="t0117a05"></a>陰中敷座，於大眾前坐，說優檀那句，告<a class="t" id="t0117a06"></a>諸比丘：「緣界故生說，非不界，緣界故生<a class="t" id="t0117a07"></a>見，非不界，緣界故生想，非不界。緣<span class="corr" title="[不&gt;下] cf.【麗】">下</span>界，<a class="t" id="t0117a08"></a>我說生下說、下見、下想、下思、下欲、下願、下士<a class="t" id="t0117a09"></a>夫、下所作、下施設、下建立、下部分、下顯示、下受<a class="t" id="t0117a10"></a>生。如是中。如是勝界，緣勝界，我說彼生勝<a class="t" id="t0117a11"></a>說、勝見、勝想、勝思、勝願、勝士夫、勝所作、勝施設、<a class="t" id="t0117a12"></a>勝建立、勝部分、勝顯示、勝受生勝。」</p>
<p><a class="t-linehead" id="t-linehead0117a12"></a>時，有婆迦<a class="t" id="t0117a13"></a>利比丘在佛後執扇扇佛，白佛言：「世尊！<a class="t" id="t0117a14"></a>若於三藐三佛陀起非三藐三佛陀見，彼見<a class="t" id="t0117a15"></a>亦緣界而生耶？」</p>
<p><a class="t-linehead" id="t-linehead0117a15"></a>佛告比丘：「於三藐三佛<a class="t" id="t0117a16"></a>陀起非三藐三佛陀見，亦緣界而生，非不<a class="t" id="t0117a17"></a>界。所以者何？凡夫界者，是無明界，如我<a class="t" id="t0117a18"></a>先說，緣下界生下說、下見，乃至下受生，中<a class="t" id="t0117a19"></a>勝界生勝說、勝見，乃至勝受生。」</p>
<p><a class="t-linehead" id="t-linehead0117a19"></a>佛說此經<a class="t" id="t0117a20"></a>已，諸比丘聞佛所說，歡喜奉行。</p>
<a class="t" id="t0117a21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>