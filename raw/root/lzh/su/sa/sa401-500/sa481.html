<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa481">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 481</span><span class="mirror-right">（四八一） 壹奢能伽羅</span></h1>
</div>
<p><a class="t-linehead" id="t-linehead0122b13"></a>如是我聞：</p>
<p>一時，佛住壹奢能伽羅國<a class="t" id="t0122b14"></a>壹奢能伽羅林中。</p>
<p><a class="t-linehead" id="t-linehead0122b14"></a>爾時，世尊告諸比丘：「我<a class="t" id="t0122b15"></a>欲於此中半月坐禪。諸比丘！勿復遊行，<a class="t" id="t0122b16"></a>唯除乞食及布薩，即便坐禪，不復遊行，<a class="t" id="t0122b17"></a>唯除乞食及布薩。」</p>
<p><a class="t-linehead" id="t-linehead0122b17"></a>爾時，世尊半月過已，敷<a class="t" id="t0122b18"></a>坐具，於眾前坐，告諸比丘：「我以初成佛<a class="t" id="t0122b19"></a>時所思惟禪法少許禪分，於今半月，思<a class="t" id="t0122b20"></a>惟作是念：『諸有眾生，生受皆有因緣，非<a class="t" id="t0122b21"></a>無因緣。云何因緣？欲是因緣、覺是因緣、觸<a class="t" id="t0122b22"></a>是因緣。』</p>
<p><a class="t-linehead" id="t-linehead0122b22"></a>「諸比丘！於欲不寂滅、覺不寂滅、觸<a class="t" id="t0122b23"></a>不寂滅，彼因緣故，眾生生受，以不寂滅因<a class="t" id="t0122b24"></a>緣故，眾生生受。彼欲寂滅、覺不寂滅、觸<a class="t" id="t0122b25"></a>不寂滅，以彼因緣故，眾生生受，以不寂<a class="t" id="t0122b26"></a>滅因緣故，眾生生受。彼欲寂滅、覺寂滅、觸<a class="t" id="t0122b27"></a>不寂滅，以彼因緣故，眾生生受，以不寂滅<a class="t" id="t0122b28"></a>因緣故，眾生生受。彼欲寂滅、覺寂滅、觸寂<a class="t" id="t0122b29"></a>滅，以彼因緣故，眾生生受，以彼寂滅因緣<a class="t" id="t0122c01"></a>故，眾生生受。邪見因緣故，眾生生受，邪見<a class="t" id="t0122c02"></a>不寂滅因緣故，眾生生受。邪志、邪語、邪業、邪<a class="t" id="t0122c03"></a>命、邪方便、邪念、邪定、邪解脫、邪智因緣故，眾<a class="t" id="t0122c04"></a>生生受，邪智不寂滅因緣故，眾生生受。正見<a class="t" id="t0122c05"></a>因緣故，眾生生受，正見寂滅因緣故，眾生生<a class="t" id="t0122c06"></a>受。正志、正語、正業、正命、正方便、正念、正定、正<a class="t" id="t0122c07"></a>解脫、正智因緣故，眾生生受，正智寂滅因緣<a class="t" id="t0122c08"></a>故，眾生生受。若彼欲不得者得、不獲者獲、不<a class="t" id="t0122c09"></a>證者證生，以彼因緣故，眾生生受，以彼<a class="t" id="t0122c10"></a>寂滅因緣故，眾生生受。是名不寂滅因緣，<a class="t" id="t0122c11"></a>眾生生受，寂滅因緣，眾生生受。</p>
<p><a class="t-linehead" id="t-linehead0122c11"></a>「若沙門、婆羅<a class="t" id="t0122c12"></a>門如是緣緣、緣緣集、緣緣滅、緣緣集道跡、<a class="t" id="t0122c13"></a>緣緣滅道跡不如實知者，彼非沙門之沙<a class="t" id="t0122c14"></a>門、非婆羅門之婆羅門，不同沙門之沙門、<a class="t" id="t0122c15"></a>不同婆羅門之婆羅門，非沙門義、非婆羅<a class="t" id="t0122c16"></a>門義，現法自知作證：『我生已盡，梵行已立，<a class="t" id="t0122c17"></a>所作已作，自知不受後有。』</p>
<p><a class="t-linehead" id="t-linehead0122c17"></a>「若沙門、婆羅門<a class="t" id="t0122c18"></a>於此緣緣、緣緣集、緣緣滅、緣緣集道跡、緣<a class="t" id="t0122c19"></a>緣滅道跡如實知者，當知是沙門之沙門、婆<a class="t" id="t0122c20"></a>羅門之婆羅門，同沙門、同婆羅門，以沙門<a class="t" id="t0122c21"></a>義、婆羅門義，現法自知作證：『我生已盡，梵行<a class="t" id="t0122c22"></a>已立，所作已作，自知不受後有。』」</p>
<p><a class="t-linehead" id="t-linehead0122c22"></a>佛說此經<a class="t" id="t0122c23"></a>已，諸比丘聞佛所說，歡喜奉行。</p>
<a class="t" id="t0122c24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>