<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa458">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 458</span><span class="mirror-right">（四五八） 因</span></h1>
</div>
<p><a class="t-linehead" id="t-linehead0117a21"></a>如是我聞：</p>
<p>一時，佛住舍衛國祇樹給<a class="t" id="t0117a22"></a>孤獨園。</p>
<p><a class="t-linehead" id="t-linehead0117a22"></a>爾時，世尊告諸比丘：「有因生欲想，<a class="t" id="t0117a23"></a>非無因，有因生恚想、害想，非無因。</p>
<p><a class="t-linehead" id="t-linehead0117a23"></a>「云何因<a class="t" id="t0117a24"></a>生欲想？謂緣欲界也。緣欲界故，生欲想、<a class="t" id="t0117a25"></a>欲欲、欲覺、欲熱、欲求。愚癡凡夫起欲求已，<a class="t" id="t0117a26"></a>此眾生起三處邪，謂身、口、心。如是邪因緣<a class="t" id="t0117a27"></a>故，現法苦住，有苦、有礙、有惱、有熱，身壞命終，<a class="t" id="t0117a28"></a>生惡趣中，是名因緣生欲想。</p>
<p><a class="t-linehead" id="t-linehead0117a28"></a>「云何因緣生<a class="t" id="t0117a29"></a>恚想、害想？謂害界也。緣害界，生害想、害欲、害<a class="t" id="t0117b01"></a>覺、害熱、害求，愚癡凡夫起害求已，此眾生<a class="t" id="t0117b02"></a>起三處邪，謂身、口、心。起三處邪因緣已，現<a class="t" id="t0117b03"></a>法苦住，有苦、有礙、有惱、有熱，身壞命終，生惡<a class="t" id="t0117b04"></a>趣中，是名因緣生害想。</p>
<p><a class="t-linehead" id="t-linehead0117b04"></a>「諸比丘！若諸沙門、<a class="t" id="t0117b05"></a>婆羅門如是安於生，生危嶮想，不求捨<a class="t" id="t0117b06"></a>離，不覺、不吐，彼則現法苦住，有苦、有礙、有<a class="t" id="t0117b07"></a>惱、有熱，身壞命終，生惡趣中。譬如城邑聚<a class="t" id="t0117b08"></a>落不遠有曠野，大火卒起，彼無有力能滅<a class="t" id="t0117b09"></a>火者，當知彼諸野中眾生悉被火害。如是<a class="t" id="t0117b10"></a>諸沙門、婆羅門安於生，生危嶮想，身壞命<a class="t" id="t0117b11"></a>終，生惡趣中。</p>
<p><a class="t-linehead" id="t-linehead0117b11"></a>「諸比丘！有因生出要想，非無<a class="t" id="t0117b12"></a>因。云何有因生出要想？謂出要界，緣出要<a class="t" id="t0117b13"></a>界，生出要想、出要欲、出要覺、出要熱、出要求，<a class="t" id="t0117b14"></a>謂彼慧者出要求時，眾生三處生正，謂身、<a class="t" id="t0117b15"></a>口、心，彼如是生正因緣已，現法樂住，不苦、<a class="t" id="t0117b16"></a>不礙、不惱、不熱，身壞命終，生善趣中，是名<a class="t" id="t0117b17"></a>因緣生出要想。</p>
<p><a class="t-linehead" id="t-linehead0117b17"></a>「云何因緣生不恚、不害想？謂<a class="t" id="t0117b18"></a>不害界也，不害界因緣生不害想、不害欲、<a class="t" id="t0117b19"></a>不害覺、不害熱、不害求，彼慧者不害求時，眾<a class="t" id="t0117b20"></a>生三處正，謂身、口、心。彼正因緣生已，現法樂<a class="t" id="t0117b21"></a>住，不苦、不礙、不惱、不熱，身壞命終，生善趣<a class="t" id="t0117b22"></a>中，是名因緣生不害想。</p>
<p><a class="t-linehead" id="t-linehead0117b22"></a>「若諸沙門、婆羅門<a class="t" id="t0117b23"></a>安於生，生不害想，不捨離、不覺、不吐，現法<a class="t" id="t0117b24"></a>樂住，不苦、不礙、不惱、不熱，身壞命終，生善趣<a class="t" id="t0117b25"></a>中。譬如城邑聚落邊有曠野，大火卒起，有<a class="t" id="t0117b26"></a>人堪能手足滅火，當知彼諸眾生依草木<a class="t" id="t0117b27"></a>者，悉不被害。如是諸沙門、婆羅門安於生，<a class="t" id="t0117b28"></a>生正想，不捨、不覺、不吐，現法樂住，不苦、<a class="t" id="t0117b29"></a>不礙、不惱、不熱，身壞命終，生善趣中。」</p>
<p><a class="t-linehead" id="t-linehead0117b29"></a>佛說<a class="t" id="t0117c01"></a>此經已，諸比丘聞佛所說，歡喜奉行。</p>
<a class="t" id="t0117c02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>