<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa494">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 494</span><span class="mirror-right">（四九四） 枯樹</span></h1>
</div>
<p><a class="t-linehead" id="t-linehead0128c19"></a>如是我聞：</p>
<p>一時，佛住王舍城迦蘭陀<a class="t" id="t0128c20"></a>竹園。尊者舍利弗在耆闍崛山中。</p>
<p><a class="t-linehead" id="t-linehead0128c20"></a>爾時，尊者<a class="t" id="t0128c21"></a>舍利弗晨朝著衣持鉢，出耆闍崛山，入王<a class="t" id="t0128c22"></a>舍城乞食，於路邊見一大枯樹，即於樹下<a class="t" id="t0128c23"></a>敷坐具，<span class="gaiji">歛<!--gaiji,歛,1[僉＊殳],2&#x23ACD;,3--></span>身正坐，語諸比丘：「若有比丘修<a class="t" id="t0128c24"></a>習禪思，得神通力，心得自在，欲令此枯樹<a class="t" id="t0128c25"></a>成地，即時為地。所以者何？謂此枯樹中有<a class="t" id="t0128c26"></a>地界。是故，比丘得神通力，心作地解，即成<a class="t" id="t0128c27"></a>地不異。</p>
<p><a class="t-linehead" id="t-linehead0128c27"></a>「若有比丘得神通力，自在如意，欲<a class="t" id="t0128c28"></a>令此樹為水、火、風、金、銀等物，悉皆成就不<a class="t" id="t0128c29"></a>異。所以者何？謂此枯樹有水界故。是故，比<a class="t" id="t0129a01"></a>丘！禪思得神通力，自在如意，欲令枯樹成<a class="t" id="t0129a02"></a>金，即時成金不異，及餘種種諸物，悉成不<a class="t" id="t0129a03"></a>異。所以者何？以彼枯樹有種種界故。是故，<a class="t" id="t0129a04"></a>比丘！禪思得神通力，自在如意，為種種物<a class="t" id="t0129a05"></a>悉成不異，比丘當知，比丘禪思神通境界<a class="t" id="t0129a06"></a>不可思議。是故，比丘！當勤禪思，學諸神通。」</p>
<a class="t" id="t0129a07"></a><p><a class="t-linehead" id="t-linehead0129a07"></a>舍利弗說是經已，諸比丘聞其所說，歡喜<a class="t" id="t0129a08"></a>奉行。</p>
<a class="t" id="t0129a09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>