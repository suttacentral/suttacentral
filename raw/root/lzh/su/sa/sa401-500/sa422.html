<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa422">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 422</span><span class="mirror-right">（四二二） 大熱</span></h1>
</div>
<p><a class="t-linehead" id="t-linehead0111b10"></a>如是我聞：</p>
<p>一時，佛住王舍城迦蘭陀竹<a class="t" id="t0111b11"></a>園。</p>
<p><a class="t-linehead" id="t-linehead0111b11"></a>爾時，世尊告諸比丘：「有大熱地獄，若眾<a class="t" id="t0111b12"></a>生生於彼中，一向與烔然。」</p>
<p><a class="t-linehead" id="t-linehead0111b12"></a>時，有異比丘從<a class="t" id="t0111b13"></a>座起，整衣服，為佛作禮，合掌白佛言：「如<a class="t" id="t0111b14"></a>世尊說，此則大熱。世尊！唯此大熱，復有大<a class="t" id="t0111b15"></a>熱過於此者，甚可怖畏，無有過上。」</p>
<p><a class="t-linehead" id="t-linehead0111b15"></a>「如是，比<a class="t" id="t0111b16"></a>丘！此則大熱，亦更有大熱過於此者，甚可<a class="t" id="t0111b17"></a>怖畏，無有過上。何等為更有大熱，甚可<a class="t" id="t0111b18"></a>怖畏，過於此者？謂沙門、婆羅門此苦聖諦<a class="t" id="t0111b19"></a>不如實知，苦集聖諦、苦滅聖諦、苦滅道跡聖<a class="t" id="t0111b20"></a>諦不如實知。如是乃至生、老、病、死、憂、悲、惱、<a class="t" id="t0111b21"></a>苦，大熱熾然，是名比丘大熱燒然，甚可怖<a class="t" id="t0111b22"></a>畏，無有過者。是故，比丘！於四聖諦未無間<a class="t" id="t0111b23"></a>等者，當勤方便，起增上欲，學無間等。」</p>
<p><a class="t-linehead" id="t-linehead0111b23"></a>佛說<a class="t" id="t0111b24"></a>此經已，諸比丘聞佛所說，歡喜奉行。</p>
<a class="t" id="t0111b25"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>