<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa408">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 408</span><span class="mirror-right">（四〇八） 思惟</span></h1>
</div>
<p><a class="t-linehead" id="t-linehead0109a27"></a>如是我聞：</p>
<p>一時，佛住王舍城迦蘭陀<a class="t" id="t0109a28"></a>竹園。</p>
<p><a class="t-linehead" id="t-linehead0109a28"></a>時，有眾多比丘集於食堂，作如是論，<a class="t" id="t0109a29"></a>或謂世間有常，或謂世間無常、世間有常無<a class="t" id="t0109b01"></a>常、世間非有常非無常，世間有邊、世間無<a class="t" id="t0109b02"></a>邊、世間有邊無邊、世間非有邊非無邊，是<a class="t" id="t0109b03"></a>命是身、命異身異，如來死後有、如來死後無、<a class="t" id="t0109b04"></a>如來死後有無、如來死後非有非無。</p>
<p><a class="t-linehead" id="t-linehead0109b04"></a>爾時，世<a class="t" id="t0109b05"></a>尊一處坐禪，以天耳聞諸比丘集於食堂<a class="t" id="t0109b06"></a>論議之聲。聞已，往詣食堂，於大眾前敷座<a class="t" id="t0109b07"></a>而坐，告諸比丘：「汝等比丘眾多聚集，何所<a class="t" id="t0109b08"></a>言說？」</p>
<p><a class="t-linehead" id="t-linehead0109b08"></a>時，諸比丘白佛言：「世尊！我等眾多比<a class="t" id="t0109b09"></a>丘集此食堂，作如是論，或說有常，或說無<a class="t" id="t0109b10"></a>常……」如上廣說。</p>
<p><a class="t-linehead" id="t-linehead0109b10"></a>佛告比丘：「汝等莫作如是論<a class="t" id="t0109b11"></a>議。所以者何？如此論者，非義饒益，非法饒<a class="t" id="t0109b12"></a>益，非梵行饒益，非智、非正覺，非正向涅槃。<a class="t" id="t0109b13"></a>汝等比丘應如是論議：『此苦聖諦、此苦集<a class="t" id="t0109b14"></a>聖諦、此苦滅聖諦、此苦滅道跡聖諦。』所以者<a class="t" id="t0109b15"></a>何？如是論議，是義饒益、法饒益、梵行饒益、<a class="t" id="t0109b16"></a>正智、正覺、正向涅槃。是故，比丘！於四聖諦<a class="t" id="t0109b17"></a>未無間等，當勤方便，起增上欲，學無間等。」</p>
<a class="t" id="t0109b18"></a><p><a class="t-linehead" id="t-linehead0109b18"></a>佛說此經已，諸比丘聞佛所說，歡喜奉行。</p>
<a class="t" id="t0109b19"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>