<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa474">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 474</span><span class="mirror-right">（四七四） 止息</span></h1>
</div>
<p><a class="t-linehead" id="t-linehead0121a19"></a>如是我聞：</p>
<p>一時，佛住王舍城迦蘭陀<a class="t" id="t0121a20"></a>竹園。</p>
<p><a class="t-linehead" id="t-linehead0121a20"></a>爾時，尊者阿難獨一靜處禪思，念言：「世<a class="t" id="t0121a21"></a>尊說三受——樂受、苦受、不苦不樂受，又復說諸<a class="t" id="t0121a22"></a>所有受悉皆是苦，此有何義？」作是念已，從<a class="t" id="t0121a23"></a>禪起，詣世尊所，稽首禮足，退住一面，白<a class="t" id="t0121a24"></a>佛言：「世尊！我獨一靜處禪思，念言：『如世尊<a class="t" id="t0121a25"></a>說三受——樂受、苦受、不苦不樂受，又說一切諸<a class="t" id="t0121a26"></a>受悉皆是苦，此有何義？』」</p>
<p><a class="t-linehead" id="t-linehead0121a26"></a>佛告阿難：「我以一<a class="t" id="t0121a27"></a>切行無常故，一切行變易法故，說諸所有<a class="t" id="t0121a28"></a>受悉皆是苦。又復，阿難！我以諸行漸次寂<a class="t" id="t0121a29"></a>滅故說，以諸行漸次止息故說，一切諸受<a class="t" id="t0121b01"></a>悉皆是苦。」</p>
<p><a class="t-linehead" id="t-linehead0121b01"></a>阿難白佛言：「云何？世尊！以諸受<a class="t" id="t0121b02"></a>漸次寂滅故說？」</p>
<p><a class="t-linehead" id="t-linehead0121b02"></a>佛告阿難：「初禪正受時，言<a class="t" id="t0121b03"></a>語寂滅，第二禪正受時，覺觀寂滅，第三禪正<a class="t" id="t0121b04"></a>受時，喜心寂滅，第四禪正受時，出入息寂滅；<a class="t" id="t0121b05"></a>空入處正受時，色想寂滅，識入處正受時，空<a class="t" id="t0121b06"></a>入處想寂滅，無所有入處正受時，識入處想<a class="t" id="t0121b07"></a>寂滅，非想非非想入處正受時，無所有入處<a class="t" id="t0121b08"></a>想寂滅，想受滅正受時，想受寂滅，是名漸<a class="t" id="t0121b09"></a>次諸行寂滅。」</p>
<p><a class="t-linehead" id="t-linehead0121b09"></a>阿難白佛言：「世尊！云何漸次諸<a class="t" id="t0121b10"></a>行止息？」</p>
<p><a class="t-linehead" id="t-linehead0121b10"></a>佛告阿難：「初禪正受時，言語止息，<a class="t" id="t0121b11"></a>二禪正受時，覺觀止息，三禪正受時，喜心<a class="t" id="t0121b12"></a>止息，四禪正受時，出入息止息；空入處正受<a class="t" id="t0121b13"></a>時，色想止息，識入處正受時，空入處想止<a class="t" id="t0121b14"></a>息，無所有入處正受時，識入處想止息，非想<a class="t" id="t0121b15"></a>非非想入處正受時，無所有入處想止息，想<a class="t" id="t0121b16"></a>受滅正受時，想受止息，是名漸次諸行止息。」</p>
<a class="t" id="t0121b17"></a><p><a class="t-linehead" id="t-linehead0121b17"></a>阿難白佛：「世尊！是名漸次諸行止息。」</p>
<p>佛<a class="t" id="t0121b18"></a>告阿難：「復有勝止息、奇特止息、上止息、無<a class="t" id="t0121b19"></a>上止息。如是止息，於餘止息無過上者。」</p>
<p><a class="t-linehead" id="t-linehead0121b19"></a>阿<a class="t" id="t0121b20"></a>難白佛：「何等為勝止息、奇特止息、上止息、<a class="t" id="t0121b21"></a>無上止息，諸餘止息無過上者？」</p>
<p><a class="t-linehead" id="t-linehead0121b21"></a>佛告阿難：<a class="t" id="t0121b22"></a>「於貪欲心不樂、解脫，恚、癡心不樂、解脫，是<a class="t" id="t0121b23"></a>名勝止息、奇特止息、上止息、無上止息，諸<a class="t" id="t0121b24"></a>餘止息無過上者。」</p>
<p><a class="t-linehead" id="t-linehead0121b24"></a>佛說此經已，尊者阿難<a class="t" id="t0121b25"></a>聞佛所說，歡喜奉行。</p>
<a class="t" id="t0121b26"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>