<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa483">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 483</span><span class="mirror-right">（四八三） 無食樂</span></h1>
</div>
<p><a class="t-linehead" id="t-linehead0123a23"></a>如是我聞：</p>
<p>一時，佛住舍衛國祇樹給<a class="t" id="t0123a24"></a>孤獨園。</p>
<p><a class="t-linehead" id="t-linehead0123a24"></a>爾時，世尊告諸比丘：「有食念者、有<a class="t" id="t0123a25"></a>無食念者、有無食無食念者；有食樂者、無<a class="t" id="t0123a26"></a>食樂者、有無食無食樂者；有食捨者、有無<a class="t" id="t0123a27"></a>食捨者、有無食無食捨者；有食解脫者、有<a class="t" id="t0123a28"></a>無食解脫者、有無食無食解脫者。</p>
<p><a class="t-linehead" id="t-linehead0123a28"></a>「云何食<a class="t" id="t0123a29"></a>念？謂五欲因緣生念。云何無食念？謂比丘離<a class="t" id="t0123b01"></a>欲、離惡不善法，有覺有觀，離生喜樂，初禪<a class="t" id="t0123b02"></a>具足住，是名無食念。云何無食無食念？謂比<a class="t" id="t0123b03"></a>丘有覺有觀息，內淨一心，無覺無觀，定生<a class="t" id="t0123b04"></a>喜樂，第二禪具足住，是名無食無食念。</p>
<p><a class="t-linehead" id="t-linehead0123b04"></a>「云<a class="t" id="t0123b05"></a>何有食樂？謂五欲因緣生樂、生喜，是名有<a class="t" id="t0123b06"></a>食樂。云何無食樂？謂息有覺有觀，內淨一心，<a class="t" id="t0123b07"></a>無覺無觀，定生喜樂，是名無食樂。云何無<a class="t" id="t0123b08"></a>食無食樂？謂比丘離喜貪，捨心住正念正知，<a class="t" id="t0123b09"></a>安樂住彼聖說捨，是名無食無食樂。</p>
<p><a class="t-linehead" id="t-linehead0123b09"></a>「云何<a class="t" id="t0123b10"></a>有食捨？謂五欲因緣生捨，是名有食捨。云<a class="t" id="t0123b11"></a>何無食捨？謂彼比丘離喜貪，捨心住正念正<a class="t" id="t0123b12"></a>知，安樂住彼聖說捨，第三禪具足住，是名<a class="t" id="t0123b13"></a>無食捨。云何無食無食捨？謂比丘離苦息樂，<a class="t" id="t0123b14"></a>憂喜先已離，不苦不樂捨，淨念一心，第四禪<a class="t" id="t0123b15"></a>具足住，是名無食無食捨。</p>
<p><a class="t-linehead" id="t-linehead0123b15"></a>「云何有食解脫？謂<a class="t" id="t0123b16"></a>色俱行。云何無食解脫？謂無色俱行。云何無<a class="t" id="t0123b17"></a>食無食解脫？謂彼比丘貪欲不染、解脫，瞋恚、<a class="t" id="t0123b18"></a>愚癡心不染、解脫，是名無食無食解脫。」</p>
<p><a class="t-linehead" id="t-linehead0123b18"></a>佛說<a class="t" id="t0123b19"></a>此經已，諸比丘聞佛所說，歡喜奉行。</p>
<a class="t" id="t0123b20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>