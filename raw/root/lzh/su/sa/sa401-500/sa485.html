<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa485">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 485</span><span class="mirror-right">（四八五） 優陀夷</span></h1>
</div>
<p><a class="t-linehead" id="t-linehead0123c21"></a>如是我聞：</p>
<p>一時，佛住王舍城迦蘭陀<a class="t" id="t0123c22"></a>竹園。</p>
<p><a class="t-linehead" id="t-linehead0123c22"></a>爾時，瓶沙王詣尊者優陀夷所，稽首<a class="t" id="t0123c23"></a>作禮，退坐一面。時，瓶沙王白尊者優陀<a class="t" id="t0123c24"></a>夷言：「云何世尊所說諸受？」</p>
<p><a class="t-linehead" id="t-linehead0123c24"></a>優陀夷言：「大王！<a class="t" id="t0123c25"></a>世尊說三受——樂受、苦受、不苦不樂受。」</p>
<p><a class="t-linehead" id="t-linehead0123c25"></a>瓶沙<a class="t" id="t0123c26"></a>王白尊者優陀夷：「莫作是言：『世尊說三<a class="t" id="t0123c27"></a>受——樂受、苦受、不苦不樂受。』正應有二受——<a class="t" id="t0123c28"></a>樂受、苦受。若不苦不樂受，是則寂滅。」如是<a class="t" id="t0123c29"></a>三說，優陀夷不能為王立三受，王亦不<a class="t" id="t0124a01"></a>能立二受，俱共詣佛所，稽首禮足，退住<a class="t" id="t0124a02"></a>一面。</p>
<p><a class="t-linehead" id="t-linehead0124a02"></a>時，尊者優陀夷以先所說，廣白世尊：<a class="t" id="t0124a03"></a>「我亦不能立三受，王亦不能立二受，今<a class="t" id="t0124a04"></a>故共來具問世尊如是之義，定有幾受？」</p>
<p><a class="t-linehead" id="t-linehead0124a04"></a>佛<a class="t" id="t0124a05"></a>告優陀夷：「我有時說一受，或時說二受，<a class="t" id="t0124a06"></a>或說三、四、五、六、十八、三十六，乃至百八受，或<a class="t" id="t0124a07"></a>時說無量受。</p>
<p><a class="t-linehead" id="t-linehead0124a07"></a>「云何我說一受？如說所有受，<a class="t" id="t0124a08"></a>皆悉是苦，是名我說一受。云何說二受？<a class="t" id="t0124a09"></a>說身受、心受，是名二受。云何三受？樂受、<a class="t" id="t0124a10"></a>苦受、不苦不樂受。云何四受？謂欲界繫受、色<a class="t" id="t0124a11"></a>界繫受、無色界繫受，及不繫受。云何說五<a class="t" id="t0124a12"></a>受？謂樂根、喜根、苦根、憂根、捨根，是名說五<a class="t" id="t0124a13"></a>受。云何說六受？謂眼觸生受。耳、鼻、舌、身、意<a class="t" id="t0124a14"></a>觸生受。云何說十八受？謂隨六喜行、隨六憂<a class="t" id="t0124a15"></a>行、隨六捨行受，是名說十八受。云何三<a class="t" id="t0124a16"></a>十六受，依六貪著喜、依六離貪著喜、依<a class="t" id="t0124a17"></a>六貪著憂、依六離貪著憂、依六貪著捨、依<a class="t" id="t0124a18"></a>六離貪著捨，是名說三十六受。云何說<a class="t" id="t0124a19"></a>百八受？謂三十六受，過去三十六、未來三<a class="t" id="t0124a20"></a>十六、現在三十六，是名說百八受。云何<a class="t" id="t0124a21"></a>說無量受？如說此受彼受等，比如是無<a class="t" id="t0124a22"></a>量名說，是名說無量受。</p>
<p><a class="t-linehead" id="t-linehead0124a22"></a>「優陀夷！我如是<a class="t" id="t0124a23"></a>種種說受如實義，世間不解，故而共諍論，<a class="t" id="t0124a24"></a>共相違反，終竟不得我法、律中真實之義<a class="t" id="t0124a25"></a>以自止息。優陀夷！若於我此所說種種受<a class="t" id="t0124a26"></a>義，如實解知者，不起諍論、共相違反，起、未<a class="t" id="t0124a27"></a>起諍能以法、律止令休息。</p>
<p><a class="t-linehead" id="t-linehead0124a27"></a>「然，優陀夷！有<a class="t" id="t0124a28"></a>二受，欲受、離欲受。云何欲受，五欲功德因緣<a class="t" id="t0124a29"></a>生受，是名欲受。云何離欲受？謂比丘離<a class="t" id="t0124b01"></a>欲、惡不善法，有覺有觀，離生喜樂，初禪具足<a class="t" id="t0124b02"></a>住，是名離欲受。</p>
<p><a class="t-linehead" id="t-linehead0124b02"></a>「若有說言眾生依此初<a class="t" id="t0124b03"></a>禪，唯是為樂非餘者，此則不然。所以者<a class="t" id="t0124b04"></a>何？更有勝樂過於此故，何者是？謂比丘離<a class="t" id="t0124b05"></a>有覺有觀，內淨，定生喜、樂，第二禪具足住，是<a class="t" id="t0124b06"></a>名勝樂。如是，乃至非想非非想入處，轉轉<a class="t" id="t0124b07"></a>勝說。</p>
<p><a class="t-linehead" id="t-linehead0124b07"></a>「若有說言：『唯有此處，乃至非想非非<a class="t" id="t0124b08"></a>想極樂非餘。』亦復不然。所以者何？更有勝<a class="t" id="t0124b09"></a>樂過於此故，何者是？謂比丘度一切非想<a class="t" id="t0124b10"></a>非非想入處，想受滅，身作證具足住，是名勝<a class="t" id="t0124b11"></a>樂過於彼者。</p>
<p><a class="t-linehead" id="t-linehead0124b11"></a>「若有異學出家作是說言：『沙<a class="t" id="t0124b12"></a>門釋種子唯說想受滅，名為至樂。』此所不<a class="t" id="t0124b13"></a>應。所以者何？應當語言：『此非世尊所說<a class="t" id="t0124b14"></a>受樂數，世尊說受樂數者，如說。』</p>
<p><a class="t-linehead" id="t-linehead0124b14"></a>「優陀夷！有<a class="t" id="t0124b15"></a>四種樂。何等為四？謂離欲樂、遠離樂、寂滅樂、<a class="t" id="t0124b16"></a>菩提樂。」</p>
<p><a class="t-linehead" id="t-linehead0124b16"></a>佛說此經已，尊者優陀夷及瓶沙<a class="t" id="t0124b17"></a>王聞佛所說，歡喜奉行。</p>
<a class="t" id="t0124b18"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>