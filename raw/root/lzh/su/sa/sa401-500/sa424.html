<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa424">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 424</span><span class="mirror-right">（四二四） 千明</span></h1>
</div>
<p><a class="t-linehead" id="t-linehead0111c08"></a>如是我聞：</p>
<p>一時，佛住王舍城迦蘭陀竹<a class="t" id="t0111c09"></a>園。</p>
<p><a class="t-linehead" id="t-linehead0111c09"></a>爾時，世尊告諸比丘：「如日遊行，照諸世<a class="t" id="t0111c10"></a>界，乃至千日千月，照千世界、千須彌山、千<a class="t" id="t0111c11"></a>弗婆提、千閻浮提、千拘耶尼、千欝單越、千<a class="t" id="t0111c12"></a>四天王、千三十三天、千炎魔天、千兜率天、<a class="t" id="t0111c13"></a>千化樂天、千他化自在天、千梵天，是名小<a class="t" id="t0111c14"></a>千世界。此千世界，中間闇冥，日月光照，有<a class="t" id="t0111c15"></a>大德力，而彼不見，其有眾生，生彼中者，<a class="t" id="t0111c16"></a>不見自身分。」</p>
<p><a class="t-linehead" id="t-linehead0111c16"></a>時，有異比丘從座起，整衣服，<a class="t" id="t0111c17"></a>為佛作禮，合掌白佛言：「世尊！如世尊說，是<a class="t" id="t0111c18"></a>大闇冥，復更有餘大闇冥處過於此耶？」</p>
<p><a class="t-linehead" id="t-linehead0111c18"></a>佛<a class="t" id="t0111c19"></a>告比丘：「有大闇冥過於此者，謂沙門、婆羅<a class="t" id="t0111c20"></a>門於苦聖諦不如實知，乃至墮於生、老、病、<a class="t" id="t0111c21"></a>死、憂、悲、惱、苦大闇冥中，是名比丘有大闇冥<a class="t" id="t0111c22"></a>過於世界中間闇冥。是故，比丘！於四聖諦<a class="t" id="t0111c23"></a>未無間等者，當勤方便，起增上欲，學無間<a class="t" id="t0111c24"></a>等。」</p>
<p><a class="t-linehead" id="t-linehead0111c24"></a>佛說此經已，時諸比丘聞佛所說，歡喜<a class="t" id="t0111c25"></a>奉行。</p>
<a class="t" id="t0111c26"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>