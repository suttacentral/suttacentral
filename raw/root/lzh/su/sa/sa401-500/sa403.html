<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa403">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 403</span><span class="mirror-right">（四〇三） 如實知</span></h1>
</div>
<p><a class="t-linehead" id="t-linehead0108a04"></a>如是我聞：</p>
<p>一時，佛在摩竭國人間遊<a class="t" id="t0108a05"></a>行，於王舍城波羅利弗是中間竹林聚落，國<a class="t" id="t0108a06"></a>王於中造福德舍。爾時，世尊與諸大眾於<a class="t" id="t0108a07"></a>中宿止。</p>
<p><a class="t-linehead" id="t-linehead0108a07"></a>爾時，世尊告諸比丘：「我與汝等於<a class="t" id="t0108a08"></a>四聖諦無知、無見、無隨順覺、無隨順受者，<a class="t" id="t0108a09"></a>應當長夜驅馳生死。何等為四？謂苦聖諦、<a class="t" id="t0108a10"></a>苦集聖諦、苦滅聖諦、苦滅道跡聖諦。我與汝<a class="t" id="t0108a11"></a>等於四聖諦無知、無見、無隨順覺、無隨順<a class="t" id="t0108a12"></a>受者，應當長夜驅馳生死。以我及汝於此<a class="t" id="t0108a13"></a>苦聖諦順知、順入，斷諸有流，盡諸生死，不<a class="t" id="t0108a14"></a>受後有。於苦集聖諦、苦滅聖諦、苦滅道跡<a class="t" id="t0108a15"></a>聖諦順知、順入，斷諸有流，盡諸生死，不受<a class="t" id="t0108a16"></a>後有。是故，比丘！於四聖諦未無間等者，當<a class="t" id="t0108a17"></a>勤方便，起增上欲，修無間等。」</p>
<p><a class="t-linehead" id="t-linehead0108a17"></a>爾時，世尊即<a class="t" id="t0108a18"></a>說偈言：</p>
<a class="t" id="t0108a19"></a><blockquote class="gatha">
<p>「我常與汝等，　　長夜涉生死，<a class="t" id="t0108a20"></a><br>　不見聖諦故，　　大苦日增長。<a class="t" id="t0108a21"></a><br>　若見四聖諦，　　斷有大流海，<a class="t" id="t0108a22"></a><br>　生死永已除，　　不復受後生。」</p>
</blockquote>
<a class="t" id="t0108a23"></a><p><a class="t-linehead" id="t-linehead0108a23"></a>佛說此經已，諸比丘聞佛所說，歡喜奉行。</p>
<a class="t" id="t0108a24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>