<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa498">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 498</span><span class="mirror-right">（四九八） 那羅犍陀</span></h1>
</div>
<p><a class="t-linehead" id="t-linehead0130c07"></a>如是我聞：</p>
<p>一時，佛住那羅揵陀賣<a class="t" id="t0130c08"></a>衣者菴羅園。</p>
<p><a class="t-linehead" id="t-linehead0130c08"></a>爾時，舍利弗詣世尊所，稽首禮<a class="t" id="t0130c09"></a>足，退坐一面，白佛言：「世尊！我深信世尊，過<a class="t" id="t0130c10"></a>去、當來、今現在，諸沙門、婆羅門所有智慧，無<a class="t" id="t0130c11"></a>有與世尊菩提等者，況復過上？」</p>
<p><a class="t-linehead" id="t-linehead0130c11"></a>佛告舍利<a class="t" id="t0130c12"></a>弗：「善哉！善哉！舍利弗，善哉所說，第一之說，能<a class="t" id="t0130c13"></a>於眾中作師子吼，自言深信世尊，言過去、<a class="t" id="t0130c14"></a>當來、今現在，沙門、婆羅門所有智慧，無有與<a class="t" id="t0130c15"></a>佛菩提等者，況復過上？」佛問舍利弗：「汝能<a class="t" id="t0130c16"></a>審知過去三藐三佛陀所有增上戒？」</p>
<p><a class="t-linehead" id="t-linehead0130c16"></a>舍利<a class="t" id="t0130c17"></a>弗白佛言：「不知。」</p>
<p><a class="t-linehead" id="t-linehead0130c17"></a>世尊復問：「舍利弗！知如是<a class="t" id="t0130c18"></a>法、如是慧、如是明、如是解脫、如是住不？」</p>
<p><a class="t-linehead" id="t-linehead0130c18"></a>舍<a class="t" id="t0130c19"></a>利弗白佛言：「不知。世尊！」</p>
<p><a class="t-linehead" id="t-linehead0130c19"></a>佛告舍利弗：「汝復<a class="t" id="t0130c20"></a>知未來三藐三佛陀所有增上戒。如是法、如<a class="t" id="t0130c21"></a>是慧、如是明、如是解脫、如是住不？」</p>
<p><a class="t-linehead" id="t-linehead0130c21"></a>舍利弗<a class="t" id="t0130c22"></a>白佛言：「不知。世尊！」</p>
<p><a class="t-linehead" id="t-linehead0130c22"></a>佛告舍利弗：「汝復能知<a class="t" id="t0130c23"></a>今現在佛所有增上戒。如是法、如是慧、如是<a class="t" id="t0130c24"></a>明、如是解脫、如是住不？」</p>
<p><a class="t-linehead" id="t-linehead0130c24"></a>舍利弗白佛言：「不<a class="t" id="t0130c25"></a>知。世尊！」</p>
<p><a class="t-linehead" id="t-linehead0130c25"></a>佛告舍利弗：「汝若不知過去、未來、今<a class="t" id="t0130c26"></a>現在諸佛世尊心中所有諸法。云何如是讚<a class="t" id="t0130c27"></a>歎？於大眾中作師子吼，說言：『我深信世尊，<a class="t" id="t0130c28"></a>過去、當來諸沙門、婆羅門所有智慧，無有與<a class="t" id="t0130c29"></a>世尊菩提等者，況復過上』？」</p>
<p><a class="t-linehead" id="t-linehead0130c29"></a>舍利弗白佛言：<a class="t" id="t0131a01"></a>「世尊！我不能知過去、當來、今現在諸佛世尊<a class="t" id="t0131a02"></a>心之分齊，然我能知諸佛世尊法之分齊。我<a class="t" id="t0131a03"></a>聞世尊說法，轉轉深、轉轉勝、轉轉上、轉轉<a class="t" id="t0131a04"></a>妙，我聞世尊說法，知一法即斷一法，知一<a class="t" id="t0131a05"></a>法即證一法，知一法即修習一法，究竟於<a class="t" id="t0131a06"></a>法，於大師所得淨信，心得淨。</p>
<p><a class="t-linehead" id="t-linehead0131a06"></a>「世尊是等<a class="t" id="t0131a07"></a>正覺。世尊！譬如國王有邊城，城周匝方直，<a class="t" id="t0131a08"></a>牢固堅密，唯有一門，無第二門，立守門<a class="t" id="t0131a09"></a>者，人民入出皆從此門，若入若出，其守門者，<a class="t" id="t0131a10"></a>雖復不知人數多少，要知人民唯從此門，<a class="t" id="t0131a11"></a>更無他處。如是，我知過去諸佛、如來、應、等<a class="t" id="t0131a12"></a>正覺悉斷五蓋惱心，令慧力羸、墮障礙品、不<a class="t" id="t0131a13"></a>向涅槃者，住四念處，修七覺分，得阿耨<a class="t" id="t0131a14"></a>多羅三藐三菩提。彼當來世諸佛世尊亦斷<a class="t" id="t0131a15"></a>五蓋惱心，令慧力羸、墮障礙品、不向涅槃<a class="t" id="t0131a16"></a>者，住四念處，修七覺分，得阿耨多羅三藐<a class="t" id="t0131a17"></a>三菩提。今現在諸佛世尊、如來、應、等正覺亦<a class="t" id="t0131a18"></a>斷五蓋惱心，令慧力羸、墮障礙品、不向涅<a class="t" id="t0131a19"></a>槃者，住四念處，修七覺分，得阿耨多羅三<a class="t" id="t0131a20"></a>藐三菩提。」</p>
<p><a class="t-linehead" id="t-linehead0131a20"></a>佛告舍利弗：「如是，如是。舍利弗！<a class="t" id="t0131a21"></a>過去、未來、今現在佛悉斷五蓋惱心，慧力<a class="t" id="t0131a22"></a>羸、墮障礙品、不向涅槃者，住四念處，修七<a class="t" id="t0131a23"></a>覺分，得阿耨多羅三藐三菩提。」</p>
<p><a class="t-linehead" id="t-linehead0131a23"></a>佛說是經<a class="t" id="t0131a24"></a>已，尊者舍利弗聞佛所說，歡喜奉行。</p>
<a class="t" id="t0131a25"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>