<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa482">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 482</span><span class="mirror-right">（四八二） 喜樂</span></h1>
</div>
<p><a class="t-linehead" id="t-linehead0122c24"></a>如是我聞：</p>
<p>一時，佛住舍衛國祇樹給<a class="t" id="t0122c25"></a>孤獨園。夏安居時。</p>
<p><a class="t-linehead" id="t-linehead0122c25"></a>爾時，給孤獨長者來詣佛<a class="t" id="t0122c26"></a>所，稽首禮足，却坐一面，佛為說法，示、教、照、<a class="t" id="t0122c27"></a>喜，說種種法。示、教、照、喜已，從座起，整衣服，<a class="t" id="t0122c28"></a>為佛作禮，合掌白佛言：「唯願世尊與諸<a class="t" id="t0122c29"></a>大眾受我三月請衣被、飲食、應病湯藥。」</p>
<p><a class="t-linehead" id="t-linehead0122c29"></a>爾<a class="t" id="t0123a01"></a>時，世尊默然而許。</p>
<p><a class="t-linehead" id="t-linehead0123a01"></a>時，給孤獨長者知佛默然<a class="t" id="t0123a02"></a>受請已，從座起去，還歸自家，過三月已，<a class="t" id="t0123a03"></a>來詣佛所，稽首禮足，退坐一面。佛告給孤<a class="t" id="t0123a04"></a>獨長者：「善哉！長者！三月供養衣被、飲食、應病<a class="t" id="t0123a05"></a>湯藥。汝以莊嚴淨治上道，於未來世當獲<a class="t" id="t0123a06"></a>安樂果報，然汝今莫得默然樂受此法，汝<a class="t" id="t0123a07"></a>當精勤，時時學遠離喜樂，具足身作證。」</p>
<p><a class="t-linehead" id="t-linehead0123a07"></a>時，<a class="t" id="t0123a08"></a>給孤獨長者聞佛所說，歡喜隨喜，從座起而<a class="t" id="t0123a09"></a>去。</p>
<p><a class="t-linehead" id="t-linehead0123a09"></a>爾時，尊者舍利弗於眾中坐，知給孤獨<a class="t" id="t0123a10"></a>長者去已，白佛言：「奇哉！世尊！善為給孤獨<a class="t" id="t0123a11"></a>長者說法，善勸勵給孤獨長者，言：『汝已三月<a class="t" id="t0123a12"></a>具足供養如來大眾中，淨治上道，於未來<a class="t" id="t0123a13"></a>世，當受樂報；汝莫默然樂著此福，汝當時<a class="t" id="t0123a14"></a>時學遠離喜樂，具足身作證。』世尊！若使聖弟<a class="t" id="t0123a15"></a>子學遠離喜樂，具足身作證，得遠離五法，<a class="t" id="t0123a16"></a>修滿五法。云何遠離五法？謂斷欲所長養喜、<a class="t" id="t0123a17"></a>斷欲所長養憂、斷欲所長養捨、斷不善所長<a class="t" id="t0123a18"></a>養喜、斷不善所長養憂，是名五法遠離。云何<a class="t" id="t0123a19"></a>修滿五法？謂隨喜、歡喜、猗息、樂、一心。」</p>
<p><a class="t-linehead" id="t-linehead0123a19"></a>佛告舍<a class="t" id="t0123a20"></a>利弗：「如是，如是。若聖弟子修學遠離喜<a class="t" id="t0123a21"></a>樂，具足身作證，遠離五法，修滿五法。」</p>
<p><a class="t-linehead" id="t-linehead0123a21"></a>佛說<a class="t" id="t0123a22"></a>此經已，諸比丘聞佛所說，歡喜奉行。</p>
<a class="t" id="t0123a23"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>