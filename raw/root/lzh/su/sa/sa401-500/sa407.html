<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa407">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 407</span><span class="mirror-right">（四〇七） 思惟</span></h1>
</div>
<a class="t" id="t-juan16"></a>　<a class="t" id="t0108c22"></a><a class="t" id="t0108c23"></a><a class="t" id="t0108c24"></a><p class="suttainfo"><span class="t-juanname">雜阿含經卷第十六</span><a class="t" id="t0108c25"></a><a class="t" id="t0108c26"></a><br><span class="t-byline">宋天竺三藏求那跋陀羅譯</span></p>
<a class="t" id="t0108c27"></a><h2>雜因誦第三品之四</h2>
<a class="t" id="t0108c28"></a><p><a class="t-linehead" id="t-linehead0108c28"></a>如是我聞：</p>
<p>一時，佛住王舍城迦蘭陀<a class="t" id="t0108c29"></a>竹園。時，有眾多比丘集於食堂，思惟世間<a class="t" id="t0109a01"></a>而思惟。</p>
<p><a class="t-linehead" id="t-linehead0109a01"></a>爾時，世尊知諸比丘心之所念，往詣<a class="t" id="t0109a02"></a>食堂，敷座而坐，告諸比丘：「汝等比丘慎莫<a class="t" id="t0109a03"></a>思惟世間思惟。所以者何？世間思惟非義<a class="t" id="t0109a04"></a>饒益，非法饒益，非梵行饒益，非智、非覺，<a class="t" id="t0109a05"></a>不順涅槃。汝等當正思惟：『此苦聖諦、此苦<a class="t" id="t0109a06"></a>集聖諦、此苦滅聖諦、此苦滅道跡聖諦。』所以<a class="t" id="t0109a07"></a>者何？如此思惟則義饒益、法饒益、梵行饒<a class="t" id="t0109a08"></a>益，正智、正覺、正向涅槃。</p>
<p><a class="t-linehead" id="t-linehead0109a08"></a>「過去世時，有一士<a class="t" id="t0109a09"></a>夫出王舍城，於拘絺羅池側正坐思惟——世<a class="t" id="t0109a10"></a>間思惟。當思惟時，見四種軍——象軍、馬軍、車<a class="t" id="t0109a11"></a>軍、步軍，無量無數，皆悉入於一藕孔中。見<a class="t" id="t0109a12"></a>已，作是念：『我狂失性，世間所無，而今見之。』<a class="t" id="t0109a13"></a>爾時，去池不遠，更有大眾一處聚集。時，彼<a class="t" id="t0109a14"></a>士夫詣大眾所語言：『諸人，我今發狂，我今<a class="t" id="t0109a15"></a>失性，世間所無，而我今見，如上廣說。』時，彼<a class="t" id="t0109a16"></a>大眾皆謂士夫狂發失性，世間所無，而彼<a class="t" id="t0109a17"></a>見之。」</p>
<p><a class="t-linehead" id="t-linehead0109a17"></a>佛告比丘：「然彼士夫非狂失性，<a class="t" id="t0109a18"></a>所見真實。所以者何？爾時，去拘絺羅池不<a class="t" id="t0109a19"></a>遠，有諸天阿修羅興四種軍，戰於空中。<a class="t" id="t0109a20"></a>時，諸天得勝，阿修羅軍敗，退入彼池一藕孔<a class="t" id="t0109a21"></a>中。是故，比丘！汝等慎莫思惟世間。所以者<a class="t" id="t0109a22"></a>何？世間思惟非義饒益，非法饒益，非梵<a class="t" id="t0109a23"></a>行饒益，非智、非覺，非正向涅槃，當思惟<a class="t" id="t0109a24"></a>四聖諦。何等為四？苦聖諦、苦集聖諦、苦滅<a class="t" id="t0109a25"></a>聖諦、苦滅道跡聖諦。」</p>
<p><a class="t-linehead" id="t-linehead0109a25"></a>佛說此經已，諸比丘<a class="t" id="t0109a26"></a>聞佛所說，歡喜奉行。</p>
<a class="t" id="t0109a27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>