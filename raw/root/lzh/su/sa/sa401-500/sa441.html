<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa441">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 441</span><span class="mirror-right">（四四一） 土等</span></h1>
</div>
<p><a class="t-linehead" id="t-linehead0114a01"></a>如是我聞：</p>
<p>一時，佛住舍衛國祇樹給<a class="t" id="t0114a02"></a>孤獨園。</p>
<p><a class="t-linehead" id="t-linehead0114a02"></a>爾時，世尊手捉團土，大如梨果，告<a class="t" id="t0114a03"></a>諸比丘：「云何？比丘！我手中此團土為多？大雪<a class="t" id="t0114a04"></a>山中土石為多？」</p>
<p><a class="t-linehead" id="t-linehead0114a04"></a>諸比丘白佛言：「世尊手中<a class="t" id="t0114a05"></a>團土少少耳，彼雪山王，其土石甚多，百千億<a class="t" id="t0114a06"></a>那由他，乃至算數譬類不得為比。」</p>
<p><a class="t-linehead" id="t-linehead0114a06"></a>佛告諸<a class="t" id="t0114a07"></a>比丘：「如我所捉團土。如是，眾生於苦聖<a class="t" id="t0114a08"></a>諦如實知，於苦集聖諦、苦滅聖諦、苦滅道<a class="t" id="t0114a09"></a>跡聖諦如實知者，亦復如是。如大雪山王<a class="t" id="t0114a10"></a>土石者。如是，眾生於苦聖諦不如實知，<a class="t" id="t0114a11"></a>於苦集聖諦、苦滅聖諦、苦滅道跡聖諦不<a class="t" id="t0114a12"></a>如實知者，亦復如是。是故，比丘！於四聖諦<a class="t" id="t0114a13"></a>未無間等者，當勤方便，起增上欲，學無間<a class="t" id="t0114a14"></a>等。」</p>
<p><a class="t-linehead" id="t-linehead0114a14"></a>佛說是經已，諸比丘聞佛所說，歡喜奉<a class="t" id="t0114a15"></a>行。</p>
<a class="t" id="t0114a16"></a><p><a class="t-linehead" id="t-linehead0114a16"></a>如雪山王，如是尼民陀羅山、毘那多迦山、<a class="t" id="t0114a17"></a>馬耳山、善見山、佉提羅迦山、伊沙陀羅山、由<a class="t" id="t0114a18"></a>揵陀羅山、須彌山王，及大地土石，亦復如<a class="t" id="t0114a19"></a>是。</p>
<p><a class="t-linehead" id="t-linehead0114a19"></a>如梨果，如是阿摩勒迦果、跋陀羅果、迦<a class="t" id="t0114a20"></a>羅迦果、豆果，乃至蒜子譬，亦復如是。</p>
<a class="t" id="t0114a21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>