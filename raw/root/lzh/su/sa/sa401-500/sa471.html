<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa471">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 471</span><span class="mirror-right">（四七一） 虛空</span></h1>
</div>
<p><a class="t-linehead" id="t-linehead0120b15"></a>如是我聞：</p>
<p>一時，佛住王舍城迦蘭陀<a class="t" id="t0120b16"></a>竹園。</p>
<p><a class="t-linehead" id="t-linehead0120b16"></a>爾時，世尊告諸比丘：「譬如空中狂風卒<a class="t" id="t0120b17"></a>起，從四方來，有塵土風、無塵土風、毘濕波<a class="t" id="t0120b18"></a>風、鞞嵐婆風、薄風、厚風，乃至風輪起風。身中<a class="t" id="t0120b19"></a>受風亦復如是，種種受起——樂受、苦受、不苦不<a class="t" id="t0120b20"></a>樂受，樂身受、苦身受、不苦不樂身受，樂心受、<a class="t" id="t0120b21"></a>苦心受、不苦不樂心受，樂食受、苦食受、不苦<a class="t" id="t0120b22"></a>不樂食受，樂無食、苦無食、不苦不樂無食受，<a class="t" id="t0120b23"></a>樂貪受、苦貪受、不苦不樂貪受，樂出要受、苦<a class="t" id="t0120b24"></a>出要受、不樂不苦出要受。」</p>
<p><a class="t-linehead" id="t-linehead0120b24"></a>爾時，世尊即說偈<a class="t" id="t0120b25"></a>言：</p>
<a class="t" id="t0120b26"></a><blockquote class="gatha">
<p>「譬如虛空中，　　種種狂風起，<a class="t" id="t0120b27"></a><br>　東西南北風，　　四維亦如是。<a class="t" id="t0120b28"></a><br>　有塵及無塵，　　乃至風輪起，<a class="t" id="t0120b29"></a><br>　如是此身中，　　諸受起亦然。<a class="t" id="t0120c01"></a><br>　若樂若苦受，　　及不苦不樂，<a class="t" id="t0120c02"></a><br>　有食與無食，　　貪著不貪著。<a class="t" id="t0120c03"></a><br>　比丘勤方便，　　正智不傾動，<a class="t" id="t0120c04"></a><br>　於此一切受，　　黠慧能了知。<a class="t" id="t0120c05"></a><br>　了知諸受故，　　現法盡諸漏，<a class="t" id="t0120c06"></a><br>　身死不墮數，　　永處般涅槃。」</p>
</blockquote>
<a class="t" id="t0120c07"></a><p><a class="t-linehead" id="t-linehead0120c07"></a>佛說此經已，諸比丘聞佛所說，歡喜奉行。</p>
<a class="t" id="t0120c08"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>