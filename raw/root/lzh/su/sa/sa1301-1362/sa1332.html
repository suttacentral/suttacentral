<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1332">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1332</span><span class="mirror-right">（一三三二） 睡眠</span></h1>
</div>
<p><a class="t-linehead" id="t-linehead0367c17"></a>如是我聞：</p>
<p>一時，佛住舍衛國祇樹給<a class="t" id="t0367c18"></a>孤獨園。</p>
<p><a class="t-linehead" id="t-linehead0367c18"></a>爾時，有異比丘在拘薩羅國人間，<a class="t" id="t0367c19"></a>止住一林中，入晝正受，身體疲極，夜則睡<a class="t" id="t0367c20"></a>眠。</p>
<p><a class="t-linehead" id="t-linehead0367c20"></a>時，彼林中止住天神作是念：「此非比丘<a class="t" id="t0367c21"></a>法，於空林中入晝正受，夜著睡眠，我今<a class="t" id="t0367c22"></a>當往覺悟之。」</p>
<p><a class="t-linehead" id="t-linehead0367c22"></a>爾時，天神往至比丘前，而說<a class="t" id="t0367c23"></a>偈言：</p>
<a class="t" id="t0367c24"></a><blockquote class="gatha">
<p>「比丘汝起起，　　何以著睡眠？<a class="t" id="t0367c25"></a><br>　睡眠有何利？　　病時何不眠？<a class="t" id="t0367c26"></a><br>　利刺刺身時，　　云何得睡眠？<a class="t" id="t0367c27"></a><br>　汝本捨非家，　　出家之所欲。<a class="t" id="t0367c28"></a><br>　當如本所欲，　　日夜求增進，<a class="t" id="t0367c29"></a><br>　莫得墮睡眠，　　令心不自在。<a class="t" id="t0368a01"></a><br>　無常不恒欲，　　迷醉於愚夫，<a class="t" id="t0368a02"></a><br>　餘人悉被縛，　　汝今已解脫。<a class="t" id="t0368a03"></a><br>　正信而出家，　　何以著睡眠？<a class="t" id="t0368a04"></a><br>　已調伏貪欲，　　其心得解脫。<a class="t" id="t0368a05"></a><br>　具足勝妙智，　　出家何故眠，<a class="t" id="t0368a06"></a><br>　勤精進正受，　　常修堅固力。<a class="t" id="t0368a07"></a><br>　專求般涅槃，　　云何而睡眠？<a class="t" id="t0368a08"></a><br>　起明斷無明，　　滅盡諸有漏。<a class="t" id="t0368a09"></a><br>　調彼後邊身，　　云何著睡眠？」</p>
</blockquote>
<a class="t" id="t0368a10"></a><p><a class="t-linehead" id="t-linehead0368a10"></a>時，彼天神說是偈時，彼比丘聞其所說，專<a class="t" id="t0368a11"></a>精思惟，得阿羅漢。</p>
<a class="t" id="t0368a12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>