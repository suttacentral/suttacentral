<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1324">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1324</span><span class="mirror-right">（一三二四） 箭毛</span></h1>
</div>
<p><a class="t-linehead" id="t-linehead0363b29"></a>如是我聞：</p>
<p>一時，佛在摩竭提國人間<a class="t" id="t0363c01"></a>遊行，到針毛鬼住處夜宿。爾時，針毛鬼會<a class="t" id="t0363c02"></a>諸鬼神，集在一處。</p>
<p><a class="t-linehead" id="t-linehead0363c02"></a>時，有炎鬼見世尊在<a class="t" id="t0363c03"></a>針毛鬼住處夜宿。見已，往詣針毛鬼所，語<a class="t" id="t0363c04"></a>針毛鬼言：「聚落主！汝今大得善利，今如來、<a class="t" id="t0363c05"></a>應、等正覺於汝室宿。」</p>
<p><a class="t-linehead" id="t-linehead0363c05"></a>針毛鬼言：「今當試看，<a class="t" id="t0363c06"></a>為是如來、為非？」</p>
<p><a class="t-linehead" id="t-linehead0363c06"></a>時，針毛鬼與諸鬼神集會<a class="t" id="t0363c07"></a>已，還歸自舍，束身衝佛。爾時，世尊却身<a class="t" id="t0363c08"></a>避之。如是再三，束身衝佛，佛亦再三却身<a class="t" id="t0363c09"></a>避之。</p>
<p><a class="t-linehead" id="t-linehead0363c09"></a>爾時，針毛鬼言：「沙門怖耶？」</p>
<p>佛言：「聚落<a class="t" id="t0363c10"></a>主！我不怖也，但汝觸惡。」</p>
<p><a class="t-linehead" id="t-linehead0363c10"></a>針毛鬼言：「今有所<a class="t" id="t0363c11"></a>問，當為我說，能令我喜者善，不能令我<a class="t" id="t0363c12"></a>喜者，當壞汝心，裂汝胸，令汝熱血從其<a class="t" id="t0363c13"></a>面出，捉汝兩手擲恒水彼岸。」</p>
<p><a class="t-linehead" id="t-linehead0363c13"></a>佛告針毛<a class="t" id="t0363c14"></a>鬼：「聚落主！我不見諸天、魔、梵、沙門、婆羅門、天<a class="t" id="t0363c15"></a>神、世人能壞如來、應、等正覺心者，能裂其<a class="t" id="t0363c16"></a>胸者，能令熱血從面出者，執其兩臂擲<a class="t" id="t0363c17"></a>著恒水彼岸者。汝今但問，當為汝說。令汝<a class="t" id="t0363c18"></a>歡喜。」</p>
<p><a class="t-linehead" id="t-linehead0363c18"></a>時，針毛鬼說偈問佛：</p>
<a class="t" id="t0363c19"></a><blockquote class="gatha">
<p>「一切貪恚心，　　以何為其因，<a class="t" id="t0363c20"></a><br>　不樂身毛竪，　　恐怖從何起？<a class="t" id="t0363c21"></a><br>　意念諸覺想，　　為從何所起，<a class="t" id="t0363c22"></a><br>　猶如新生兒，　　依倚於乳母。」</p>
</blockquote>
<a class="t" id="t0363c23"></a><p><a class="t-linehead" id="t-linehead0363c23"></a>爾時，世尊說偈答言：</p>
<a class="t" id="t0363c24"></a><blockquote class="gatha">
<p>「愛生自身長，　　如尼拘律樹，<a class="t" id="t0363c25"></a><br>　展轉相拘引，　　如籐綿叢林，<a class="t" id="t0363c26"></a><br>　若知彼所因，　　當令鬼覺悟，<a class="t" id="t0363c27"></a><br>　度生死海流，　　不復重增有。」</p>
</blockquote>
<a class="t" id="t0363c28"></a><p><a class="t-linehead" id="t-linehead0363c28"></a>爾時，針毛鬼聞世尊說偈，心得歡喜，向佛<a class="t" id="t0363c29"></a>悔過，受持三歸。</p>
<p><a class="t-linehead" id="t-linehead0363c29"></a>佛說此經已，針毛鬼聞佛<a class="t" id="t0364a01"></a>所說，歡喜奉行。</p>
<a class="t" id="t0364a02"></a><p class="endsutta"><span class="t-juanname">雜阿含經卷第四十九</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>