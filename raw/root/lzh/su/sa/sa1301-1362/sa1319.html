<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1319">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1319</span><span class="mirror-right">（一三一九） 崛摩</span></h1>
</div>
<p><a class="t-linehead" id="t-linehead0362a05"></a>如是我聞：</p>
<p>一時，佛在摩竭提國人<a class="t" id="t0362a06"></a>間遊行，日暮與五百比丘於屈摩夜叉鬼<a class="t" id="t0362a07"></a>住處宿。時，屈摩夜叉鬼來詣佛所，稽首佛<a class="t" id="t0362a08"></a>足，退住一面。</p>
<p><a class="t-linehead" id="t-linehead0362a08"></a>時，屈摩夜叉鬼白佛言：「世尊！<a class="t" id="t0362a09"></a>今請世尊與諸大眾於此夜宿。」</p>
<p><a class="t-linehead" id="t-linehead0362a09"></a>爾時，世尊<a class="t" id="t0362a10"></a>默然受請。</p>
<p><a class="t-linehead" id="t-linehead0362a10"></a>是時，屈摩夜叉鬼知世尊默然<a class="t" id="t0362a11"></a>受請已，化作五百重閣房舍，臥床、坐床、踞<a class="t" id="t0362a12"></a>床，俱襵褥枕，各五百具，悉皆化成。化作五<a class="t" id="t0362a13"></a>百燈明，無諸烟炎。悉化現已，往詣佛所，<a class="t" id="t0362a14"></a>稽首佛足，勸請世尊令入其舍，令諸<a class="t" id="t0362a15"></a>比丘次受房舍及諸臥具。周遍受已，還至<a class="t" id="t0362a16"></a>佛所，稽首佛足，退坐一面。而說偈言：</p>
<a class="t" id="t0362a17"></a><blockquote class="gatha">
<p>「賢德有正念，　　賢德常正念，<a class="t" id="t0362a18"></a><br>　正念安隱眠，　　此世及他世。<a class="t" id="t0362a19"></a><br>　賢德有正念，　　賢德常正念，<a class="t" id="t0362a20"></a><br>　正念安隱眠，　　其心常寂止。<a class="t" id="t0362a21"></a><br>　賢德有正念，　　賢德常正念，<a class="t" id="t0362a22"></a><br>　正念安隱眠，　　捨降伏他軍。<a class="t" id="t0362a23"></a><br>　賢德有正念，　　賢德常正念，<a class="t" id="t0362a24"></a><br>　不殺不教殺，　　不伏不教伏。<a class="t" id="t0362a25"></a><br>　慈心於一切，　　心不懷怨結。」</p>
</blockquote>
<a class="t" id="t0362a26"></a><p><a class="t-linehead" id="t-linehead0362a26"></a>爾時，世尊告屈摩夜叉鬼：「如是，如是，如汝<a class="t" id="t0362a27"></a>所說。」</p>
<p><a class="t-linehead" id="t-linehead0362a27"></a>時，屈摩夜叉鬼聞佛所說，歡喜隨喜，<a class="t" id="t0362a28"></a>稽首佛足，還自所住處。</p>
<a class="t" id="t0362a29"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>