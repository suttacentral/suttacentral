<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1146">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1146</span><span class="mirror-right">（一一四六） 明闇</span></h1>
</div>
<p><a class="t-linehead" id="t-linehead0304b27"></a>如是我聞：</p>
<p>一時，佛住舍衛國祇樹給<a class="t" id="t0304b28"></a>孤獨園。</p>
<p><a class="t-linehead" id="t-linehead0304b28"></a>時，波斯匿王來詣佛所，稽首佛足，<a class="t" id="t0304b29"></a>退坐一面，白佛言：「云何？世尊！為婆羅門死<a class="t" id="t0304c01"></a>還生自姓婆羅門家，剎利、鞞舍、首陀羅家耶？」</p>
<a class="t" id="t0304c02"></a><p><a class="t-linehead" id="t-linehead0304c02"></a>佛言：「大王！何得如是？大王當知，有四種<a class="t" id="t0304c03"></a>人。何等為四？有一種人，從冥入冥；有一<a class="t" id="t0304c04"></a>種人，從冥入明；有一種人，從明入冥；有<a class="t" id="t0304c05"></a>一種人，從明入明。</p>
<p><a class="t-linehead" id="t-linehead0304c05"></a>「大王！云何為一種人從<a class="t" id="t0304c06"></a>冥入冥？謂有人生卑姓家，若生旃陀羅<a class="t" id="t0304c07"></a>家、魚獵家、竹作家、車師家，及餘種種下賤工<a class="t" id="t0304c08"></a>巧業家，貧窮短命，形體憔悴，而復修行卑<a class="t" id="t0304c09"></a>賤之家，亦復為人下賤作使，是名為冥。處<a class="t" id="t0304c10"></a>斯冥中，復行身惡行、行口惡行、行意惡行，<a class="t" id="t0304c11"></a>以是因緣，身壞命終，當生惡趣，墮泥梨<a class="t" id="t0304c12"></a>中。猶如有人從闇入闇，從廁入廁，以血<a class="t" id="t0304c13"></a>洗血，捨惡受惡；從冥入冥者亦復如是。<a class="t" id="t0304c14"></a>是故名為從冥入冥。</p>
<p><a class="t-linehead" id="t-linehead0304c14"></a>「云何名為從冥入明？<a class="t" id="t0304c15"></a>謂有世人生卑姓家，乃至為人作諸鄙業，<a class="t" id="t0304c16"></a>是名為冥。然其彼人於此冥中，行身善行、<a class="t" id="t0304c17"></a>行口善行、行意善行，以是因緣，身壞命<a class="t" id="t0304c18"></a>終，生於善趣，受天化生。譬如有人登床跨<a class="t" id="t0304c19"></a>馬，從馬昇象；從冥入明亦復如是。是名<a class="t" id="t0304c20"></a>有人從冥入明。</p>
<p><a class="t-linehead" id="t-linehead0304c20"></a>「云何有人從明入冥？謂<a class="t" id="t0304c21"></a>有世人生富樂家，若剎利大姓、婆羅門大姓<a class="t" id="t0304c22"></a>家、長者大姓家，及餘種種富樂家生，多諸錢<a class="t" id="t0304c23"></a>財，奴婢、客使，廣集知識，受身端正，聰明黠慧，<a class="t" id="t0304c24"></a>是名為明。於此明中，行身惡行、行口惡行、<a class="t" id="t0304c25"></a>行意惡行，以是因緣，身壞命終，生於惡趣，<a class="t" id="t0304c26"></a>墮泥梨中。譬如有人從高樓下乘於大<a class="t" id="t0304c27"></a>象，下象乘馬，下馬乘輿，下輿坐床、下床<a class="t" id="t0304c28"></a>墮地，從地落坑，從明入冥者亦復如是。</p>
<p><a class="t-linehead" id="t-linehead0304c28"></a>「云<a class="t" id="t0304c29"></a>何有人從明入明？謂有世人生富樂家，乃<a class="t" id="t0305a01"></a>至形相端嚴，是名為明。於此明中，行身善<a class="t" id="t0305a02"></a>行、行口善行、行意善行，以是因緣，身壞命<a class="t" id="t0305a03"></a>終，生於善趣，受天化生。譬如有人從樓<a class="t" id="t0305a04"></a>觀至樓觀。如是，乃至從床至床；從明入<a class="t" id="t0305a05"></a>明者亦復如是。是名有人從明入明。」爾時，<a class="t" id="t0305a06"></a>世尊復說偈言：</p>
<a class="t" id="t0305a07"></a><blockquote class="gatha">
<p>「貧窮困苦者，　　不信增瞋恨，<a class="t" id="t0305a08"></a><br>　慳貪惡邪想，　　癡惑不恭敬。<a class="t" id="t0305a09"></a><br>　見沙門道士，　　持戒多聞者，<a class="t" id="t0305a10"></a><br>　毀呰而不譽，　　障他施及受。<a class="t" id="t0305a11"></a><br>　如斯等士夫，　　從此至他世，<a class="t" id="t0305a12"></a><br>　當墮泥梨中，　　從冥入於冥。<a class="t" id="t0305a13"></a><br>　若有貧窮人，　　信心少瞋恨，<a class="t" id="t0305a14"></a><br>　常生慚愧心，　　惠施離慳垢。<a class="t" id="t0305a15"></a><br>　見沙門梵志，　　持戒多聞者，<a class="t" id="t0305a16"></a><br>　謙虛而問訊，　　隨宜善供給。<a class="t" id="t0305a17"></a><br>　勸人令施與，　　歎施及受者，<a class="t" id="t0305a18"></a><br>　如是修善人，　　從此至他世。<a class="t" id="t0305a19"></a><br>　善趣上生天，　　從冥而入明，<a class="t" id="t0305a20"></a><br>　有富樂士夫，　　不信多瞋恨。<a class="t" id="t0305a21"></a><br>　慳貪疾惡想，　　邪惑不恭敬，<a class="t" id="t0305a22"></a><br>　見沙門梵志，　　毀呰而不譽。<a class="t" id="t0305a23"></a><br>　障他人施惠，　　亦斷受施者，<a class="t" id="t0305a24"></a><br>　如是惡士夫，　　從此至他世。<a class="t" id="t0305a25"></a><br>　當生苦地獄，　　從明入冥中，<a class="t" id="t0305a26"></a><br>　若有富士夫，　　信心不瞋恨。<a class="t" id="t0305a27"></a><br>　常起慚愧心，　　惠施離瞋姤，<a class="t" id="t0305a28"></a><br>　見沙門梵志，　　持戒多聞者。<a class="t" id="t0305a29"></a><br>　先奉迎問訊，　　隨宜給所須，<a class="t" id="t0305b01"></a><br>　勸人令供養，　　歎施及受者。<a class="t" id="t0305b02"></a><br>　如是等士夫，　　從此至他世，<a class="t" id="t0305b03"></a><br>　生三十三天，　　從明而入明。」</p>
</blockquote>
<a class="t" id="t0305b04"></a><p><a class="t-linehead" id="t-linehead0305b04"></a>佛說此經已，波斯匿王聞佛所說，歡喜隨<a class="t" id="t0305b05"></a>喜，作禮而去。</p>
<a class="t" id="t0305b06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>