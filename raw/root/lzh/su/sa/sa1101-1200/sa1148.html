<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1148">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1148</span><span class="mirror-right">（一一四八） 著一衣</span></h1>
</div>
<p><a class="t-linehead" id="t-linehead0305c21"></a>如是我聞：</p>
<p>一時，佛住舍衛國祇樹給<a class="t" id="t0305c22"></a>孤獨園。</p>
<p><a class="t-linehead" id="t-linehead0305c22"></a>時，波斯匿王來詣佛所，稽首佛足，<a class="t" id="t0305c23"></a>退坐一面。時，有尼乾子七人、闍祇羅七<a class="t" id="t0305c24"></a>人、一舍羅七人，身皆麁大，彷徉行住祇洹<a class="t" id="t0305c25"></a>門外。</p>
<p><a class="t-linehead" id="t-linehead0305c25"></a>時，波斯匿王遙見斯等彷徉門外，即從<a class="t" id="t0305c26"></a>座起，往至其前，合掌問訊，三自稱名言：「我<a class="t" id="t0305c27"></a>是波斯匿王、拘薩羅王。」</p>
<p><a class="t-linehead" id="t-linehead0305c27"></a>爾時，世尊告波斯匿<a class="t" id="t0305c28"></a>王：「汝今何故恭敬斯等，三稱姓名，合掌問訊？」</p>
<a class="t" id="t0305c29"></a><p><a class="t-linehead" id="t-linehead0305c29"></a>王白佛言：「我作是念：『世間若有阿羅漢者，<a class="t" id="t0306a01"></a>斯等則是。』」</p>
<p><a class="t-linehead" id="t-linehead0306a01"></a>佛告波斯匿王：「汝今且止！汝亦<a class="t" id="t0306a02"></a>不知是阿羅漢、非阿羅漢，不得他心智<a class="t" id="t0306a03"></a>故。且當親近觀其戒行，久而可知，勿速自<a class="t" id="t0306a04"></a>決！審諦觀察，勿但洛莫！當用智慧，不<a class="t" id="t0306a05"></a>以不智。經諸苦難，堪能自辯；交契計挍，真<a class="t" id="t0306a06"></a>偽則分。見說知明，久而則知，非可卒識，當<a class="t" id="t0306a07"></a>須思惟，智慧觀察！」</p>
<p><a class="t-linehead" id="t-linehead0306a07"></a>王白佛言：「奇哉！世尊！善<a class="t" id="t0306a08"></a>說斯理，言：『久相習，觀其戒行，乃至見說知<a class="t" id="t0306a09"></a>明。』我有家人，亦復出家，作斯等形相，周流<a class="t" id="t0306a10"></a>他國，而復來還，捨其被服，還受五欲。是故<a class="t" id="t0306a11"></a>當知世尊善說，應與同止，觀其戒行，乃至<a class="t" id="t0306a12"></a>言說知有智慧。」</p>
<p><a class="t-linehead" id="t-linehead0306a12"></a>爾時，世尊而說偈言：</p>
<a class="t" id="t0306a13"></a><blockquote class="gatha">
<p>「不以見形相，　　知人之善惡，<a class="t" id="t0306a14"></a><br>　不應暫相見，　　而與同心志，<a class="t" id="t0306a15"></a><br>　有現身口密，　　俗心不斂攝。<a class="t" id="t0306a16"></a><br>　猶如鍮石銅，　　塗以真金色，<a class="t" id="t0306a17"></a><br>　內懷鄙雜心，　　外現聖威儀，<a class="t" id="t0306a18"></a><br>　遊行諸國土，　　欺誑於世人。」</p>
</blockquote>
<a class="t" id="t0306a19"></a><p><a class="t-linehead" id="t-linehead0306a19"></a>佛說此經已，波斯匿王聞佛所說，歡喜隨<a class="t" id="t0306a20"></a>喜，作禮而去。</p>
<a class="t" id="t0306a21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>