<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1162">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1162</span><span class="mirror-right">（一一六二） 老夫婦</span></h1>
</div>
<p><a class="t-linehead" id="t-linehead0310a04"></a>如是我聞：</p>
<p>一時，佛住舍衛國祇樹給<a class="t" id="t0310a05"></a>孤獨園。</p>
<p><a class="t-linehead" id="t-linehead0310a05"></a>世尊晨朝著衣持鉢，入舍衛城乞<a class="t" id="t0310a06"></a>食，尊者阿難從世尊後。</p>
<p><a class="t-linehead" id="t-linehead0310a06"></a>時，有二老男女，是<a class="t" id="t0310a07"></a>其夫婦，年耆根熟，僂背如鉤，諸里巷頭，燒<a class="t" id="t0310a08"></a>糞掃處，俱蹲向火。</p>
<p><a class="t-linehead" id="t-linehead0310a08"></a>世尊見彼二老夫婦，年<a class="t" id="t0310a09"></a>耆愚老，僂背如鉤，俱蹲向火，猶如老鵠，欲<a class="t" id="t0310a10"></a>心相視。見已，告尊者阿難：「汝見彼夫婦二<a class="t" id="t0310a11"></a>人，年耆愚老，僂背如鉤，俱蹲向火，猶如<a class="t" id="t0310a12"></a>老鵠，欲心相視不？」</p>
<p><a class="t-linehead" id="t-linehead0310a12"></a>阿難白佛：「如是，世尊！」</p>
<p>佛<a class="t" id="t0310a13"></a>告阿難：「此二老夫婦，於年少時盛壯之身，<a class="t" id="t0310a14"></a>勤求財物者，亦可得為舍衛城中第一富<a class="t" id="t0310a15"></a>長者；若復剃除鬚髮，著袈裟衣，正信非家，<a class="t" id="t0310a16"></a>出家學道，精勤修習者，亦可得阿羅漢第一<a class="t" id="t0310a17"></a>上果。於第二分盛壯之身，勤求財物，亦可<a class="t" id="t0310a18"></a>得為舍衛城中第二富者；若復剃除鬚髮，<a class="t" id="t0310a19"></a>著袈裟衣，正信非家，出家學道者，亦可得<a class="t" id="t0310a20"></a>阿那含果證。若於第三分中年之身，勤求財<a class="t" id="t0310a21"></a>物，亦可得為舍衛城中第三富者；若剃鬚<a class="t" id="t0310a22"></a>髮，著袈裟衣，正信非家，出家學道者，亦可<a class="t" id="t0310a23"></a>得為斯陀含果證。彼於今日，年耆根熟，<a class="t" id="t0310a24"></a>無有錢財，無有方便，無所堪能，不復堪<a class="t" id="t0310a25"></a>能，若覓錢財，亦不能得勝過人法。」</p>
<a class="t" id="t0310a26"></a><p><a class="t-linehead" id="t-linehead0310a26"></a>爾時，世尊復說偈言：</p>
<a class="t" id="t0310a27"></a><blockquote class="gatha">
<p>「不行梵行故，　　不得年少財，<a class="t" id="t0310a28"></a><br>　思惟古昔事，　　眠地如曲弓。<a class="t" id="t0310a29"></a><br>　不修於梵行，　　不得年少財，<a class="t" id="t0310b01"></a><br>　猶如老鵠鳥，　　守死於空池。」</p>
</blockquote>
<a class="t" id="t0310b02"></a><p><a class="t-linehead" id="t-linehead0310b02"></a>佛說此經已，尊者阿難陀聞佛所說，歡喜<a class="t" id="t0310b03"></a>奉行。</p>
<a class="t" id="t0310b04"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>