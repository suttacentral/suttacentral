<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1141">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1141</span><span class="mirror-right">（一一四一） 極老</span></h1>
</div>
<p><a class="t-linehead" id="t-linehead0301c07"></a>如是我聞：</p>
<p>一時，佛住舍衛國祇樹給<a class="t" id="t0301c08"></a>孤獨園。</p>
<p><a class="t-linehead" id="t-linehead0301c08"></a>爾時，尊者摩訶迦葉住舍衛國東園<a class="t" id="t0301c09"></a>鹿子母講堂，晡時從禪覺，詣世尊所，稽首禮<a class="t" id="t0301c10"></a>足，退坐一面。</p>
<p><a class="t-linehead" id="t-linehead0301c10"></a>爾時，世尊告摩訶迦葉言：「汝<a class="t" id="t0301c11"></a>今已老，年耆根熟，糞掃衣重，我衣輕好，汝今<a class="t" id="t0301c12"></a>可住僧中，著居士壞色輕衣。」</p>
<p><a class="t-linehead" id="t-linehead0301c12"></a>迦葉白佛言：<a class="t" id="t0301c13"></a>「世尊！我已長夜習阿練若，讚歎阿練若、糞<a class="t" id="t0301c14"></a>掃衣、乞食。」</p>
<p><a class="t-linehead" id="t-linehead0301c14"></a>佛告迦葉：「汝觀幾種義，習阿練<a class="t" id="t0301c15"></a>若，讚歎阿練若、糞掃衣、乞食，讚歎糞掃衣、<a class="t" id="t0301c16"></a>乞食法？」</p>
<p><a class="t-linehead" id="t-linehead0301c16"></a>迦葉白佛言：「世尊！我觀二種義，現<a class="t" id="t0301c17"></a>法得安樂住義，復為未來眾生，而作大明。<a class="t" id="t0301c18"></a>未來世眾生當如是念：『過去上座六神通，<a class="t" id="t0301c19"></a>出家日久，梵行純熟，為世尊所歎，智慧梵<a class="t" id="t0301c20"></a>行者之所奉事。彼於長夜習阿練若，讚歎<a class="t" id="t0301c21"></a>阿練若、糞掃衣、乞食，讚歎糞掃衣、乞食法。諸<a class="t" id="t0301c22"></a>有聞者，淨心隨喜，長夜皆得安樂饒益。』」</p>
<p><a class="t-linehead" id="t-linehead0301c22"></a>佛<a class="t" id="t0301c23"></a>告迦葉：「善哉！善哉！迦葉！汝則長夜多所饒<a class="t" id="t0301c24"></a>益，安樂眾生，哀愍世間，安樂天人。」</p>
<p><a class="t-linehead" id="t-linehead0301c24"></a>佛告迦<a class="t" id="t0301c25"></a>葉：「若有毀呰頭陀法者，則毀於我；若有<a class="t" id="t0301c26"></a>稱歎頭陀法者，則稱歎我。所以者何？頭陀<a class="t" id="t0301c27"></a>法者，我所長夜稱譽讚歎。是故，迦葉！阿練<a class="t" id="t0301c28"></a>若者，當稱歎阿練若；糞掃衣、乞食者，當<a class="t" id="t0301c29"></a>稱歎糞掃衣、乞食法。」</p>
<p><a class="t-linehead" id="t-linehead0301c29"></a>佛說此經已，摩訶迦<a class="t" id="t0301c30"></a>葉聞佛所說，歡喜隨喜，作禮而去。</p>
<a class="t" id="t0302a01"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>