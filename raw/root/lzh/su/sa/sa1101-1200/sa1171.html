<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1171">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1171</span><span class="mirror-right">（一一七一） 六種眾生</span></h1>
</div>
<p><a class="t-linehead" id="t-linehead0313a14"></a>如是我聞：</p>
<p>一時，佛住拘睒彌國瞿師<a class="t" id="t0313a15"></a>羅園。</p>
<p><a class="t-linehead" id="t-linehead0313a15"></a>爾時，世尊告諸比丘：「譬如士夫遊空<a class="t" id="t0313a16"></a>宅中，得六種眾生。一者得狗，即執其狗，繫<a class="t" id="t0313a17"></a>著一處。次得其鳥，次得毒蛇，次得野干，次<a class="t" id="t0313a18"></a>得失收摩羅，次得獼猴。得斯眾生，悉縛一<a class="t" id="t0313a19"></a>處。其狗者，樂欲入村。其鳥者，常欲飛空。其<a class="t" id="t0313a20"></a>蛇者，常欲入穴。其野干者，樂向塚間。失收<a class="t" id="t0313a21"></a>摩羅者，長欲入海。獼猴者，欲入山林。此六<a class="t" id="t0313a22"></a>眾生悉繫一處，所樂不同，各各嗜欲到所<a class="t" id="t0313a23"></a>安處，各各不相樂於他處；而繫縛故，各用<a class="t" id="t0313a24"></a>其力，向所樂方，而不能脫。</p>
<p><a class="t-linehead" id="t-linehead0313a24"></a>「如是六根種種<a class="t" id="t0313a25"></a>境界，各各自求所樂境界，不樂餘境界。眼<a class="t" id="t0313a26"></a>根常求可愛之色，不可意色則生其厭。耳根<a class="t" id="t0313a27"></a>常求可意之聲，不可意聲則生其厭。鼻根常<a class="t" id="t0313a28"></a>求可意之香，不可意香則生其厭。舌根常<a class="t" id="t0313a29"></a>求可意之味，不可意味則生其厭。身根常<a class="t" id="t0313b01"></a>求可意之觸，不可意觸則生其厭。意根常<a class="t" id="t0313b02"></a>求可意之法，不可意法則生其厭。此六種根<a class="t" id="t0313b03"></a>種種行處，種種境界，各各不求異根境界。<a class="t" id="t0313b04"></a>此六種根其有力者，堪能自在，隨覺境界。<a class="t" id="t0313b05"></a>如彼士夫繫六眾生於其堅柱，正出用力隨<a class="t" id="t0313b06"></a>意而去，往反疲極，以繩繫故，終依於柱。</p>
<p><a class="t-linehead" id="t-linehead0313b06"></a>「諸<a class="t" id="t0313b07"></a>比丘！我說此譬，欲為汝等顯示其義。六眾<a class="t" id="t0313b08"></a>生者，譬猶六根；堅柱者，譬身念處。若善修<a class="t" id="t0313b09"></a>習身念處，有念、不念色，見可愛色則不生<a class="t" id="t0313b10"></a>著，不可愛色則不生厭；耳聲、鼻香、舌味、身<a class="t" id="t0313b11"></a>觸、意法，於可意法則不求欲，不可意法則<a class="t" id="t0313b12"></a>不生厭。是故，比丘！當勤修習，多住身念處。」</p>
<a class="t" id="t0313b13"></a><p><a class="t-linehead" id="t-linehead0313b13"></a>佛說此經已，諸比丘聞佛所說，歡喜奉行！</p>
<a class="t" id="t0313b14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>