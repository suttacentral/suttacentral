<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1170">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1170</span><span class="mirror-right">（一一七〇） 癩瘡</span></h1>
</div>
<p><a class="t-linehead" id="t-linehead0312c24"></a>如是我聞：</p>
<p>一時，佛住拘睒彌國瞿師<a class="t" id="t0312c25"></a>羅園。</p>
<p><a class="t-linehead" id="t-linehead0312c25"></a>爾時，世尊告諸比丘：「如癩病人，四體<a class="t" id="t0312c26"></a>瘡壞，入茅荻中，為諸刺葉針刺所傷，倍增<a class="t" id="t0312c27"></a>苦痛；如是愚癡凡夫六觸入處受諸苦痛<a class="t" id="t0312c28"></a>亦復如是。如彼癩人，為草葉針刺所傷，<a class="t" id="t0312c29"></a>膿血流出；如是愚癡凡夫，其性弊暴，六觸<a class="t" id="t0313a01"></a>入處所觸則起瞋恚，惡聲流出，如彼癩人。<a class="t" id="t0313a02"></a>所以者何？愚癡無聞凡夫心如癩瘡。</p>
<p><a class="t-linehead" id="t-linehead0313a02"></a>「我今<a class="t" id="t0313a03"></a>當說律儀、不律儀。云何律儀？云何不律儀？<a class="t" id="t0313a04"></a>愚癡無聞凡夫眼見色已，於可念色而起<a class="t" id="t0313a05"></a>貪著，不可念色而起瞋恚，於彼次第隨生<a class="t" id="t0313a06"></a>眾多覺想相續，不見過患；復見過患，不<a class="t" id="t0313a07"></a>能除滅。耳、鼻、舌、身、意亦復如是。比丘！是名<a class="t" id="t0313a08"></a>不律儀。云何律儀？多聞聖弟子若眼見色，<a class="t" id="t0313a09"></a>於可念色不起欲想，不可念色不起恚想，<a class="t" id="t0313a10"></a>次第不起眾多覺想相續住，見色過患；見<a class="t" id="t0313a11"></a>過患已，能捨離。耳、鼻、舌、身、意亦復如是。是<a class="t" id="t0313a12"></a>名律儀。」</p>
<p><a class="t-linehead" id="t-linehead0313a12"></a>佛說此經已，諸比丘聞佛所說，歡<a class="t" id="t0313a13"></a>喜奉行！</p>
<a class="t" id="t0313a14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>