<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1173">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1173</span><span class="mirror-right">（一一七三） 苦法</span></h1>
</div>
<p><a class="t-linehead" id="t-linehead0314a02"></a>如是我聞：</p>
<p>一時，佛住拘睒彌國瞿師<a class="t" id="t0314a03"></a>羅園。</p>
<p><a class="t-linehead" id="t-linehead0314a03"></a>爾時，世尊告諸比丘：「多聞聖弟子於<a class="t" id="t0314a04"></a>一切苦法集、滅、味、患、離如實知見，見五欲猶<a class="t" id="t0314a05"></a>如火坑。如是觀察五欲已，於五欲貪、欲愛、<a class="t" id="t0314a06"></a>欲念、欲著不永覆心，知其欲心行處、住處，<a class="t" id="t0314a07"></a>而自防閉；行處、住處逆防閉已，隨其行處、住<a class="t" id="t0314a08"></a>處，世間貪、憂、惡不善法不漏其心。</p>
<p><a class="t-linehead" id="t-linehead0314a08"></a>「云何名<a class="t" id="t0314a09"></a>為多聞聖弟子於一切苦法集、滅、味、患、離如<a class="t" id="t0314a10"></a>實知見？多聞聖弟子於此苦聖諦如實知，此<a class="t" id="t0314a11"></a>苦集、此苦滅、此苦滅道跡聖諦如實知，是名<a class="t" id="t0314a12"></a>多聞聖弟子於一切苦法集、滅、味、患、離如實知<a class="t" id="t0314a13"></a>見。</p>
<p><a class="t-linehead" id="t-linehead0314a13"></a>「云何多聞聖弟子見五欲如火坑，乃至<a class="t" id="t0314a14"></a>世間貪、憂、惡不善法不永覆心？譬如近一聚<a class="t" id="t0314a15"></a>落，邊有深坑，滿中盛火，無有烟焰。時，有士<a class="t" id="t0314a16"></a>夫不愚不癡，聰明<span class="gaiji">黠<!--gaiji,黠,1[烈-列＋（里＊吉）],2,3--></span>慧，樂樂厭苦，樂生惡<a class="t" id="t0314a17"></a>死。彼作是念：『此有火坑，滿中盛火，我若墮<a class="t" id="t0314a18"></a>中，必死無疑。』於彼生遠、思遠、欲遠。如是多<a class="t" id="t0314a19"></a>聞聖弟子見五欲如火坑，乃至世間貪、憂、惡<a class="t" id="t0314a20"></a>不善法不永覆心；若行處、住處逆防逆知，<a class="t" id="t0314a21"></a>乃至世間貪、憂、惡不善法不漏其心。</p>
<p><a class="t-linehead" id="t-linehead0314a21"></a>「譬如<a class="t" id="t0314a22"></a>聚落邊有<span class="gaiji">［木＊奈］<!--gaiji,,1[木＊奈],2&#x3B88;,3--></span>林，多諸棘刺，時，有士夫入<a class="t" id="t0314a23"></a>於林中，有所營作。入林中已，前後左右上<a class="t" id="t0314a24"></a>下盡有棘刺。爾時，士夫正念而行、正念來去、<a class="t" id="t0314a25"></a>正念明目、正念端視、正念屈身。所以者何？莫<a class="t" id="t0314a26"></a>令利刺傷壞身故。多聞聖弟子亦復如是，<a class="t" id="t0314a27"></a>若依聚落城邑而住，晨朝著衣持鉢，入村<a class="t" id="t0314a28"></a>乞食，善護其身，善執其心，正念安住、正念<a class="t" id="t0314a29"></a>而行、正念明目、正念觀察。所以者何？莫令<a class="t" id="t0314b01"></a>利刺傷聖法、律。</p>
<p><a class="t-linehead" id="t-linehead0314b01"></a>「云何利刺傷聖法、律？謂可意<a class="t" id="t0314b02"></a>愛念之色，是名利刺傷聖法、律。云何是可意<a class="t" id="t0314b03"></a>愛念之色傷聖法、律？謂五欲功德，眼識色<a class="t" id="t0314b04"></a>生愛念，長養欲樂；耳識聲、鼻識香、舌識味、<a class="t" id="t0314b05"></a>身識觸生愛念，長養欲樂，是名可愛念色<a class="t" id="t0314b06"></a>傷聖法、律；是名多聞聖弟子所行處、所住處<a class="t" id="t0314b07"></a>逆防逆知，乃至不令世間貪、憂、不善法以<a class="t" id="t0314b08"></a>漏其心。</p>
<p><a class="t-linehead" id="t-linehead0314b08"></a>「或時多聞聖弟子生於正念，生惡<a class="t" id="t0314b09"></a>不善覺，長養欲、長養恚、長養癡，是鈍根；多<a class="t" id="t0314b10"></a>聞聖弟子雖起集滅，以欲覆心。譬如鐵<a class="t" id="t0314b11"></a>丸，燒令極熱，以少水灑，尋即乾消，如是多<a class="t" id="t0314b12"></a>聞聖弟子鈍根生念，尋滅如是。多聞聖弟子<a class="t" id="t0314b13"></a>如是行，如是住。若王、大臣若親往詣其所，<a class="t" id="t0314b14"></a>請以俸祿，語言：『男子！何用剃髮，執持瓦器，<a class="t" id="t0314b15"></a>身著袈裟，家家乞食為？不如安慰服五欲<a class="t" id="t0314b16"></a>樂，行施作福。』云何？比丘！多聞聖弟子，國王、<a class="t" id="t0314b17"></a>大臣、諸親檀越請以俸祿，彼當還戒退減<a class="t" id="t0314b18"></a>以不？」</p>
<p><a class="t-linehead" id="t-linehead0314b18"></a>答曰：「不也。所以者何？多聞聖弟子於<a class="t" id="t0314b19"></a>一切苦法集、滅、味、患、離如實知見故，見火坑，<a class="t" id="t0314b20"></a>譬五欲，乃至世間貪、憂、惡不善法不永覆<a class="t" id="t0314b21"></a>心，行處、住處逆防逆知，乃至世間貪、憂、惡不<a class="t" id="t0314b22"></a>善法不漏其心。若復為國王、大臣、親族請<a class="t" id="t0314b23"></a>以俸祿，還戒退減，無有是處！」</p>
<p><a class="t-linehead" id="t-linehead0314b23"></a>佛告諸比丘：<a class="t" id="t0314b24"></a>「善哉！善哉！彼多聞聖弟子其心長夜臨趣、流<a class="t" id="t0314b25"></a>注、浚輸，向於遠離，向於離欲，而於涅槃，<a class="t" id="t0314b26"></a>寂靜捨離，樂於涅槃；於有漏處，寂滅清涼。<a class="t" id="t0314b27"></a>若為國王、長者、親族所請，還戒退減者，無<a class="t" id="t0314b28"></a>有是處！餘得大苦。譬如恒河，長夜臨趣、流<a class="t" id="t0314b29"></a>注、浚輸東方，多眾斷截，欲令臨趣、流注、浚<a class="t" id="t0314c01"></a>輸西方，寧能得不？」</p>
<p><a class="t-linehead" id="t-linehead0314c01"></a>答言：「不能。世尊！所以<a class="t" id="t0314c02"></a>者何？恒水長夜流注東方，欲令西流，未而<a class="t" id="t0314c03"></a>可得，彼諸大眾徒辛苦耳！如是多聞聖弟<a class="t" id="t0314c04"></a>子長夜臨趣、流注、浚輸，向於遠離，乃至欲<a class="t" id="t0314c05"></a>令退減，無有是處，徒辛苦耳！」</p>
<p><a class="t-linehead" id="t-linehead0314c05"></a>佛說此經<a class="t" id="t0314c06"></a>已，諸比丘聞佛所說，歡喜奉行！</p>
<a class="t" id="t0314c07"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>