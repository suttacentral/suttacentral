<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1137">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1137</span><span class="mirror-right">（一一三七） 施與</span></h1>
</div>
<p><a class="t-linehead" id="t-linehead0300a22"></a>如是我聞：</p>
<p>一時，佛住舍衛國祇樹給<a class="t" id="t0300a23"></a>孤獨園。</p>
<p><a class="t-linehead" id="t-linehead0300a23"></a>爾時，世尊告諸比丘：「若有比丘欲<a class="t" id="t0300a24"></a>入他家，作如是念，彼當施我，莫令不施，<a class="t" id="t0300a25"></a>頓施非漸施，多施非少施，勝施非陋施，速<a class="t" id="t0300a26"></a>施非緩施。以如是心而至他家，若他不<a class="t" id="t0300a27"></a>施，乃至緩施，是比丘心則屈辱。以是因緣，<a class="t" id="t0300a28"></a>其心退沒，自生障閡。</p>
<p><a class="t-linehead" id="t-linehead0300a28"></a>「若復比丘欲入他<a class="t" id="t0300a29"></a>家，作如是念：『出家之人卒至他家，何由得<a class="t" id="t0300b01"></a>施非不施，頓施非漸施，多施非少施，勝施<a class="t" id="t0300b02"></a>非陋施，速施非緩施？』作如是念而至他<a class="t" id="t0300b03"></a>家。若彼不施，乃至緩施，是比丘心不屈辱，<a class="t" id="t0300b04"></a>亦不退沒，不生障礙，唯迦葉比丘作如<a class="t" id="t0300b05"></a>是念而入他家。是故，諸比丘！當如是學，<a class="t" id="t0300b06"></a>作如是念而入他家，出家之人卒至他家，<a class="t" id="t0300b07"></a>何由得施非不施，乃至速施非緩施？」</p>
<p><a class="t-linehead" id="t-linehead0300b07"></a>佛說<a class="t" id="t0300b08"></a>此經已，諸比丘聞佛所說，歡喜奉行。</p>
<a class="t" id="t0300b09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>