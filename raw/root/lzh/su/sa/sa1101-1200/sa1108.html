<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1108">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1108</span><span class="mirror-right">（一一〇八） 得眼</span></h1>
</div>
<p><a class="t-linehead" id="t-linehead0291b24"></a>如是我聞：</p>
<p>一時，佛住舍衛國祇樹給<a class="t" id="t0291b25"></a>孤獨園。</p>
<p><a class="t-linehead" id="t-linehead0291b25"></a>爾時，世尊晨朝著衣持鉢，入舍衛<a class="t" id="t0291b26"></a>城乞食。乞食已，還精舍，舉衣鉢，洗足已，<a class="t" id="t0291b27"></a>持尼師壇，著右肩上，至安陀林，布尼師壇，<a class="t" id="t0291b28"></a>坐一樹下，入晝正受。</p>
<p><a class="t-linehead" id="t-linehead0291b28"></a>爾時，祇桓中有兩比<a class="t" id="t0291b29"></a>丘諍起，一人罵詈，一人默然。其罵詈者，即<a class="t" id="t0291c01"></a>便改悔懺謝於彼，而彼比丘不受其懺，以<a class="t" id="t0291c02"></a>不受懺故。時，精舍中眾多比丘共相勸諫，高<a class="t" id="t0291c03"></a>聲閙亂。</p>
<p><a class="t-linehead" id="t-linehead0291c03"></a>爾時，世尊以淨天耳過於人耳，聞<a class="t" id="t0291c04"></a>祇桓中高聲閙亂。聞已，從禪覺，還精舍，於<a class="t" id="t0291c05"></a>大眾前敷座而坐，告諸比丘：「我今晨朝乞<a class="t" id="t0291c06"></a>食，還至安陀林，坐禪人晝正受，聞精舍中<a class="t" id="t0291c07"></a>高聲大聲，紛紜閙亂，竟為是誰？」</p>
<p><a class="t-linehead" id="t-linehead0291c07"></a>比丘白佛：<a class="t" id="t0291c08"></a>「此精舍中有二比丘諍起，一比丘罵，一者<a class="t" id="t0291c09"></a>默然。時，罵比丘尋向悔謝，而彼不受。緣不<a class="t" id="t0291c10"></a>受故，多人勸諫，故致大聲，高聲閙亂。」</p>
<p><a class="t-linehead" id="t-linehead0291c10"></a>佛告<a class="t" id="t0291c11"></a>比丘：「云何？比丘！愚癡之人，人向悔謝，不受<a class="t" id="t0291c12"></a>其懺，若人懺而不受者，是愚癡人，長夜當<a class="t" id="t0291c13"></a>得不饒益苦。諸比丘！過去世時，釋提桓因<a class="t" id="t0291c14"></a>有三十三天共諍，說偈教誡言：</p>
<a class="t" id="t0291c15"></a><blockquote class="gatha">
<p>「『於他無害心，　　瞋亦不纏結，<a class="t" id="t0291c16"></a><br>　　懷恨不經久，　　於瞋以不住。<a class="t" id="t0291c17"></a><br>　　雖復瞋恚盛，　　不發於麁言，<a class="t" id="t0291c18"></a><br>　　不求彼開節，　　揚人之虛短。<a class="t" id="t0291c19"></a><br>　　常當自防護，　　以義內省察，<a class="t" id="t0291c20"></a><br>　　不怒亦不害，　　常與賢聖俱。<a class="t" id="t0291c21"></a><br>　　若與惡人俱，　　剛彊猶山石，<a class="t" id="t0291c22"></a><br>　　盛恚能自持，　　如制逸馬車。<a class="t" id="t0291c23"></a><br>　　我說為善御，　　非謂執繩者。』」</p>
</blockquote>
<a class="t" id="t0291c24"></a><p><a class="t-linehead" id="t-linehead0291c24"></a>佛告諸比丘：「釋提桓因於三十三天為自<a class="t" id="t0291c25"></a>在王，常行忍辱，亦復讚歎行忍者。汝等比<a class="t" id="t0291c26"></a>丘正信非家，出家學道，當行忍辱，讚歎忍<a class="t" id="t0291c27"></a>者，應當學！」</p>
<p><a class="t-linehead" id="t-linehead0291c27"></a>佛說此經已，諸比丘聞佛所<a class="t" id="t0291c28"></a>說，歡喜奉行。</p>
<a class="t" id="t0291c29"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>