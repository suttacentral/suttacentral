<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1107">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1107</span><span class="mirror-right">（一一〇七） 夜叉</span></h1>
</div>
<p><a class="t-linehead" id="t-linehead0291a27"></a>如是我聞：</p>
<p>一時，佛住鞞舍離國獼猴<a class="t" id="t0291a28"></a>池側重閣講堂。</p>
<p><a class="t-linehead" id="t-linehead0291a28"></a>爾時，世尊告諸比丘：「過去世<a class="t" id="t0291a29"></a>時，有一夜叉鬼，醜陋惡色，在帝釋空座上<a class="t" id="t0291b01"></a>坐。三十三天見此鬼醜陋惡色，在帝釋空<a class="t" id="t0291b02"></a>座上坐。見已，咸各瞋恚。諸天如是極瞋恚已，<a class="t" id="t0291b03"></a>彼鬼如是如是隨瞋恚漸漸端正。</p>
<p><a class="t-linehead" id="t-linehead0291b03"></a>「時，三十<a class="t" id="t0291b04"></a>三天往詣天帝釋，白帝釋言：『憍尸迦！當<a class="t" id="t0291b05"></a>知有一異鬼，醜陋惡色，在天王空座上坐，我<a class="t" id="t0291b06"></a>等諸天見彼鬼醜陋惡色，坐天王座，極生<a class="t" id="t0291b07"></a>瞋恚，隨彼諸天瞋恚，彼鬼隨漸端正。』釋提<a class="t" id="t0291b08"></a>桓因告諸三十三天：『彼是瞋恚對治鬼。』</p>
<p><a class="t-linehead" id="t-linehead0291b08"></a>「爾時，<a class="t" id="t0291b09"></a>天帝釋自往彼鬼所，整衣服，偏袒右肩，合<a class="t" id="t0291b10"></a>掌三稱名字而言：『仁者！我是釋提桓因。』隨<a class="t" id="t0291b11"></a>釋提桓因如是恭敬下意，彼鬼如是如是<a class="t" id="t0291b12"></a>隨漸醜陋，即復不現。</p>
<p><a class="t-linehead" id="t-linehead0291b12"></a>「時，釋提桓因自坐已，<a class="t" id="t0291b13"></a>而說偈言：</p>
<a class="t" id="t0291b14"></a><blockquote class="gatha">
<p>「『人當莫瞋恚，　　見瞋莫瞋報，<a class="t" id="t0291b15"></a><br>　　於惡莫生惡，　　當破壞憍慢。<a class="t" id="t0291b16"></a><br>　　不瞋亦不害，　　名住賢聖眾，<a class="t" id="t0291b17"></a><br>　　惡罪起瞋恚，　　堅住如石山。<a class="t" id="t0291b18"></a><br>　　盛瞋恚能持，　　如制逸馬車，<a class="t" id="t0291b19"></a><br>　　我說善御士，　　非謂執繩者。』」</p>
</blockquote>
<a class="t" id="t0291b20"></a><p><a class="t-linehead" id="t-linehead0291b20"></a>佛告諸比丘：「釋提桓因於三十三天為自在<a class="t" id="t0291b21"></a>王，歎說不瞋。汝等如是正信非家，出家學<a class="t" id="t0291b22"></a>道，亦應讚歎不瞋，當如是學。」</p>
<p><a class="t-linehead" id="t-linehead0291b22"></a>佛說此經<a class="t" id="t0291b23"></a>已，諸比丘聞佛所說，歡喜奉行。</p>
<a class="t" id="t0291b24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>