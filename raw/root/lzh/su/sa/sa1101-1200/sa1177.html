<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1177">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1177</span><span class="mirror-right">（一一七七） 灰河南</span></h1>
</div>
<p><a class="t-linehead" id="t-linehead0316c23"></a>如是我聞：</p>
<p>一時，佛住舍衛國祇樹給孤<a class="t" id="t0316c24"></a>獨園。</p>
<p><a class="t-linehead" id="t-linehead0316c24"></a>爾時，世尊告諸比丘：「譬如灰河，<span class="corr" title="[南&gt;兩]">兩</span>岸<a class="t" id="t0316c25"></a>極熱，多諸利刺，在於闇處，眾多罪人在於河<a class="t" id="t0316c26"></a>中隨流漂沒。中有一人，不愚不癡，聰明黠<a class="t" id="t0316c27"></a>慧，樂樂厭苦，樂生厭死，作如是念：『我今<a class="t" id="t0316c28"></a>何緣在此灰河，<span class="corr" title="[南&gt;兩]">兩</span>岸極熱，又多利刺，在闇<a class="t" id="t0316c29"></a>冥處隨流漂沒？我當以手足方便，逆流而<a class="t" id="t0317a01"></a>上。』漸見小明。其人默念：『今已疾強見此小<a class="t" id="t0317a02"></a>明。』復運手足，勤加方便，遂見平地，即住<a class="t" id="t0317a03"></a>於彼，觀察四方，見大石山，不斷不壞，亦不<a class="t" id="t0317a04"></a>穿穴，即登而上。復見清涼八分之水，所謂<a class="t" id="t0317a05"></a>冷、美、輕、軟、香、淨，飲時不噎，咽中不閡。飲已<a class="t" id="t0317a06"></a>安身，即入其中，若浴若飲，離諸惱熱。</p>
<p><a class="t-linehead" id="t-linehead0317a06"></a>「然後<a class="t" id="t0317a07"></a>復進大山上，見七種華，謂優鉢羅華、鉢曇<a class="t" id="t0317a08"></a>摩華、拘牟頭華、分陀利華、修揵提華、彌離<a class="t" id="t0317a09"></a>頭揵提花、阿提目多花。聞花香已，復上石<a class="t" id="t0317a10"></a>山，見四層階堂，即坐其上；見五柱帳，即<a class="t" id="t0317a11"></a>入其中，斂身正坐，種種枕褥，散花遍布，莊嚴<a class="t" id="t0317a12"></a>妙好；而於其中自恣坐臥，涼風四湊，令身安<a class="t" id="t0317a13"></a>隱，坐高林下，高聲唱言：『灰河眾生諸賢正<a class="t" id="t0317a14"></a>士！如彼灰河，<span class="corr" title="[南&gt;兩]">兩</span>岸極熱，多諸利刺，其處闇<a class="t" id="t0317a15"></a>冥，求出於彼。』</p>
<p><a class="t-linehead" id="t-linehead0317a15"></a>「河中有聞聲者，乘聲問言：<a class="t" id="t0317a16"></a>『何方得出？從何處出？』其中有言：『汝何須<a class="t" id="t0317a17"></a>問何處得出？彼喚聲者亦自不知、不見從<a class="t" id="t0317a18"></a>何而出，彼亦當復在此灰河，<span class="corr" title="[南&gt;兩]">兩</span>岸極熱，多<a class="t" id="t0317a19"></a>諸利刺，於闇冥中隨流來下，用問彼為？』</p>
<p><a class="t-linehead" id="t-linehead0317a19"></a>「如<a class="t" id="t0317a20"></a>是，比丘！我說此譬，今當說義。灰者，謂三<a class="t" id="t0317a21"></a>惡不善覺。云何三？欲覺、恚覺、害覺。河者，謂三<a class="t" id="t0317a22"></a>愛——欲愛、色愛、無色愛。<span class="corr" title="[南&gt;兩]">兩</span>岸極熱者，謂內、外<a class="t" id="t0317a23"></a>六入處。多諸利刺者，謂五欲功德。闇冥處<a class="t" id="t0317a24"></a>者，謂無明障閉慧眼。眾多人者，謂愚癡凡<a class="t" id="t0317a25"></a>夫。流，謂生死河。中有一人不愚不癡者，謂<a class="t" id="t0317a26"></a>菩薩摩訶薩。手足方便，逆流上者，謂精勤修<a class="t" id="t0317a27"></a>學。微見小明者，謂得法忍。得平地者，謂<a class="t" id="t0317a28"></a>持戒。觀四方者，謂見四真諦。大石山者，謂<a class="t" id="t0317a29"></a>正見。八分水者，謂八聖道。七種花者，謂七<a class="t" id="t0317b01"></a>覺分。四層堂者，謂四如意足。五柱悵者，謂<a class="t" id="t0317b02"></a>信等五根。正身坐者，謂無餘涅槃。散花遍布<a class="t" id="t0317b03"></a>者，謂諸禪、解脫、三昧、正受。自恣坐臥者，謂<a class="t" id="t0317b04"></a>如來、應、等正覺。四方風吹者，謂四增心見法<a class="t" id="t0317b05"></a>安樂住。舉聲唱喚者，謂轉法輪。彼有人問<a class="t" id="t0317b06"></a>『諸賢正士何處去？何處出』者，謂舍利弗、目揵<a class="t" id="t0317b07"></a>連等諸賢坐比丘。於中有言『汝何所問？<a class="t" id="t0317b08"></a>彼亦不知不見有所出處，彼亦當復於此<a class="t" id="t0317b09"></a>灰河，<span class="corr" title="[南&gt;兩]">兩</span>岸極熱，多諸利刺，於闇冥處隨流<a class="t" id="t0317b10"></a>來下』者，謂六師等諸邪見輩，所謂富蘭那迦<a class="t" id="t0317b11"></a>葉、末伽梨瞿舍梨子、散闍耶毘羅胝子、阿<a class="t" id="t0317b12"></a>耆多枳舍欽婆羅、伽拘羅迦氈延、尼揵連<a class="t" id="t0317b13"></a>陀闍提弗多羅，及餘邪見輩。如是，比丘！大師<a class="t" id="t0317b14"></a>為諸聲聞所作，我今已作，汝今當作所作，<a class="t" id="t0317b15"></a>如前篋毒蛇說。」</p>
<p><a class="t-linehead" id="t-linehead0317b15"></a>佛說此經已，諸比丘聞佛<a class="t" id="t0317b16"></a>所說，歡喜奉行。</p>
<a class="t" id="t0317b17"></a><p class="endsutta"><span class="t-juanname">雜阿含經卷第四十三</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>