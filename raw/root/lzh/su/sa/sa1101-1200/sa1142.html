<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1142">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1142</span><span class="mirror-right">（一一四二） 極老</span></h1>
</div>
<p><a class="t-linehead" id="t-linehead0302a01"></a>如是我聞：</p>
<p>一時，佛住舍衛國祇樹給<a class="t" id="t0302a02"></a>孤獨園。</p>
<p><a class="t-linehead" id="t-linehead0302a02"></a>爾時，尊者摩訶迦葉久住舍衛國阿<a class="t" id="t0302a03"></a>練若床坐處，長鬚髮，著弊納衣，來詣佛所。<a class="t" id="t0302a04"></a>爾時，世尊、無數大眾圍繞說法。</p>
<p><a class="t-linehead" id="t-linehead0302a04"></a>時，諸比丘見<a class="t" id="t0302a05"></a>摩訶迦葉從遠而來，見已，於尊者摩訶迦葉<a class="t" id="t0302a06"></a>所起輕慢心，言：「此何等比丘？衣服麁陋，無<a class="t" id="t0302a07"></a>有儀容而來，衣服佯佯而來。」</p>
<p><a class="t-linehead" id="t-linehead0302a07"></a>爾時，世尊知<a class="t" id="t0302a08"></a>諸比丘心之所念，告摩訶迦葉：「善來！迦葉！於<a class="t" id="t0302a09"></a>此半座，我今竟知誰先出家，汝耶？我耶？」</p>
<p><a class="t-linehead" id="t-linehead0302a09"></a>彼諸<a class="t" id="t0302a10"></a>比丘心生恐怖，身毛皆竪，並相謂言：「奇哉！尊<a class="t" id="t0302a11"></a>者！彼尊者摩訶迦葉，大德大力，大師弟子，請<a class="t" id="t0302a12"></a>以半座。」</p>
<p><a class="t-linehead" id="t-linehead0302a12"></a>爾時，尊者摩訶迦葉合掌白佛言：「世<a class="t" id="t0302a13"></a>尊！佛是我師，我是弟子。」</p>
<p><a class="t-linehead" id="t-linehead0302a13"></a>佛告迦葉：「如是！如<a class="t" id="t0302a14"></a>是！我為大師，汝是弟子，汝今且坐，隨其所<a class="t" id="t0302a15"></a>安。」</p>
<p><a class="t-linehead" id="t-linehead0302a15"></a>尊者摩訶迦葉稽首佛足，退坐一面。</p>
<p>爾<a class="t" id="t0302a16"></a>時，世尊復欲警悟諸比丘，復以尊者摩訶迦<a class="t" id="t0302a17"></a>葉同己所得殊勝廣大功德為現眾故，告<a class="t" id="t0302a18"></a>諸比丘：「我離欲、惡不善法，有覺有觀，初禪<a class="t" id="t0302a19"></a>具足住，若日、若夜、若日夜；摩訶迦葉亦復如<a class="t" id="t0302a20"></a>我，離欲、惡不善法，乃至初禪具足住，若日、若<a class="t" id="t0302a21"></a>夜、若日夜。我欲第二、第三、第四禪具足住，若<a class="t" id="t0302a22"></a>日、若夜、若日夜，彼摩訶迦葉亦復如是。乃至<a class="t" id="t0302a23"></a>第四禪具足住，若日、若夜、若日夜。我隨所欲，<a class="t" id="t0302a24"></a>慈、悲、喜、捨，空入處、識入處、無所有入處、非<a class="t" id="t0302a25"></a>想非非想入處，神通境界，天耳、他心智、宿命<a class="t" id="t0302a26"></a>智、生死智、漏盡智具足住，若日、若夜、若日<a class="t" id="t0302a27"></a>夜；彼迦葉比丘亦復如是。乃至漏盡智具<a class="t" id="t0302a28"></a>足住，若日、若夜、若日夜。」</p>
<p><a class="t-linehead" id="t-linehead0302a28"></a>爾時，世尊於無量大<a class="t" id="t0302a29"></a>眾中稱歎摩訶迦葉同己廣大勝妙功德已，<a class="t" id="t0302b01"></a>諸比丘聞佛所說，歡喜奉行。</p>
<a class="t" id="t0302b02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>