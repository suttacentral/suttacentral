<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1176">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1176</span><span class="mirror-right">（一一七六） 漏法</span></h1>
</div>
<p><a class="t-linehead" id="t-linehead0316a09"></a>如是我聞：</p>
<p>一時，世尊釋氏人間遊行，<a class="t" id="t0316a10"></a>至迦毘羅衛國，住尼拘婁陀園。</p>
<p><a class="t-linehead" id="t-linehead0316a10"></a>爾時，迦毘<a class="t" id="t0316a11"></a>羅衛釋氏作新講堂，未有諸沙門、婆羅門、釋<a class="t" id="t0316a12"></a>迦年少及諸人民在中住者，聞世尊來至釋<a class="t" id="t0316a13"></a>氏迦毘羅衛人間遊行，住尼拘婁陀園，論<a class="t" id="t0316a14"></a>苦樂義。此堂新成，未有住者，可請世尊與<a class="t" id="t0316a15"></a>諸大眾於中供養，得功德福報，長夜安隱，<a class="t" id="t0316a16"></a>然復我等當隨受用。作是議已，悉共出城，<a class="t" id="t0316a17"></a>詣世尊所，稽首禮足，退坐一面。</p>
<p><a class="t-linehead" id="t-linehead0316a17"></a>爾時，世尊<a class="t" id="t0316a18"></a>為諸釋氏演說要法，示、教、照、喜已，默然而<a class="t" id="t0316a19"></a>住。</p>
<p><a class="t-linehead" id="t-linehead0316a19"></a>時，諸釋氏從座起，整衣服，為佛作禮，<a class="t" id="t0316a20"></a>右膝著地，合掌白佛言：「世尊！我等釋氏新<a class="t" id="t0316a21"></a>作講堂，未有住者，今請世尊及諸大眾於<a class="t" id="t0316a22"></a>中供養，得功德福利，長夜安隱，然後我等當<a class="t" id="t0316a23"></a>隨受用。」爾時，世尊默然受請。</p>
<p><a class="t-linehead" id="t-linehead0316a23"></a>時，諸釋氏知世<a class="t" id="t0316a24"></a>尊受請已，稽首佛足，各還其所，即以其<a class="t" id="t0316a25"></a>日，以車輿經紀，運其眾具，莊嚴新堂，敷<a class="t" id="t0316a26"></a>置床座，軟草布地，備香油燈。眾事辦已，往<a class="t" id="t0316a27"></a>詣佛所，稽首白言：「眾事辦已，惟聖知時。」</p>
<p><a class="t-linehead" id="t-linehead0316a27"></a>爾<a class="t" id="t0316a28"></a>時，世尊與諸大眾前後圍繞，至新堂外，洗足<a class="t" id="t0316a29"></a>已，然後上堂，於中柱下，東向而坐。時，諸比丘<a class="t" id="t0316b01"></a>亦洗足已，隨入講堂，於世尊後，西面東向，<a class="t" id="t0316b02"></a>次第而坐。時，諸釋氏即於東面西向而坐。</p>
<a class="t" id="t0316b03"></a><p><a class="t-linehead" id="t-linehead0316b03"></a>爾時，世尊為諸釋氏廣說要法，示、教、照、喜<a class="t" id="t0316b04"></a>已，語諸釋氏：「瞿曇！初夜已過，於時可還<a class="t" id="t0316b05"></a>迦毘羅越。」時，諸釋氏聞佛所說，歡喜隨喜，<a class="t" id="t0316b06"></a>作禮而去。</p>
<p><a class="t-linehead" id="t-linehead0316b06"></a>爾時，世尊知釋氏去已，告大目<a class="t" id="t0316b07"></a>揵連：「汝當為諸比丘說法，我今背疾，當自<a class="t" id="t0316b08"></a>消息。」時，大目揵連默然受教。</p>
<p><a class="t-linehead" id="t-linehead0316b08"></a>爾時，世尊四<a class="t" id="t0316b09"></a>褻欝多羅僧安置脇下，卷襞僧伽梨，置<a class="t" id="t0316b10"></a>於頭下，右脇而臥，屈膝累足，係念明相，<a class="t" id="t0316b11"></a>作起想思惟。</p>
<p><a class="t-linehead" id="t-linehead0316b11"></a>爾時，大目揵連語諸比丘：「佛<a class="t" id="t0316b12"></a>所說法，初、中、後善，善義善味，純一滿淨，清白<a class="t" id="t0316b13"></a>梵行。我今當說漏、不漏法，汝等諦聽！云何<a class="t" id="t0316b14"></a>為漏法？愚癡無聞凡夫眼見色已，於可念<a class="t" id="t0316b15"></a>色而起樂著，不可念色而起憎惡，不住身<a class="t" id="t0316b16"></a>念處，於心解脫、慧解脫無少分智，而起種<a class="t" id="t0316b17"></a>種惡不善法，不無餘滅，不無餘永盡；耳、鼻、<a class="t" id="t0316b18"></a>舌、身、意亦復如是。比丘！如是者，天魔波旬<a class="t" id="t0316b19"></a>往詣其所，伺其虛短，於其眼色，即得其闕；<a class="t" id="t0316b20"></a>耳聲、鼻香、舌味、身觸、意法亦復如是，即得其<a class="t" id="t0316b21"></a>闕。</p>
<p><a class="t-linehead" id="t-linehead0316b21"></a>「譬如枯乾草積，四方火起，尋時即燒。如<a class="t" id="t0316b22"></a>是，比丘！於其眼色，天魔波旬即得其闕。如<a class="t" id="t0316b23"></a>是，比丘！不勝於色，於耳聲、鼻香、舌味、身觸、<a class="t" id="t0316b24"></a>意法，受制於法，不能勝法，不勝色，不勝<a class="t" id="t0316b25"></a>聲、香、味、觸、法，亦復不勝意不善法、諸煩惱熾<a class="t" id="t0316b26"></a>然苦報，及未來世生、老、病、死。諸尊！我從世<a class="t" id="t0316b27"></a>尊親受於此諸有漏法，是名有漏法經。</p>
<p><a class="t-linehead" id="t-linehead0316b27"></a>「云<a class="t" id="t0316b28"></a>何無漏法經？多聞聖弟子眼見色，於可念<a class="t" id="t0316b29"></a>色不起樂著，不可念色不起憎惡，繫念而<a class="t" id="t0316c01"></a>住，無量心解脫、慧解脫如實知，於彼已起<a class="t" id="t0316c02"></a>惡不善法無餘滅盡；耳、鼻、舌、身、意亦復如<a class="t" id="t0316c03"></a>是。</p>
<p><a class="t-linehead" id="t-linehead0316c03"></a>「如是像類比丘，弊魔波旬往詣其所，於<a class="t" id="t0316c04"></a>其眼色伺求其短，不得其短；於耳聲、鼻香、<a class="t" id="t0316c05"></a>舌味、身觸、意法伺求其短，不得其短。譬如<a class="t" id="t0316c06"></a>樓閣，墻壁牢固，窓戶重閉，埿塗厚密，四方火<a class="t" id="t0316c07"></a>起，不能燒然。斯等比丘亦復如是，弊魔波<a class="t" id="t0316c08"></a>旬往詣其所，伺求其短，不得其短。如是比<a class="t" id="t0316c09"></a>丘能勝彼色，不為彼色之所勝也；勝於聲、<a class="t" id="t0316c10"></a>香、味、觸、法，不為彼法之所勝也。若勝於色，<a class="t" id="t0316c11"></a>勝於聲、香、味、觸、法已，亦復勝於惡不善法、<a class="t" id="t0316c12"></a>煩惱熾燃苦報，及未來世生、老、病、死。我親從<a class="t" id="t0316c13"></a>世尊面受此法，是名無漏法經。」</p>
<p><a class="t-linehead" id="t-linehead0316c13"></a>爾時，世尊<a class="t" id="t0316c14"></a>知大目揵連說法竟，起正身坐，繫念在前，<a class="t" id="t0316c15"></a>告大目揵連：「善哉！善哉！目揵連！為人說此<a class="t" id="t0316c16"></a>經法，多所饒益，多所過度，長夜安樂諸天<a class="t" id="t0316c17"></a>世人。」</p>
<p><a class="t-linehead" id="t-linehead0316c17"></a>爾時，世尊告諸比丘：「汝當受持漏、無<a class="t" id="t0316c18"></a>漏法經，廣為人說。所以者何？義具足故，法<a class="t" id="t0316c19"></a>具足故，梵行具足故，開發神通，正向涅槃；<a class="t" id="t0316c20"></a>乃至信心善男子，在家、出家，當受持讀誦，廣<a class="t" id="t0316c21"></a>為人說。」</p>
<p><a class="t-linehead" id="t-linehead0316c21"></a>佛說此經已，諸比丘聞佛所說，歡<a class="t" id="t0316c22"></a>喜奉行。</p>
<a class="t" id="t0316c23"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>