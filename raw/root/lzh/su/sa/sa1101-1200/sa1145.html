<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1145">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1145</span><span class="mirror-right">（一一四五） 可厭患</span></h1>
</div>
<a class="t" id="t-juan42"></a>　<a class="t" id="t0303c25"></a><a class="t" id="t0303c26"></a><a class="t" id="t0303c27"></a><p class="suttainfo"><span class="t-juanname">雜阿含經卷第四十二</span><br><a class="t" id="t0303c28"></a><a class="t" id="t0303c29"></a><span class="t-byline">宋天竺三藏求那跋陀羅譯</span></p>
<a class="t" id="t0304a01"></a><p><a class="t-linehead" id="t-linehead0304a01"></a>如是我聞：</p>
<p>一時，佛住舍衛國祇樹給<a class="t" id="t0304a02"></a>孤獨園。</p>
<p><a class="t-linehead" id="t-linehead0304a02"></a>時，波斯匿王來詣佛所，稽首佛足，<a class="t" id="t0304a03"></a>退坐一面，白佛言：「世尊！應施何等人？」</p>
<p><a class="t-linehead" id="t-linehead0304a03"></a>佛<a class="t" id="t0304a04"></a>言：「大王！隨心所樂處。」</p>
<p><a class="t-linehead" id="t-linehead0304a04"></a>波斯匿王復白佛言：<a class="t" id="t0304a05"></a>「應施何處，得大果報？」</p>
<p><a class="t-linehead" id="t-linehead0304a05"></a>佛言：「大王！此是異<a class="t" id="t0304a06"></a>問。所問『應施何處？』此問則異。復問『施何處，<a class="t" id="t0304a07"></a>應得大果？』此問復異。我今問汝，隨意答我。<a class="t" id="t0304a08"></a>大王！譬如此國臨陣戰鬪，集諸戰士，而有<a class="t" id="t0304a09"></a>一婆羅門子，從東方來，年少幼稚，柔弱端<a class="t" id="t0304a10"></a>正，膚白髮黑，不習武藝，不學術策，恐怖<a class="t" id="t0304a11"></a>退弱，不能自安，不忍敵觀，若刺若射，無<a class="t" id="t0304a12"></a>有方便，不能傷彼。云何？大王，如此士夫，<a class="t" id="t0304a13"></a>王當賞不？」</p>
<p><a class="t-linehead" id="t-linehead0304a13"></a>王白佛言：「不賞。世尊！」</p>
<p>「如是，大<a class="t" id="t0304a14"></a>王！有剎利童子從南方來，鞞舍童子從<a class="t" id="t0304a15"></a>西方來，首陀羅童子從北方來，無有伎<a class="t" id="t0304a16"></a>術，皆如東方婆羅門子，王當賞不？」</p>
<p><a class="t-linehead" id="t-linehead0304a16"></a>王白佛<a class="t" id="t0304a17"></a>言：「不賞。世尊！」</p>
<p><a class="t-linehead" id="t-linehead0304a17"></a>「佛告大王，此國集軍臨戰鬪<a class="t" id="t0304a18"></a>時，有婆羅門童子從東方來，年少端正，膚<a class="t" id="t0304a19"></a>白髮黑，善學武藝，知鬪術法，勇健無畏，苦<a class="t" id="t0304a20"></a>戰不退，安住諦觀，運戈能傷，能破巨敵。云何？<a class="t" id="t0304a21"></a>大王！如此戰士，加重賞不？」</p>
<p><a class="t-linehead" id="t-linehead0304a21"></a>王白佛言：「重賞，<a class="t" id="t0304a22"></a>世尊！」</p>
<p><a class="t-linehead" id="t-linehead0304a22"></a>「如是，剎利童子從南方來，鞞舍童子<a class="t" id="t0304a23"></a>從西方來，首陀羅童子從北方來，年少端<a class="t" id="t0304a24"></a>正，善諸術藝，勇健堪能，苦戰却敵，皆如東方<a class="t" id="t0304a25"></a>婆羅門子。如是戰士，王當賞不？」</p>
<p><a class="t-linehead" id="t-linehead0304a25"></a>王白佛言：<a class="t" id="t0304a26"></a>「重賞，世尊！」</p>
<p><a class="t-linehead" id="t-linehead0304a26"></a>佛言：「大王！如是沙門、婆羅門遠<a class="t" id="t0304a27"></a>離五支，成就五支，建立福田。施此田者，<a class="t" id="t0304a28"></a>得大福利，得大果報。何等為捨離五支？所<a class="t" id="t0304a29"></a>謂貪欲蓋，瞋恚、睡眠、掉悔、疑蓋，已斷已知，是<a class="t" id="t0304b01"></a>名捨離五支。何等為成就五支？謂無學戒身<a class="t" id="t0304b02"></a>成就，無學定身、慧身、解脫身、解脫知見身，<a class="t" id="t0304b03"></a>是名成就五支。大王！如是捨離五支，成就<a class="t" id="t0304b04"></a>五支，建立福田，施此田者，得大果報。」爾時，<a class="t" id="t0304b05"></a>世尊復說偈言：</p>
<a class="t" id="t0304b06"></a><blockquote class="gatha">
<p>「運戈猛戰鬪，　　堪能勇士夫，<a class="t" id="t0304b07"></a><br>　為其戰鬪故，　　隨功重加賞。<a class="t" id="t0304b08"></a><br>　不賞名族胄，　　怯劣無勇者，<a class="t" id="t0304b09"></a><br>　忍辱修賢良，　　見諦建福田。<a class="t" id="t0304b10"></a><br>　賢聖律儀備，　　成就深妙智，<a class="t" id="t0304b11"></a><br>　族胄雖卑微，　　堪為施福田。<a class="t" id="t0304b12"></a><br>　衣食錢財寶，　　床臥等眾具，<a class="t" id="t0304b13"></a><br>　悉應以敬施，　　為持淨戒故。<a class="t" id="t0304b14"></a><br>　人表林野際，　　穿井給行人，<a class="t" id="t0304b15"></a><br>　溪<span class="gaiji">澗<!--gaiji,澗,1[澗-日＋月],2&#x3D4E;,3--></span>施橋梁，　　逈路造房舍。<a class="t" id="t0304b16"></a><br>　戒德多聞眾，　　行路得止息，<a class="t" id="t0304b17"></a><br>　譬如重雲起，　　雷電聲振耀。<a class="t" id="t0304b18"></a><br>　普雨於壤土，　　百卉悉扶踈，<a class="t" id="t0304b19"></a><br>　禽獸皆歡喜，　　田夫並欣樂。<a class="t" id="t0304b20"></a><br>　如是淨信心，　　聞慧捨慳垢，<a class="t" id="t0304b21"></a><br>　錢財豐飲食，　　常施良福田。<a class="t" id="t0304b22"></a><br>　高唱增歡愛，　　如雷雨良田，<a class="t" id="t0304b23"></a><br>　功德注流澤，　　霑洽施主心。<a class="t" id="t0304b24"></a><br>　財富名稱流，　　及涅槃大果。」</p>
</blockquote>
<a class="t" id="t0304b25"></a><p><a class="t-linehead" id="t-linehead0304b25"></a>佛說此經已，波斯匿王聞佛所說，歡喜隨<a class="t" id="t0304b26"></a>喜，作禮而去。</p>
<a class="t" id="t0304b27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>