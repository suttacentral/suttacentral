<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1172">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1172</span><span class="mirror-right">（一一七二） 毒蛇</span></h1>
</div>
<p><a class="t-linehead" id="t-linehead0313b14"></a>如是我聞：</p>
<p>一時，佛住拘睒彌國瞿師<a class="t" id="t0313b15"></a>羅園。</p>
<p><a class="t-linehead" id="t-linehead0313b15"></a>爾時，世尊告諸比丘：「譬如有四蚖蛇，<a class="t" id="t0313b16"></a>凶惡毒虐，盛一篋中。時，有士夫聰明不愚，<a class="t" id="t0313b17"></a>有智慧，求樂厭苦，求生厭死。時，有一士<a class="t" id="t0313b18"></a>夫語向士夫言：『汝今取此篋盛毒蛇，摩<a class="t" id="t0313b19"></a>拭洗浴，恩親養食，出內以時。若四毒蛇脫有<a class="t" id="t0313b20"></a>惱者，或能殺汝，或令近死，汝當防護。』爾<a class="t" id="t0313b21"></a>時，士夫恐怖馳走。『忽有五怨，拔刀隨逐，要<a class="t" id="t0313b22"></a>求欲殺，汝當防護。』爾時，士夫畏四毒蛇及<a class="t" id="t0313b23"></a>五拔刀怨，驅馳而走。</p>
<p><a class="t-linehead" id="t-linehead0313b23"></a>「人復語言：『士夫！內有<a class="t" id="t0313b24"></a>六賊，隨逐伺汝，得便當殺，汝當防護。』爾<a class="t" id="t0313b25"></a>時，士夫畏四毒蛇、五拔刀怨及內六賊，恐怖<a class="t" id="t0313b26"></a>馳走，還入空村，見彼空舍，危朽腐毀，有諸<a class="t" id="t0313b27"></a>惡物，捉皆危脆，無有堅固。</p>
<p><a class="t-linehead" id="t-linehead0313b27"></a>「人復語言：『士夫！<a class="t" id="t0313b28"></a>是空聚落當有群賊，來必奄害汝。』爾時，<a class="t" id="t0313b29"></a>士夫畏四毒蛇、五拔刀賊、內六惡賊、空村群<a class="t" id="t0313c01"></a>賊，而復馳走。忽爾道路臨一大河，其水浚<a class="t" id="t0313c02"></a>急，但見此岸有諸怖畏，而見彼岸安隱快<a class="t" id="t0313c03"></a>樂，清涼無畏，無橋船可渡得至彼岸，作<a class="t" id="t0313c04"></a>是思惟：『我取諸草木，縛束成栰，手足方便，<a class="t" id="t0313c05"></a>渡至彼岸。』作是念已，即拾草木，依於岸<a class="t" id="t0313c06"></a>傍，縛束成栰，手足方便，截流橫渡。</p>
<p><a class="t-linehead" id="t-linehead0313c06"></a>「如是士<a class="t" id="t0313c07"></a>夫免四毒蛇、五拔刀怨、六內惡賊，復得脫<a class="t" id="t0313c08"></a>於空村群賊，渡於浚流，離於此岸種種怖<a class="t" id="t0313c09"></a>畏，得至彼岸安隱快樂。我說此譬，當解其<a class="t" id="t0313c10"></a>義。比丘！篋者，譬此身色麁四大，四大所造精<a class="t" id="t0313c11"></a>血之體，穢食長養，沐浴衣服，無常變壞危脆<a class="t" id="t0313c12"></a>之法。毒蛇者，譬四大——地界、水界、火界、風界。地<a class="t" id="t0313c13"></a>界若諍，能令身死，及以近死；水、火、風諍亦復<a class="t" id="t0313c14"></a>如是。五拔刀怨者，譬五受陰。六內賊者，譬<a class="t" id="t0313c15"></a>六愛喜。空村者，譬六內入。善男子！觀察眼<a class="t" id="t0313c16"></a>入處，是無常變壞，執持眼者，亦是無常虛偽<a class="t" id="t0313c17"></a>之法；耳、鼻、舌、身、意入處亦復如是。空村群<a class="t" id="t0313c18"></a>賊者，譬外六入處。眼為可意、不可意色所<a class="t" id="t0313c19"></a>害；耳聲、鼻香、舌味、身觸、意，為可意、不可意法<a class="t" id="t0313c20"></a>所害。浚流者，譬四流——欲流、有流、見流、無明<a class="t" id="t0313c21"></a>流。河者，譬三愛——欲愛、色愛、無色愛。此岸多<a class="t" id="t0313c22"></a>恐怖者，譬有身。彼岸清涼安樂者，譬無餘涅<a class="t" id="t0313c23"></a>槃。栰者，譬八正道。手足方便截流渡者，<a class="t" id="t0313c24"></a>譬精進勇猛到彼岸。婆羅門住處者，譬如<a class="t" id="t0313c25"></a>來、應、等正覺。</p>
<p><a class="t-linehead" id="t-linehead0313c25"></a>「如是，比丘！大師慈悲安慰弟<a class="t" id="t0313c26"></a>子，為其所作；我今已作，汝今亦當作其所<a class="t" id="t0313c27"></a>作，於空閑樹下，房舍清淨，敷草為座，露地、<a class="t" id="t0313c28"></a>塚間，遠離邊坐，精勤禪思，慎莫放逸，令後<a class="t" id="t0313c29"></a>悔恨！此則是我教授之法。」</p>
<p><a class="t-linehead" id="t-linehead0313c29"></a>佛說此經已，諸<a class="t" id="t0314a01"></a>比丘聞佛所說，歡喜奉行！</p>
<a class="t" id="t0314a02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>