<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1139">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1139</span><span class="mirror-right">（一一三九） 無信</span></h1>
</div>
<p><a class="t-linehead" id="t-linehead0300c23"></a>如是我聞：</p>
<p>一時，佛住舍衛國祇樹給<a class="t" id="t0300c24"></a>孤獨園。</p>
<p><a class="t-linehead" id="t-linehead0300c24"></a>爾時，尊者摩訶迦葉住舍衛國東園<a class="t" id="t0300c25"></a>鹿子母講堂，晡時從禪覺，詣世尊所，稽首<a class="t" id="t0300c26"></a>禮足，退坐一面。</p>
<p><a class="t-linehead" id="t-linehead0300c26"></a>佛告迦葉：「汝當教授、教<a class="t" id="t0300c27"></a>誡諸比丘！為諸比丘說法教誡、教授。所以<a class="t" id="t0300c28"></a>者何？我常為諸比丘說法教誡、教授，汝亦<a class="t" id="t0300c29"></a>應爾。」</p>
<p><a class="t-linehead" id="t-linehead0300c29"></a>尊者摩訶迦葉白佛言：「世尊！今諸比<a class="t" id="t0301a01"></a>丘難可為說法，若說法者，當有比丘不忍、<a class="t" id="t0301a02"></a>不喜。」</p>
<p><a class="t-linehead" id="t-linehead0301a02"></a>佛告迦葉：「汝見何等因緣而作是說？」</p>
<a class="t" id="t0301a03"></a><p><a class="t-linehead" id="t-linehead0301a03"></a>摩訶迦葉白佛言：「世尊！若有比丘於諸善<a class="t" id="t0301a04"></a>法無信敬心，若聞說法，彼則退沒。若惡智<a class="t" id="t0301a05"></a>人於諸善法無精進、慚愧、智慧，聞說法者，<a class="t" id="t0301a06"></a>彼則退沒，若人貪欲、瞋恚、睡眠、掉悔、疑惑，<a class="t" id="t0301a07"></a>身行慠暴，忿恨失念，不定無智，聞說法者，<a class="t" id="t0301a08"></a>彼則退沒。世尊！如是比諸惡人者，尚不<a class="t" id="t0301a09"></a>能令心住善法，況復增進！當知是輩，隨其<a class="t" id="t0301a10"></a>日夜，善法退減，不能增長。</p>
<p><a class="t-linehead" id="t-linehead0301a10"></a>「世尊！若有士<a class="t" id="t0301a11"></a>夫於諸善法信心清淨，是則不退；於諸善<a class="t" id="t0301a12"></a>法精進、慚愧、智慧，是則不退，不貪，不恚、睡眠、<a class="t" id="t0301a13"></a>掉悔、疑惑，是則不退；身不弊暴，心不染污，<a class="t" id="t0301a14"></a>不忿，不恨，定心正念智慧，是則不退。如是人<a class="t" id="t0301a15"></a>者，於諸善法日夜增長，況復心住，此人日<a class="t" id="t0301a16"></a>夜常求勝進，終不退減。」</p>
<p><a class="t-linehead" id="t-linehead0301a16"></a>佛告迦葉：「如是，如<a class="t" id="t0301a17"></a>是。於諸善法無信心者，是則退減……」亦如<a class="t" id="t0301a18"></a>迦葉次第廣說。</p>
<p><a class="t-linehead" id="t-linehead0301a18"></a>時，尊者摩訶迦葉聞佛所說，<a class="t" id="t0301a19"></a>歡喜隨喜，從座起，作禮而去。</p>
<a class="t" id="t0301a20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>