<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1121">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1121</span><span class="mirror-right">（一一二一） 釋氏</span></h1>
</div>
<a class="t" id="t-juan41"></a>　<a class="t" id="t0297b13"></a><a class="t" id="t0297b14"></a><a class="t" id="t0297b15"></a><a class="t" id="t0297b16"></a><p class="suttainfo"><span class="t-juanname">雜阿含經卷第四十一</span><br><a class="t" id="t0297b17"></a><a class="t" id="t0297b18"></a><span class="t-byline">宋天竺三藏求那跋陀羅譯</span></p>
<a class="t" id="t0297b19"></a><p><a class="t-linehead" id="t-linehead0297b19"></a>如是我聞：</p>
<p>一時，佛住迦毘羅衛國<a class="t" id="t0297b20"></a>尼拘律園。時，有眾多釋氏來詣佛所，稽首<a class="t" id="t0297b21"></a>禮足，退坐一面。</p>
<p><a class="t-linehead" id="t-linehead0297b21"></a>爾時，世尊告諸釋氏：「汝等<a class="t" id="t0297b22"></a>諸瞿曇！於法齋日及神足月受持齋戒，修<a class="t" id="t0297b23"></a>功德不？」</p>
<p><a class="t-linehead" id="t-linehead0297b23"></a>諸釋氏白佛言：「世尊！我等於諸齋<a class="t" id="t0297b24"></a>日有時得受齋戒，有時不得；於神足月<a class="t" id="t0297b25"></a>有時齋戒，修諸功德，有時不得。」</p>
<p><a class="t-linehead" id="t-linehead0297b25"></a>佛告諸釋<a class="t" id="t0297b26"></a>氏：「瞿曇！汝等不獲善利，汝等是憍慢者、<a class="t" id="t0297b27"></a>煩惱人、憂悲人、惱苦人。何故於諸齋日或<a class="t" id="t0297b28"></a>得齋戒，或不得？於神足月或得齋戒，作<a class="t" id="t0297b29"></a>諸功德，或不得？諸瞿曇！譬人求利，日日增<a class="t" id="t0297c01"></a>長，一日一錢，二日兩錢，三日四錢，四日八<a class="t" id="t0297c02"></a>錢，五日十六錢，六日三十二錢。如是士夫日<a class="t" id="t0297c03"></a>常增長，八日、九日乃至一月，錢財轉增廣耶？」</p>
<a class="t" id="t0297c04"></a><p><a class="t-linehead" id="t-linehead0297c04"></a>長者白佛：「如是，世尊！」</p>
<p>佛告釋氏：「云何？瞿曇！<a class="t" id="t0297c05"></a>如是士夫錢財轉增，當得自然錢財增廣，<a class="t" id="t0297c06"></a>復欲令我於十年中一向喜樂心樂，多住<a class="t" id="t0297c07"></a>禪定，寧得以不？」</p>
<p><a class="t-linehead" id="t-linehead0297c07"></a>釋氏答言：「不也，世尊！」</p>
<p>佛告<a class="t" id="t0297c08"></a>釋氏：「若得九年、八年、七年、六年、五年、四年、三<a class="t" id="t0297c09"></a>年、二年、一年喜樂心樂，多住禪定以不？」</p>
<p><a class="t-linehead" id="t-linehead0297c09"></a>釋<a class="t" id="t0297c10"></a>氏答言：「不也，世尊！」</p>
<p><a class="t-linehead" id="t-linehead0297c10"></a>佛告釋氏：「且置年歲，寧<a class="t" id="t0297c11"></a>得十月、九月、八月乃至一月喜樂心樂，多住<a class="t" id="t0297c12"></a>禪定以不？復置一月，寧得十日、九日、八日<a class="t" id="t0297c13"></a>乃至一日一夜喜樂心樂，禪定多住以不？」</p>
<p><a class="t-linehead" id="t-linehead0297c13"></a>釋<a class="t" id="t0297c14"></a>氏答言：「不也，世尊！」</p>
<p><a class="t-linehead" id="t-linehead0297c14"></a>佛告釋氏：「我今語汝，我<a class="t" id="t0297c15"></a>聲聞中有直心者，不諂不幻，我於彼人，十<a class="t" id="t0297c16"></a>年教化，以是因緣，彼人則能百千萬歲一<a class="t" id="t0297c17"></a>向喜樂心樂，多住禪定，斯有是處！復置十<a class="t" id="t0297c18"></a>年，若九年、八年乃至一年，十月、九月乃至一<a class="t" id="t0297c19"></a>月，十日、九日乃至一日一夜，我教化，至其明<a class="t" id="t0297c20"></a>旦，能令勝進。晨朝教化，乃至日暮，能令勝<a class="t" id="t0297c21"></a>進，以是因緣，得百千萬歲一向喜樂心樂，多<a class="t" id="t0297c22"></a>住禪定，成就二果，或斯陀含果、阿那含<a class="t" id="t0297c23"></a>果，以彼士夫先得須陀洹故。」</p>
<p><a class="t-linehead" id="t-linehead0297c23"></a>釋氏白佛：<a class="t" id="t0297c24"></a>「善哉！世尊！我從今日，於諸齋日當修齋戒，<a class="t" id="t0297c25"></a>乃至八支，於神足月受持齋戒，隨力惠施，<a class="t" id="t0297c26"></a>修諸功德。」</p>
<p><a class="t-linehead" id="t-linehead0297c26"></a>佛告釋氏：「善哉！瞿曇！為真實要。」</p>
<a class="t" id="t0297c27"></a><p><a class="t-linehead" id="t-linehead0297c27"></a>佛說此經已，時諸釋種聞佛所說，歡喜隨<a class="t" id="t0297c28"></a>喜，作禮而去。</p>
<a class="t" id="t0297c29"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>