<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1188">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1188</span><span class="mirror-right">（一一八八） 尊重</span></h1>
</div>
<p><a class="t-linehead" id="t-linehead0321c18"></a>如是我聞：</p>
<p>一時，佛住欝毘羅聚落<a class="t" id="t0321c19"></a>尼連禪河側菩提樹下，成佛未久。</p>
<p><a class="t-linehead" id="t-linehead0321c19"></a>爾時，世<a class="t" id="t0321c20"></a>尊獨靜思惟，作是念：「不恭敬者，則為大苦，無<a class="t" id="t0321c21"></a>有次序。無他自在可畏懼者，則於大義<a class="t" id="t0321c22"></a>有所退減；有所恭敬，有次序，有他自在<a class="t" id="t0321c23"></a>者，得安樂住；有所恭敬，有次序，有他自<a class="t" id="t0321c24"></a>在，大義滿足。頗有諸天、魔、梵、沙門、婆羅門、天<a class="t" id="t0321c25"></a>神、世人中，能於我所具足戒勝、三昧勝、智<a class="t" id="t0321c26"></a>慧勝、解脫勝、解脫知見勝，令我恭敬宗重，<a class="t" id="t0321c27"></a>奉事供養，依彼而住？」</p>
<p><a class="t-linehead" id="t-linehead0321c27"></a>復作是念：「無有諸天、<a class="t" id="t0321c28"></a>魔、梵、沙門、婆羅門、天神、世人能於我所戒具<a class="t" id="t0321c29"></a>足勝、三昧勝、智慧勝、解脫勝、解脫知見勝，<a class="t" id="t0322a01"></a>令我恭敬宗重，奉事供養，依彼而住者。唯<a class="t" id="t0322a02"></a>有正法令我自覺，成三藐三佛陀者，我<a class="t" id="t0322a03"></a>當於彼恭敬宗重，奉事供養，依彼而住。所<a class="t" id="t0322a04"></a>以者何？過去如來、應、等正覺亦於正法恭<a class="t" id="t0322a05"></a>敬宗重，奉事供養，依彼而住；諸當來世如來、<a class="t" id="t0322a06"></a>應、等正覺亦於正法恭敬宗重，奉事供養，<a class="t" id="t0322a07"></a>依彼而住。」</p>
<p><a class="t-linehead" id="t-linehead0322a07"></a>爾時，娑婆世界主梵天王知世<a class="t" id="t0322a08"></a>尊心念已，如力士屈伸臂頃，從梵天沒，<a class="t" id="t0322a09"></a>住於佛前，歎言：「善哉！如是，世尊！如是，善逝！<a class="t" id="t0322a10"></a>懈怠不恭敬者，甚為大苦……」廣說乃至「大義滿<a class="t" id="t0322a11"></a>足，其實無有諸天、魔、梵、沙門、婆羅門、天神、世<a class="t" id="t0322a12"></a>人於世尊所戒具足勝、三昧勝、智慧勝、解<a class="t" id="t0322a13"></a>脫勝、解脫知見勝，令世尊恭敬宗重，奉事<a class="t" id="t0322a14"></a>供養，依彼而住者。唯有正法，如來自悟成<a class="t" id="t0322a15"></a>等正覺，則是如來所應恭敬宗重，奉事供養，<a class="t" id="t0322a16"></a>依彼而住者。所以者何？過去諸如來、應、等正<a class="t" id="t0322a17"></a>覺亦於正法恭敬宗重，奉事供養，依彼而<a class="t" id="t0322a18"></a>住；諸未來如來、應、等正覺亦當於正法恭<a class="t" id="t0322a19"></a>敬宗重，奉事供養，依彼而住。世尊亦當於<a class="t" id="t0322a20"></a>彼正法恭敬宗重，奉事供養，依彼而住。」</p>
<p><a class="t-linehead" id="t-linehead0322a20"></a>時，梵<a class="t" id="t0322a21"></a>天王復說偈言：</p>
<a class="t" id="t0322a22"></a><blockquote class="gatha">
<p>「過去等正覺，　　及未來諸佛，<a class="t" id="t0322a23"></a><br>　現在佛世尊，　　能除眾生憂。<a class="t" id="t0322a24"></a><br>　一切恭敬法，　　依正法而住；<a class="t" id="t0322a25"></a><br>　如是恭敬者，　　是則諸佛法。」</p>
</blockquote>
<a class="t" id="t0322a26"></a><p><a class="t-linehead" id="t-linehead0322a26"></a>時，梵天王聞佛所說，歡喜隨喜，稽首佛足，<a class="t" id="t0322a27"></a>即沒不現。</p>
<a class="t" id="t0322a28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>