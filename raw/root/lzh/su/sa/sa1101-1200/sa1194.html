<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1194">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1194</span><span class="mirror-right">（一一九四） 梵天</span></h1>
</div>
<p><a class="t-linehead" id="t-linehead0323c16"></a>如是我聞：</p>
<p>一時，佛住王舍城迦蘭陀<a class="t" id="t0323c17"></a>竹園。</p>
<p><a class="t-linehead" id="t-linehead0323c17"></a>爾時，大梵天王及餘別梵天——善臂別梵<a class="t" id="t0323c18"></a>天，日日方便，往見供養世尊。</p>
<p><a class="t-linehead" id="t-linehead0323c18"></a>時，有婆句梵<a class="t" id="t0323c19"></a>天見別梵天——善臂梵天，精勤方便，而問言：<a class="t" id="t0323c20"></a>「汝欲何之？」</p>
<p><a class="t-linehead" id="t-linehead0323c20"></a>彼即答言：「欲見世尊，恭敬供養。」</p>
<a class="t" id="t0323c21"></a><p><a class="t-linehead" id="t-linehead0323c21"></a>時，婆句梵天即說偈言：</p>
<a class="t" id="t0323c22"></a><blockquote class="gatha">
<p>「彼有四鵠鳥，　　三種金色宮，<a class="t" id="t0323c23"></a><br>　五百七十二，　　修行禪思者，<a class="t" id="t0323c24"></a><br>　熾焰金色身，　　普照梵天宮；<a class="t" id="t0323c25"></a><br>　汝且觀我身，　　何用至彼為？」</p>
</blockquote>
<a class="t" id="t0323c26"></a><p><a class="t-linehead" id="t-linehead0323c26"></a>爾時，善梵王、別梵王——善臂別梵王復說偈<a class="t" id="t0323c27"></a>言：</p>
<a class="t" id="t0323c28"></a><blockquote class="gatha">
<p>「雖有金色身，　　普照梵天宮，<a class="t" id="t0323c29"></a><br>　其有智慧者，　　知色有煩惱，<a class="t" id="t0324a01"></a><br>　智者不樂色，　　於其心解脫。」</p>
</blockquote>
<a class="t" id="t0324a02"></a><p><a class="t-linehead" id="t-linehead0324a02"></a>時，彼善梵天、別梵天——善臂別梵天，往詣佛所，<a class="t" id="t0324a03"></a>稽首佛足，退坐一面，白佛言：「世尊！我今方<a class="t" id="t0324a04"></a>便，欲來見世尊，恭敬供養。有婆句梵天，見<a class="t" id="t0324a05"></a>我方便，而問我言：『汝今方便，欲何所之？』我<a class="t" id="t0324a06"></a>即答言：『欲往見世尊，禮事供養。』婆句梵天<a class="t" id="t0324a07"></a>即說偈言：</p>
<a class="t" id="t0324a08"></a><blockquote class="gatha">
<p>「『有四種鵠鳥，　　三種金色宮，<a class="t" id="t0324a09"></a><br>　　五百七十二，　　於中而禪思，<a class="t" id="t0324a10"></a><br>　　觀我身金色，　　普照梵天宮；<a class="t" id="t0324a11"></a><br>　　汝且觀我身，　　何用至彼為？』</p>
</blockquote>
<a class="t" id="t0324a12"></a><p><a class="t-linehead" id="t-linehead0324a12"></a>「我即說偈而答彼言：</p>
<a class="t" id="t0324a13"></a><blockquote class="gatha">
<p>「『雖有金色身，　　普照梵天宮，<a class="t" id="t0324a14"></a><br>　　當知真金色，　　是則煩惱事。<a class="t" id="t0324a15"></a><br>　　智者解脫色，　　於色不復樂。』」</p>
</blockquote>
<a class="t" id="t0324a16"></a><p><a class="t-linehead" id="t-linehead0324a16"></a>佛告梵天：「如是，梵天！如是，梵天！</p>
<a class="t" id="t0324a17"></a><blockquote class="gatha">
<p>「雖有真金色，　　普照梵天宮，<a class="t" id="t0324a18"></a><br>　當知真金色，　　則是煩惱事，<a class="t" id="t0324a19"></a><br>　智者解脫色，　　於色不復樂。」</p>
</blockquote>
<a class="t" id="t0324a20"></a><p><a class="t-linehead" id="t-linehead0324a20"></a>時，彼梵天為迦吒務陀低沙比丘故，說偈言：</p>
<a class="t" id="t0324a21"></a><blockquote class="gatha">
<p>「夫士生世間，　　利斧在口中；<a class="t" id="t0324a22"></a><br>　還自斬其身，　　斯由惡言故。<a class="t" id="t0324a23"></a><br>　應毀者稱譽，　　應譽而反毀；<a class="t" id="t0324a24"></a><br>　惡口增其過，　　所生無安樂！<a class="t" id="t0324a25"></a><br>　博弈酒喪財，　　其過失甚少；<a class="t" id="t0324a26"></a><br>　惡心向善逝，　　是則為大過！<a class="t" id="t0324a27"></a><br>　地獄有百千，　　名尼羅浮地，<a class="t" id="t0324a28"></a><br>　三十有六百，　　及五阿浮陀；<a class="t" id="t0324a29"></a><br>　斯皆謗聖獄，　　口意惡願故。」</p>
</blockquote>
<a class="t" id="t0324b01"></a><p><a class="t-linehead" id="t-linehead0324b01"></a>佛說此經已，彼諸梵天聞佛所說，歡喜隨<a class="t" id="t0324b02"></a>喜，稽首佛足，即沒不現。</p>
<a class="t" id="t0324b03"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>