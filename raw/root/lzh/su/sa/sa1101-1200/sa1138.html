<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1138">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1138</span><span class="mirror-right">（一一三八） 負勝</span></h1>
</div>
<p><a class="t-linehead" id="t-linehead0300b09"></a>如是我聞：</p>
<p>一時，佛住舍衛國祇樹給<a class="t" id="t0300b10"></a>孤獨園。</p>
<p><a class="t-linehead" id="t-linehead0300b10"></a>爾時，尊者摩訶迦葉住舍衛國東園<a class="t" id="t0300b11"></a>鹿子母講堂。時，尊者摩訶迦葉晡時從禪覺，<a class="t" id="t0300b12"></a>往詣佛所，稽首禮足，退坐一面。</p>
<p><a class="t-linehead" id="t-linehead0300b12"></a>爾時，世尊<a class="t" id="t0300b13"></a>告尊者摩訶迦葉：「汝當為諸比丘說法教<a class="t" id="t0300b14"></a>誡、教授。所以者何？我常為諸比丘說法教<a class="t" id="t0300b15"></a>誡、教授，汝亦應爾。」</p>
<p><a class="t-linehead" id="t-linehead0300b15"></a>尊者摩訶迦葉白佛言：<a class="t" id="t0300b16"></a>「世尊！今世比丘難可教授，或有比丘不<a class="t" id="t0300b17"></a>忍聞說。」</p>
<p><a class="t-linehead" id="t-linehead0300b17"></a>佛告摩訶迦葉：「汝何因緣作如是<a class="t" id="t0300b18"></a>說？」</p>
<p><a class="t-linehead" id="t-linehead0300b18"></a>摩訶迦葉白佛言：「世尊！我見有兩比丘，<a class="t" id="t0300b19"></a>一名槃稠，是阿難弟子；二名阿浮毘，是<a class="t" id="t0300b20"></a>摩訶目揵連弟子。彼二人共諍多聞，各言：『汝<a class="t" id="t0300b21"></a>來當共論議，誰所知多？誰所知勝？』」</p>
<p><a class="t-linehead" id="t-linehead0300b21"></a>時，尊者<a class="t" id="t0300b22"></a>阿難住於佛後，以扇扇佛，語尊者摩訶迦<a class="t" id="t0300b23"></a>葉言：「且止！尊者摩訶迦葉！且忍！尊者迦葉！此<a class="t" id="t0300b24"></a>年少比丘少智、惡智。」</p>
<p><a class="t-linehead" id="t-linehead0300b24"></a>尊者摩訶迦葉語尊者<a class="t" id="t0300b25"></a>阿難言：「汝且默然！莫令我於僧中問汝<a class="t" id="t0300b26"></a>事。」</p>
<p><a class="t-linehead" id="t-linehead0300b26"></a>時，尊者阿難即默然住。</p>
<p>爾時，世尊告一比<a class="t" id="t0300b27"></a>丘：「汝往至彼槃禂比丘、阿浮毘比丘所，作<a class="t" id="t0300b28"></a>是言：『大師語汝。』」時，彼比丘即受教，至槃禂<a class="t" id="t0300b29"></a>比丘、阿浮毘比丘所，作是言：「大師語汝。」</p>
<p><a class="t-linehead" id="t-linehead0300b29"></a>時，<a class="t" id="t0300c01"></a>槃禂比丘、阿浮毘比丘答言奉教，即俱往<a class="t" id="t0300c02"></a>佛所，稽首禮足，退住一面。</p>
<p><a class="t-linehead" id="t-linehead0300c02"></a>爾時，世尊告二<a class="t" id="t0300c03"></a>比丘：「汝等二人，實共諍論，各言：『汝來試共<a class="t" id="t0300c04"></a>論議，誰多誰勝』耶？」</p>
<p><a class="t-linehead" id="t-linehead0300c04"></a>二比丘白佛言：「實爾。世<a class="t" id="t0300c05"></a>尊！」</p>
<p><a class="t-linehead" id="t-linehead0300c05"></a>佛告二比丘：「汝等持我所說修多羅、祇<a class="t" id="t0300c06"></a>夜、受記、伽陀、優陀那、尼陀那、阿波陀那、伊<a class="t" id="t0300c07"></a>帝目多伽、闍多伽、毘富羅、阿浮多達摩、優<a class="t" id="t0300c08"></a>波提舍等法，而共諍論，各言：『汝來試共論<a class="t" id="t0300c09"></a>議，誰多誰勝』耶？」</p>
<p><a class="t-linehead" id="t-linehead0300c09"></a>二比丘白佛：「不也，世尊！」</p>
<a class="t" id="t0300c10"></a><p><a class="t-linehead" id="t-linehead0300c10"></a>佛告二比丘：「汝等不以我所說修多羅，乃<a class="t" id="t0300c11"></a>至優波提舍，而自調伏，自止息，自求涅<a class="t" id="t0300c12"></a>槃耶？」</p>
<p><a class="t-linehead" id="t-linehead0300c12"></a>二比丘白佛：「如是，世尊！」</p>
<p>佛告二比丘：<a class="t" id="t0300c13"></a>「汝知我所說修多羅，乃至優波提舍，汝愚癡<a class="t" id="t0300c14"></a>人應共諍論，誰多誰勝耶？」</p>
<p><a class="t-linehead" id="t-linehead0300c14"></a>時，二比丘前禮<a class="t" id="t0300c15"></a>佛足，重白佛言：「悔過！世尊！悔過！善逝！我愚<a class="t" id="t0300c16"></a>我癡，不善不辯，而共諍論。」</p>
<p><a class="t-linehead" id="t-linehead0300c16"></a>佛告二比丘：「實<a class="t" id="t0300c17"></a>知罪悔過，愚癡，不善不辯，而共諍論。今已<a class="t" id="t0300c18"></a>自知罪，自見罪，知見悔過，於未來世律<a class="t" id="t0300c19"></a>儀戒生。我今受汝，憐愍故，令汝善法增長，<a class="t" id="t0300c20"></a>終不退減。所以者何？若有自知罪，自見罪，<a class="t" id="t0300c21"></a>知見悔過，於未來世律儀戒生，終不退<a class="t" id="t0300c22"></a>減。」</p>
<p><a class="t-linehead" id="t-linehead0300c22"></a>時，二比丘聞佛所說，歡喜隨喜，作禮而去。</p>
<a class="t" id="t0300c23"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>