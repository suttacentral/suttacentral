<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1143">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1143</span><span class="mirror-right">（一一四三） 此時</span></h1>
</div>
<p><a class="t-linehead" id="t-linehead0302b02"></a>如是我聞：</p>
<p>一時，佛住王舍城迦蘭陀<a class="t" id="t0302b03"></a>竹園。尊者摩訶迦葉、尊者阿難住耆闍崛<a class="t" id="t0302b04"></a>山。</p>
<p><a class="t-linehead" id="t-linehead0302b04"></a>時，尊者阿難詣尊者摩訶迦葉所，語尊者<a class="t" id="t0302b05"></a>摩訶迦葉言：「今可共出耆闍崛山，入王舍<a class="t" id="t0302b06"></a>城乞食。」</p>
<p><a class="t-linehead" id="t-linehead0302b06"></a>尊者摩訶迦葉默然而許。</p>
<p>時，尊者摩<a class="t" id="t0302b07"></a>訶迦葉、尊者阿難著衣持鉢，入王舍城乞<a class="t" id="t0302b08"></a>食。尊者阿難語尊者摩訶迦葉：「日時太早，可<a class="t" id="t0302b09"></a>共暫過比丘尼精舍。」即便往過。</p>
<p><a class="t-linehead" id="t-linehead0302b09"></a>時，諸比丘尼<a class="t" id="t0302b10"></a>遙見尊者摩訶迦葉、尊者阿難從遠而來，<a class="t" id="t0302b11"></a>疾敷床座，請令就坐。時，諸比丘尼禮尊者<a class="t" id="t0302b12"></a>摩訶迦葉、阿難足已，退坐一面。</p>
<p><a class="t-linehead" id="t-linehead0302b12"></a>尊者摩訶迦<a class="t" id="t0302b13"></a>葉為諸比丘尼種種說法，示、教、照、喜。示、教、照、<a class="t" id="t0302b14"></a>喜已，時偷羅難陀比丘尼不喜悅，說如是<a class="t" id="t0302b15"></a>惡言：「云何？阿梨摩訶迦葉於阿梨阿難，鞞<a class="t" id="t0302b16"></a>提訶牟尼前為比丘尼說法？譬如販針兒<a class="t" id="t0302b17"></a>於針師家賣，阿梨摩訶迦葉亦復如是，於阿<a class="t" id="t0302b18"></a>梨阿難，鞞提訶牟尼前為諸比丘尼說法。」</p>
<p><a class="t-linehead" id="t-linehead0302b18"></a>尊<a class="t" id="t0302b19"></a>者摩訶迦葉聞偷羅難陀比丘尼心不喜悅，<a class="t" id="t0302b20"></a>口說惡言。聞已，語尊者阿難：「汝看！是偷羅<a class="t" id="t0302b21"></a>難陀比丘尼心不喜悅，口說惡言。云何？阿<a class="t" id="t0302b22"></a>難！我是販針兒，汝是針師，於汝前賣耶？」</p>
<p><a class="t-linehead" id="t-linehead0302b22"></a>尊<a class="t" id="t0302b23"></a>者阿難語尊者摩訶迦葉：「且止！當忍！此愚<a class="t" id="t0302b24"></a>癡老嫗，智慧薄少，不曾修習故。」</p>
<p><a class="t-linehead" id="t-linehead0302b24"></a>「阿難！汝豈<a class="t" id="t0302b25"></a>聞世尊、如來、應、等正覺所知見，於大眾中<a class="t" id="t0302b26"></a>說月譬經，教誡、教授。比丘！當如月譬住，<a class="t" id="t0302b27"></a>常如新學。如是廣說為說，阿難！如月譬住，<a class="t" id="t0302b28"></a>常如新學耶？」</p>
<p><a class="t-linehead" id="t-linehead0302b28"></a>阿難答言：「不也，尊者摩訶迦<a class="t" id="t0302b29"></a>葉！」</p>
<p><a class="t-linehead" id="t-linehead0302b29"></a>「阿難！汝聞世尊、如來、應、等正覺所知所<a class="t" id="t0302c01"></a>見說言：『比丘！當如月譬住，常如新學，其<a class="t" id="t0302c02"></a>唯摩訶迦葉比丘！』？」</p>
<p><a class="t-linehead" id="t-linehead0302c02"></a>阿難答言：「如是，尊者摩訶<a class="t" id="t0302c03"></a>迦葉！」</p>
<p><a class="t-linehead" id="t-linehead0302c03"></a>「阿難！汝曾為世尊、如來、應、等正覺所知<a class="t" id="t0302c04"></a>所見，於無量大眾中請汝來坐耶？又復世<a class="t" id="t0302c05"></a>尊以同己廣大之德稱歎汝：『阿難離欲、惡<a class="t" id="t0302c06"></a>不善法，乃至漏盡通。』稱歎？」</p>
<p><a class="t-linehead" id="t-linehead0302c06"></a>答言：「不也，尊者<a class="t" id="t0302c07"></a>摩訶迦葉！」</p>
<p><a class="t-linehead" id="t-linehead0302c07"></a>「如是，阿難！世尊、如來、應、等正覺<a class="t" id="t0302c08"></a>於無量大眾中，口自說言：『善來摩訶迦葉！<a class="t" id="t0302c09"></a>請汝半座。』復於大眾中以同己廣大功<a class="t" id="t0302c10"></a>德，離欲、惡不善法，乃至漏盡通，稱歎摩訶<a class="t" id="t0302c11"></a>迦葉耶？」</p>
<p><a class="t-linehead" id="t-linehead0302c11"></a>阿難答言：「如是，尊者摩訶迦葉！」</p>
<p>時，<a class="t" id="t0302c12"></a>摩訶迦葉於比丘尼眾中師子吼已。</p>
<a class="t" id="t0302c13"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>