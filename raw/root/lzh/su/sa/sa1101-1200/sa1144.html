<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1144">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1144</span><span class="mirror-right">（一一四四） 眾減少</span></h1>
</div>
<p><a class="t-linehead" id="t-linehead0302c13"></a>如是我聞：</p>
<p>一時，尊者摩訶迦葉、尊者<a class="t" id="t0302c14"></a>阿難住王舍城耆闍崛山中，世尊涅槃未<a class="t" id="t0302c15"></a>久。時，世飢饉，乞食難得。</p>
<p><a class="t-linehead" id="t-linehead0302c15"></a>時，尊者阿難與眾<a class="t" id="t0302c16"></a>多年少比丘俱，不能善攝諸根，食不知<a class="t" id="t0302c17"></a>量，不能初夜、後夜精懃禪思，樂著睡眠，常<a class="t" id="t0302c18"></a>求世利。人間遊行至南天竺，有三十年少<a class="t" id="t0302c19"></a>弟子捨戒還俗，餘多童子。時，尊者阿難於<a class="t" id="t0302c20"></a>南山國土遊行，以少徒眾還王舍城。時，尊<a class="t" id="t0302c21"></a>者阿難舉衣鉢，洗足已，至尊者摩訶迦葉<a class="t" id="t0302c22"></a>所，稽首禮足，退坐一面。</p>
<p><a class="t-linehead" id="t-linehead0302c22"></a>時，尊者摩訶迦葉<a class="t" id="t0302c23"></a>問尊者阿難：「汝從何來？徒眾尠少？」</p>
<p><a class="t-linehead" id="t-linehead0302c23"></a>阿難答<a class="t" id="t0302c24"></a>言：「從南山國土人間遊行，年少比丘三十<a class="t" id="t0302c25"></a>人捨戒還俗，徒眾損減，又今在者多是童子。」</p>
<a class="t" id="t0302c26"></a><p><a class="t-linehead" id="t-linehead0302c26"></a>尊者摩訶迦葉語阿難言：「有幾福利，如來、<a class="t" id="t0302c27"></a>應、等正覺所知所見，聽三人已上制群食<a class="t" id="t0302c28"></a>戒？」</p>
<p><a class="t-linehead" id="t-linehead0302c28"></a>阿難答言：「為二事故。何等為二？一者為<a class="t" id="t0302c29"></a>貧小家，二者多諸惡人以為伴黨，相破壞故。<a class="t" id="t0303a01"></a>莫令惡人於僧中住，而受眾名，映障大<a class="t" id="t0303a02"></a>眾，別為二部，互相嫌諍。」</p>
<p><a class="t-linehead" id="t-linehead0303a02"></a>尊者迦葉語阿難<a class="t" id="t0303a03"></a>言：「汝知此義，如何於飢饉時，與眾多年<a class="t" id="t0303a04"></a>少弟子南山國土遊行，令三十人捨戒還俗，<a class="t" id="t0303a05"></a>徒眾損減，餘者多是童子？如阿難！汝徒眾消<a class="t" id="t0303a06"></a>滅，汝是童子，不知籌量。」</p>
<p><a class="t-linehead" id="t-linehead0303a06"></a>阿難答言：「云何？<a class="t" id="t0303a07"></a>尊者摩訶迦葉！我以頭髮二色，猶言童子？」</p>
<a class="t" id="t0303a08"></a><p><a class="t-linehead" id="t-linehead0303a08"></a>尊者摩訶迦葉言：「汝於飢饉世，與諸年少<a class="t" id="t0303a09"></a>弟子人間遊行，致令三十弟子捨戒還俗，其<a class="t" id="t0303a10"></a>餘在者復是童子。徒眾消滅，不知籌量，而<a class="t" id="t0303a11"></a>言宿士眾壞，阿難！眾極壞，阿難！汝是童子，<a class="t" id="t0303a12"></a>不籌量故。」</p>
<p><a class="t-linehead" id="t-linehead0303a12"></a>時，低舍比丘尼聞尊者摩訶迦<a class="t" id="t0303a13"></a>葉以童子責尊者阿難，毘提訶牟尼，聞已<a class="t" id="t0303a14"></a>不歡喜，作是惡言：「云何？阿梨摩訶迦葉本<a class="t" id="t0303a15"></a>外道聞，而已童子呵責阿梨阿難，毘提訶<a class="t" id="t0303a16"></a>牟尼，令童子名流行？」</p>
<p><a class="t-linehead" id="t-linehead0303a16"></a>尊者摩訶迦葉以天耳<a class="t" id="t0303a17"></a>聞低舍比丘尼心不歡喜，口出惡言。聞已，<a class="t" id="t0303a18"></a>語尊者阿難：「汝看！是低舍比丘尼心不歡<a class="t" id="t0303a19"></a>喜，口說惡語，言：『摩訶迦葉本聞外道，而責<a class="t" id="t0303a20"></a>阿梨阿難，毘提訶牟尼，令童子名流行。』」</p>
<p><a class="t-linehead" id="t-linehead0303a20"></a>尊<a class="t" id="t0303a21"></a>者阿難答言：「且止！尊者摩訶迦葉！忍之！尊者<a class="t" id="t0303a22"></a>摩訶迦葉！此愚癡老嫗無自性智。」</p>
<p><a class="t-linehead" id="t-linehead0303a22"></a>尊者摩訶<a class="t" id="t0303a23"></a>迦葉語阿難言：「我自出家，都不知有異師，<a class="t" id="t0303a24"></a>唯如來、應、等正覺。我未出家時，常念生、老、<a class="t" id="t0303a25"></a>病、死、憂、悲、惱苦，知在家荒務，多諸煩惱，出<a class="t" id="t0303a26"></a>家空閑，難可俗人處於非家，一向鮮潔，<a class="t" id="t0303a27"></a>盡其形壽，純一滿淨，梵行清白。當剃鬚髮，<a class="t" id="t0303a28"></a>著袈裟衣，正信非家，出家學道，以百千金<a class="t" id="t0303a29"></a>貴價之衣，段段割截為僧伽梨，若世間阿<a class="t" id="t0303b01"></a>羅漢者，闇從出家。我出家已，於王舍城那<a class="t" id="t0303b02"></a>羅聚落中間多子塔所，遇值世尊正身端坐，<a class="t" id="t0303b03"></a>相好奇特，諸根寂靜，第一息滅，猶如金山。</p>
<a class="t" id="t0303b04"></a><p><a class="t-linehead" id="t-linehead0303b04"></a>「我時見已，作是念：『此是我師！此是世尊！此是<a class="t" id="t0303b05"></a>羅漢！此是等正覺！』我時一心合掌敬禮，白<a class="t" id="t0303b06"></a>佛言：『是我大師！我是弟子。』</p>
<p><a class="t-linehead" id="t-linehead0303b06"></a>「佛告我言：『如是，<a class="t" id="t0303b07"></a>迦葉！我是汝師！汝是弟子。迦葉！汝今成就<a class="t" id="t0303b08"></a>如是真實淨心所恭敬者。不知言知，不見<a class="t" id="t0303b09"></a>言見，實非羅漢而言羅漢，非等正覺言<a class="t" id="t0303b10"></a>等正覺者，應當自然身碎七分。迦葉！我今<a class="t" id="t0303b11"></a>知故言知，見故言見，真阿羅漢言阿羅漢，<a class="t" id="t0303b12"></a>真等正覺言等正覺。迦葉！我今有因緣故，<a class="t" id="t0303b13"></a>為聲聞說法，非無因緣故。依，非無依；有<a class="t" id="t0303b14"></a>神力，非無神力。是故，迦葉！若欲聞法，應<a class="t" id="t0303b15"></a>如是學：「若欲聞法，以義饒益，當一其心，<a class="t" id="t0303b16"></a>恭敬尊重，專心側聽，而作是念：『我當正觀<a class="t" id="t0303b17"></a>五陰生滅，六觸入處集起、滅沒，於四念處正<a class="t" id="t0303b18"></a>念樂住，修七覺分、八解脫身作證，常念其<a class="t" id="t0303b19"></a>身，未甞斷絕，離無慚愧，於大師所及大德<a class="t" id="t0303b20"></a>梵行常住慚愧。』」如是應當學！』</p>
<p><a class="t-linehead" id="t-linehead0303b20"></a>「爾時，世尊<a class="t" id="t0303b21"></a>為我說法，示、教、照、喜；示、教、照、喜已，從座起<a class="t" id="t0303b22"></a>去。我亦隨去，向於住處。我以百千價直衣<a class="t" id="t0303b23"></a>割截僧伽梨，四攝為座。爾時，世尊知我至<a class="t" id="t0303b24"></a>心，處處下道，我即敷衣，以為坐具，請佛<a class="t" id="t0303b25"></a>令坐。世尊即坐，以手摩衣，歎言：『迦葉！此衣<a class="t" id="t0303b26"></a>輕細，此衣柔軟。』我時白言：『如是。世尊！此衣<a class="t" id="t0303b27"></a>輕細，此衣柔軟，唯願世尊受我此衣！』佛告<a class="t" id="t0303b28"></a>迦葉：『汝當受我糞掃衣，我當受汝僧伽梨。』<a class="t" id="t0303b29"></a>佛即自手授我糞掃納衣，我即奉佛僧伽梨。<a class="t" id="t0303c01"></a>如是漸漸教授，我八日之中，以學法受於<a class="t" id="t0303c02"></a>乞食，至第九日，起於無學。</p>
<p><a class="t-linehead" id="t-linehead0303c02"></a>「阿難！若有正<a class="t" id="t0303c03"></a>問：『誰是世尊法子，從佛口生、從法化生，付<a class="t" id="t0303c04"></a>以法財，諸禪、解脫、<span class="corr" title="[四&gt;三]">三</span>昧、正受？』應答我是，是<span class="corr" title="[別&gt;則]">則</span><a class="t" id="t0303c05"></a>正說。譬如轉輪聖王第一長子，當以灌頂，<a class="t" id="t0303c06"></a>住於王位，受王五欲，不苦方便自然而<a class="t" id="t0303c07"></a>得，我亦如是，為佛法子，從佛口生、從法<a class="t" id="t0303c08"></a>化生，得法餘財法，禪、解脫、三昧、正受，不苦方<a class="t" id="t0303c09"></a>便自然而得。譬如轉輪聖王寶象，高七八肘，<a class="t" id="t0303c10"></a>一多羅葉能映障者。如是我所成就六神通<a class="t" id="t0303c11"></a>智，則可映障，若有於神通境界智證有疑<a class="t" id="t0303c12"></a>惑者，我悉能為分別記說，天耳、他心通、宿<a class="t" id="t0303c13"></a>命智、生死智、漏盡作證智通有疑惑者，我<a class="t" id="t0303c14"></a>悉能為分別記說，令得決定。」</p>
<p><a class="t-linehead" id="t-linehead0303c14"></a>尊者阿難語<a class="t" id="t0303c15"></a>尊者摩訶迦葉：「如是！如是！摩訶迦葉！如轉<a class="t" id="t0303c16"></a>輪聖王寶象，高七八肘，欲以一多羅葉能映<a class="t" id="t0303c17"></a>障者。如是，尊者摩訶迦葉六神通智則可<a class="t" id="t0303c18"></a>映障，若有於神通境界作證智，乃至漏盡作<a class="t" id="t0303c19"></a>證智有疑惑者，尊者摩訶迦葉能為記說，<a class="t" id="t0303c20"></a>令其決定。我於長夜敬信尊重尊者摩訶<a class="t" id="t0303c21"></a>迦葉，以有如是大德神力故。」</p>
<p><a class="t-linehead" id="t-linehead0303c21"></a>尊者摩訶迦<a class="t" id="t0303c22"></a>葉說是語時，尊者阿難聞其所說，歡喜受<a class="t" id="t0303c23"></a>持。</p>
<a class="t" id="t0303c24"></a><p class="endsutta"><span class="t-juanname">雜阿含經卷第四十一</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>