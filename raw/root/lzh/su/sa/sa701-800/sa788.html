<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa788">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 788</span><span class="mirror-right">（七八八） 向邪</span></h1>
</div>
<p><a class="t-linehead" id="t-linehead0204b09"></a>如是我聞：</p>
<p>一時，佛住舍衛國祇樹給孤<a class="t" id="t0204b10"></a>獨園。</p>
<p><a class="t-linehead" id="t-linehead0204b10"></a>爾時，世尊告諸比丘：「向邪者違於法，<a class="t" id="t0204b11"></a>不樂於法，向正者樂於法，不違於法。</p>
<p><a class="t-linehead" id="t-linehead0204b11"></a>「何<a class="t" id="t0204b12"></a>等為向邪者違於法，不樂於法？若邪見人<a class="t" id="t0204b13"></a>身業如所見，口業如所見，若思、若欲、若願、若<a class="t" id="t0204b14"></a>為、彼皆隨順，一切得不愛果，不念、不可意<a class="t" id="t0204b15"></a>果。所以者何？惡見？謂邪見。邪見者，起邪志、<a class="t" id="t0204b16"></a>邪語、邪業、邪命、邪方便、邪念、邪定。譬如苦果，<a class="t" id="t0204b17"></a>種著地中，隨時溉灌，彼得地味、水味、火味、<a class="t" id="t0204b18"></a>風味，一切悉苦。所以者何？以種苦故。如是<a class="t" id="t0204b19"></a>邪見人，身業如所見，口業如所見，若思、若<a class="t" id="t0204b20"></a>欲、若願、若為，悉皆隨順，彼一切得不愛、不念、<a class="t" id="t0204b21"></a>不可意果。所以者何？惡見者？謂邪見。邪見者，<a class="t" id="t0204b22"></a>能起邪志，乃至邪定，是名向邪者違於法，<a class="t" id="t0204b23"></a>不樂於法。</p>
<p><a class="t-linehead" id="t-linehead0204b23"></a>「何等為向正者樂於法，不違<a class="t" id="t0204b24"></a>於法？若正見人身業如所見，口業如所見，<a class="t" id="t0204b25"></a>若思、若欲、若為，悉皆隨順，彼一切得可愛、<a class="t" id="t0204b26"></a>可念、可意果。所以者何？善見謂正見，正見者<a class="t" id="t0204b27"></a>能起正志，乃至正定。譬如甘蔗、稻、麥、蒲桃種<a class="t" id="t0204b28"></a>著地中，隨時溉灌，彼得地味、水味、火味、風<a class="t" id="t0204b29"></a>味，彼一切味悉甜美。所以者何？以種子甜<a class="t" id="t0204c01"></a>故。如是正見人，身業如所見，口業如所見，<a class="t" id="t0204c02"></a>若思、若欲、若願、若為，悉皆隨順，彼一切得可<a class="t" id="t0204c03"></a>愛、可念、可意果。所以者何？善見者？謂正見。正<a class="t" id="t0204c04"></a>見者，能起正志，乃至正定，是名向正者樂<a class="t" id="t0204c05"></a>於法，不違於法。」</p>
<p><a class="t-linehead" id="t-linehead0204c05"></a>佛說此經已，諸比丘聞<a class="t" id="t0204c06"></a>佛所說，歡喜奉行。</p>
<a class="t" id="t0204c07"></a><p><a class="t-linehead" id="t-linehead0204c07"></a>世間、出世間亦如是說，如上三經，亦皆說<a class="t" id="t0204c08"></a>偈言：</p>
<a class="t" id="t0204c09"></a><blockquote class="gatha">
<p>「鄙法不應近，　　放逸不應行，<a class="t" id="t0204c10"></a><br>　不應習邪見，　　增長於世間，<a class="t" id="t0204c11"></a><br>　假使有世間，　　正見增上者，<a class="t" id="t0204c12"></a><br>　雖復百千生，　　終不墮惡趣。」</p>
</blockquote>
<a class="t" id="t0204c13"></a><p><a class="t-linehead" id="t-linehead0204c13"></a>佛說此經已，諸比丘聞佛所說，歡喜奉行。</p>
<a class="t" id="t0204c14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>