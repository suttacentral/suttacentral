<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa743">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 743</span><span class="mirror-right">（七四三） 慈</span></h1>
</div>
<p><a class="t-linehead" id="t-linehead0197b15"></a>如是我聞：</p>
<p>一時，佛住釋氏黃枕邑。時，<a class="t" id="t0197b16"></a>眾多比丘晨朝著衣持鉢，入黃枕邑乞食。</p>
<a class="t" id="t0197b17"></a><p><a class="t-linehead" id="t-linehead0197b17"></a>時，眾多比丘作是念：「今日太早，乞食時未<a class="t" id="t0197b18"></a>至，我等可過外道精舍。」爾時，眾多比丘即<a class="t" id="t0197b19"></a>入外道精舍，與諸外道出家共相問訊慰勞<a class="t" id="t0197b20"></a>已，於一面坐。</p>
<p><a class="t-linehead" id="t-linehead0197b20"></a>諸外道出家言：「沙門瞿曇為諸<a class="t" id="t0197b21"></a>弟子說如是法不：『斷五蓋惱心，慧力羸、為<a class="t" id="t0197b22"></a>障礙分、不趣涅槃，盡攝其心，住四念處。<a class="t" id="t0197b23"></a>心與慈俱，無怨無嫉，亦無瞋恚，廣大無量，<a class="t" id="t0197b24"></a>善修充滿；四方、四維、上、下一切世間，心與慈<a class="t" id="t0197b25"></a>俱，無怨無嫉，亦無瞋恚，廣大無量，善修習<a class="t" id="t0197b26"></a>充滿，如是修習。』悲、喜、捨心俱亦如是說。我<a class="t" id="t0197b27"></a>等亦復為諸弟子作如是說，我等與彼沙<a class="t" id="t0197b28"></a>門瞿曇有何等異？所謂俱能說法。」</p>
<p><a class="t-linehead" id="t-linehead0197b28"></a>時，眾多<a class="t" id="t0197b29"></a>比丘聞諸外道出家所說，心不喜悅，默然不<a class="t" id="t0197c01"></a>呵，從座起去。入黃枕邑，乞食已，還精舍，舉<a class="t" id="t0197c02"></a>衣鉢，洗足已，詣佛所，稽首禮足，退坐一<a class="t" id="t0197c03"></a>面。以彼外道出家所說廣白世尊。</p>
<p><a class="t-linehead" id="t-linehead0197c03"></a>爾時，世<a class="t" id="t0197c04"></a>尊告諸比丘：「如彼外道出家所說，汝等應<a class="t" id="t0197c05"></a>問：『修習慈心，為何所勝？修習悲、喜、捨心，為<a class="t" id="t0197c06"></a>何所勝？』如是問時，彼諸外道出家，心則駭<a class="t" id="t0197c07"></a>散，或說外異事，或瞋慢、毀呰、違背、不忍，或<a class="t" id="t0197c08"></a>默然萎熟，低頭失辯，思惟而住。所以者何？我<a class="t" id="t0197c09"></a>不見諸天、魔、梵、沙門、婆羅門、天、人眾中，聞<a class="t" id="t0197c10"></a>我所說隨順樂者，唯除如來及聲聞眾者。<a class="t" id="t0197c11"></a>比丘！心與慈俱多修習，於淨最勝；悲心修習<a class="t" id="t0197c12"></a>多修習，空入處最勝；喜心修習多修習，識入<a class="t" id="t0197c13"></a>處最勝；捨心修習多修習，無所有入處最勝。」</p>
<a class="t" id="t0197c14"></a><p><a class="t-linehead" id="t-linehead0197c14"></a>佛說此經已，諸比丘聞佛所說，歡喜奉行。</p>
<a class="t" id="t0197c15"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>