<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa711">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 711</span><span class="mirror-right">（七一一） 無畏</span></h1>
</div>
<p><a class="t-linehead" id="t-linehead0190b22"></a>如是我聞：</p>
<p>一時，佛住王舍城耆闍崛<a class="t" id="t0190b23"></a>山中。</p>
<p><a class="t-linehead" id="t-linehead0190b23"></a>時，有無畏王子，日日步涉，仿佯遊<a class="t" id="t0190b24"></a>行，來詣佛所，與世尊面相問訊慰勞已，退<a class="t" id="t0190b25"></a>坐一面，白佛言：「世尊！有沙門、婆羅門作<a class="t" id="t0190b26"></a>如是見，作如是說：『無因、無緣眾生煩惱，無<a class="t" id="t0190b27"></a>因、無緣眾生清淨。』世尊復云何？」</p>
<p><a class="t-linehead" id="t-linehead0190b27"></a>佛告無畏：「沙<a class="t" id="t0190b28"></a>門、婆羅門為其說，不思而說，愚癡、不辨、<a class="t" id="t0190b29"></a>不善，非知思，不知量，作如是說：『無因、無緣<a class="t" id="t0190c01"></a>眾生煩惱，無因、無緣眾生清淨。』所以者何？有<a class="t" id="t0190c02"></a>因、有緣眾生煩惱，有因、有緣眾生清淨故。何<a class="t" id="t0190c03"></a>因、何緣眾生煩惱？何因、何緣眾生清淨？謂眾<a class="t" id="t0190c04"></a>生貪欲增上，於他財物、他眾具而起貪言：<a class="t" id="t0190c05"></a>『此物於我有者，好、不離、愛樂。』於他眾生而<a class="t" id="t0190c06"></a>起恨心、兇心，計挍、欲打、欲縛、欲伏，加諸不<a class="t" id="t0190c07"></a>道。為造眾難，不捨瞋恚，身睡眠、心懈怠、心<a class="t" id="t0190c08"></a>掉動，內不寂靜，心常疑惑，過去疑、未來疑、<a class="t" id="t0190c09"></a>現在疑。無畏。如是因、如是緣眾生煩惱。如<a class="t" id="t0190c10"></a>是因、如是緣眾生清淨。」</p>
<p><a class="t-linehead" id="t-linehead0190c10"></a>無畏白佛：「瞿曇！一<a class="t" id="t0190c11"></a>分之蓋，足煩惱心，況復一切？」無畏白佛：「瞿<a class="t" id="t0190c12"></a>曇！何因、何緣眾生清淨？」</p>
<p><a class="t-linehead" id="t-linehead0190c12"></a>佛告無畏：「若婆羅門<a class="t" id="t0190c13"></a>有一勝念，決定成就，久時所作，久時所說，<a class="t" id="t0190c14"></a>能隨憶念，當於爾時習念覺支。修念覺已，<a class="t" id="t0190c15"></a>念覺滿足，念覺滿足已，則於選擇分別思<a class="t" id="t0190c16"></a>惟，爾時擇法覺支修習。修擇法覺支已，擇<a class="t" id="t0190c17"></a>法覺支滿足，彼選擇分別思量法已，則精進<a class="t" id="t0190c18"></a>方便。精進覺支於此修習，修精進覺支已，<a class="t" id="t0190c19"></a>精進覺支滿足，彼精進方便已，則歡喜生，<a class="t" id="t0190c20"></a>離諸食想。修喜覺支，修喜覺支已，則喜覺<a class="t" id="t0190c21"></a>支滿足，喜覺支滿足已，身心猗息，則修猗<a class="t" id="t0190c22"></a>覺支。修猗覺支已，猗覺滿足，身猗息已，則<a class="t" id="t0190c23"></a>愛樂，愛樂已心定，則修定覺支。修定覺支<a class="t" id="t0190c24"></a>已，定覺滿足，定覺滿足已，貪憂滅，則捨心<a class="t" id="t0190c25"></a>生，修捨覺支。修捨覺支已，捨覺支滿足。<a class="t" id="t0190c26"></a>如是，無畏！此因、此緣眾生清淨。」</p>
<p><a class="t-linehead" id="t-linehead0190c26"></a>無畏白瞿<a class="t" id="t0190c27"></a>曇：「若一分滿足，令眾生清淨，況復一切？」無畏<a class="t" id="t0190c28"></a>白佛：「瞿曇！當何名此經？云何奉持？」</p>
<p><a class="t-linehead" id="t-linehead0190c28"></a>佛告<a class="t" id="t0190c29"></a>無畏王子：「當名此為覺支經。」</p>
<p><a class="t-linehead" id="t-linehead0190c29"></a>無畏白佛：「瞿<a class="t" id="t0191a01"></a>曇！此為最勝覺分。瞿曇！我是王子，安樂亦<a class="t" id="t0191a02"></a>常求安樂，而希出入，今來上山，四體疲<a class="t" id="t0191a03"></a>極，得聞瞿曇說覺支經，悉忘疲勞。」</p>
<p><a class="t-linehead" id="t-linehead0191a03"></a>佛說<a class="t" id="t0191a04"></a>此已，王子無畏聞佛所說，歡喜隨喜，從<a class="t" id="t0191a05"></a>座起，稽首禮佛足而去。</p>
<a class="t" id="t0191a06"></a><p class="endsutta"><span class="t-juanname">雜阿含經卷第二十六</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>