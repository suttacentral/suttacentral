<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa714">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 714</span><span class="mirror-right">（七一四） 火</span></h1>
</div>
<p><a class="t-linehead" id="t-linehead0191c15"></a>如是我聞：</p>
<p>一時，佛住舍衛國祇樹給<a class="t" id="t0191c16"></a>孤獨園。</p>
<p><a class="t-linehead" id="t-linehead0191c16"></a>時，有眾多比丘……如上說。差別者：「有<a class="t" id="t0191c17"></a>諸外道出家作如是說者，當復問言：『若心<a class="t" id="t0191c18"></a>微劣猶豫者，爾時應修何等覺分？何等為<a class="t" id="t0191c19"></a>非修時？若復<span class="corr" title="[悼&gt;掉]">掉</span>心者、<span class="corr" title="[悼&gt;掉]">掉</span>心猶豫者，爾時復修<a class="t" id="t0191c20"></a>何等覺分？何等為非時？』如是問者，彼諸外<a class="t" id="t0191c21"></a>道心則駭散，說諸異法，心生忿恚、憍慢、毀呰、<a class="t" id="t0191c22"></a>嫌恨、不忍，或默然低頭，失辯潛思。所以者<a class="t" id="t0191c23"></a>何？我不見諸天、魔、梵、沙門、婆羅門、天、人<a class="t" id="t0191c24"></a>眾中，聞我所說歡喜隨喜者，唯除如來及<a class="t" id="t0191c25"></a>聲聞眾於此聞者。</p>
<p><a class="t-linehead" id="t-linehead0191c25"></a>「諸比丘！若爾時其心微<a class="t" id="t0191c26"></a>劣、其心猶豫者，不應修猗覺分、定覺分、捨<a class="t" id="t0191c27"></a>覺分。所以者何？微劣心生、微劣猶豫，以此<a class="t" id="t0191c28"></a>諸法增其微劣故。譬如小火，欲令其燃，<a class="t" id="t0191c29"></a>增以燋炭。云何？比丘！非為增炭令火滅<a class="t" id="t0192a01"></a>耶？」</p>
<p><a class="t-linehead" id="t-linehead0192a01"></a>比丘白佛：「如是，世尊！」</p>
<p>「如是，比丘！微劣猶<a class="t" id="t0192a02"></a>豫，若修猗覺分、定覺分、捨覺分者，此則非<a class="t" id="t0192a03"></a>時，增懈怠故。若掉心起，若掉心猶豫，爾時<a class="t" id="t0192a04"></a>不應修擇法覺分、精進覺分、喜覺分。所以<a class="t" id="t0192a05"></a>者何？掉心起、掉心猶豫，以此諸法能令<a class="t" id="t0192a06"></a>其增。譬如熾火，欲令其滅，足其乾薪，於意<a class="t" id="t0192a07"></a>云何？豈不令火增熾燃耶？」</p>
<p><a class="t-linehead" id="t-linehead0192a07"></a>比丘白佛：「如是，<a class="t" id="t0192a08"></a>世尊！」</p>
<p><a class="t-linehead" id="t-linehead0192a08"></a>佛告比丘：「如是掉心生、掉心猶豫，修<a class="t" id="t0192a09"></a>擇法覺分、精進覺分、喜覺分，增其掉心。諸<a class="t" id="t0192a10"></a>比丘！若微劣心生、微劣猶豫，是時應修擇<a class="t" id="t0192a11"></a>法覺分、精進覺分、喜覺分。所以者何？微劣心<a class="t" id="t0192a12"></a>生、微劣猶豫，以此諸法示、教、照、喜。譬如<a class="t" id="t0192a13"></a>小火，欲令其燃，足其乾薪。云何？比丘！此火<a class="t" id="t0192a14"></a>寧熾燃不？」</p>
<p><a class="t-linehead" id="t-linehead0192a14"></a>比丘白佛：「如是，世尊！」</p>
<p>佛告比丘：<a class="t" id="t0192a15"></a>「如是微劣心生、微劣猶豫，當於爾時修擇<a class="t" id="t0192a16"></a>法覺分、精進覺分、喜覺分，示、教、照、喜。若掉心<a class="t" id="t0192a17"></a>生、掉心猶豫，修猗覺分、定覺分、捨覺分。所<a class="t" id="t0192a18"></a>以者何？掉心生、掉心猶豫，此等諸法，能令<a class="t" id="t0192a19"></a>內住一心攝持。譬如燃火，欲令其滅，足其<a class="t" id="t0192a20"></a>燋炭，彼火則滅。如是，比丘！掉心猶豫，修擇<a class="t" id="t0192a21"></a>法覺分、精進、喜，則非時，修猗、定、捨覺分，自<a class="t" id="t0192a22"></a>此則<span class="corr" title="[非&gt;是]">是</span>時，此等諸法內住一心攝持。念覺分<a class="t" id="t0192a23"></a>者，一切兼助。」</p>
<p><a class="t-linehead" id="t-linehead0192a23"></a>佛說此經已，諸比丘聞佛所<a class="t" id="t0192a24"></a>說，歡喜奉行。</p>
<a class="t" id="t0192a25"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>