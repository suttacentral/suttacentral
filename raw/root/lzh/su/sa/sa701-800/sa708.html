<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa708">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 708</span><span class="mirror-right">（七〇八） 木封</span></h1>
</div>
<p><a class="t-linehead" id="t-linehead0190a08"></a>如是我聞：</p>
<p>一時，佛住舍衛國祇樹給<a class="t" id="t0190a09"></a>孤獨園。</p>
<p><a class="t-linehead" id="t-linehead0190a09"></a>爾時，世尊告諸比丘：「若族姓子捨<a class="t" id="t0190a10"></a>諸世務，出家學道，剃除鬚髮，著袈裟正<a class="t" id="t0190a11"></a>信非家，出家學道。如是出家，而於其中，有<a class="t" id="t0190a12"></a>愚癡士夫依止聚落城邑，晨朝著衣持鉢，<a class="t" id="t0190a13"></a>入村乞食，不善護身，不守根門，不攝其<a class="t" id="t0190a14"></a>念，觀察女人少壯好色而生染著，不正思<a class="t" id="t0190a15"></a>惟，心馳取相，趣色欲想，為欲心熾盛，燒心<a class="t" id="t0190a16"></a>燒身，返俗還戒而自退沒。厭離俗務，出<a class="t" id="t0190a17"></a>家學道而反染著，增諸罪業而自破壞，沈<a class="t" id="t0190a18"></a>翳沒溺。</p>
<p><a class="t-linehead" id="t-linehead0190a18"></a>「有五種大樹，其種至微，而樹生長<a class="t" id="t0190a19"></a>巨大，而能映障眾雜小樹，蔭翳萎悴，不得<a class="t" id="t0190a20"></a>生長。何等五？謂揵遮耶樹、迦捭多羅樹、<a class="t" id="t0190a21"></a>阿濕波他樹、優曇鉢羅樹、尼拘留他樹。<a class="t" id="t0190a22"></a>如是五種心樹，種子至微，而漸漸長大，蔭<a class="t" id="t0190a23"></a>覆諸節，能令諸節蔭覆墮臥。何等為五？謂<a class="t" id="t0190a24"></a>貪欲蓋漸漸增長，睡眠、掉悔、疑蓋漸漸增<a class="t" id="t0190a25"></a>長，以增長故，令善心蔭覆墮臥。</p>
<p><a class="t-linehead" id="t-linehead0190a26"></a>「若修習<a class="t" id="t0190a26"></a>七覺支，多修習已，轉成不退。何等為七？謂<a class="t" id="t0190a27"></a>念覺支、擇法、精進、猗、喜、定、捨覺支。如是七<a class="t" id="t0190a28"></a>覺支，修習多修習已，轉成不退轉。」</p>
<p><a class="t-linehead" id="t-linehead0190a28"></a>佛說此<a class="t" id="t0190a29"></a>經已，諸比丘聞佛所說，歡喜奉行。</p>
<a class="t" id="t0190b01"></a><a class="t-linehead" id="t-linehead0190b01"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>