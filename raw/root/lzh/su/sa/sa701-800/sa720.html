<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa720">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 720</span><span class="mirror-right">（七二〇） 阿那律</span></h1>
</div>
<p><a class="t-linehead" id="t-linehead0193c18"></a>如是我聞：</p>
<p>一時，佛住舍衛國祇樹給<a class="t" id="t0193c19"></a>孤獨園。爾時，尊者阿那律亦住舍衛國松林<a class="t" id="t0193c20"></a>精舍。</p>
<p><a class="t-linehead" id="t-linehead0193c20"></a>時，有眾多比丘詣阿那律所，共相<a class="t" id="t0193c21"></a>問訊慰勞，問訊慰勞已，退坐一面，語尊者<a class="t" id="t0193c22"></a>阿那律：「尊者知方便修七覺分時生樂住<a class="t" id="t0193c23"></a>不？」</p>
<p><a class="t-linehead" id="t-linehead0193c23"></a>尊者阿那律語諸比丘言：「我知比丘方便<a class="t" id="t0193c24"></a>修七覺分時生樂住。」</p>
<p><a class="t-linehead" id="t-linehead0193c24"></a>諸比丘問尊者阿那<a class="t" id="t0193c25"></a>律：「云何知比丘方便修七覺分時生樂住？」</p>
<a class="t" id="t0193c26"></a><p><a class="t-linehead" id="t-linehead0193c26"></a>尊者阿那律語諸比丘：「比丘方便修念覺分，<a class="t" id="t0193c27"></a>善知思惟，我心善解脫，善害睡眠，善調伏掉<a class="t" id="t0193c28"></a>悔。如此念覺分處法思惟已，精勤方便，心不<a class="t" id="t0193c29"></a>懈怠，身猗息不動亂，繫心令住，不起亂<a class="t" id="t0194a01"></a>念，一心正受。如是擇法、精進、猗、定、捨覺<a class="t" id="t0194a02"></a>分亦如是說，是名知比丘方便修七覺分<a class="t" id="t0194a03"></a>時生樂住。」</p>
<p><a class="t-linehead" id="t-linehead0194a03"></a>時，眾多比丘聞尊者阿那律所說，<a class="t" id="t0194a04"></a>歡喜隨喜，從座起而去。</p>
<a class="t" id="t0194a05"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>