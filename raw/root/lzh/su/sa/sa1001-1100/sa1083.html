<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1083">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1083</span><span class="mirror-right">（一〇八三） 食藕根</span></h1>
</div>
<p><a class="t-linehead" id="t-linehead0284a05"></a>如是我聞：</p>
<p>一時，佛住毘舍離國獼猴<a class="t" id="t0284a06"></a>池側重閣講堂。時，有眾多比丘晨朝著衣持<a class="t" id="t0284a07"></a>鉢，入毘舍離乞食。</p>
<p><a class="t-linehead" id="t-linehead0284a07"></a>時，有年少比丘出家未<a class="t" id="t0284a08"></a>久，不閑法、律，當乞食時，不知先後次第。餘<a class="t" id="t0284a09"></a>比丘見已而告之言：「汝是年少，出家未久，<a class="t" id="t0284a10"></a>未知法、律，莫越！莫重！前後失次而行乞<a class="t" id="t0284a11"></a>食，長夜當得不饒益苦。」</p>
<p><a class="t-linehead" id="t-linehead0284a11"></a>年少比丘言：「諸上<a class="t" id="t0284a12"></a>座亦復越次，不隨前後，非獨我也。」如是<a class="t" id="t0284a13"></a>再三，不能令止。</p>
<p><a class="t-linehead" id="t-linehead0284a13"></a>眾多比丘乞食已，還精舍，<a class="t" id="t0284a14"></a>舉衣鉢，洗足已，詣佛所，稽首禮足，退坐一<a class="t" id="t0284a15"></a>面，白佛言：「世尊！我等晨朝著衣持鉢，入毘<a class="t" id="t0284a16"></a>舍離乞食，有一年少比丘！於此法、律出家<a class="t" id="t0284a17"></a>未久，行乞食時不以次第，前後復重。諸比<a class="t" id="t0284a18"></a>丘等再三諫不受，而作是言：『諸上座亦不<a class="t" id="t0284a19"></a>次第，何故呵我？』我等諸比丘三呵不受，故<a class="t" id="t0284a20"></a>來白世尊。唯願世尊為除非法，哀愍故！」</p>
<p><a class="t-linehead" id="t-linehead0284a20"></a>佛<a class="t" id="t0284a21"></a>告諸比丘：「如空澤中有大湖水，有大龍象<a class="t" id="t0284a22"></a>而居其中，拔諸藕根，洗去泥土，然後食<a class="t" id="t0284a23"></a>之。食已，身體肥悅，多力多樂，以是因緣，常喜<a class="t" id="t0284a24"></a>樂住。有異種族象，形體羸小，効彼龍象，拔<a class="t" id="t0284a25"></a>其藕根，洗不能淨，合泥土食。食之不消，<a class="t" id="t0284a26"></a>體不肥悅，轉轉羸弱，緣斯致死，或同死苦。</p>
<a class="t" id="t0284a27"></a><p><a class="t-linehead" id="t-linehead0284a27"></a>「如是，宿德比丘學道日久，不樂嬉戲，久修<a class="t" id="t0284a28"></a>梵行，大師所歎，諸餘明智修梵行者亦復<a class="t" id="t0284a29"></a>加歎。是等比丘依止城邑聚落，晨朝著衣持<a class="t" id="t0284b01"></a>鉢，入城乞食，善護身口，善攝諸根，專心繫<a class="t" id="t0284b02"></a>念，能令彼人不信者信、信者不異，若得財<a class="t" id="t0284b03"></a>利、衣被、飲食、床臥、湯藥，不染、不著、不貪、不嗜、<a class="t" id="t0284b04"></a>不迷、不逐，見其過患，見其出離，然復食之。<a class="t" id="t0284b05"></a>食已，身心悅澤，得色得力，以是因緣，常得<a class="t" id="t0284b06"></a>安樂。</p>
<p><a class="t-linehead" id="t-linehead0284b06"></a>「彼年少比丘出家未久，未閑法、律，依<a class="t" id="t0284b07"></a>諸長老，依止聚落，著衣持鉢，入村乞食，不<a class="t" id="t0284b08"></a>善護身，不守根門，不專繫念，不能令彼<a class="t" id="t0284b09"></a>不信者信、信者不變。若得財利、衣被、飲食、臥<a class="t" id="t0284b10"></a>具、湯藥，染著貪逐，不見過患，不見出離，<a class="t" id="t0284b11"></a>以嗜欲心食，不能令身悅澤，安隱快樂。緣<a class="t" id="t0284b12"></a>斯食故，轉向於死，或同死苦。所言死者，謂<a class="t" id="t0284b13"></a>捨戒還俗，失正法、正律。同死苦者，謂犯正<a class="t" id="t0284b14"></a>法、律，不識罪相，不知除罪。」爾時，世尊即<a class="t" id="t0284b15"></a>說偈言：</p>
<a class="t" id="t0284b16"></a><blockquote class="gatha">
<p>「龍象拔藕根，　　水洗而食之，<a class="t" id="t0284b17"></a><br>　異族象効彼，　　合泥而取食。<a class="t" id="t0284b18"></a><br>　因雜泥食故，　　羸病遂至死。」</p>
</blockquote>
<a class="t" id="t0284b19"></a><p><a class="t-linehead" id="t-linehead0284b19"></a>佛說此經已，諸比丘聞佛所說，歡喜奉行。</p>
<a class="t" id="t0284b20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>