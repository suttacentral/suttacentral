<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1097">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1097</span><span class="mirror-right">（一〇九七） 自應</span></h1>
</div>
<p><a class="t-linehead" id="t-linehead0288b19"></a>如是我聞：</p>
<p>一時，佛住釋氏石主釋氏<a class="t" id="t0288b20"></a>聚落。</p>
<p><a class="t-linehead" id="t-linehead0288b20"></a>時，石主釋氏聚落多人疫死。處處人民，<a class="t" id="t0288b21"></a>若男若女，從四方來受持三歸，其諸病人，<a class="t" id="t0288b22"></a>若男若女，若大若小，皆因來者自稱名字：「我<a class="t" id="t0288b23"></a>某甲等，歸佛、歸法、歸比丘僧。」舉村舉邑，皆<a class="t" id="t0288b24"></a>悉如是。</p>
<p><a class="t-linehead" id="t-linehead0288b24"></a>爾時，世尊勤為聲聞說法。</p>
<p>時，諸信<a class="t" id="t0288b25"></a>心歸三寶者，斯則皆生人、天道中。</p>
<p><a class="t-linehead" id="t-linehead0288b25"></a>時，魔波<a class="t" id="t0288b26"></a>旬作是念：「今沙門瞿曇住於釋氏石主釋<a class="t" id="t0288b27"></a>氏聚落，勤為四眾說法。我今當往，為作留<a class="t" id="t0288b28"></a>難。」化作年少，往住佛前，而說偈言：</p>
<a class="t" id="t0288b29"></a><blockquote class="gatha">
<p>「何為勤說法，　　教化諸人民，<a class="t" id="t0288c01"></a><br>　相違不相違，　　不免於驅馳，<a class="t" id="t0288c02"></a><br>　以有繫縛故，　　而為彼說法？」</p>
</blockquote>
<a class="t" id="t0288c03"></a><p><a class="t-linehead" id="t-linehead0288c03"></a>爾時，世尊作是念：「惡魔波旬欲作嬈亂。」即<a class="t" id="t0288c04"></a>說偈言：</p>
<a class="t" id="t0288c05"></a><blockquote class="gatha">
<p>「汝夜叉當知，　　眾生群集生，<a class="t" id="t0288c06"></a><br>　諸有智慧者，　　孰能不哀愍？<a class="t" id="t0288c07"></a><br>　以有哀愍故，　　不能不教化，<a class="t" id="t0288c08"></a><br>　哀愍諸眾生，　　法自應如是。」</p>
</blockquote>
<a class="t" id="t0288c09"></a><p><a class="t-linehead" id="t-linehead0288c09"></a>惡魔波旬作是念：「沙門瞿曇已知我心。」內<a class="t" id="t0288c10"></a>懷憂慼，即沒不現。</p>
<a class="t" id="t0288c11"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>