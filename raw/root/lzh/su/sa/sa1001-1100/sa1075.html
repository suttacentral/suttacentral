<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1075">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1075</span><span class="mirror-right">（一〇七五） 陀驃</span></h1>
</div>
<p><a class="t-linehead" id="t-linehead0279c14"></a>如是我聞：</p>
<p>一時，佛住王舍城迦蘭陀<a class="t" id="t0279c15"></a>竹園。</p>
<p><a class="t-linehead" id="t-linehead0279c15"></a>時，有陀驃摩羅子，舊住王舍城，典知<a class="t" id="t0279c16"></a>眾僧飲食，床座隨次差請，不令越次。</p>
<p><a class="t-linehead" id="t-linehead0279c16"></a>時，有<a class="t" id="t0279c17"></a>慈地比丘，頻三過次得麤食處，食時辛苦，<a class="t" id="t0279c18"></a>作是念：「怪哉！大苦！陀驃摩羅子比丘有情<a class="t" id="t0279c19"></a>故，以麤食惱我，令我食時極苦，我當云<a class="t" id="t0279c20"></a>何為其作不饒益事？」</p>
<p><a class="t-linehead" id="t-linehead0279c20"></a>時，慈地比丘有姊妹比<a class="t" id="t0279c21"></a>丘尼，名蜜多羅，住王舍城王園比丘尼眾<a class="t" id="t0279c22"></a>中。蜜多羅比丘尼來詣慈地比丘，稽首禮足，<a class="t" id="t0279c23"></a>於一面住。慈地比丘不顧眄，不與語。蜜多<a class="t" id="t0279c24"></a>羅比丘尼語慈地比丘：「阿梨！何故不見顧<a class="t" id="t0279c25"></a>眄，不共言語？」</p>
<p><a class="t-linehead" id="t-linehead0279c25"></a>慈地比丘言：「陀驃摩羅子比<a class="t" id="t0279c26"></a>丘數以麤食惱我，令我食時極苦，汝復棄<a class="t" id="t0279c27"></a>我。」</p>
<p><a class="t-linehead" id="t-linehead0279c27"></a>比丘尼言：「當如何？」</p>
<p>慈地比丘言：「汝可至<a class="t" id="t0279c28"></a>世尊所，白言：『世尊！陀驃摩羅子比丘非法不<a class="t" id="t0279c29"></a>類，共我作非梵行波羅夷罪。』我當證言：『如<a class="t" id="t0280a01"></a>是。世尊！如妹所說。』」</p>
<p><a class="t-linehead" id="t-linehead0280a01"></a>比丘尼言：「阿梨！我當云<a class="t" id="t0280a02"></a>何於梵行比丘所，以波羅夷謗？」</p>
<p><a class="t-linehead" id="t-linehead0280a02"></a>慈地比丘<a class="t" id="t0280a03"></a>言：「汝若不如是者，我與汝絕，不復來往言<a class="t" id="t0280a04"></a>語、共相瞻視。」</p>
<p><a class="t-linehead" id="t-linehead0280a04"></a>時，比丘尼須臾默念，而作是言：<a class="t" id="t0280a05"></a>「阿梨！欲令我爾，當從其教。」</p>
<p><a class="t-linehead" id="t-linehead0280a05"></a>慈地比丘言：<a class="t" id="t0280a06"></a>「汝且待我先至世尊所，汝隨後來。」</p>
<p><a class="t-linehead" id="t-linehead0280a06"></a>時，慈地比<a class="t" id="t0280a07"></a>丘即往稽首，禮世尊足，退住一面。蜜多羅<a class="t" id="t0280a08"></a>比丘尼即隨後至，稽首佛足，退住一面，白<a class="t" id="t0280a09"></a>佛言：「世尊！一何不善不類陀驃摩羅子！於<a class="t" id="t0280a10"></a>我所作非梵行波羅夷罪。」</p>
<p><a class="t-linehead" id="t-linehead0280a10"></a>慈地比丘復白佛<a class="t" id="t0280a11"></a>言：「如妹所說，我先亦知。」</p>
<p><a class="t-linehead" id="t-linehead0280a11"></a>爾時，陀驃摩羅<a class="t" id="t0280a12"></a>子比丘即在彼大眾中。</p>
<p><a class="t-linehead" id="t-linehead0280a12"></a>爾時，世尊告陀驃摩<a class="t" id="t0280a13"></a>羅子比丘：「汝聞此語不？」</p>
<p><a class="t-linehead" id="t-linehead0280a13"></a>陀驃摩羅子比丘<a class="t" id="t0280a14"></a>言：「已聞，世尊！」</p>
<p><a class="t-linehead" id="t-linehead0280a14"></a>佛告陀驃摩羅子比丘：「汝今云<a class="t" id="t0280a15"></a>何？」</p>
<p><a class="t-linehead" id="t-linehead0280a15"></a>陀驃摩羅子白佛：「如世尊所知，如善逝<a class="t" id="t0280a16"></a>所知。」</p>
<p><a class="t-linehead" id="t-linehead0280a16"></a>佛告陀驃摩羅子：「汝言如世尊所知，<a class="t" id="t0280a17"></a>今非是時，汝今憶念，當言憶念；不憶念，<a class="t" id="t0280a18"></a>當言不憶念。」</p>
<p><a class="t-linehead" id="t-linehead0280a18"></a>陀驃摩羅子言：「我不自憶念。」</p>
<a class="t" id="t0280a19"></a><p><a class="t-linehead" id="t-linehead0280a19"></a>爾時，尊者羅睺羅住於佛後，執扇扇佛，白<a class="t" id="t0280a20"></a>佛言：「世尊！不善不類是比丘尼言：『尊者陀<a class="t" id="t0280a21"></a>驃摩羅子共我作非梵行。』慈地比丘言：『如<a class="t" id="t0280a22"></a>是，世尊！我先已知，如<span class="corr" title="[姝&gt;妹]">妹</span>所說。』」</p>
<p><a class="t-linehead" id="t-linehead0280a22"></a>佛告羅睺羅：<a class="t" id="t0280a23"></a>「我今問汝，隨意答我。若蜜多羅比丘尼來<a class="t" id="t0280a24"></a>語我言：『世尊！不善不類羅睺羅，共我作非<a class="t" id="t0280a25"></a>梵行波羅夷罪。』慈地比丘復白我言：『如是，世<a class="t" id="t0280a26"></a>尊！如<span class="corr" title="[姝&gt;妹]">妹</span>所說，我先亦知』者，汝當云何？」</p>
<p><a class="t-linehead" id="t-linehead0280a26"></a>羅睺<a class="t" id="t0280a27"></a>羅白佛：「世尊！我若憶念，當言憶念；不憶念，<a class="t" id="t0280a28"></a>當言不憶念。」</p>
<p><a class="t-linehead" id="t-linehead0280a28"></a>佛言：「羅睺羅！愚癡人汝尚得<a class="t" id="t0280a29"></a>作此語，陀驃摩羅子清淨比丘何以不得<a class="t" id="t0280b01"></a>作如是語？」</p>
<p><a class="t-linehead" id="t-linehead0280b01"></a>爾時，世尊告諸比丘：「於陀驃摩<a class="t" id="t0280b02"></a>羅子比丘當憶念，蜜多羅比丘尼當以自言<a class="t" id="t0280b03"></a>滅，慈地比丘僧當極善呵諫教誡：『汝云何<a class="t" id="t0280b04"></a>見？何處見？汝何因往見？』」世尊如是教已，從<a class="t" id="t0280b05"></a>座起，入室坐禪。</p>
<p><a class="t-linehead" id="t-linehead0280b05"></a>爾時，諸比丘於陀驃摩羅<a class="t" id="t0280b06"></a>子比丘憶念，蜜多羅比丘尼與自言滅，慈<a class="t" id="t0280b07"></a>地比丘極善呵諫教誡言：「汝云何見？何處見？<a class="t" id="t0280b08"></a>何因往見？」</p>
<p><a class="t-linehead" id="t-linehead0280b08"></a>如是諫時，彼作是言：「彼陀驃摩<a class="t" id="t0280b09"></a>羅子不作非梵行，不犯波羅夷，然陀驃摩<a class="t" id="t0280b10"></a>羅子比丘三以麤惡食恐怖，令我食時辛<a class="t" id="t0280b11"></a>苦。我於陀驃摩羅子比丘愛恚癡怖，故作<a class="t" id="t0280b12"></a>是說，然陀驃摩羅子清淨無罪。」</p>
<p><a class="t-linehead" id="t-linehead0280b12"></a>爾時，世尊晡<a class="t" id="t0280b13"></a>時從禪覺，至大眾前敷座而坐。諸比丘白<a class="t" id="t0280b14"></a>佛言：「世尊！我等於陀驃摩羅子比丘所憶<a class="t" id="t0280b15"></a>念持，蜜多羅比丘尼與自言滅，慈地比丘極<a class="t" id="t0280b16"></a>善呵諫，乃至彼言：『陀驃摩羅子清淨無罪。』」</p>
<p><a class="t-linehead" id="t-linehead0280b16"></a>爾<a class="t" id="t0280b17"></a>時，世尊告諸比丘：「云何愚癡？以因飲食故，<a class="t" id="t0280b18"></a>知而妄語。」爾時，世尊即說偈言：</p>
<a class="t" id="t0280b19"></a><blockquote class="gatha">
<p>「若能捨一法，　　知而故妄語，<a class="t" id="t0280b20"></a><br>　不計於後世，　　無惡而不為。<a class="t" id="t0280b21"></a><br>　寧食熱鐵丸，　　如熾然炭火，<a class="t" id="t0280b22"></a><br>　不以犯禁戒，　　而食僧信施。」</p>
</blockquote>
<a class="t" id="t0280b23"></a><p><a class="t-linehead" id="t-linehead0280b23"></a>佛說此經已，諸比丘聞佛所說，歡喜奉<a class="t" id="t0280b24"></a>行。</p>
<a class="t" id="t0280b25"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>