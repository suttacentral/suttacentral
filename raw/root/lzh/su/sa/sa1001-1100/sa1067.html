<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1067">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1067</span><span class="mirror-right">（一〇六七） 難陀</span></h1>
</div>
<p><a class="t-linehead" id="t-linehead0277a10"></a>如是我聞：</p>
<p>一時，佛住舍衛國祇樹給<a class="t" id="t0277a11"></a>孤獨園。</p>
<p><a class="t-linehead" id="t-linehead0277a11"></a>爾時，尊者難陀是佛姨母子，好著<a class="t" id="t0277a12"></a>好衣，染色，擣治光澤，執持好鉢，好作嬉戲調<a class="t" id="t0277a13"></a>笑而行。</p>
<p><a class="t-linehead" id="t-linehead0277a13"></a>時，有眾多比丘來詣佛所，稽首佛<a class="t" id="t0277a14"></a>足，退坐一面，白佛言：「世尊！尊者難陀是佛姨<a class="t" id="t0277a15"></a>母子，好著好衣，擣治光澤，執持好鉢，好作<a class="t" id="t0277a16"></a>嬉戲調笑而行。」</p>
<p><a class="t-linehead" id="t-linehead0277a16"></a>爾時，世尊告一比丘：「汝往<a class="t" id="t0277a17"></a>詣難陀比丘所，語言：『難陀！大師語汝。』」</p>
<p><a class="t-linehead" id="t-linehead0277a17"></a>時，彼<a class="t" id="t0277a18"></a>比丘受世尊教，往語難陀言：「世尊語汝。」</p>
<p><a class="t-linehead" id="t-linehead0277a18"></a>難<a class="t" id="t0277a19"></a>陀聞已，即詣佛所，稽首佛足，退住一面。</p>
<p><a class="t-linehead" id="t-linehead0277a19"></a>佛<a class="t" id="t0277a20"></a>告難陀：「汝實好著好衣，擣治光澤，好作嬉<a class="t" id="t0277a21"></a>戲調笑而行不？」</p>
<p><a class="t-linehead" id="t-linehead0277a21"></a>難陀白佛：「實爾。世尊！」</p>
<p>佛告<a class="t" id="t0277a22"></a>難陀：「汝佛姨母子，貴姓出家，不應著好衣<a class="t" id="t0277a23"></a>服，擣令光澤，執持好鉢，好作嬉戲調笑而<a class="t" id="t0277a24"></a>行。汝應作是念：『我是佛姨母子，貴姓出家，<a class="t" id="t0277a25"></a>應作阿練若，乞食，著糞掃衣，常應讚歎著<a class="t" id="t0277a26"></a>糞掃衣，常處山澤，不顧五欲。』」</p>
<p><a class="t-linehead" id="t-linehead0277a26"></a>爾時，難陀<a class="t" id="t0277a27"></a>受佛教已，修阿蘭若行，乞食，著糞掃衣，<a class="t" id="t0277a28"></a>亦常讚歎著糞掃衣者，樂處山澤，不顧愛<a class="t" id="t0277a29"></a>欲。爾時，世尊即說偈言：</p>
<a class="t" id="t0277b01"></a><blockquote class="gatha">
<p>「難陀何見汝，　　修習阿蘭若，<a class="t" id="t0277b02"></a><br>　家家行乞食，　　身著糞掃衣，<a class="t" id="t0277b03"></a><br>　樂處於山澤，　　不顧於五欲。」</p>
</blockquote>
<a class="t" id="t0277b04"></a><p><a class="t-linehead" id="t-linehead0277b04"></a>佛說此經已，尊者難陀聞佛所說，歡喜奉<a class="t" id="t0277b05"></a>行。</p>
<a class="t" id="t0277b06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>