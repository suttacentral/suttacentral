<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1091">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1091</span><span class="mirror-right">（一〇九一） 求德</span></h1>
</div>
<p><a class="t-linehead" id="t-linehead0286a02"></a>如是我聞：</p>
<p>一時，佛住王舍城毘婆羅<a class="t" id="t0286a03"></a>山七葉樹林石室中。</p>
<p><a class="t-linehead" id="t-linehead0286a03"></a>時，有尊者瞿低迦，住<a class="t" id="t0286a04"></a>王舍城仙人山側黑石室中，獨一思惟，不<a class="t" id="t0286a05"></a>放逸行，修自饒益，時受意解脫身作證，數數<a class="t" id="t0286a06"></a>退轉；一、二、三、四、五、六反退，還復得，時受意解<a class="t" id="t0286a07"></a>脫身作證，尋復退轉。</p>
<p><a class="t-linehead" id="t-linehead0286a07"></a>彼尊者瞿低迦作是念：<a class="t" id="t0286a08"></a>「我獨一靜處思惟，不放逸行，精勤修習，以自饒<a class="t" id="t0286a09"></a>益，時受意解脫身作證，而復數數退轉；乃至<a class="t" id="t0286a10"></a>六反，猶復退轉。我今當以刀自殺，莫令第<a class="t" id="t0286a11"></a>七退轉。」</p>
<p><a class="t-linehead" id="t-linehead0286a11"></a>時，魔波旬作是念：「沙門瞿曇住王舍<a class="t" id="t0286a12"></a>城毘婆羅山側七葉樹林石窟中，有弟子瞿<a class="t" id="t0286a13"></a>低迦住王舍城仙人山側黑石室中，獨一靜<a class="t" id="t0286a14"></a>處，專精思惟，得時受意解脫身作證，六反退<a class="t" id="t0286a15"></a>轉，而復還得。彼作是念：『我已六反退，而復還<a class="t" id="t0286a16"></a>得，莫令我第七退轉，我寧以刀自殺，莫令<a class="t" id="t0286a17"></a>第七退轉。』若彼比丘以刀自殺者，莫令自殺，<a class="t" id="t0286a18"></a>出我境界去，我今當往告彼大師。」</p>
<p><a class="t-linehead" id="t-linehead0286a18"></a>爾時，波<a class="t" id="t0286a19"></a>旬執琉璃柄琵琶，詣世尊所，鼓絃說偈：</p>
<a class="t" id="t0286a20"></a><blockquote class="gatha">
<p>「大智大方便，　　自在大神力，<a class="t" id="t0286a21"></a><br>　得熾然弟子，　　而今欲取死。<a class="t" id="t0286a22"></a><br>　大牟尼當制，　　勿令其自殺，<a class="t" id="t0286a23"></a><br>　何聞佛世尊，　　正法律聲聞。<a class="t" id="t0286a24"></a><br>　學其所不得，　　而取於命終。」</p>
</blockquote>
<a class="t" id="t0286a25"></a><p><a class="t-linehead" id="t-linehead0286a25"></a>時，魔說此偈已，世尊說偈答言：</p>
<a class="t" id="t0286a26"></a><blockquote class="gatha">
<p>「波旬放逸種，　　以自事故來，<a class="t" id="t0286a27"></a><br>　堅固具足士，　　常住妙禪定。<a class="t" id="t0286a28"></a><br>　晝夜勤精進，　　不顧於性命，<a class="t" id="t0286a29"></a><br>　見三有可畏，　　斷除彼愛欲。<a class="t" id="t0286b01"></a><br>　已摧伏魔軍，　　瞿低般涅槃，<a class="t" id="t0286b02"></a><br>　波旬心憂惱，　　琵琶落於地。<a class="t" id="t0286b03"></a><br>　內懷憂慼已，　　即沒而不現。」</p>
</blockquote>
<a class="t" id="t0286b04"></a><p><a class="t-linehead" id="t-linehead0286b04"></a>爾時，世尊告諸比丘：「汝等當來，共至仙人山<a class="t" id="t0286b05"></a>側黑石室所，觀瞿低迦比丘以刀自殺。」</p>
<p><a class="t-linehead" id="t-linehead0286b05"></a>爾時，<a class="t" id="t0286b06"></a>世尊與眾多比丘往至仙人山側黑石室中，<a class="t" id="t0286b07"></a>見瞿低迦比丘殺身在地，告諸比丘：「汝等<a class="t" id="t0286b08"></a>見此瞿低迦比丘殺身在地不？」</p>
<p><a class="t-linehead" id="t-linehead0286b08"></a>諸比丘白<a class="t" id="t0286b09"></a>佛：「唯然，已見，世尊！」</p>
<p><a class="t-linehead" id="t-linehead0286b09"></a>佛告比丘：「汝等見瞿低<a class="t" id="t0286b10"></a>迦比丘周匝遶身黑闇烟起，充滿四方不？」</p>
<p><a class="t-linehead" id="t-linehead0286b10"></a>比<a class="t" id="t0286b11"></a>丘白佛：「已見，世尊！」</p>
<p><a class="t-linehead" id="t-linehead0286b11"></a>佛告比丘：「此是惡魔波<a class="t" id="t0286b12"></a>旬於瞿低迦善男子身側，周匝求其識神，<a class="t" id="t0286b13"></a>然比丘瞿低迦以不住心，執刀自殺。」</p>
<p><a class="t-linehead" id="t-linehead0286b13"></a>爾時，<a class="t" id="t0286b14"></a>世尊為瞿低迦比丘受第一記。</p>
<p><a class="t-linehead" id="t-linehead0286b14"></a>爾時，波旬而<a class="t" id="t0286b15"></a>說偈言：</p>
<a class="t" id="t0286b16"></a><blockquote class="gatha">
<p>「上下及諸方，　　遍求彼識神，<a class="t" id="t0286b17"></a><br>　都不見其處，　　瞿低何所之？」</p>
</blockquote>
<a class="t" id="t0286b18"></a><p><a class="t-linehead" id="t-linehead0286b18"></a>爾時，世尊復說偈言：</p>
<a class="t" id="t0286b19"></a><blockquote class="gatha">
<p>「如是堅固士，　　一切無所求，<a class="t" id="t0286b20"></a><br>　拔恩愛根本，　　瞿低般涅槃。」</p>
</blockquote>
<a class="t" id="t0286b21"></a><p><a class="t-linehead" id="t-linehead0286b21"></a>佛說此經已，諸比丘聞佛所說，歡喜奉行。</p>
<a class="t" id="t0286b22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>