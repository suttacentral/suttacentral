<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1038">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1038</span><span class="mirror-right">（一〇三八） 摩那提那</span></h1>
</div>
<p><a class="t-linehead" id="t-linehead0270c15"></a>如是我聞：</p>
<p>一時，佛住瞻婆國竭伽池<a class="t" id="t0270c16"></a>側。時，有摩那提那長者疾病新差。</p>
<p><a class="t-linehead" id="t-linehead0270c16"></a>時，摩那<a class="t" id="t0270c17"></a>提長者語一士夫言：「善男子！汝往尊者<a class="t" id="t0270c18"></a>阿那律所，為我稽首阿那律足，問訊起居輕<a class="t" id="t0270c19"></a>利、安樂住不？明日通身四人願受我請。若受<a class="t" id="t0270c20"></a>請者，汝復為我白言：『我俗人多有王家事，<a class="t" id="t0270c21"></a>不能得自往奉迎，唯願尊者時到，通身四<a class="t" id="t0270c22"></a>人來赴我請，哀愍故！』」</p>
<p><a class="t-linehead" id="t-linehead0270c22"></a>時，彼男子受長者<a class="t" id="t0270c23"></a>教，詣尊者阿那律所，稽首禮足。白言尊者：<a class="t" id="t0270c24"></a>「摩那提那長者敬禮問訊：『少病少惱、起居輕<a class="t" id="t0270c25"></a>利、安樂住不？唯願尊者通身四人明日日中，<a class="t" id="t0270c26"></a>哀受我請。』」時，尊者阿那律默然受請。</p>
<p><a class="t-linehead" id="t-linehead0270c26"></a>時，彼士<a class="t" id="t0270c27"></a>夫復以摩那提那長者語白尊者阿那律：「我<a class="t" id="t0270c28"></a>是俗人，多有王家事，不得躬自奉迎，唯願<a class="t" id="t0270c29"></a>尊者通身四人明日日中，哀受我請，憐愍故！」</p>
<a class="t" id="t0271a01"></a><p><a class="t-linehead" id="t-linehead0271a01"></a>尊者阿那律陀言：「汝且自安！我自知時，明日<a class="t" id="t0271a02"></a>通身四人往詣其舍。」</p>
<p><a class="t-linehead" id="t-linehead0271a02"></a>時，彼士夫受尊者阿那<a class="t" id="t0271a03"></a>律教，還白長者：「阿梨！當知我已詣尊者阿<a class="t" id="t0271a04"></a>那律，具宣尊意。尊者阿那律言：『汝且自安，<a class="t" id="t0271a05"></a>我自知時。』」</p>
<p><a class="t-linehead" id="t-linehead0271a05"></a>彼長者摩那提那夜辦淨美飲食。<a class="t" id="t0271a06"></a>晨朝復告彼士夫：「汝往至彼尊者阿那律所，<a class="t" id="t0271a07"></a>白言：『時到。』」</p>
<p><a class="t-linehead" id="t-linehead0271a07"></a>時，彼士夫即受教，行詣尊者阿那<a class="t" id="t0271a08"></a>律所，稽首禮足，白言：「供具已辦，唯願知時！」</p>
<a class="t" id="t0271a09"></a><p><a class="t-linehead" id="t-linehead0271a09"></a>時，尊者阿那律著衣持鉢，通身四人詣長者<a class="t" id="t0271a10"></a>舍。</p>
<p><a class="t-linehead" id="t-linehead0271a10"></a>時，摩那提那長者婇女圍遶，住內門左，<a class="t" id="t0271a11"></a>見尊者阿那律，舉體執足敬禮，引入就坐，<a class="t" id="t0271a12"></a>各別稽首，問訊起居，退坐一面。</p>
<p><a class="t-linehead" id="t-linehead0271a12"></a>尊者阿那律<a class="t" id="t0271a13"></a>問訊長者：「堪忍安樂住不？」</p>
<p><a class="t-linehead" id="t-linehead0271a13"></a>長者答言：「如是，<a class="t" id="t0271a14"></a>尊者！堪忍樂住。先遭疾病，當時委篤，今已<a class="t" id="t0271a15"></a>蒙差。」</p>
<p><a class="t-linehead" id="t-linehead0271a15"></a>尊者阿那律問長者言：「汝住何住，<a class="t" id="t0271a16"></a>能令疾病苦患時得除差？」</p>
<p><a class="t-linehead" id="t-linehead0271a16"></a>長者白言：「尊者阿<a class="t" id="t0271a17"></a>那律！我住四念處，專修繫念故，身諸苦患<a class="t" id="t0271a18"></a>時得休息。何等為四？謂內身身觀念住，精<a class="t" id="t0271a19"></a>勤方便，正念正智，調伏世間貪憂。外身、內<a class="t" id="t0271a20"></a>外身，內受、外受、內外受，內心、外心、內外心，內<a class="t" id="t0271a21"></a>法、外法、內外法法觀念住，精勤方便，正念正<a class="t" id="t0271a22"></a>智，調伏世間貪憂。如是，尊者阿那律！我於<a class="t" id="t0271a23"></a>四念處繫心住故，身諸苦患時得休息，尊<a class="t" id="t0271a24"></a>者阿那律，住故，身諸苦患時得休息。」</p>
<p><a class="t-linehead" id="t-linehead0271a24"></a>尊者阿<a class="t" id="t0271a25"></a>那律告長者言：「汝今自記阿那含果。」</p>
<p><a class="t-linehead" id="t-linehead0271a25"></a>時，摩<a class="t" id="t0271a26"></a>那提那長者以種種淨美飲食自手供養，自<a class="t" id="t0271a27"></a>恣飽滿。食已，澡漱畢，摩那提那長者復坐卑<a class="t" id="t0271a28"></a>床，聽說法。尊者阿那律種種說法，示、教、照、<a class="t" id="t0271a29"></a>喜已，從坐起去。</p>
<a class="t" id="t0271b01"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>