<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1074">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1074</span><span class="mirror-right">（一〇七四） 結髮</span></h1>
</div>
<p><a class="t-linehead" id="t-linehead0279a12"></a>如是我聞：</p>
<p>一時，佛在摩竭提國人間<a class="t" id="t0279a13"></a>遊行。與千比丘俱，皆是古昔縈髮出家，皆<a class="t" id="t0279a14"></a>得阿羅漢，諸漏已盡，所作已作，捨諸重擔，<a class="t" id="t0279a15"></a>逮得己利，盡諸有結，正智，善解脫，到善<a class="t" id="t0279a16"></a>建立支提杖林中住。</p>
<p><a class="t-linehead" id="t-linehead0279a16"></a>摩竭提王瓶沙聞<a class="t" id="t0279a17"></a>世尊摩竭提國人間遊行，至善建立支提<a class="t" id="t0279a18"></a>杖林中住，與諸小王群臣羽從，車萬二千、<a class="t" id="t0279a19"></a>乘馬萬八千、步逐眾無數，摩竭提婆羅門長<a class="t" id="t0279a20"></a>者悉皆從。</p>
<p><a class="t-linehead" id="t-linehead0279a20"></a>王出王舍城，詣世尊所，恭敬供<a class="t" id="t0279a21"></a>養。到於道口，下車步進，及於內門，除去五<a class="t" id="t0279a22"></a>飾，脫冠却蓋，除扇去劍刀，脫革屣，到於<a class="t" id="t0279a23"></a>佛前，整衣服，偏露右肩，為佛作禮，右遶三<a class="t" id="t0279a24"></a>匝，自稱姓名，白佛言：「世尊！我是摩竭提王<a class="t" id="t0279a25"></a>瓶沙。」</p>
<p><a class="t-linehead" id="t-linehead0279a25"></a>佛告瓶沙：「如是，大王！汝是瓶沙，可<a class="t" id="t0279a26"></a>就此坐，隨其所安。」</p>
<p><a class="t-linehead" id="t-linehead0279a26"></a>時，瓶沙王重禮佛足，退<a class="t" id="t0279a27"></a>坐一面。諸王大臣、婆羅門居士悉禮佛足，<a class="t" id="t0279a28"></a>次第而坐。</p>
<p><a class="t-linehead" id="t-linehead0279a28"></a>時，欝鞞羅迦葉亦在座中。</p>
<p>時，摩<a class="t" id="t0279a29"></a>竭提婆羅門長者作是念：「為大沙門從欝鞞<a class="t" id="t0279b01"></a>羅迦葉所修梵行耶？為欝鞞羅迦葉於大<a class="t" id="t0279b02"></a>沙門所修梵行耶？」</p>
<p><a class="t-linehead" id="t-linehead0279b02"></a>爾時，世尊知摩竭提婆<a class="t" id="t0279b03"></a>羅門長者心之所念，即說偈而問言：</p>
<a class="t" id="t0279b04"></a><blockquote class="gatha">
<p>「欝鞞羅迦葉，　　於此見何利，<a class="t" id="t0279b05"></a><br>　棄汝先所奉，　　事火等眾事。<a class="t" id="t0279b06"></a><br>　今可說其義，　　捨事火之由。」</p>
</blockquote>
<a class="t" id="t0279b07"></a><p><a class="t-linehead" id="t-linehead0279b07"></a>欝鞞迦葉說偈白佛：</p>
<a class="t" id="t0279b08"></a><blockquote class="gatha">
<p>「錢財等滋味，　　女色五欲果，<a class="t" id="t0279b09"></a><br>　觀察未來受，　　斯皆大垢穢，<a class="t" id="t0279b10"></a><br>　是故悉棄捨，　　先諸奉火事。」</p>
</blockquote>
<a class="t" id="t0279b11"></a><p><a class="t-linehead" id="t-linehead0279b11"></a>爾時，世尊復說偈問言：</p>
<a class="t" id="t0279b12"></a><blockquote class="gatha">
<p>「汝不著世間，　　錢財五色味，<a class="t" id="t0279b13"></a><br>　復何捨天人，　　迦葉隨義說。」</p>
</blockquote>
<a class="t" id="t0279b14"></a><p><a class="t-linehead" id="t-linehead0279b14"></a>迦葉復以偈答世尊言：</p>
<a class="t" id="t0279b15"></a><blockquote class="gatha">
<p>「見道離有餘，　　寂滅無餘跡，<a class="t" id="t0279b16"></a><br>　無所有不著，　　無異趣異道。<a class="t" id="t0279b17"></a><br>　是故悉棄捨，　　先修奉火事，<a class="t" id="t0279b18"></a><br>　大會等受持，　　奉事於水火。<a class="t" id="t0279b19"></a><br>　愚癡沒於中，　　志求解脫道，<a class="t" id="t0279b20"></a><br>　盲無智慧目，　　向生老病死。<a class="t" id="t0279b21"></a><br>　不見於正路，　　永離生死道，<a class="t" id="t0279b22"></a><br>　今始因世尊，　　得見無為道。<a class="t" id="t0279b23"></a><br>　大龍所說力，　　得度於彼岸，<a class="t" id="t0279b24"></a><br>　牟尼廣濟度，　　安慰無量眾。<a class="t" id="t0279b25"></a><br>　今始知瞿曇，　　真諦超出者。」</p>
</blockquote>
<a class="t" id="t0279b26"></a><p><a class="t-linehead" id="t-linehead0279b26"></a>佛復說偈歎迦葉言：</p>
<a class="t" id="t0279b27"></a><blockquote class="gatha">
<p>「善哉汝迦葉，　　先非惡思量，<a class="t" id="t0279b28"></a><br>　次第分別求，　　遂至於勝處。</p>
</blockquote>
<a class="t" id="t0279b29"></a><p><a class="t-linehead" id="t-linehead0279b29"></a>「汝今，迦葉！當安慰汝徒眾之心。」</p>
<p>時，欝鞞羅<a class="t" id="t0279c01"></a>迦葉即入正受，以神足力向於東方，上昇<a class="t" id="t0279c02"></a>虛空，作四種神變，行、住、坐、臥，入火三昧，舉<a class="t" id="t0279c03"></a>身洞然，青、黃、赤、白、頗梨紅色。身上出水，身<a class="t" id="t0279c04"></a>下出火，還燒其身，身上出水以灌其身，或<a class="t" id="t0279c05"></a>身上出火，以燒其身，身下出水，以灌其身。<a class="t" id="t0279c06"></a>如是種種現化神通息已，稽首佛足，白佛<a class="t" id="t0279c07"></a>言：「世尊！佛是我師，我是弟子。」</p>
<p><a class="t-linehead" id="t-linehead0279c07"></a>佛告迦葉：「我<a class="t" id="t0279c08"></a>是汝師，汝是弟子，隨汝所安，復座而坐。」</p>
<p><a class="t-linehead" id="t-linehead0279c08"></a>時，<a class="t" id="t0279c09"></a>欝鞞羅迦葉還復故坐。</p>
<p><a class="t-linehead" id="t-linehead0279c09"></a>爾時，摩竭提婆羅門<a class="t" id="t0279c10"></a>長者作是念：「欝鞞羅迦葉定於大沙門所<a class="t" id="t0279c11"></a>修行梵行。」</p>
<p><a class="t-linehead" id="t-linehead0279c11"></a>佛說此經已，摩竭提王瓶沙及<a class="t" id="t0279c12"></a>諸婆羅門長者聞佛所說，歡喜隨喜，作禮<a class="t" id="t0279c13"></a>而去。</p>
<a class="t" id="t0279c14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>