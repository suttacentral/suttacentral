<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1073">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1073</span><span class="mirror-right">（一〇七三） 阿難</span></h1>
</div>
<p><a class="t-linehead" id="t-linehead0278c08"></a>如是我聞：</p>
<p>一時，佛住舍衛國祇樹給<a class="t" id="t0278c09"></a>孤獨園。</p>
<p><a class="t-linehead" id="t-linehead0278c09"></a>爾時，尊者阿難獨一靜處，作是思<a class="t" id="t0278c10"></a>惟：「有三種香，順風而熏，不能逆風。何等為<a class="t" id="t0278c11"></a>三？謂根香、莖香、華香。或復有香，順風熏，<a class="t" id="t0278c12"></a>亦逆風熏，亦順風逆風熏耶？」作是念已，晡<a class="t" id="t0278c13"></a>時從禪覺，往詣佛所，稽首佛足，退住一面，<a class="t" id="t0278c14"></a>白佛言：「世尊！我獨一靜處，作是思惟：『有三<a class="t" id="t0278c15"></a>種香，順風而熏，不能逆風。何等為三？謂<a class="t" id="t0278c16"></a>根香、莖香、華香。或復有香，順風熏、逆風熏，<a class="t" id="t0278c17"></a>亦順風逆風熏耶？』」</p>
<p><a class="t-linehead" id="t-linehead0278c17"></a>佛告阿難：「如是！如是！有<a class="t" id="t0278c18"></a>三種香，順風熏，不能逆風，謂根香、莖香、華<a class="t" id="t0278c19"></a>香。阿難！亦有香，順風熏、逆風熏、順風逆風<a class="t" id="t0278c20"></a>熏。阿難！順風熏、逆風熏、順風逆風熏者。阿<a class="t" id="t0278c21"></a>難！有善男子、善女人，在所城邑、聚落，成就<a class="t" id="t0278c22"></a>真實法，盡形壽不殺生、不偷盜、不邪婬、不<a class="t" id="t0278c23"></a>妄語、不飲酒。如是善男子、善女人，八方上<a class="t" id="t0278c24"></a>下，崇善士夫，無不稱歎言：『某方某聚落善<a class="t" id="t0278c25"></a>男子、善女人，持戒清淨，成真實法，盡形壽<a class="t" id="t0278c26"></a>不殺，乃至不飲酒。』阿難！是名有香順風熏、<a class="t" id="t0278c27"></a>逆風熏、順風逆風熏。」爾時，世尊即說偈言：</p>
<a class="t" id="t0278c28"></a><blockquote class="gatha">
<p>「非根莖華香，　　能逆風而熏，<a class="t" id="t0278c29"></a><br>　唯有善士女，　　持戒清淨香。<a class="t" id="t0279a01"></a><br>　逆順滿諸方，　　無不普聞知，<a class="t" id="t0279a02"></a><br>　多迦羅栴檀，　　優鉢羅末利。<a class="t" id="t0279a03"></a><br>　如是比諸香，　　戒香最為上，<a class="t" id="t0279a04"></a><br>　栴檀等諸香，　　所熏少分限。<a class="t" id="t0279a05"></a><br>　唯有戒德香，　　流熏上昇天，<a class="t" id="t0279a06"></a><br>　斯等淨戒香，　　不放逸正受。<a class="t" id="t0279a07"></a><br>　正智等解脫，　　魔道莫能入，<a class="t" id="t0279a08"></a><br>　是名安隱道，　　是道則清淨。<a class="t" id="t0279a09"></a><br>　正向妙禪定，　　斷諸魔結縛。」</p>
</blockquote>
<a class="t" id="t0279a10"></a><p><a class="t-linehead" id="t-linehead0279a10"></a>佛說此經已，尊者阿難聞佛所說，歡喜隨<a class="t" id="t0279a11"></a>喜，作禮而去。</p>
<a class="t" id="t0279a12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>