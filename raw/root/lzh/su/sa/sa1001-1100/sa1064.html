<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1064">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1064</span><span class="mirror-right">（一〇六四） 提婆</span></h1>
</div>
<p><a class="t-linehead" id="t-linehead0276b20"></a>如是我聞：</p>
<p>一時，佛住王舍城迦蘭陀<a class="t" id="t0276b21"></a>竹園。</p>
<p><a class="t-linehead" id="t-linehead0276b21"></a>爾時，提婆達多有利養起，摩竭陀王<a class="t" id="t0276b22"></a>阿闍世毘提希子日日侍從五百乘車，來<a class="t" id="t0276b23"></a>詣提婆達多所，日日持五百釜食，供養提婆<a class="t" id="t0276b24"></a>達多，提婆達多將五百人別眾受其供養。</p>
<a class="t" id="t0276b25"></a><p><a class="t-linehead" id="t-linehead0276b25"></a>時，有眾多比丘晨朝著衣持鉢，入王舍城<a class="t" id="t0276b26"></a>乞食，聞提婆達多有如是利養起，乃至五<a class="t" id="t0276b27"></a>百人別眾受其供養。乞食已，還精舍，舉衣<a class="t" id="t0276b28"></a>鉢，洗足畢，往詣佛所，稽首佛足，退坐一面，<a class="t" id="t0276b29"></a>白佛言：「世尊！我等晨朝著衣持鉢，入王舍<a class="t" id="t0276c01"></a>城乞食，聞提婆達多有如是利養起，乃至<a class="t" id="t0276c02"></a>五百人別眾受其供養。」</p>
<p><a class="t-linehead" id="t-linehead0276c02"></a>佛告諸比丘：「汝等<a class="t" id="t0276c03"></a>莫稱是提婆達多所得利養。所以者何？彼<a class="t" id="t0276c04"></a>提婆達多別受利養，今則自壞，他世亦壞。譬<a class="t" id="t0276c05"></a>如芭蕉、竹、蘆，生果即死，來年亦壞；提婆達<a class="t" id="t0276c06"></a>多亦復如是，受其利養，今世則壞，他世亦<a class="t" id="t0276c07"></a>壞。譬如駏驉，受胎必死；提婆達多亦復如<a class="t" id="t0276c08"></a>是，受諸利養，今世亦壞。他世亦壞，彼愚癡<a class="t" id="t0276c09"></a>提婆達多隨幾時受其利養，當得長夜不<a class="t" id="t0276c10"></a>饒益苦。是故，諸比丘！當如是學：『我設有利<a class="t" id="t0276c11"></a>養起，莫生染著。』」爾時，世尊即說偈言：</p>
<a class="t" id="t0276c12"></a><blockquote class="gatha">
<p>「芭蕉生果死，　　竹蘆實亦然，<a class="t" id="t0276c13"></a><br>　駏驉坐妊死，　　士以貪自喪。<a class="t" id="t0276c14"></a><br>　常行非義行，　　多知不免愚，<a class="t" id="t0276c15"></a><br>　善法日損減，　　莖枯根亦傷。」</p>
</blockquote>
<a class="t" id="t0276c16"></a><p><a class="t-linehead" id="t-linehead0276c16"></a>佛說此經已，諸比丘聞佛所說，歡喜奉行。</p>
<a class="t" id="t0276c17"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>