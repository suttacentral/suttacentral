<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1098">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1098</span><span class="mirror-right">（一〇九八） 作王</span></h1>
</div>
<p><a class="t-linehead" id="t-linehead0288c11"></a>如是我聞：</p>
<p>一時，佛住釋氏石主釋氏<a class="t" id="t0288c12"></a>聚落。</p>
<p><a class="t-linehead" id="t-linehead0288c12"></a>爾時，世尊獨一靜處，禪思思惟，作是念：<a class="t" id="t0288c13"></a>「頗有作王，能得不殺，不教人殺，一向行<a class="t" id="t0288c14"></a>法，不行非法耶？」</p>
<p><a class="t-linehead" id="t-linehead0288c14"></a>時，魔波旬作是念：「今沙<a class="t" id="t0288c15"></a>門瞿曇住石主釋氏聚落，獨一禪思，作是念：<a class="t" id="t0288c16"></a>『頗有作王，不殺生，不教人殺，一向行法，<a class="t" id="t0288c17"></a>不行非法耶？』我今當往，為其說法。」化作<a class="t" id="t0288c18"></a>年少，往住佛前，作是言：「如是，世尊！如是，<a class="t" id="t0288c19"></a>善逝！可得作王，不殺生，不教人殺，一向<a class="t" id="t0288c20"></a>行法，不行非法。世尊！今可作王，善逝！今<a class="t" id="t0288c21"></a>可作王，必得如意。」</p>
<p><a class="t-linehead" id="t-linehead0288c21"></a>爾時，世尊作是念：「惡魔<a class="t" id="t0288c22"></a>波旬欲作嬈亂。」而告魔言：「汝魔波旬！何故<a class="t" id="t0288c23"></a>作是言：『作王！世尊！作王！善逝！可得如意。』？」</p>
<a class="t" id="t0288c24"></a><p><a class="t-linehead" id="t-linehead0288c24"></a>魔白佛言：「我面從佛聞作是說：『若四如<a class="t" id="t0288c25"></a>意足修習多修習已，欲令雪山王變為真<a class="t" id="t0288c26"></a>金，即作不異。』世尊今有四如意足，修習多修<a class="t" id="t0288c27"></a>習，令雪山王變為真金，如意不異。是故，<a class="t" id="t0288c28"></a>我白世尊：『作王！世尊！作王！善逝！可得如<a class="t" id="t0288c29"></a>意。』」</p>
<p><a class="t-linehead" id="t-linehead0288c29"></a>佛告波旬：「我都無心欲作國王，云何<a class="t" id="t0289a01"></a>當作？我亦無心欲令雪山王變為真金，何<a class="t" id="t0289a02"></a>由而變？」</p>
<p><a class="t-linehead" id="t-linehead0289a02"></a>爾時，世尊即說偈言：</p>
<a class="t" id="t0289a03"></a><blockquote class="gatha">
<p>「正使有真金，　　如雪山王者，<a class="t" id="t0289a04"></a><br>　一人得此金，　　亦復不知足。<a class="t" id="t0289a05"></a><br>　是故智慧者，　　金石同一觀。」</p>
</blockquote>
<a class="t" id="t0289a06"></a><p><a class="t-linehead" id="t-linehead0289a06"></a>時，魔波旬作是念：「沙門瞿曇已知我心。」內<a class="t" id="t0289a07"></a>懷憂慼，即沒不現。</p>
<a class="t" id="t0289a08"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>