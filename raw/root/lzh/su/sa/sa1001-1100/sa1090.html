<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1090">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1090</span><span class="mirror-right">（一〇九〇） 無所為</span></h1>
</div>
<p><a class="t-linehead" id="t-linehead0285c06"></a>如是我聞：</p>
<p>一時，佛住王舍城毘婆羅<a class="t" id="t0285c07"></a>山七葉樹林石室中。</p>
<p><a class="t-linehead" id="t-linehead0285c07"></a>爾時，世尊夜起露地，或<a class="t" id="t0285c08"></a>坐或經行。至後夜時，洗足入室，安身臥息，右<a class="t" id="t0285c09"></a>脇著地，足足相累，繫念明相，正念正智，作<a class="t" id="t0285c10"></a>起覺想。</p>
<p><a class="t-linehead" id="t-linehead0285c10"></a>時，魔波旬作是念：「沙門瞿曇住王舍<a class="t" id="t0285c11"></a>城毘婆羅山七葉樹林石室中，夜起露地若<a class="t" id="t0285c12"></a>坐若行，至後夜時，洗足入室而坐，右脇臥息，<a class="t" id="t0285c13"></a>足足相累，繫念明相，正念正智，作起覺想。<a class="t" id="t0285c14"></a>我今當往，為作留難。」化作年少，往住佛前，<a class="t" id="t0285c15"></a>而說偈言：</p>
<a class="t" id="t0285c16"></a><blockquote class="gatha">
<p>「為因我故眠，　　為是後邊故，<a class="t" id="t0285c17"></a><br>　多有錢財寶，　　何故守空閑？<a class="t" id="t0285c18"></a><br>　獨一無等侶，　　而著於睡眠。」</p>
</blockquote>
<a class="t" id="t0285c19"></a><p><a class="t-linehead" id="t-linehead0285c19"></a>爾時，世尊作是念：「惡魔波旬欲作嬈亂。」即<a class="t" id="t0285c20"></a>說偈言：</p>
<a class="t" id="t0285c21"></a><blockquote class="gatha">
<p>「不因汝故眠，　　非為最後邊，<a class="t" id="t0285c22"></a><br>　亦無多錢財，　　唯集無憂寶。<a class="t" id="t0285c23"></a><br>　哀愍世間故，　　右脇而臥息，<a class="t" id="t0285c24"></a><br>　覺亦不疑惑，　　眠亦不恐怖。<a class="t" id="t0285c25"></a><br>　若晝若復夜，　　無增亦無損，<a class="t" id="t0285c26"></a><br>　為哀眾生眠，　　故無有損減。<a class="t" id="t0285c27"></a><br>　正復以百槍，　　貫身常掘動，<a class="t" id="t0285c28"></a><br>　猶得安隱眠，　　已離內槍故。」</p>
</blockquote>
<a class="t" id="t0285c29"></a><p><a class="t-linehead" id="t-linehead0285c29"></a>時，魔波旬作是念：「沙門瞿曇已知我心。」內<a class="t" id="t0286a01"></a>懷憂慼，即沒不現。</p>
<a class="t" id="t0286a02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>