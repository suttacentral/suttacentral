<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1024">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1024</span><span class="mirror-right">（一〇二四） 阿濕波誓</span></h1>
</div>
<p><a class="t-linehead" id="t-linehead0267b05"></a>如是我聞：</p>
<p>一時，佛住舍衛國祇樹<a class="t" id="t0267b06"></a>給孤獨園。</p>
<p><a class="t-linehead" id="t-linehead0267b06"></a>爾時，尊者阿濕波誓住東園鹿<a class="t" id="t0267b07"></a>母講堂，身遭重病，極生苦患。尊者富隣尼<a class="t" id="t0267b08"></a>瞻視供給……如前跋迦梨修多羅廣說，謂說三<a class="t" id="t0267b09"></a>受，乃至「轉增無損。」</p>
<p><a class="t-linehead" id="t-linehead0267b09"></a>佛告阿濕波誓：「汝莫變<a class="t" id="t0267b10"></a>悔！」</p>
<p><a class="t-linehead" id="t-linehead0267b10"></a>阿濕波誓白佛言：「世尊！我實有變悔。」</p>
<p>佛<a class="t" id="t0267b11"></a>告阿濕波誓：「汝得無破戒耶？」</p>
<p><a class="t-linehead" id="t-linehead0267b11"></a>阿濕波誓白<a class="t" id="t0267b12"></a>佛言：「世尊！我不破戒。」</p>
<p><a class="t-linehead" id="t-linehead0267b12"></a>佛告阿濕波誓：「汝不<a class="t" id="t0267b13"></a>破戒，何為變悔？」</p>
<p><a class="t-linehead" id="t-linehead0267b13"></a>阿濕波誓白佛言：「世尊！我<a class="t" id="t0267b14"></a>先未病時，得身息樂正受多修習；我於今<a class="t" id="t0267b15"></a>日不復能得入彼三昧，我作是思惟：『將<a class="t" id="t0267b16"></a>無退失是三昧耶？』」</p>
<p><a class="t-linehead" id="t-linehead0267b16"></a>佛告阿濕波誓：「我今問<a class="t" id="t0267b17"></a>汝，隨意答我。阿濕波誓，汝見色即是我、異<a class="t" id="t0267b18"></a>我、相在不？」</p>
<p><a class="t-linehead" id="t-linehead0267b18"></a>阿濕波誓白佛言：「不也，世尊！」</p>
<p>復<a class="t" id="t0267b19"></a>問：「汝見受、想、行、識是我、異我、相在不？」</p>
<p><a class="t-linehead" id="t-linehead0267b19"></a>阿濕<a class="t" id="t0267b20"></a>波誓白佛言：「不也，世尊！」</p>
<p><a class="t-linehead" id="t-linehead0267b20"></a>佛告阿濕波誓：「汝<a class="t" id="t0267b21"></a>既不見色是我、異我、相在，不見受、想、行、識<a class="t" id="t0267b22"></a>是我、異我、相在，何故變悔？」</p>
<p><a class="t-linehead" id="t-linehead0267b22"></a>阿濕波誓白佛言：<a class="t" id="t0267b23"></a>「世尊！不正思惟故。」</p>
<p><a class="t-linehead" id="t-linehead0267b23"></a>佛告阿濕波誓：「若沙門、<a class="t" id="t0267b24"></a>婆羅門三昧堅固，三昧平等，若不得入彼<a class="t" id="t0267b25"></a>三昧，不應作念：『我於三昧退減。』若復聖弟<a class="t" id="t0267b26"></a>子不見色是我、異我、相在，不見受、想、行、識<a class="t" id="t0267b27"></a>是我、異我、相在，但當作是覺知：『貪欲永盡無<a class="t" id="t0267b28"></a>餘，瞋恚、愚癡永盡無餘。』貪、恚、癡永盡無餘已，<a class="t" id="t0267b29"></a>一切漏盡，無漏心解脫、慧解脫，現法自知作<a class="t" id="t0267c01"></a>證：『我生已盡，梵行已立，所作已作，自知不<a class="t" id="t0267c02"></a>受後有。』」</p>
<p><a class="t-linehead" id="t-linehead0267c02"></a>佛說是法時，尊者阿濕波誓不起<a class="t" id="t0267c03"></a>諸漏，心得解脫，歡喜踊悅。歡喜踊悅故，身<a class="t" id="t0267c04"></a>病即除。</p>
<p><a class="t-linehead" id="t-linehead0267c04"></a>佛說此經，令尊者阿濕波誓歡喜<a class="t" id="t0267c05"></a>隨喜已，從坐起而去。</p>
<p><a class="t-linehead" id="t-linehead0267c05"></a>差摩迦修多羅如五<a class="t" id="t0267c06"></a>受陰處說。</p>
<a class="t" id="t0267c07"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>