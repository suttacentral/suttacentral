<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1076">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1076</span><span class="mirror-right">（一〇七六） 陀驃</span></h1>
</div>
<p><a class="t-linehead" id="t-linehead0280b25"></a>如是我聞：</p>
<p>一時，佛住王舍城迦蘭陀<a class="t" id="t0280b26"></a>竹園。</p>
<p><a class="t-linehead" id="t-linehead0280b26"></a>爾時，尊者陀驃摩羅子詣佛所，稽首<a class="t" id="t0280b27"></a>佛足，退住一面，白佛言：「世尊！我願於佛<a class="t" id="t0280b28"></a>前取般涅槃。」</p>
<p><a class="t-linehead" id="t-linehead0280b28"></a>世尊默然。如是三啟，佛告陀<a class="t" id="t0280b29"></a>驃摩羅子：「此有為諸行，法應如是！」</p>
<p><a class="t-linehead" id="t-linehead0280b29"></a>爾時，尊<a class="t" id="t0280c01"></a>者陀驃摩羅子即於佛前，入於三昧，如其<a class="t" id="t0280c02"></a>正受，向於東方，昇虛空行，現四威儀，行、住、<a class="t" id="t0280c03"></a>坐、臥，入火三昧，身下出火，舉身洞然，光焰<a class="t" id="t0280c04"></a>四布，青、黃、赤、白、頗梨紅色。身下出火，還燒<a class="t" id="t0280c05"></a>其身，身上出水，以灑其身，或身上出火，下<a class="t" id="t0280c06"></a>燒其身，身下出水，上灑其身。周向十方，種<a class="t" id="t0280c07"></a>種現化已，即於空中，內身出火，還自焚<a class="t" id="t0280c08"></a>其身，取無餘涅槃，消盡寂滅，令無遺塵。譬<a class="t" id="t0280c09"></a>如空中然燈，油炷俱盡，陀驃摩羅子空中涅<a class="t" id="t0280c10"></a>槃，身心俱盡，亦復如是。爾時，世尊即說偈言：</p>
<a class="t" id="t0280c11"></a><blockquote class="gatha">
<p>「譬如燒鐵丸，　　其焰洞熾然，<a class="t" id="t0280c12"></a><br>　熱勢漸息滅，　　莫知其所歸。<a class="t" id="t0280c13"></a><br>　如是等解脫，　　度煩惱淤泥，<a class="t" id="t0280c14"></a><br>　諸流永已斷，　　莫知其所之。<a class="t" id="t0280c15"></a><br>　逮得不動跡，　　入無餘涅槃。」</p>
</blockquote>
<a class="t" id="t0280c16"></a><p><a class="t-linehead" id="t-linehead0280c16"></a>佛說此經已，諸比丘聞佛所說，歡喜奉<a class="t" id="t0280c17"></a>行。</p>
<a class="t" id="t0280c18"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>