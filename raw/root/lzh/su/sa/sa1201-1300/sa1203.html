<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1203">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1203</span><span class="mirror-right">（一二〇三） 鼻黎</span></h1>
</div>
<p><a class="t-linehead" id="t-linehead0327b18"></a>如是我聞：</p>
<p>一時，佛住舍衛國祇樹給<a class="t" id="t0327b19"></a>孤獨園。</p>
<p><a class="t-linehead" id="t-linehead0327b19"></a>時，毘羅比丘尼住舍衛國王園比丘<a class="t" id="t0327b20"></a>尼眾中，晨朝著衣持鉢，入舍衛城乞食。食<a class="t" id="t0327b21"></a>已，還精舍，舉衣鉢，洗足畢，持尼師壇，著<a class="t" id="t0327b22"></a>肩上，入安陀林，坐一樹下，入晝正受。</p>
<p><a class="t-linehead" id="t-linehead0327b22"></a>時，魔<a class="t" id="t0327b23"></a>波旬作是念：「今沙門瞿曇住舍衛國祇樹給<a class="t" id="t0327b24"></a>孤獨園。毘羅比丘尼住舍衛國王園比丘尼<a class="t" id="t0327b25"></a>眾中，晨朝著衣持鉢，入舍衛城乞食。食已，<a class="t" id="t0327b26"></a>還精舍，舉衣鉢，洗足畢，持尼師壇，著肩<a class="t" id="t0327b27"></a>上，入安陀林，坐一樹下，入晝正受。我當<a class="t" id="t0327b28"></a>往彼，為作留難。」即化作年少，容貌端正，至<a class="t" id="t0327b29"></a>毘羅比丘尼所而說偈言：</p>
<a class="t" id="t0327c01"></a><blockquote class="gatha">
<p>「云何作此形？　　誰為其作者？<a class="t" id="t0327c02"></a><br>　此形何處起？　　形去至何所？」</p>
</blockquote>
<a class="t" id="t0327c03"></a><p><a class="t-linehead" id="t-linehead0327c03"></a>毘羅比丘尼作是念：「是何人來恐怖我？為<a class="t" id="t0327c04"></a>人？為非人？為姦狡人？」如是思惟，即得知<a class="t" id="t0327c05"></a>覺：「惡魔波旬欲作嬈亂。」即說偈言：</p>
<a class="t" id="t0327c06"></a><blockquote class="gatha">
<p>「此形不自造，　　亦非他所作，<a class="t" id="t0327c07"></a><br>　因緣會而生，　　緣散即磨滅。<a class="t" id="t0327c08"></a><br>　如世諸種子，　　因大地而生，<a class="t" id="t0327c09"></a><br>　因地水火風，　　陰界入亦然。<a class="t" id="t0327c10"></a><br>　因緣和合生，　　緣離則磨滅，<a class="t" id="t0327c11"></a><br>　捨一切愛苦，　　離一切闇冥。<a class="t" id="t0327c12"></a><br>　已證於寂滅，　　安住諸漏盡，<a class="t" id="t0327c13"></a><br>　惡魔以知汝，　　即自磨滅去。」</p>
</blockquote>
<a class="t" id="t0327c14"></a><p><a class="t-linehead" id="t-linehead0327c14"></a>時，魔波旬作是念：「毘羅比丘尼已知我心。」<a class="t" id="t0327c15"></a>生大憂慼，即沒不現。</p>
<a class="t" id="t0327c16"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>