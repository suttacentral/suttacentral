<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1222">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1222</span><span class="mirror-right">（一二二二） 鳥巢</span></h1>
</div>
<a class="t" id="t-juan46"></a>　<a class="t" id="t0333b19"></a><a class="t" id="t0333b20"></a><a class="t" id="t0333b21"></a><p class="suttainfo"><span class="t-juanname">雜阿含經卷第四十六</span><br><a class="t" id="t0333b22"></a><a class="t" id="t0333b23"></a><span class="t-byline">宋天竺三藏求那跋陀羅譯</span></p>
<a class="t" id="t0333b24"></a><p><a class="t-linehead" id="t-linehead0333b24"></a>如是我聞：</p>
<p>一時，佛住舍衛國祇樹給<a class="t" id="t0333b25"></a>孤獨園。</p>
<p><a class="t-linehead" id="t-linehead0333b25"></a>爾時，世尊告諸比丘：「過去世時，天、阿<a class="t" id="t0333b26"></a>修羅對陣鬪戰，阿修羅勝，諸天不如。時，天<a class="t" id="t0333b27"></a>帝釋軍壞退散，極生恐怖，乘車北馳，還歸<a class="t" id="t0333b28"></a>天宮。</p>
<p><a class="t-linehead" id="t-linehead0333b28"></a>「須彌山下道逕叢林，林下有金翅鳥巢，<a class="t" id="t0333b29"></a>多有金翅鳥子。爾時，帝釋恐車馬過，踐殺<a class="t" id="t0333c01"></a>鳥子，告御者言：『可回車還，勿殺鳥子。』御<a class="t" id="t0333c02"></a>者白王：『阿修羅軍後來逐人，若回還者，為<a class="t" id="t0333c03"></a>彼所困。』帝釋告言：『寧當回還為阿修羅殺，<a class="t" id="t0333c04"></a>不以軍眾蹈殺眾生。』於道，御者轉乘南向。<a class="t" id="t0333c05"></a>阿修羅軍遙見帝釋轉乘而還，謂為戰策，即<a class="t" id="t0333c06"></a>還退走，眾大恐怖，壞陣流散，歸阿修羅宮。」</p>
<p><a class="t-linehead" id="t-linehead0333c06"></a>佛<a class="t" id="t0333c07"></a>告諸比丘：「彼天帝釋於三十三天為自在<a class="t" id="t0333c08"></a>王，以慈心故，威力摧伏阿修羅軍，亦常讚<a class="t" id="t0333c09"></a>嘆慈心功德。汝等比丘正信非家，出家學道，<a class="t" id="t0333c10"></a>當修慈心，亦應讚嘆慈心功德。」</p>
<p><a class="t-linehead" id="t-linehead0333c10"></a>佛說此經<a class="t" id="t0333c11"></a>已，諸比丘聞佛所說，歡喜奉行。</p>
<a class="t" id="t0333c12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>