<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1226">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1226</span><span class="mirror-right">（一二二六） 三菩提</span></h1>
</div>
<p><a class="t-linehead" id="t-linehead0334c13"></a>如是我聞：</p>
<p>一時，佛在拘薩羅人間遊<a class="t" id="t0334c14"></a>行，至舍衛國祇樹給孤獨園。</p>
<p><a class="t-linehead" id="t-linehead0334c14"></a>時，波斯匿王<a class="t" id="t0334c15"></a>聞世尊拘薩羅人間遊行，至舍衛國祇樹給<a class="t" id="t0334c16"></a>孤獨園。聞已，往詣佛所，稽首佛足，退坐一<a class="t" id="t0334c17"></a>面，白佛言：「世尊！我聞世尊自記說成阿耨<a class="t" id="t0334c18"></a>多羅三藐三菩提，諸人傳者，得非虛妄過長<a class="t" id="t0334c19"></a>說耶？為如說說、如法說、隨順法說耶？非<a class="t" id="t0334c20"></a>是他人損同法者，於其問答生厭薄處耶？」</p>
<a class="t" id="t0334c21"></a><p><a class="t-linehead" id="t-linehead0334c21"></a>佛告大王：「彼如是說，是真諦說，非為虛妄。<a class="t" id="t0334c22"></a>如說說、如法說、隨順法說，非是他人損同<a class="t" id="t0334c23"></a>法者，於其問答生厭薄處。所以者何？大<a class="t" id="t0334c24"></a>王，我今實得阿耨多羅三藐三菩提故。」</p>
<p><a class="t-linehead" id="t-linehead0334c24"></a>波<a class="t" id="t0334c25"></a>斯匿王白佛言：「雖復世尊作如是說，我<a class="t" id="t0334c26"></a>猶故不信。所以者何？此間有諸宿重沙門、<a class="t" id="t0334c27"></a>婆羅門，所謂富蘭那迦葉、末迦利瞿舍梨<a class="t" id="t0334c28"></a>子、刪闍耶毘羅胝子、阿耆多枳舍欽婆羅、<a class="t" id="t0334c29"></a>迦羅拘陀迦栴延、尼乾陀若提子，彼等不<a class="t" id="t0335a01"></a>自說言得阿耨多羅三藐三菩提，何得世<a class="t" id="t0335a02"></a>尊幼小年少，出家未久，而便自證得阿耨多<a class="t" id="t0335a03"></a>羅三藐三菩提？」</p>
<p><a class="t-linehead" id="t-linehead0335a03"></a>佛告大王：「有四種雖小而<a class="t" id="t0335a04"></a>不可輕。何等為四？剎利王子年少幼小而<a class="t" id="t0335a05"></a>不可輕，龍子年少幼小而不可輕、小火雖<a class="t" id="t0335a06"></a>微而不可輕、比丘幼小而不可輕。」爾時，<a class="t" id="t0335a07"></a>世尊即說偈言：</p>
<a class="t" id="t0335a08"></a><blockquote class="gatha">
<p>「剎利形相具，　　貴族發名稱，<a class="t" id="t0335a09"></a><br>　雖復年幼稚，　　智者所不輕。<a class="t" id="t0335a10"></a><br>　此必居王位，　　顧念生怨害，<a class="t" id="t0335a11"></a><br>　是故難可輕，　　應生大恭敬。<a class="t" id="t0335a12"></a><br>　善求自護者，　　自護如護命，<a class="t" id="t0335a13"></a><br>　以平等自護，　　而等護於命。<a class="t" id="t0335a14"></a><br>　聚落及空處，　　見彼幼龍者，<a class="t" id="t0335a15"></a><br>　莫以小蛇故，　　而生輕慢想。<a class="t" id="t0335a16"></a><br>　雜色小龍形，　　亦應令安樂，<a class="t" id="t0335a17"></a><br>　輕蛇無士女，　　悉為毒所害。<a class="t" id="t0335a18"></a><br>　是故自護者，　　當如護己命，<a class="t" id="t0335a19"></a><br>　以斯善護己，　　而等護於彼。<a class="t" id="t0335a20"></a><br>　猛火之所食，　　雖小食無限，<a class="t" id="t0335a21"></a><br>　小燭亦能燒，　　足薪則彌廣。<a class="t" id="t0335a22"></a><br>　從微漸進燒，　　盡聚落城邑，<a class="t" id="t0335a23"></a><br>　是故自護者，　　當如護己命。<a class="t" id="t0335a24"></a><br>　以斯善護己，　　而等護於彼，<a class="t" id="t0335a25"></a><br>　盛火之所焚，　　百卉蕩燒盡。<a class="t" id="t0335a26"></a><br>　滅已不盈縮，　　戒火還復生，<a class="t" id="t0335a27"></a><br>　若輕毀比丘，　　受持淨戒火。<a class="t" id="t0335a28"></a><br>　燒身及子孫，　　眾災流百世，<a class="t" id="t0335a29"></a><br>　如燒多羅樹，　　無有生長期。<a class="t" id="t0335b01"></a><br>　是故當自護，　　如自護己命，<a class="t" id="t0335b02"></a><br>　以斯善自護，　　而等護於彼。<a class="t" id="t0335b03"></a><br>　剎利形相具，　　幼龍及小火，<a class="t" id="t0335b04"></a><br>　比丘具淨戒，　　不應起輕想。<a class="t" id="t0335b05"></a><br>　是故當自護，　　如自護己命，<a class="t" id="t0335b06"></a><br>　以斯善自護，　　而等護於彼。」</p>
</blockquote>
<a class="t" id="t0335b07"></a><p><a class="t-linehead" id="t-linehead0335b07"></a>佛說此經已，波斯匿王聞佛所說，歡喜隨<a class="t" id="t0335b08"></a>喜，作禮而去。</p>
<a class="t" id="t0335b09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>