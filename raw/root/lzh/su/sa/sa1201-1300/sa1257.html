<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1257">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1257</span><span class="mirror-right">（一二五七） 弓手</span></h1>
</div>
<p><a class="t-linehead" id="t-linehead0345a12"></a>如是我聞：</p>
<p>一時，佛住鞞舍離國獼猴<a class="t" id="t0345a13"></a>池側重閣講堂。</p>
<p><a class="t-linehead" id="t-linehead0345a13"></a>爾時，世尊告諸比丘：「一切行<a class="t" id="t0345a14"></a>無常，不恒、不安，是變易法。諸比丘！常當觀<a class="t" id="t0345a15"></a>察一切諸行，修習厭離、不樂、解脫。」</p>
<p><a class="t-linehead" id="t-linehead0345a15"></a>時，有異<a class="t" id="t0345a16"></a>比丘從座起，整衣服，為佛作禮，右膝著地，<a class="t" id="t0345a17"></a>合掌白佛：「壽命遷滅，遲速如何？」</p>
<p><a class="t-linehead" id="t-linehead0345a17"></a>佛告比丘：<a class="t" id="t0345a18"></a>「我則能說，但汝欲知者難。」</p>
<p><a class="t-linehead" id="t-linehead0345a18"></a>比丘白佛：「可說<a class="t" id="t0345a19"></a>譬不？」</p>
<p><a class="t-linehead" id="t-linehead0345a19"></a>佛言：「可說。」</p>
<p>佛告比丘：「有四士夫手<a class="t" id="t0345a20"></a>執強弓，一時放發，俱射四方。有一士夫<a class="t" id="t0345a21"></a>及箭未落，接取四箭。云何？比丘！如是士夫<a class="t" id="t0345a22"></a>為捷疾不？」</p>
<p><a class="t-linehead" id="t-linehead0345a22"></a>比丘白佛：「捷疾。世尊！」</p>
<p>佛告比丘：<a class="t" id="t0345a23"></a>「此接箭士夫雖復捷疾，有地神天子倍疾<a class="t" id="t0345a24"></a>於彼，虛空神天倍疾地神，四王天子來去倍<a class="t" id="t0345a25"></a>疾於虛空神天，日月天子復倍捷疾於四王<a class="t" id="t0345a26"></a>天，導日月神復倍捷疾於日月天子。諸比<a class="t" id="t0345a27"></a>丘！命行遷變倍疾於彼導日月神。是故，諸比<a class="t" id="t0345a28"></a>丘！當勤方便，觀察命行無常迅速如是。」</p>
<p><a class="t-linehead" id="t-linehead0345a28"></a>佛<a class="t" id="t0345a29"></a>說此經已，諸比丘聞佛所說，歡喜奉行。</p>
<a class="t" id="t0345b01"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>