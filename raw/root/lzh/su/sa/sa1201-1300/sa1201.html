<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1201">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1201</span><span class="mirror-right">（一二〇一） 蓮華</span></h1>
</div>
<p><a class="t-linehead" id="t-linehead0326c13"></a>如是我聞：</p>
<p>一時，佛住舍衛國祇樹給<a class="t" id="t0326c14"></a>孤獨園。</p>
<p><a class="t-linehead" id="t-linehead0326c14"></a>時，有優鉢羅色比丘尼，住舍衛國<a class="t" id="t0326c15"></a>王園比丘尼眾中，晨朝著衣持鉢，入舍衛<a class="t" id="t0326c16"></a>城乞食。食已，還精舍，舉衣鉢，洗足畢，持<a class="t" id="t0326c17"></a>尼師壇，著肩上，入安陀林，坐一樹下，入<a class="t" id="t0326c18"></a>晝正受。</p>
<p><a class="t-linehead" id="t-linehead0326c18"></a>時，魔波旬作是念：「今沙門瞿曇住<a class="t" id="t0326c19"></a>舍衛國祇樹給孤獨園。優鉢羅色比丘尼住<a class="t" id="t0326c20"></a>舍衛國王園比丘尼眾中，晨朝著衣持鉢，<a class="t" id="t0326c21"></a>入舍衛城乞食。食已，還精舍，舉衣鉢，洗足<a class="t" id="t0326c22"></a>畢，持尼師壇，著肩上，入安陀林，坐一樹<a class="t" id="t0326c23"></a>下，入晝正受。我今當往，為作留難。」即化作<a class="t" id="t0326c24"></a>年少，容貌端正，至優鉢羅色比丘尼所，而<a class="t" id="t0326c25"></a>說偈言：</p>
<a class="t" id="t0326c26"></a><blockquote class="gatha">
<p>「妙華堅固樹，　　依止其樹下，<a class="t" id="t0326c27"></a><br>　獨一無等侶，　　不畏惡人耶？」</p>
</blockquote>
<a class="t" id="t0326c28"></a><p><a class="t-linehead" id="t-linehead0326c28"></a>時，優鉢羅色比丘尼作是念：「為何等人？欲<a class="t" id="t0326c29"></a>恐怖我？為是人？為非人？為姦狡人？」如是<a class="t" id="t0327a01"></a>思惟，即得覺知：「必是惡魔波旬欲亂我耳。」<a class="t" id="t0327a02"></a>即說偈言：</p>
<a class="t" id="t0327a03"></a><blockquote class="gatha">
<p>「設使有百千，　　皆是姦狡人，<a class="t" id="t0327a04"></a><br>　如汝等惡魔，　　來至我所者，<a class="t" id="t0327a05"></a><br>　不能動毛髮，　　不畏汝惡魔。」</p>
</blockquote>
<a class="t" id="t0327a06"></a><p><a class="t-linehead" id="t-linehead0327a06"></a>魔復說偈言：</p>
<a class="t" id="t0327a07"></a><blockquote class="gatha">
<p>「我今入汝腹，　　住於內藏中，<a class="t" id="t0327a08"></a><br>　或住兩眉間，　　汝不能見我。」</p>
</blockquote>
<a class="t" id="t0327a09"></a><p><a class="t-linehead" id="t-linehead0327a09"></a>時，優鉢羅色比丘尼復說偈言：</p>
<a class="t" id="t0327a10"></a><blockquote class="gatha">
<p>「我心有大力，　　善修習神通，<a class="t" id="t0327a11"></a><br>　大縛已解脫，　　不畏汝惡魔。<a class="t" id="t0327a12"></a><br>　我已吐三垢，　　恐怖之根本，<a class="t" id="t0327a13"></a><br>　住於不恐地，　　不畏於魔軍。<a class="t" id="t0327a14"></a><br>　於一切愛喜，　　離一切闇冥，<a class="t" id="t0327a15"></a><br>　已證於寂滅，　　安住諸漏盡。<a class="t" id="t0327a16"></a><br>　覺知汝惡魔，　　自當消滅去。」</p>
</blockquote>
<a class="t" id="t0327a17"></a><p><a class="t-linehead" id="t-linehead0327a17"></a>時，魔波旬作是念：「優鉢羅色比丘尼已知我<a class="t" id="t0327a18"></a>心。」內懷憂愁，即沒不現。</p>
<a class="t" id="t0327a19"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>