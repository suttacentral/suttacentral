<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1284">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1284</span><span class="mirror-right">（一二八四） 彈琴</span></h1>
</div>
<p><a class="t-linehead" id="t-linehead0353b25"></a>如是我聞：</p>
<p>一時，佛住舍衛國祇樹給<a class="t" id="t0353b26"></a>孤獨園。</p>
<p><a class="t-linehead" id="t-linehead0353b26"></a>爾時，世尊告諸比丘：「過去世時，拘薩<a class="t" id="t0353b27"></a>羅國有彈琴人，名曰麁牛，於拘薩羅國人<a class="t" id="t0353b28"></a>間遊行，止息野中。時，有六廣大天宮天女，來<a class="t" id="t0353b29"></a>至憍薩羅國麁牛彈琴人所，語麁牛彈琴<a class="t" id="t0353c01"></a>人言：『阿舅！阿舅！為我彈琴，我當歌舞。』麁牛<a class="t" id="t0353c02"></a>彈琴者言：『如是，姊妹！我當為汝彈琴，汝當<a class="t" id="t0353c03"></a>語我汝是何人？何由生此？』天女答言：『阿舅！<a class="t" id="t0353c04"></a>且彈琴，我當歌舞，於歌頌中，自說所以<a class="t" id="t0353c05"></a>生此因緣。』彼拘薩羅國麁牛彈琴人即便彈<a class="t" id="t0353c06"></a>琴，彼六天女即便歌舞。</p>
<p><a class="t-linehead" id="t-linehead0353c06"></a>「第一天女說偈歌言：</p>
<a class="t" id="t0353c07"></a><blockquote class="gatha">
<p>「『若男子女人，　　勝妙衣惠施，<a class="t" id="t0353c08"></a><br>　　施衣因緣故，　　所生得殊勝。<a class="t" id="t0353c09"></a><br>　　施所愛念物，　　生天隨所欲，<a class="t" id="t0353c10"></a><br>　　見我居宮殿，　　乘空而遊行。<a class="t" id="t0353c11"></a><br>　　天身如金聚，　　天女百中勝，<a class="t" id="t0353c12"></a><br>　　觀察斯福德，　　迴向中之最。』</p>
</blockquote>
<a class="t" id="t0353c13"></a><p><a class="t-linehead" id="t-linehead0353c13"></a>「第二天女復說偈言：</p>
<a class="t" id="t0353c14"></a><blockquote class="gatha">
<p>「『若男子女人，　　勝妙香惠施，<a class="t" id="t0353c15"></a><br>　　愛念可意施，　　生天隨所欲。<a class="t" id="t0353c16"></a><br>　　見我處宮殿，　　乘空而遊行，<a class="t" id="t0353c17"></a><br>　　天身若金聚，　　天女百中勝。<a class="t" id="t0353c18"></a><br>　　觀察斯福德，　　迴向中之最。』</p>
</blockquote>
<a class="t" id="t0353c19"></a><p><a class="t-linehead" id="t-linehead0353c19"></a>「第三天女復說偈言：</p>
<a class="t" id="t0353c20"></a><blockquote class="gatha">
<p>「『若男子女人，　　以食而惠施，<a class="t" id="t0353c21"></a><br>　　可意愛念施，　　生天隨所欲。<a class="t" id="t0353c22"></a><br>　　見我居宮殿，　　乘虛而遊行，<a class="t" id="t0353c23"></a><br>　　天身如金聚，　　天女百中勝，<a class="t" id="t0353c24"></a><br>　　觀察斯福德，　　迴向中之最。』</p>
</blockquote>
<a class="t" id="t0353c25"></a><p><a class="t-linehead" id="t-linehead0353c25"></a>「第四天女復說偈言：</p>
<a class="t" id="t0353c26"></a><blockquote class="gatha">
<p>「『憶念餘生時，　　曾為人婢使，<a class="t" id="t0353c27"></a><br>　　不盜不貪嗜，　　勤修不懈怠。<a class="t" id="t0353c28"></a><br>　　量腹自節身，　　分飡救貧人，<a class="t" id="t0353c29"></a><br>　　今見居宮殿，　　乘虛而遊行。<a class="t" id="t0354a01"></a><br>　　天身如金聚，　　天女百中勝，<a class="t" id="t0354a02"></a><br>　　觀察斯福德，　　供養中為最。』</p>
</blockquote>
<a class="t" id="t0354a03"></a><p><a class="t-linehead" id="t-linehead0354a03"></a>「第五天女復說偈言：</p>
<a class="t" id="t0354a04"></a><blockquote class="gatha">
<p>「『憶念餘生時，　　為人作子婦，<a class="t" id="t0354a05"></a><br>　　嫜姑性狂暴，　　常加麁澁言。<a class="t" id="t0354a06"></a><br>　　執節修婦禮，　　卑遜而奉順，<a class="t" id="t0354a07"></a><br>　　今見處宮殿，　　乘虛而遊行。<a class="t" id="t0354a08"></a><br>　　天身如金聚，　　天女百中勝，<a class="t" id="t0354a09"></a><br>　　觀察斯福德，　　供養中為最。』</p>
</blockquote>
<a class="t" id="t0354a10"></a><p><a class="t-linehead" id="t-linehead0354a10"></a>「第六天女復說偈言：</p>
<a class="t" id="t0354a11"></a><blockquote class="gatha">
<p>「『昔曾見行跡，　　比丘比丘尼，<a class="t" id="t0354a12"></a><br>　　從其聞正法，　　一宿受齋戒。<a class="t" id="t0354a13"></a><br>　　今見處天<span class="corr" title="[殿&gt;宮] cf.【麗】">宮</span>，　　乘虛而遊行，<a class="t" id="t0354a14"></a><br>　　天身如金聚，　　天女百中勝。<a class="t" id="t0354a15"></a><br>　　觀察斯福德，　　迴向中之最。』</p>
</blockquote>
<a class="t" id="t0354a16"></a><p><a class="t-linehead" id="t-linehead0354a16"></a>「爾時，拘薩羅國麁牛彈琴人而說偈言：</p>
<a class="t" id="t0354a17"></a><blockquote class="gatha">
<p>「『我今善來此，　　拘薩羅林中，<a class="t" id="t0354a18"></a><br>　　得見此天女，　　具足妙天身。<a class="t" id="t0354a19"></a><br>　　既見又聞說，　　當增修善業，<a class="t" id="t0354a20"></a><br>　　緣今修功德，　　亦當生天上。』</p>
</blockquote>
<a class="t" id="t0354a21"></a><p><a class="t-linehead" id="t-linehead0354a21"></a>「說是語已，此諸天女即沒不現。」</p>
<p>佛說此<a class="t" id="t0354a22"></a>經已，諸比丘聞佛所說，歡喜奉行。</p>
<a class="t" id="t0354a23"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>