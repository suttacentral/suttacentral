<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1244">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1244</span><span class="mirror-right">（一二四四） 燃燒法</span></h1>
</div>
<p><a class="t-linehead" id="t-linehead0341a06"></a>如是我聞：</p>
<p>一時，佛住舍衛國祇樹給<a class="t" id="t0341a07"></a>孤獨園。</p>
<p><a class="t-linehead" id="t-linehead0341a07"></a>爾時，世尊告諸比丘：「有燒燃法、不燒<a class="t" id="t0341a08"></a>燃法。諦聽，善思，當為汝說。</p>
<p><a class="t-linehead" id="t-linehead0341a08"></a>「云何燒燃法？若<a class="t" id="t0341a09"></a>男、若女犯戒行惡不善法，身惡行成就，口、意<a class="t" id="t0341a10"></a>惡行成就，若彼後時疾病困苦，沈頓床褥，受<a class="t" id="t0341a11"></a>諸苦毒；當於爾時，先所行惡悉皆憶念。譬<a class="t" id="t0341a12"></a>如大山，日西影覆。如是眾生先所行惡，身、口、<a class="t" id="t0341a13"></a>意業諸不善法，臨終悉現，心乃追悔：『咄哉！咄<a class="t" id="t0341a14"></a>哉！先不修善，但行眾惡，當墮惡趣，受諸<a class="t" id="t0341a15"></a>苦毒。』憶念是已，心生燒燃，心生變悔；心<a class="t" id="t0341a16"></a>生悔已，不得善心，命終後世，亦不善心相<a class="t" id="t0341a17"></a>續生，是名燒燃法。</p>
<p><a class="t-linehead" id="t-linehead0341a17"></a>「云何不燒燃？若男子、女<a class="t" id="t0341a18"></a>人受持淨戒，修真實法，身善業成就，口、意<a class="t" id="t0341a19"></a>善業成就，臨壽終時，身遭苦患，沈頓床褥，<a class="t" id="t0341a20"></a>眾苦觸身；彼心憶念先修善法，身善行，口、<a class="t" id="t0341a21"></a>意善行成就，當於爾時，攀緣善法：『我作如<a class="t" id="t0341a22"></a>是身、口、意善，不為眾惡，當生善趣，不墮<a class="t" id="t0341a23"></a>惡趣。』心不變悔，不變悔故，善心命終，後世<a class="t" id="t0341a24"></a>續善，是名不燒燃法。」</p>
<p><a class="t-linehead" id="t-linehead0341a24"></a>爾時，世尊即說偈言：</p>
<a class="t" id="t0341a25"></a><blockquote class="gatha">
<p>「已種燒燃業，　　依於非法活，<a class="t" id="t0341a26"></a><br>　乘斯惡業行，　　必生地獄中。<a class="t" id="t0341a27"></a><br>　等活及黑繩，　　眾合二叫呼，<a class="t" id="t0341a28"></a><br>　燒燃極燒燃，　　無澤大地獄。<a class="t" id="t0341a29"></a><br>　是八大地獄，　　極苦難可過，<a class="t" id="t0341b01"></a><br>　惡業種種故，　　各別十六處。<a class="t" id="t0341b02"></a><br>　四周開四門，　　中間量悉等，<a class="t" id="t0341b03"></a><br>　鐵為四周板，　　四門扇亦鐵。<a class="t" id="t0341b04"></a><br>　鐵地盛火燃，　　其焰普周遍，<a class="t" id="t0341b05"></a><br>　縱廣百由旬，　　焰焰無間息。<a class="t" id="t0341b06"></a><br>　調伏非諸行，　　考治強梁者，<a class="t" id="t0341b07"></a><br>　長夜加楚毒，　　其苦難可見。<a class="t" id="t0341b08"></a><br>　見者生恐怖，　　悚慄身毛竪，<a class="t" id="t0341b09"></a><br>　墮彼地獄時，　　足上頭向下。<a class="t" id="t0341b10"></a><br>　止聖柔和心，　　修行梵行者，<a class="t" id="t0341b11"></a><br>　於此賢聖所，　　輕心起非義。<a class="t" id="t0341b12"></a><br>　及殺害眾生，　　墮斯熱地獄，<a class="t" id="t0341b13"></a><br>　宛轉於火中，　　猶如火炙魚。<a class="t" id="t0341b14"></a><br>　苦痛號叫呼，　　如群戰象聲，<a class="t" id="t0341b15"></a><br>　大火自然生，　　斯由自業故。」</p>
</blockquote>
<a class="t" id="t0341b16"></a><p><a class="t-linehead" id="t-linehead0341b16"></a>佛說此經已，諸比丘聞佛所說，歡喜奉行。</p>
<a class="t" id="t0341b17"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>