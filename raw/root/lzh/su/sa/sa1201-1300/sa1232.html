<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1232">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1232</span><span class="mirror-right">（一二三二） 慳</span></h1>
</div>
<p><a class="t-linehead" id="t-linehead0337a14"></a>如是我聞：</p>
<p>一時，佛住舍衛國祇樹給<a class="t" id="t0337a15"></a>孤獨園。</p>
<p><a class="t-linehead" id="t-linehead0337a15"></a>時，波斯匿王來詣佛所，稽首佛足，<a class="t" id="t0337a16"></a>退坐一面，白佛言：「世尊！此舍衛國有長者，<a class="t" id="t0337a17"></a>名摩訶男，多財巨富，藏積真金至百千億，<a class="t" id="t0337a18"></a>況復餘財！世尊！摩訶男長者如是巨富，作<a class="t" id="t0337a19"></a>如是食用：食麤碎米、食豆羹、食腐敗薑，<a class="t" id="t0337a20"></a>著麤布衣、單皮革屣，乘羸敗車，戴樹葉蓋，<a class="t" id="t0337a21"></a>未曾聞其供養施與沙門、婆羅門，給恤貧<a class="t" id="t0337a22"></a>苦、行路頓乏、諸乞匃者；閉門而食，莫令沙<a class="t" id="t0337a23"></a>門、婆羅門、貧窮、行路、諸乞匃者見之。」</p>
<p><a class="t-linehead" id="t-linehead0337a23"></a>佛告波<a class="t" id="t0337a24"></a>斯匿王：「此非正士，得勝財利，不自受用，不<a class="t" id="t0337a25"></a>知供養父母，供給妻子、宗親、眷屬，恤諸僕<a class="t" id="t0337a26"></a>使，施與知識，不知隨時供給沙門、婆羅<a class="t" id="t0337a27"></a>門，種勝福田，崇向勝處，長受安樂，未來生<a class="t" id="t0337a28"></a>天。得勝財物，不知廣用，收其大利。大王！<a class="t" id="t0337a29"></a>譬如曠野湖池聚水，無有受用、洗浴、飲者，<a class="t" id="t0337b01"></a>即於澤中煎熬消盡。如是，不善士夫得勝<a class="t" id="t0337b02"></a>財物，乃至不廣受用，收其大利，如彼池水。</p>
<a class="t" id="t0337b03"></a><p><a class="t-linehead" id="t-linehead0337b03"></a>「大王！有善男子得勝財利，快樂受用，供養<a class="t" id="t0337b04"></a>父母，供給妻子、宗親、眷屬，給恤僕使，施諸<a class="t" id="t0337b05"></a>知識，時時供養沙門、婆羅門，種勝福田，崇<a class="t" id="t0337b06"></a>向勝處，未來生天。得勝錢財，能廣受用，倍<a class="t" id="t0337b07"></a>收大利。譬如，大王！聚落、城郭邊有池水，澄<a class="t" id="t0337b08"></a>淨清涼，樹林蔭覆，令人受樂，多眾受用，乃<a class="t" id="t0337b09"></a>至禽獸。如是，善男子得勝妙財，自供快樂，<a class="t" id="t0337b10"></a>供養父母，乃至種勝福田，廣收大利。」爾時，<a class="t" id="t0337b11"></a>世尊復說偈言：</p>
<a class="t" id="t0337b12"></a><blockquote class="gatha">
<p>「曠野湖池水，　　清涼極鮮淨，<a class="t" id="t0337b13"></a><br>　無有受用者，　　即於彼消盡。<a class="t" id="t0337b14"></a><br>　如是勝妙財，　　惡士夫所得，<a class="t" id="t0337b15"></a><br>　不能自受用，　　亦不供恤彼。<a class="t" id="t0337b16"></a><br>　徒自苦積聚，　　聚已而自喪，<a class="t" id="t0337b17"></a><br>　慧者得勝財，　　能自樂受用。<a class="t" id="t0337b18"></a><br>　廣施作功德，　　及與親眷屬，<a class="t" id="t0337b19"></a><br>　隨所應給與，　　如牛王領眾。<a class="t" id="t0337b20"></a><br>　施與及受用，　　不失所應者，<a class="t" id="t0337b21"></a><br>　乘理而壽終，　　生天受福樂。」</p>
</blockquote>
<a class="t" id="t0337b22"></a><p><a class="t-linehead" id="t-linehead0337b22"></a>佛說此經已，波斯匿王聞佛所說，歡喜隨<a class="t" id="t0337b23"></a>喜，作禮而去。</p>
<a class="t" id="t0337b24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>