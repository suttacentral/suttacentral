<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1224">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1224</span><span class="mirror-right">（一二二四） 大祠</span></h1>
</div>
<p><a class="t-linehead" id="t-linehead0334a05"></a>如是我聞：</p>
<p>一時，佛住王舍城耆闍<a class="t" id="t0334a06"></a>崛山中。爾時，王舍城人普設大會，悉為請種<a class="t" id="t0334a07"></a>種異道。</p>
<p><a class="t-linehead" id="t-linehead0334a07"></a>有事遮羅迦外道者作是念：「我今<a class="t" id="t0334a08"></a>請遮羅迦道天，先作福田。」或有事外道<a class="t" id="t0334a09"></a>出家者，有事尼乾子道者，有事老弟子<a class="t" id="t0334a10"></a>者，有事火弟子者，有事佛弟子僧者，咸<a class="t" id="t0334a11"></a>作是念：「今當令佛面前僧，先作福田。」</p>
<p><a class="t-linehead" id="t-linehead0334a11"></a>時，天<a class="t" id="t0334a12"></a>帝釋作是念：「莫令王舍城諸人捨佛面前<a class="t" id="t0334a13"></a>僧，而奉事餘道，求索福田。我當疾往，為王<a class="t" id="t0334a14"></a>舍城人建立福田。」即化作大婆羅門，儀容<a class="t" id="t0334a15"></a>嚴整，乘白馬車，諸年少婆羅門眾前後導<a class="t" id="t0334a16"></a>從，持金斗繖蓋，至王舍城，詣諸處處大眾<a class="t" id="t0334a17"></a>會中。</p>
<p><a class="t-linehead" id="t-linehead0334a17"></a>諸王舍城一切士女咸作是念：「但當<a class="t" id="t0334a18"></a>觀望此大婆羅門所奉事處，我當從彼而<a class="t" id="t0334a19"></a>先供養，為良福田。」</p>
<p><a class="t-linehead" id="t-linehead0334a19"></a>時，天帝釋知王舍城一<a class="t" id="t0334a20"></a>切士女心之所念，駕乘導從，逕詣耆闍崛山，<a class="t" id="t0334a21"></a>至於門外，除去五飾，往詣佛所，稽首佛足，<a class="t" id="t0334a22"></a>退坐一面。而說偈言：</p>
<a class="t" id="t0334a23"></a><blockquote class="gatha">
<p>「善分別顯示，　　一切法彼岸，<a class="t" id="t0334a24"></a><br>　悉度諸恐怖，　　故稽首瞿曇。<a class="t" id="t0334a25"></a><br>　諸人普設會，　　欲求大功德，<a class="t" id="t0334a26"></a><br>　各各設大施，　　常願有餘果。<a class="t" id="t0334a27"></a><br>　願為說福田，　　令斯施果成。」</p>
</blockquote>
<a class="t" id="t0334a28"></a><blockquote class="gatha">
<p>「帝釋大自在，　　天王之所問，<a class="t" id="t0334a29"></a><br>　於耆闍崛山，　　大師為記說。<a class="t" id="t0334b01"></a><br>　諸人普設會，　　欲求大功德，<a class="t" id="t0334b02"></a><br>　各各設大施，　　常願有餘果。<a class="t" id="t0334b03"></a><br>　今當說福田，　　施得大果處。<a class="t" id="t0334b04"></a><br>　正向者有四，　　四聖住於果，<a class="t" id="t0334b05"></a><br>　是名僧福田，　　明行定具足。<a class="t" id="t0334b06"></a><br>　僧福田增廣，　　無量踰大海，<a class="t" id="t0334b07"></a><br>　調人師弟子，　　照明顯正法。<a class="t" id="t0334b08"></a><br>　斯等善供養，　　施僧良福田，<a class="t" id="t0334b09"></a><br>　於僧良福田，　　佛說得大果。<a class="t" id="t0334b10"></a><br>　以僧離五蓋，　　清淨應讚嘆，<a class="t" id="t0334b11"></a><br>　施彼最上田，　　少施收大利。<a class="t" id="t0334b12"></a><br>　是故諸人者，　　當施僧福田，<a class="t" id="t0334b13"></a><br>　增得勝妙法，　　明行定相應。<a class="t" id="t0334b14"></a><br>　供此珍寶僧，　　施主心歡喜，<a class="t" id="t0334b15"></a><br>　起於三種心，　　施衣服飲食。<a class="t" id="t0334b16"></a><br>　離塵垢劒刺，　　超度諸惡趣，<a class="t" id="t0334b17"></a><br>　躬自行啟請，　　自手平等與。<a class="t" id="t0334b18"></a><br>　自利亦利他，　　是施獲大利，<a class="t" id="t0334b19"></a><br>　慧者如是施，　　淨信心解脫。<a class="t" id="t0334b20"></a><br>　無罪安樂施，　　乘智往生彼。」</p>
</blockquote>
<a class="t" id="t0334b21"></a><p><a class="t-linehead" id="t-linehead0334b21"></a>時，天帝釋聞佛所說，歡喜隨喜，為佛作禮，<a class="t" id="t0334b22"></a>即沒不現。</p>
<a class="t" id="t0334b23"></a><p><a class="t-linehead" id="t-linehead0334b23"></a>爾時，王舍城諸人民即從座起，整衣服，為<a class="t" id="t0334b24"></a>佛作禮，合掌白佛言：「世尊！唯願世尊與諸<a class="t" id="t0334b25"></a>大眾受我供養。」爾時，世尊默然受請。</p>
<p><a class="t-linehead" id="t-linehead0334b25"></a>是王<a class="t" id="t0334b26"></a>舍城人民知世尊默然受其請已，作禮而<a class="t" id="t0334b27"></a>歸，到諸人會處，具飲食，布置床座，晨朝<a class="t" id="t0334b28"></a>遣使，白佛：「時到，唯願知時！」</p>
<p><a class="t-linehead" id="t-linehead0334b28"></a>爾時，世尊與諸<a class="t" id="t0334b29"></a>大眾著衣持鉢，至大會所，於大眾前敷座<a class="t" id="t0334c01"></a>而坐。</p>
<p><a class="t-linehead" id="t-linehead0334c01"></a>王舍城人知佛坐定，自行種種豐美<a class="t" id="t0334c02"></a>飲食。食訖，洗鉢澡漱畢，還復本座，聽佛<a class="t" id="t0334c03"></a>說法。</p>
<p><a class="t-linehead" id="t-linehead0334c03"></a>爾時，世尊為王舍城人種種說法，示、教、<a class="t" id="t0334c04"></a>照、喜已，從座起而去。</p>
<a class="t" id="t0334c05"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>