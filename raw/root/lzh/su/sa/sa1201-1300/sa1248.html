<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1248">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1248</span><span class="mirror-right">（一二四八） 牧牛者</span></h1>
</div>
<p><a class="t-linehead" id="t-linehead0342a22"></a>如是我聞：</p>
<p>一時，佛住王舍城迦蘭陀<a class="t" id="t0342a23"></a>竹園。</p>
<p><a class="t-linehead" id="t-linehead0342a23"></a>爾時，世尊告諸比丘：「過去世時，摩竭提<a class="t" id="t0342a24"></a>國有牧牛者，愚癡無慧，夏末秋初，不善觀察<a class="t" id="t0342a25"></a>恒水此岸，亦不善觀恒水彼岸，而駈群牛<a class="t" id="t0342a26"></a>峻岸而下，峻岸而上，中間洄澓，多起患難。諸<a class="t" id="t0342a27"></a>比丘！過去世時，摩竭提國有牧牛人，不愚不<a class="t" id="t0342a28"></a>癡者，有方便慧，夏末秋初，能善觀察恒水<a class="t" id="t0342a29"></a>此岸，亦善觀察恒水彼岸，善度其牛，至平<a class="t" id="t0342b01"></a>博山谷好水草處。彼初度時，先度大牛能<a class="t" id="t0342b02"></a>領群者，斷其急流。次駈第二多力少牛，隨<a class="t" id="t0342b03"></a>後而度，然後第三駈羸小者，隨逐下流，悉<a class="t" id="t0342b04"></a>皆次第安隱得度。新生犢子愛戀其母，亦<a class="t" id="t0342b05"></a>隨其後，得度彼岸。</p>
<p><a class="t-linehead" id="t-linehead0342b05"></a>「如是，比丘！我說斯譬，<a class="t" id="t0342b06"></a>當知其義。彼摩竭提牧牛者，愚癡無慧；彼<a class="t" id="t0342b07"></a>諸六師富蘭那等亦復如是，習諸邪見，向<a class="t" id="t0342b08"></a>於邪道。如彼牧牛人愚癡無慧，夏末秋初，<a class="t" id="t0342b09"></a>不善觀察此岸彼岸，高峻山嶮，從峻岸下，<a class="t" id="t0342b10"></a>峻岸而上，中間洄澓，多生患難。如是六師富<a class="t" id="t0342b11"></a>蘭那等愚癡無慧，不觀此岸，謂於此世；不<a class="t" id="t0342b12"></a>觀彼岸，謂於他世；中間洄澓，謂境諸魔，自<a class="t" id="t0342b13"></a>遭苦難。彼諸見者，習其所學，亦遭患難。</p>
<p><a class="t-linehead" id="t-linehead0342b13"></a>「彼<a class="t" id="t0342b14"></a>摩竭提善牧牛者，不愚不癡，有方便慧，謂<a class="t" id="t0342b15"></a>如來、應、等正覺。如牧牛者善觀此岸，善觀<a class="t" id="t0342b16"></a>彼岸，善度其牛，於平博山谷，先度大牛<a class="t" id="t0342b17"></a>能領群者，橫截急流，安度彼岸。如是我<a class="t" id="t0342b18"></a>聲聞能盡諸漏，乃至自知不受後有。橫截<a class="t" id="t0342b19"></a>惡魔世間貪流，安隱得度生死彼岸。</p>
<p><a class="t-linehead" id="t-linehead0342b19"></a>「如摩<a class="t" id="t0342b20"></a>竭提國善牧牛者，次度第二多力少牛，截流<a class="t" id="t0342b21"></a>橫度。如是我諸聲聞斷五下分結，得阿<a class="t" id="t0342b22"></a>那含，於彼受生，不還此世，亦復斷截惡魔<a class="t" id="t0342b23"></a>貪流，安隱得度生死彼岸。</p>
<p><a class="t-linehead" id="t-linehead0342b23"></a>「如摩竭提國善<a class="t" id="t0342b24"></a>牧牛者，駈其第三羸小少牛，隨其下流，安<a class="t" id="t0342b25"></a>隱得度。如是我聲聞斷三結，貪、恚、癡薄，<a class="t" id="t0342b26"></a>得斯陀含，一來此世，究竟苦邊，橫截於彼<a class="t" id="t0342b27"></a>惡魔貪流，安隱得度生死彼岸。</p>
<p><a class="t-linehead" id="t-linehead0342b27"></a>「如摩竭提<a class="t" id="t0342b28"></a>國善牧牛者，新生犢子愛戀其母，亦隨得<a class="t" id="t0342b29"></a>度。如是我聲聞斷三結，得須陀洹，不墮<a class="t" id="t0342c01"></a>惡趣，決定正向三菩提，七有天人往生，究<a class="t" id="t0342c02"></a>竟苦邊，斷截惡魔貪流，安隱得度生死彼<a class="t" id="t0342c03"></a>岸。」</p>
<p><a class="t-linehead" id="t-linehead0342c03"></a>爾時，世尊即說偈言：</p>
<a class="t" id="t0342c04"></a><blockquote class="gatha">
<p>「此世及他世，　　明智善顯現，<a class="t" id="t0342c05"></a><br>　諸魔得未得，　　乃至於死魔。<a class="t" id="t0342c06"></a><br>　一切悉知者，　　三藐三佛智，<a class="t" id="t0342c07"></a><br>　斷截諸魔流，　　破壞令消亡。<a class="t" id="t0342c08"></a><br>　開示甘露門，　　顯現正真道，<a class="t" id="t0342c09"></a><br>　心常多欣悅，　　逮得安隱處。」</p>
</blockquote>
<a class="t" id="t0342c10"></a><p><a class="t-linehead" id="t-linehead0342c10"></a>佛說此經已，諸比丘聞佛所說，歡喜奉行。</p>
<a class="t" id="t0342c11"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>