<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1204">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1204</span><span class="mirror-right">（一二〇四） 毘闍</span></h1>
</div>
<p><a class="t-linehead" id="t-linehead0327c16"></a>如是我聞：</p>
<p>一時，佛住舍衛國祇樹給<a class="t" id="t0327c17"></a>孤獨園。</p>
<p><a class="t-linehead" id="t-linehead0327c17"></a>時，有毘闍耶比丘尼，住舍衛國王園<a class="t" id="t0327c18"></a>比丘尼眾中，晨朝著衣持鉢，入舍衛城乞<a class="t" id="t0327c19"></a>食。食已，還精舍，舉衣鉢，洗足畢，持尼師<a class="t" id="t0327c20"></a>壇，著肩上，入安陀林，坐一樹下，入晝正<a class="t" id="t0327c21"></a>受。</p>
<p><a class="t-linehead" id="t-linehead0327c21"></a>時，魔波旬作是念：「此沙門瞿曇住舍衛<a class="t" id="t0327c22"></a>國祇樹給孤獨園。弟子毘闍耶比丘尼住舍<a class="t" id="t0327c23"></a>衛國王園比丘尼眾中，晨朝著衣持鉢，入<a class="t" id="t0327c24"></a>舍衛城乞食。食已，還精舍，舉衣鉢，洗足畢，<a class="t" id="t0327c25"></a>持尼師壇，著肩上，入安陀林，坐一樹下，<a class="t" id="t0327c26"></a>入晝正受。我今當往，為作留難。」即化作年<a class="t" id="t0327c27"></a>少，容貌端正，往至其前而說偈言：</p>
<a class="t" id="t0327c28"></a><blockquote class="gatha">
<p>「汝今年幼少，　　我亦是年少，<a class="t" id="t0327c29"></a><br>　當共於此處，　　作五種音樂。<a class="t" id="t0328a01"></a><br>　而共相娛樂，　　用是禪思為。」</p>
</blockquote>
<a class="t" id="t0328a02"></a><p><a class="t-linehead" id="t-linehead0328a02"></a>時，毘闍耶比丘尼作是念：「此何等人？欲恐<a class="t" id="t0328a03"></a>怖我。為是人耶？為非人耶？為姦狡人耶？」<a class="t" id="t0328a04"></a>如是思惟已，即得知覺：「是魔波旬欲作嬈<a class="t" id="t0328a05"></a>亂。」即說偈言：</p>
<a class="t" id="t0328a06"></a><blockquote class="gatha">
<p>「歌舞作眾伎，　　種種相娛樂，<a class="t" id="t0328a07"></a><br>　今悉已惠汝，　　非我之所須。<a class="t" id="t0328a08"></a><br>　若寂滅正受，　　及天人五欲，<a class="t" id="t0328a09"></a><br>　一切持相與，　　亦非我所須。<a class="t" id="t0328a10"></a><br>　捨一切喜歡，　　離一切闇冥，<a class="t" id="t0328a11"></a><br>　寂滅以作證，　　安住諸漏盡。<a class="t" id="t0328a12"></a><br>　已知汝惡魔，　　當自消滅去。」</p>
</blockquote>
<a class="t" id="t0328a13"></a><p><a class="t-linehead" id="t-linehead0328a13"></a>時，魔波旬作是念：「是毘闍耶比丘尼已知我<a class="t" id="t0328a14"></a>心。」內懷憂慼，即沒不現。</p>
<a class="t" id="t0328a15"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>