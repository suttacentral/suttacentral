<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1233">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1233</span><span class="mirror-right">（一二三三） 命終</span></h1>
</div>
<p><a class="t-linehead" id="t-linehead0337b24"></a>如是我聞：</p>
<p>一時，佛住舍衛國祇樹給<a class="t" id="t0337b25"></a>孤獨園。</p>
<p><a class="t-linehead" id="t-linehead0337b25"></a>爾時，舍衛國有長者，名摩訶男，命<a class="t" id="t0337b26"></a>終無有兒息。波斯匿王以無子、無親屬之<a class="t" id="t0337b27"></a>財，悉入王家。波斯匿王日日挍閱財物，身<a class="t" id="t0337b28"></a>蒙塵土，來詣佛所，稽首佛足，退坐一面。</p>
<p><a class="t-linehead" id="t-linehead0337b28"></a>爾<a class="t" id="t0337b29"></a>時，世尊告波斯匿王：「大王！從何所來？身蒙<a class="t" id="t0337c01"></a>塵土，似有疲惓。」</p>
<p><a class="t-linehead" id="t-linehead0337c01"></a>波斯匿王白佛：「世尊！此<a class="t" id="t0337c02"></a>國長者摩訶男命終，有無子之財，悉入王家。<a class="t" id="t0337c03"></a>瞻視料理，致令疲勞，塵土坌身，從其舍來。」</p>
<a class="t" id="t0337c04"></a><p><a class="t-linehead" id="t-linehead0337c04"></a>佛問波斯匿王：「彼摩訶男長者大富多財耶？」</p>
<a class="t" id="t0337c05"></a><p><a class="t-linehead" id="t-linehead0337c05"></a>波斯匿王白佛：「大富，世尊！錢財甚多，百千巨<a class="t" id="t0337c06"></a>億金錢寶物，況復餘財！世尊！彼摩訶男在<a class="t" id="t0337c07"></a>世之時，麤衣惡食……」如上廣說。</p>
<p><a class="t-linehead" id="t-linehead0337c07"></a>佛告波斯匿<a class="t" id="t0337c08"></a>王：「彼摩訶男過去世時，遇多迦羅尸棄辟<a class="t" id="t0337c09"></a>支佛，施一飯食，非淨信心，不恭敬與，不自<a class="t" id="t0337c10"></a>手與，施後變悔，言：『此飯食自可供給我諸僕<a class="t" id="t0337c11"></a>使，無辜持用，施於沙門！』由是施福，七反往<a class="t" id="t0337c12"></a>生三十三天，七反生此舍衛國中最勝族姓，<a class="t" id="t0337c13"></a>最富錢財。以彼施辟支佛時，不淨信心，不<a class="t" id="t0337c14"></a>手自與，不恭敬與，施後隨悔故，在所生處，<a class="t" id="t0337c15"></a>雖得財富，猶故受用麤衣、麤食、麤弊臥具、屋<a class="t" id="t0337c16"></a>舍、車乘，初不嘗得上妙色、聲、香、味、觸，以自<a class="t" id="t0337c17"></a>安身。</p>
<p><a class="t-linehead" id="t-linehead0337c17"></a>「復次，大王！時，彼摩訶男長者殺其異<a class="t" id="t0337c18"></a>母兄，取其財物，緣斯罪故，經百千歲，墮<a class="t" id="t0337c19"></a>地獄中，彼餘罪報生舍衛國，七反受身，常<a class="t" id="t0337c20"></a>以無子，財沒入王家。大王！摩訶男長者今<a class="t" id="t0337c21"></a>此壽終，過去施報盡，於此身，以彼慳貪，於<a class="t" id="t0337c22"></a>財放逸，因造過惡，於此命終已，墮地獄<a class="t" id="t0337c23"></a>受極苦惱！」</p>
<p><a class="t-linehead" id="t-linehead0337c23"></a>波斯匿王白佛言：「世尊！摩訶男<a class="t" id="t0337c24"></a>長者命終已，入地獄受苦痛耶？」</p>
<p><a class="t-linehead" id="t-linehead0337c24"></a>佛言：「如<a class="t" id="t0337c25"></a>是，大王！已入地獄！」</p>
<p><a class="t-linehead" id="t-linehead0337c25"></a>時，波斯匿王念彼悲<a class="t" id="t0337c26"></a>泣，以衣拭淚，而說偈言：</p>
<a class="t" id="t0337c27"></a><blockquote class="gatha">
<p>「財物真金寶，　　象馬莊嚴具，<a class="t" id="t0337c28"></a><br>　奴僕諸僮使，　　及諸田宅等。<a class="t" id="t0337c29"></a><br>　一切皆遺棄，　　裸神獨遊往，<a class="t" id="t0338a01"></a><br>　福運數已窮，　　永捨於人身。<a class="t" id="t0338a02"></a><br>　彼今何所有，　　何所持而去，<a class="t" id="t0338a03"></a><br>　於何事不捨，　　如影之隨形。」</p>
</blockquote>
<a class="t" id="t0338a04"></a><p><a class="t-linehead" id="t-linehead0338a04"></a>爾時，世尊說偈答言：</p>
<a class="t" id="t0338a05"></a><blockquote class="gatha">
<p>「唯有罪福業，　　若人已作者，<a class="t" id="t0338a06"></a><br>　是則己之有，　　彼則常持去。<a class="t" id="t0338a07"></a><br>　生死未曾捨，　　如影之隨形，<a class="t" id="t0338a08"></a><br>　如人少資糧，　　涉遠遭苦難。<a class="t" id="t0338a09"></a><br>　不修功德者，　　必經惡道苦，<a class="t" id="t0338a10"></a><br>　如人豐資糧，　　安樂以遠遊。<a class="t" id="t0338a11"></a><br>　修德淳厚者，　　善趣長受樂，<a class="t" id="t0338a12"></a><br>　如人遠遊行，　　歲久安隱歸。<a class="t" id="t0338a13"></a><br>　宗親善知識，　　歡樂欣集會，<a class="t" id="t0338a14"></a><br>　善修功德者，　　此沒生他世。<a class="t" id="t0338a15"></a><br>　彼諸親眷屬，　　見則心歡喜，<a class="t" id="t0338a16"></a><br>　是故當修福，　　積集期永久。<a class="t" id="t0338a17"></a><br>　福德能為人，　　建立他世樂，<a class="t" id="t0338a18"></a><br>　福德天所歎，　　等修正行故。<a class="t" id="t0338a19"></a><br>　現世人不毀，　　終則生天上。」</p>
</blockquote>
<a class="t" id="t0338a20"></a><p><a class="t-linehead" id="t-linehead0338a20"></a>佛說此經已，波斯匿王聞佛所說，歡喜隨<a class="t" id="t0338a21"></a>喜，作禮而去。</p>
<a class="t" id="t0338a22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>