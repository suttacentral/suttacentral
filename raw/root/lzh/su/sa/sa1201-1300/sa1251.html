<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1251">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1251</span><span class="mirror-right">（一二五一） 那提迦</span></h1>
</div>
<p><a class="t-linehead" id="t-linehead0344a08"></a>如是我聞：</p>
<p>一時，佛在拘薩羅人間遊<a class="t" id="t0344a09"></a>行，至那楞伽羅聚落……如上廣說，乃至彼彼所<a class="t" id="t0344a10"></a>起求利。</p>
<p><a class="t-linehead" id="t-linehead0344a10"></a>佛告那提迦：「我見聚落邊有精舍，<a class="t" id="t0344a11"></a>有比丘坐禪。我見已，作如是念：『今此尊者<a class="t" id="t0344a12"></a>聚落人，此或沙彌，來往聲響作亂，障其禪<a class="t" id="t0344a13"></a>思，覺其正受，於不到欲到、不獲欲獲、不<a class="t" id="t0344a14"></a>證欲證而作留難。』那提迦！我不喜彼比丘<a class="t" id="t0344a15"></a>住聚落精舍。</p>
<p><a class="t-linehead" id="t-linehead0344a15"></a>「那提迦！我見比丘住空閑處，<a class="t" id="t0344a16"></a>仰臥吁咄。我見是已，而作是念：『令彼比<a class="t" id="t0344a17"></a>丘覺寤睡眠，思空閑想。』那提迦！我亦不喜<a class="t" id="t0344a18"></a>如是比丘住空閑處。</p>
<p><a class="t-linehead" id="t-linehead0344a18"></a>「那提迦！我復見比丘<a class="t" id="t0344a19"></a>住空閑處，搖身坐睡。見已，作是念：『今此比<a class="t" id="t0344a20"></a>丘於睡覺寤，不定得定，定心者得解脫。』是<a class="t" id="t0344a21"></a>故，那提迦！我不喜如是比丘住空閑處。</p>
<p><a class="t-linehead" id="t-linehead0344a21"></a>「那<a class="t" id="t0344a22"></a>提迦！我復見比丘住空閑處，端坐正受。我<a class="t" id="t0344a23"></a>見已，作是念：『令此比丘不解脫者，疾得解<a class="t" id="t0344a24"></a>脫；已解脫者，令自防護，使不退失。』那提迦！<a class="t" id="t0344a25"></a>我喜如是比丘住空閑處。</p>
<p><a class="t-linehead" id="t-linehead0344a25"></a>「那提迦！我復見<a class="t" id="t0344a26"></a>比丘住空閑處，彼於後時，遠離空處集捨<a class="t" id="t0344a27"></a>床臥具，還入聚落受床臥具。那提迦！我亦<a class="t" id="t0344a28"></a>不喜如是比丘還入聚落。</p>
<p><a class="t-linehead" id="t-linehead0344a28"></a>「復次，那提迦！我<a class="t" id="t0344a29"></a>見比丘住聚落精舍，名聞大德能感財利、<a class="t" id="t0344b01"></a>衣被、飲食、湯藥、眾具。彼於後時，集捨利養聚<a class="t" id="t0344b02"></a>落床座，至於空閑，床臥安止。那提迦！我喜<a class="t" id="t0344b03"></a>如是比丘集捨利養聚落床臥，住於空閑。那<a class="t" id="t0344b04"></a>提迦！比丘當如是學。」</p>
<p><a class="t-linehead" id="t-linehead0344b04"></a>佛說此經已，那提迦<a class="t" id="t0344b05"></a>比丘歡喜隨喜，作禮而去。</p>
<a class="t" id="t0344b06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>