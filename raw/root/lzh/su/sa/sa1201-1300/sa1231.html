<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1231">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1231</span><span class="mirror-right">（一二三一） 捕魚</span></h1>
</div>
<p><a class="t-linehead" id="t-linehead0336c16"></a>如是我聞：</p>
<p>一時，佛住舍衛國祇樹給<a class="t" id="t0336c17"></a>孤獨園。</p>
<p><a class="t-linehead" id="t-linehead0336c17"></a>時，波斯匿王於正殿上自觀察王<a class="t" id="t0336c18"></a>事，見勝剎利大姓、見勝婆羅門大姓、見勝<a class="t" id="t0336c19"></a>長者大姓因貪欲故，欺詐妄語，即作是念：<a class="t" id="t0336c20"></a>「止此斷事！息此斷事！我更不復親臨斷事；<a class="t" id="t0336c21"></a>我有賢子，當令斷事。云何自見此勝剎利<a class="t" id="t0336c22"></a>大姓、婆羅門大姓、長者大姓為貪欲故，欺<a class="t" id="t0336c23"></a>詐妄語？」</p>
<p><a class="t-linehead" id="t-linehead0336c23"></a>時，波斯匿王作是念已，往詣佛所，<a class="t" id="t0336c24"></a>稽首佛足，退坐一面，白佛言：「世尊！我於殿<a class="t" id="t0336c25"></a>上自斷王事，見諸勝剎利大姓、婆羅門大<a class="t" id="t0336c26"></a>姓，長者大姓為貪利故，欺詐妄語。世尊！我<a class="t" id="t0336c27"></a>見是事已，作是念：『我從今日，止此斷事，<a class="t" id="t0336c28"></a>息此斷事；我有賢子，當令其斷。不親自見<a class="t" id="t0336c29"></a>此勝剎利大姓、婆羅門大姓、長者大姓緣<a class="t" id="t0337a01"></a>貪利故，欺詐妄語。』」</p>
<p><a class="t-linehead" id="t-linehead0337a01"></a>佛告波斯匿王：「如是，大<a class="t" id="t0337a02"></a>王！如是，大王！彼勝剎利大姓、婆羅門大姓、<a class="t" id="t0337a03"></a>長者大姓因貪利故，欺詐妄語，彼愚癡人<a class="t" id="t0337a04"></a>長夜當得不饒益苦！大王當知，譬如漁師、<a class="t" id="t0337a05"></a>漁師弟子，於河溪谷截流張網，殘殺眾<a class="t" id="t0337a06"></a>生，令遭大苦。如是，大王！彼勝剎利大姓、婆<a class="t" id="t0337a07"></a>羅門大姓、長者大姓因貪利故，欺詐妄語，<a class="t" id="t0337a08"></a>長夜當得不饒益苦！」爾時，世尊復說偈言：</p>
<a class="t" id="t0337a09"></a><blockquote class="gatha">
<p>「於財起貪欲，　　貪欲所迷醉，<a class="t" id="t0337a10"></a><br>　狂亂不自覺，　　猶如漁捕者，<a class="t" id="t0337a11"></a><br>　緣斯惡業故，　　當受劇苦報。」</p>
</blockquote>
<a class="t" id="t0337a12"></a><p><a class="t-linehead" id="t-linehead0337a12"></a>佛說此經已，波斯匿王聞佛所說，歡喜隨<a class="t" id="t0337a13"></a>喜，作禮而去。</p>
<a class="t" id="t0337a14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>