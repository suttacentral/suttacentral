<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1238">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1238</span><span class="mirror-right">（一二三八） 徒佛教</span></h1>
</div>
<p><a class="t-linehead" id="t-linehead0339a10"></a>如是我聞：</p>
<p>一時，佛住舍衛國祇樹給<a class="t" id="t0339a11"></a>孤獨園。</p>
<p><a class="t-linehead" id="t-linehead0339a11"></a>時，波斯匿王獨靜思惟，作是念：「世尊<a class="t" id="t0339a12"></a>正法，現法離諸熾然，不待時節，通達現見，<a class="t" id="t0339a13"></a>自覺證知此法，是善知識、善伴黨，非是惡<a class="t" id="t0339a14"></a>知識、惡伴黨。」作是念已，往詣佛所，稽首佛<a class="t" id="t0339a15"></a>足，退坐一面，白佛言：「世尊！我獨靜思惟，作<a class="t" id="t0339a16"></a>是念：『世尊正法，現法離諸熾然，不待時節，<a class="t" id="t0339a17"></a>通達現見，自覺證知，是則善知識、善伴黨，<a class="t" id="t0339a18"></a>非惡知識、惡伴黨。』」</p>
<p><a class="t-linehead" id="t-linehead0339a18"></a>佛告波斯匿王：「如是，大<a class="t" id="t0339a19"></a>王！如是，大王！世尊正法、律，現法離諸熾然，<a class="t" id="t0339a20"></a>不待時節，通達現見，緣自覺知，是則善知<a class="t" id="t0339a21"></a>識、善伴黨，非惡知識、惡伴黨。所以者何？我<a class="t" id="t0339a22"></a>為善知識，眾生有生法者，解脫於生，眾生<a class="t" id="t0339a23"></a>有老、病、死、憂、悲、惱、苦者，悉令解脫。</p>
<p><a class="t-linehead" id="t-linehead0339a23"></a>「大王！我<a class="t" id="t0339a24"></a>於一時住王舍城山谷精舍。時，阿難陀比<a class="t" id="t0339a25"></a>丘獨靜思惟，作是念：『半梵行者是善知識、善<a class="t" id="t0339a26"></a>伴黨，非惡知識、惡伴黨。』作是念已，來詣我<a class="t" id="t0339a27"></a>所，稽首我足，退坐一面，白我言：『世尊！我獨<a class="t" id="t0339a28"></a>靜思惟，作是念：「半梵行者是善知識、善伴黨，<a class="t" id="t0339a29"></a>非惡知識、惡伴黨。」』我時告言：『阿難！莫作是<a class="t" id="t0339b01"></a>語，半梵行者是善知識、善伴黨，非惡知識、<a class="t" id="t0339b02"></a>惡伴黨。所以者何？純一滿淨，梵行清白，謂善<a class="t" id="t0339b03"></a>知識、善伴黨，非惡知識、惡伴黨。所以者何？<a class="t" id="t0339b04"></a>我常為諸眾生作善知識。其諸眾生有生<a class="t" id="t0339b05"></a>故，當知世尊正法，現法令脫於生；有老、病、<a class="t" id="t0339b06"></a>死、憂、悲、惱、苦者，離諸熾然，不待時節，現令<a class="t" id="t0339b07"></a>脫惱苦，見通達，自覺證知。是則善知識、善伴<a class="t" id="t0339b08"></a>黨，非惡知識、惡伴黨。』」爾時，世尊即說偈言：</p>
<a class="t" id="t0339b09"></a><blockquote class="gatha">
<p>「讚歎不放逸，　　是則佛正教，<a class="t" id="t0339b10"></a><br>　修禪不放逸，　　逮得證諸漏。」</p>
</blockquote>
<a class="t" id="t0339b11"></a><p><a class="t-linehead" id="t-linehead0339b11"></a>佛說此經已，波斯匿王聞佛所說，歡喜隨<a class="t" id="t0339b12"></a>喜，作禮而去。</p>
<a class="t" id="t0339b13"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>