<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1266">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1266</span><span class="mirror-right">（一二六六） 闡陀</span></h1>
</div>
<p><a class="t-linehead" id="t-linehead0347b14"></a>如是我聞：</p>
<p>一時，佛住王舍城迦蘭陀<a class="t" id="t0347b15"></a>竹園。時，有尊者闡陀，住那羅聚落好衣菴<a class="t" id="t0347b16"></a>羅林中，疾病困篤。</p>
<p><a class="t-linehead" id="t-linehead0347b16"></a>時，尊者舍利弗聞尊者闡<a class="t" id="t0347b17"></a>陀在那羅聚落好衣菴羅林中，疾病困篤。聞<a class="t" id="t0347b18"></a>已，語尊者摩訶拘絺羅：「尊者知不？闡陀比丘<a class="t" id="t0347b19"></a>在那羅聚落好衣菴羅林中疾病困篤，當往<a class="t" id="t0347b20"></a>共看。」摩訶拘絺羅默然許之。</p>
<p><a class="t-linehead" id="t-linehead0347b20"></a>時，尊者舍利弗<a class="t" id="t0347b21"></a>與尊者摩訶拘絺羅共詣那羅聚落好衣菴<a class="t" id="t0347b22"></a>羅林中，至尊者闡陀住房。</p>
<p><a class="t-linehead" id="t-linehead0347b22"></a>尊者闡陀遙見尊<a class="t" id="t0347b23"></a>者舍利弗、尊者摩訶拘絺羅，凭床欲起。</p>
<p><a class="t-linehead" id="t-linehead0347b23"></a>尊<a class="t" id="t0347b24"></a>者舍利弗語尊者闡陀：「汝且莫起！」</p>
<p><a class="t-linehead" id="t-linehead0347b24"></a>尊者舍利<a class="t" id="t0347b25"></a>弗、尊者摩訶拘絺羅坐於異床，問尊者闡<a class="t" id="t0347b26"></a>陀：「云何？尊者闡陀！所患為可堪忍不？為增、<a class="t" id="t0347b27"></a>為損？……」如前叉摩修多羅廣說。</p>
<p><a class="t-linehead" id="t-linehead0347b27"></a>尊者闡陀言：<a class="t" id="t0347b28"></a>「我今身病，極患苦痛，難可堪忍。所起之病，但<a class="t" id="t0347b29"></a>增無損，唯欲執刀自殺，不樂苦活。」</p>
<p><a class="t-linehead" id="t-linehead0347b29"></a>尊者舍<a class="t" id="t0347c01"></a>利弗言：「尊者闡陀！汝當努力，莫自傷害！若汝<a class="t" id="t0347c02"></a>在世，我當與汝來往周旋；汝若有乏，我當<a class="t" id="t0347c03"></a>給汝如法湯藥；汝若無看病人，我當看汝，<a class="t" id="t0347c04"></a>必令適意，非不適意。」</p>
<p><a class="t-linehead" id="t-linehead0347c04"></a>闡陀答言：「我有供養，<a class="t" id="t0347c05"></a>那羅聚落諸婆羅門長者悉見看視，衣被、飲<a class="t" id="t0347c06"></a>食、臥具、湯藥無所乏少；自有弟子修梵行<a class="t" id="t0347c07"></a>者隨意瞻病，非不適意。但我疾病苦痛逼身，<a class="t" id="t0347c08"></a>難可堪忍，唯欲自殺，不樂苦生。」</p>
<p><a class="t-linehead" id="t-linehead0347c08"></a>舍利弗<a class="t" id="t0347c09"></a>言：「我今問汝，隨意答我。闡陀！眼及眼識、眼<a class="t" id="t0347c10"></a>所識色，彼寧是我、異我、相在不？」</p>
<p><a class="t-linehead" id="t-linehead0347c10"></a>闡陀答言：「不<a class="t" id="t0347c11"></a>也。」</p>
<p><a class="t-linehead" id="t-linehead0347c11"></a>尊者舍利弗復問：「闡陀！耳、鼻、舌、身、意及意<a class="t" id="t0347c12"></a>識、意識所識法，彼寧是我、異我、相在不？」</p>
<p><a class="t-linehead" id="t-linehead0347c12"></a>闡陀<a class="t" id="t0347c13"></a>答言：「不也。」</p>
<p><a class="t-linehead" id="t-linehead0347c13"></a>尊者舍利弗復問：「闡陀！汝於眼、<a class="t" id="t0347c14"></a>眼識及色，為何所見、何所識、何所知故，言眼、<a class="t" id="t0347c15"></a>眼識及色，非我、不異我、不相在？」</p>
<p><a class="t-linehead" id="t-linehead0347c15"></a>闡陀答言：<a class="t" id="t0347c16"></a>「我於眼、眼識及色，見滅、知滅故，見眼、眼識<a class="t" id="t0347c17"></a>及色，非我、不異我、不相在。」</p>
<p><a class="t-linehead" id="t-linehead0347c17"></a>復問：「闡陀！汝於<a class="t" id="t0347c18"></a>耳、鼻、舌、身、意、意識及法，何所見、何所知故，於<a class="t" id="t0347c19"></a>意、意識及法，見非我、不異我、不相在？」</p>
<p><a class="t-linehead" id="t-linehead0347c19"></a>闡陀<a class="t" id="t0347c20"></a>答言：「尊者舍利弗！我於意、意識及法，見滅、<a class="t" id="t0347c21"></a>知滅故，於意、意識及法，見非我、不異我、不相<a class="t" id="t0347c22"></a>在。尊者舍利弗！然我今日身病苦痛，不能堪<a class="t" id="t0347c23"></a>忍，欲以刀自殺，不樂苦生。」</p>
<p><a class="t-linehead" id="t-linehead0347c23"></a>時，尊者摩訶拘<a class="t" id="t0347c24"></a>絺羅語尊者闡陀：「汝今當於大師修習正<a class="t" id="t0347c25"></a>念，如所說句：『有所依者，則為動搖；動搖者，<a class="t" id="t0347c26"></a>有所趣向；趣向者，為不休息；不休息者，則<a class="t" id="t0347c27"></a>隨趣往來；隨趣往來者，則有未來生死；有<a class="t" id="t0347c28"></a>未來生死故，有未來出沒；有未來出沒故，<a class="t" id="t0347c29"></a>則有生、老、病、死、憂、悲、苦、惱。如是純一苦聚<a class="t" id="t0348a01"></a>集。』如所說句：『無所依者，則不動搖；不動搖者，<a class="t" id="t0348a02"></a>得無趣向；無趣向者，則有止息；有止息故，<a class="t" id="t0348a03"></a>則不隨趣往來；不隨趣往來，則無未來<a class="t" id="t0348a04"></a>出沒，無未來出沒者；則無生、老、病、死、憂、悲、惱、<a class="t" id="t0348a05"></a>苦。如是純大苦聚滅。』」</p>
<p><a class="t-linehead" id="t-linehead0348a05"></a>闡陀言：「尊者摩訶拘絺<a class="t" id="t0348a06"></a>羅！供養世尊事，於今畢矣！隨順善逝，今已<a class="t" id="t0348a07"></a>畢矣！適意，非不適意。弟子所作，於今已作。<a class="t" id="t0348a08"></a>若復有餘弟子所作供養師者，亦當如<a class="t" id="t0348a09"></a>是供養大師，適意，非不適意。然我今日身<a class="t" id="t0348a10"></a>病苦痛，難可堪忍，唯欲以刀自殺，不樂苦<a class="t" id="t0348a11"></a>生。」爾時，尊者闡陀即於那羅聚落好衣菴羅<a class="t" id="t0348a12"></a>林中以刀自殺。</p>
<p><a class="t-linehead" id="t-linehead0348a12"></a>時，尊者舍利弗供養尊者<a class="t" id="t0348a13"></a>闡陀舍利已，往詣佛所，稽首禮足，退住一<a class="t" id="t0348a14"></a>面，白佛言：「世尊！尊者闡陀於那羅聚落好<a class="t" id="t0348a15"></a>衣菴羅林中以刀自殺。云何？世尊！彼尊者闡<a class="t" id="t0348a16"></a>陀當至何趣？云何受生？後世云何？」</p>
<p><a class="t-linehead" id="t-linehead0348a16"></a>佛告尊<a class="t" id="t0348a17"></a>者舍利弗：「彼不自記說言：『尊者摩訶拘絺羅！<a class="t" id="t0348a18"></a>我供養世尊，於今已畢；隨順善逝，於今已<a class="t" id="t0348a19"></a>畢，適意，非不適意。若復有餘供養大師者，<a class="t" id="t0348a20"></a>當如是作，適意，非不適意。』耶？」</p>
<p><a class="t-linehead" id="t-linehead0348a20"></a>爾時，尊者舍<a class="t" id="t0348a21"></a>利弗復問：「世尊！彼尊者闡陀先於鎮珍尼婆<a class="t" id="t0348a22"></a>羅門聚落，有供養家、極親厚家、善言語家。」</p>
<a class="t" id="t0348a23"></a><p><a class="t-linehead" id="t-linehead0348a23"></a>佛告舍利弗：「如是，舍利弗！正智、正善解脫善<a class="t" id="t0348a24"></a>男子，有供養家、親厚家、善言語家。舍利弗！我<a class="t" id="t0348a25"></a>不說彼有大過。若有捨此身，餘身相續者，<a class="t" id="t0348a26"></a>我說彼等則有大過；若有捨此身已，餘身<a class="t" id="t0348a27"></a>不相續者，我不說彼有大過也。無大過<a class="t" id="t0348a28"></a>故，於那羅聚落好衣菴羅林中以刀自殺。」</p>
<a class="t" id="t0348a29"></a><p><a class="t-linehead" id="t-linehead0348a29"></a>如是，世尊為彼尊者闡陀說第一記。</p>
<p>佛說<a class="t" id="t0348b01"></a>此經已，尊者舍利弗歡喜作禮而去。</p>
<a class="t" id="t0348b02"></a><p class="endsutta"><span class="t-juanname">雜阿含經卷第四十七</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>