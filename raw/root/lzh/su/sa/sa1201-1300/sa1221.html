<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1221">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1221</span><span class="mirror-right">（一二二一） 尼瞿陀劫賓</span></h1>
</div>
<p><a class="t-linehead" id="t-linehead0333a03"></a>如是我聞：</p>
<p>一時，佛住王舍城迦蘭陀<a class="t" id="t0333a04"></a>竹園。</p>
<p><a class="t-linehead" id="t-linehead0333a04"></a>時，有尊者尼拘律想住於曠野禽獸<a class="t" id="t0333a05"></a>之處，疾病委篤，尊者婆耆舍為看病人，瞻<a class="t" id="t0333a06"></a>視供養。</p>
<p><a class="t-linehead" id="t-linehead0333a06"></a>彼尊者尼拘律想以疾病故，遂般<a class="t" id="t0333a07"></a>涅槃。</p>
<p><a class="t-linehead" id="t-linehead0333a07"></a>時，尊者婆耆舍作是念：「我和上為有<a class="t" id="t0333a08"></a>餘涅槃？無餘涅槃？我今當求其相。」</p>
<p><a class="t-linehead" id="t-linehead0333a08"></a>爾時，尊者<a class="t" id="t0333a09"></a>婆耆舍供養尊者尼拘律想舍利已，持衣<a class="t" id="t0333a10"></a>鉢，向王舍城。次第到王舍城，舉衣鉢，洗足<a class="t" id="t0333a11"></a>已，詣佛所，稽首禮足，退住一面。而說偈言：</p>
<a class="t" id="t0333a12"></a><blockquote class="gatha">
<p>「我今禮大師，　　等正覺無滅，<a class="t" id="t0333a13"></a><br>　於此現法中，　　一切疑網斷。<a class="t" id="t0333a14"></a><br>　曠野住比丘，　　命終般涅槃，<a class="t" id="t0333a15"></a><br>　威儀攝諸根，　　大德稱於世。<a class="t" id="t0333a16"></a><br>　世尊為制名，　　名尼拘律想，<a class="t" id="t0333a17"></a><br>　我今問世尊，　　彼不動解脫。<a class="t" id="t0333a18"></a><br>　精進勤方便，　　功德為我說，<a class="t" id="t0333a19"></a><br>　我為釋迦種，　　世尊法弟子。<a class="t" id="t0333a20"></a><br>　及餘皆欲知，　　圓道眼所說，<a class="t" id="t0333a21"></a><br>　我等住於此，　　一切皆欲聞。<a class="t" id="t0333a22"></a><br>　世尊為大師，　　無上救世間，<a class="t" id="t0333a23"></a><br>　斷疑大牟尼，　　智慧已具備。<a class="t" id="t0333a24"></a><br>　圓照神道眼，　　光明顯四眾，<a class="t" id="t0333a25"></a><br>　猶如天帝釋，　　曜三十三天。<a class="t" id="t0333a26"></a><br>　諸貪欲疑惑，　　皆從無明起，<a class="t" id="t0333a27"></a><br>　若得遇如來，　　斷滅悉無餘。<a class="t" id="t0333a28"></a><br>　世尊神道眼，　　世間為最上，<a class="t" id="t0333a29"></a><br>　滅除眾生愚，　　如風飄遊塵。<a class="t" id="t0333b01"></a><br>　一切諸世間，　　煩惱覆隱沒，<a class="t" id="t0333b02"></a><br>　設餘悉無有，　　明目如佛者。<a class="t" id="t0333b03"></a><br>　慧光照一切，　　令同大精進，<a class="t" id="t0333b04"></a><br>　唯願大智尊，　　當為眾記說。<a class="t" id="t0333b05"></a><br>　言出微妙聲，　　我等專心聽，<a class="t" id="t0333b06"></a><br>　柔軟音演說，　　諸世間普聞。<a class="t" id="t0333b07"></a><br>　猶如熱渴逼，　　求索清涼水，<a class="t" id="t0333b08"></a><br>　如佛無減知，　　我等亦求知。」</p>
</blockquote>
<a class="t" id="t0333b09"></a><p><a class="t-linehead" id="t-linehead0333b09"></a>尊者婆耆舍復說偈言：</p>
<a class="t" id="t0333b10"></a><blockquote class="gatha">
<p>「今聞無上士，　　記說其功德，<a class="t" id="t0333b11"></a><br>　不空修梵行，　　我聞大歡喜。<a class="t" id="t0333b12"></a><br>　如說隨說得，　　順牟尼弟子，<a class="t" id="t0333b13"></a><br>　滅生死長縻，　　虛偽幻化縛。<a class="t" id="t0333b14"></a><br>　以見世尊故，　　能斷除諸愛，<a class="t" id="t0333b15"></a><br>　度生死彼岸，　　不復受諸有。」</p>
</blockquote>
<a class="t" id="t0333b16"></a><p><a class="t-linehead" id="t-linehead0333b16"></a>佛說此經已，尊者婆耆舍聞佛所說，歡喜<a class="t" id="t0333b17"></a>隨喜，作禮而去。</p>
<a class="t" id="t0333b18"></a><p class="endsutta"><span class="t-juanname">雜阿含經卷第四十五</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>