<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1228">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1228</span><span class="mirror-right">（一二二八） 愛己</span></h1>
</div>
<p><a class="t-linehead" id="t-linehead0335c17"></a>如是我聞：</p>
<p>一時，佛住舍衛國祇樹給<a class="t" id="t0335c18"></a>孤獨園。</p>
<p><a class="t-linehead" id="t-linehead0335c18"></a>時，波斯匿王獨一靜處，禪思思惟，作<a class="t" id="t0335c19"></a>是念：「云何為自念？云何為不自念？」復作是<a class="t" id="t0335c20"></a>念：「若有行身惡行、行口惡行、行意惡行<a class="t" id="t0335c21"></a>者，當知斯等為不自念。若復行身善行、行<a class="t" id="t0335c22"></a>口善行、行意善行者，當知斯等則為自念。」<a class="t" id="t0335c23"></a>從禪覺已，往詣佛所，稽首佛足，退住一面，<a class="t" id="t0335c24"></a>白佛言：「世尊！我於靜處獨一思惟，作是<a class="t" id="t0335c25"></a>念：『云何為自念？云何為不自念？』復作是念：<a class="t" id="t0335c26"></a>『若有行身惡行、行口惡行、行意惡行者，當<a class="t" id="t0335c27"></a>知斯等為不自念。若復行身善行、行口善<a class="t" id="t0335c28"></a>行、行意善行者，當知斯等則為自念。』」</p>
<p><a class="t-linehead" id="t-linehead0335c28"></a>佛<a class="t" id="t0335c29"></a>告大王：「如是，大王！如是，大王！若有行身<a class="t" id="t0336a01"></a>惡行、行口惡行、行意惡行者，當知斯等為<a class="t" id="t0336a02"></a>不自念。彼雖自謂：『為自愛念。』而實非自念。<a class="t" id="t0336a03"></a>所以者何？無有惡知識所作惡不念者，所<a class="t" id="t0336a04"></a>不念不愛者，所不愛所作如其自為自己所<a class="t" id="t0336a05"></a>作者，是故斯等為不自念。</p>
<p><a class="t-linehead" id="t-linehead0336a05"></a>「若復，大王！行身<a class="t" id="t0336a06"></a>善行、行口善行、行意善行者，當知斯等則<a class="t" id="t0336a07"></a>為自念，斯等自謂：『不自愛惜己身。』然其斯<a class="t" id="t0336a08"></a>等實為自念。所以者何？無有善友，於善<a class="t" id="t0336a09"></a>友所作念者，念作愛者，愛作如自為己所<a class="t" id="t0336a10"></a>作者，是故斯等則為自念。」爾時，世尊復說<a class="t" id="t0336a11"></a>偈言：</p>
<a class="t" id="t0336a12"></a><blockquote class="gatha">
<p>「謂為自念者，　　不應造惡行，<a class="t" id="t0336a13"></a><br>　終不因惡行，　　令<span class="corr" title="[已&gt;己]">己</span>得安樂。<a class="t" id="t0336a14"></a><br>　謂為自念者，　　終不造惡行，<a class="t" id="t0336a15"></a><br>　造諸善業者，　　令<span class="corr" title="[已&gt;己]">己</span>得安樂。<a class="t" id="t0336a16"></a><br>　若自愛念者，　　善護而自護，<a class="t" id="t0336a17"></a><br>　如善護國王，　　外防邊境城。<a class="t" id="t0336a18"></a><br>　若自愛念者，　　極善自寶藏，<a class="t" id="t0336a19"></a><br>　如善守之王，　　內防邊境城。<a class="t" id="t0336a20"></a><br>　如是自寶藏，　　剎那無間缺，<a class="t" id="t0336a21"></a><br>　剎那缺致憂，　　惡道長受苦。」</p>
</blockquote>
<a class="t" id="t0336a22"></a><p><a class="t-linehead" id="t-linehead0336a22"></a>佛說此經已，波斯匿王聞佛所說，歡喜隨<a class="t" id="t0336a23"></a>喜，作禮而去。</p>
<a class="t" id="t0336a24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>