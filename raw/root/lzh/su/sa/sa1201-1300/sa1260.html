<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1260">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1260</span><span class="mirror-right">（一二六〇） 貓</span></h1>
</div>
<p><a class="t-linehead" id="t-linehead0345c07"></a>如是我聞：</p>
<p>一時，佛住舍衛國祇樹給<a class="t" id="t0345c08"></a>孤獨園。</p>
<p><a class="t-linehead" id="t-linehead0345c08"></a>爾時，世尊告諸比丘：「過去世時，有<a class="t" id="t0345c09"></a>一猫狸，飢渴羸瘦，於孔穴中伺求鼠子。若<a class="t" id="t0345c10"></a>鼠子出，當取食之。有時鼠子出穴遊戲，時，<a class="t" id="t0345c11"></a>彼猫狸疾取吞之。鼠子身小，生入腹中；入<a class="t" id="t0345c12"></a>腹中已，食其內藏，食內藏時，猫狸迷悶，東<a class="t" id="t0345c13"></a>西狂走，空宅、塜間，不知何止，遂至於死。</p>
<p><a class="t-linehead" id="t-linehead0345c13"></a>「如<a class="t" id="t0345c14"></a>是，比丘！有愚癡人依聚落住，晨朝著衣持<a class="t" id="t0345c15"></a>鉢，入村乞食，不善護身，不守根門，心不<a class="t" id="t0345c16"></a>繫念，見諸女人，起不正思惟，而取色相，發<a class="t" id="t0345c17"></a>貪欲心，貪欲發已，欲火熾燃，燒其身心；燒<a class="t" id="t0345c18"></a>身心已，馳心狂逸，不樂精舍、不樂空閑、不<a class="t" id="t0345c19"></a>樂樹下，為惡不善心侵食內法，捨戒退減，<a class="t" id="t0345c20"></a>此愚癡人長夜常得不饒益苦。是故，比丘！<a class="t" id="t0345c21"></a>當如是學：『善護其身，守諸根門，繫心正念，<a class="t" id="t0345c22"></a>入村乞食。』當如是學。」</p>
<p><a class="t-linehead" id="t-linehead0345c22"></a>佛說此經已，諸比丘<a class="t" id="t0345c23"></a>聞佛所說，歡喜奉行。</p>
<a class="t" id="t0345c24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>