<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1210">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1210</span><span class="mirror-right">（一二一〇） 舍利弗</span></h1>
</div>
<p><a class="t-linehead" id="t-linehead0329b28"></a>如是我聞：</p>
<p>一時，佛住瞻婆國揭伽池<a class="t" id="t0329b29"></a>側。</p>
<p><a class="t-linehead" id="t-linehead0329b29"></a>時，尊者舍利弗在供養堂，有眾多比丘集<a class="t" id="t0329c01"></a>會而為說法，句味滿足，辯才簡淨，易解樂<a class="t" id="t0329c02"></a>聞，不閡不斷，深義顯現。彼諸比丘專至樂<a class="t" id="t0329c03"></a>聽，尊重憶念，一心側聽。</p>
<p><a class="t-linehead" id="t-linehead0329c03"></a>時，尊者婆耆舍在於<a class="t" id="t0329c04"></a>會中，作是念：「我當於尊者舍利弗面前說<a class="t" id="t0329c05"></a>偈讚歎。」作是念已，即起，合掌白尊者舍利<a class="t" id="t0329c06"></a>弗：「我欲有所說。」</p>
<p><a class="t-linehead" id="t-linehead0329c06"></a>舍利弗告言：「隨所樂說！」</p>
<p>尊<a class="t" id="t0329c07"></a>者婆耆舍即說偈言：</p>
<a class="t" id="t0329c08"></a><blockquote class="gatha">
<p>「善能略說法，　　令眾廣開解，<a class="t" id="t0329c09"></a><br>　賢優婆提舍，　　於大眾宣暢。<a class="t" id="t0329c10"></a><br>　當所說法時，　　咽喉出美聲，<a class="t" id="t0329c11"></a><br>　悅樂愛念聲，　　調和漸進聲。<a class="t" id="t0329c12"></a><br>　聞聲皆欣樂，　　專念不移轉。」</p>
</blockquote>
<a class="t" id="t0329c13"></a><p><a class="t-linehead" id="t-linehead0329c13"></a>尊者婆耆舍說此語時，諸比丘聞其所說，<a class="t" id="t0329c14"></a>皆大歡喜。</p>
<a class="t" id="t0329c15"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>