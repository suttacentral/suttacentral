<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa102">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 102</span><span class="mirror-right">（一〇二） 旃陀羅</span></h1>
</div>
<p><a class="t-linehead" id="t-linehead0028b19"></a>如是我聞：</p>
<p>一時，佛住王舍城迦蘭陀<a class="t" id="t0028b20"></a>竹園。</p>
<p><a class="t-linehead" id="t-linehead0028b20"></a>爾時，世尊晨朝著衣持鉢，入王舍城<a class="t" id="t0028b21"></a>乞食。次第乞食，至婆羅豆婆遮婆羅門舍。</p>
<a class="t" id="t0028b22"></a><p><a class="t-linehead" id="t-linehead0028b22"></a>時，婆羅門手執木杓，盛諸飲食，供養火具，<a class="t" id="t0028b23"></a>住於門邊，遙見佛來。見已，白佛作是言：<a class="t" id="t0028b24"></a>「住！住！領群特！慎勿近我門！」</p>
<p><a class="t-linehead" id="t-linehead0028b24"></a>佛告婆羅門：「汝<a class="t" id="t0028b25"></a>知領群特、領群特法耶？」</p>
<p><a class="t-linehead" id="t-linehead0028b25"></a>婆羅門言：「我不知<a class="t" id="t0028b26"></a>領群特，亦不知領群特法，沙門瞿曇知領<a class="t" id="t0028b27"></a>群特及領群特法不？」</p>
<p><a class="t-linehead" id="t-linehead0028b27"></a>佛言：「我善知是領群<a class="t" id="t0028b28"></a>特及領群特法。」</p>
<p><a class="t-linehead" id="t-linehead0028b28"></a>是時，婆羅門即放事火具，<a class="t" id="t0028b29"></a>疾敷床座，請佛令坐，白言：「瞿曇！為我說<a class="t" id="t0028c01"></a>領群特及領群特法。」</p>
<p><a class="t-linehead" id="t-linehead0028c01"></a>佛即就座為說偈言：</p>
<a class="t" id="t0028c02"></a><blockquote class="gatha">
<p>「瞋恚心懷恨，　　隱覆諸過惡，<a class="t" id="t0028c03"></a><br>　犯戒起惡見，　　虛偽不真實，<a class="t" id="t0028c04"></a><br>　如是等士夫，　　當知領群特。<a class="t" id="t0028c05"></a><br>　憋暴貪悋惜，　　惡欲慳諂偽，<a class="t" id="t0028c06"></a><br>　無慚無愧心，　　當知領群特。<a class="t" id="t0028c07"></a><br>　一生二生者，　　一切皆殺害，<a class="t" id="t0028c08"></a><br>　無有慈愍心，　　是為領群特。<a class="t" id="t0028c09"></a><br>　若殺縛椎打，　　聚落及城邑，<a class="t" id="t0028c10"></a><br>　無道以切責，　　當知領群特。<a class="t" id="t0028c11"></a><br>　住止及行路，　　為眾之導首，<a class="t" id="t0028c12"></a><br>　苦切諸群下，　　恐怛相迫愶，<a class="t" id="t0028c13"></a><br>　取利以供己，　　當知領群特。<a class="t" id="t0028c14"></a><br>　聚落及空地，　　有主無主物，<a class="t" id="t0028c15"></a><br>　掠護為己有，　　當知領群特。<a class="t" id="t0028c16"></a><br>　自棄薄其妻，　　又不入婬舍，<a class="t" id="t0028c17"></a><br>　侵陵他所愛，　　當知領群特。<a class="t" id="t0028c18"></a><br>　內外諸親屬，　　同心善知識，<a class="t" id="t0028c19"></a><br>　侵掠彼所受，　　當知領群特。<a class="t" id="t0028c20"></a><br>　妄語欺誑人，　　詐取無證財，<a class="t" id="t0028c21"></a><br>　他索而不還，　　當知領群特。<a class="t" id="t0028c22"></a><br>　為己亦為他，　　舉責及財與，<a class="t" id="t0028c23"></a><br>　或復順他語，　　妄語為他證，<a class="t" id="t0028c24"></a><br>　如是妄語者，　　當知領群特。<a class="t" id="t0028c25"></a><br>　作惡不善業，　　無有人知者，<a class="t" id="t0028c26"></a><br>　隱諱覆藏惡，　　當知領群特。<a class="t" id="t0028c27"></a><br>　若人問其義，　　而答以非義，<a class="t" id="t0028c28"></a><br>　顛倒欺誑人，　　當知領群特。<a class="t" id="t0028c29"></a><br>　實空無所有，　　而輕毀智者，<a class="t" id="t0029a01"></a><br>　愚癡為利故，　　當知領群特。<a class="t" id="t0029a02"></a><br>　高慢自稱舉，　　毀壞於他人，<a class="t" id="t0029a03"></a><br>　是極卑鄙慢，　　當知領群特。<a class="t" id="t0029a04"></a><br>　自造諸過惡，　　移過誣他人，<a class="t" id="t0029a05"></a><br>　妄語謗清白，　　當知領群特。<a class="t" id="t0029a06"></a><br>　前受他利養，　　他人來詣己，<a class="t" id="t0029a07"></a><br>　無有敬報心，　　當知領群特。<a class="t" id="t0029a08"></a><br>　沙門婆羅門，　　如法來乞求，<a class="t" id="t0029a09"></a><br>　呵責而不與，　　當知領群特。<a class="t" id="t0029a10"></a><br>　若父母年老，　　少壯氣已謝，<a class="t" id="t0029a11"></a><br>　不勤加奉養，　　當知領群特。<a class="t" id="t0029a12"></a><br>　父母諸尊長，　　兄弟親眷屬，<a class="t" id="t0029a13"></a><br>　實非阿羅漢，　　自顯羅漢德，<a class="t" id="t0029a14"></a><br>　世間之大賊，　　當知領群特。<a class="t" id="t0029a15"></a><br>　初上種姓生，　　習婆羅門典，<a class="t" id="t0029a16"></a><br>　而於其中間，　　習行諸惡業，<a class="t" id="t0029a17"></a><br>　不以勝生故，　　障呵責惡道，<a class="t" id="t0029a18"></a><br>　現法受呵責，　　後世墮惡道，<a class="t" id="t0029a19"></a><br>　生旃陀羅家，　　世稱須陀夷，<a class="t" id="t0029a20"></a><br>　名聞遍天下，　　旃陀羅所無，<a class="t" id="t0029a21"></a><br>　婆羅門剎利，　　大姓所供養，<a class="t" id="t0029a22"></a><br>　乘於淨天道，　　平等正直住，<a class="t" id="t0029a23"></a><br>　不以生處障，　　令不生梵天，<a class="t" id="t0029a24"></a><br>　現法善名譽，　　後世生善趣，<a class="t" id="t0029a25"></a><br>　二生汝當知，　　如我所顯示，<a class="t" id="t0029a26"></a><br>　不以所生故，　　名為領群特。<a class="t" id="t0029a27"></a><br>　不以所生故，　　名為婆羅門，<a class="t" id="t0029a28"></a><br>　業為領群特，　　業為婆羅門。」</p>
</blockquote>
<a class="t" id="t0029a29"></a><p><a class="t-linehead" id="t-linehead0029a29"></a>婆羅門白佛言：</p>
<a class="t" id="t0029b01"></a><blockquote class="gatha">
<p>「如是大精進，　　如是大牟尼，<a class="t" id="t0029b02"></a><br>　不以所生故，　　名為領群特。<a class="t" id="t0029b03"></a><br>　不以所生故，　　名為婆羅門，<a class="t" id="t0029b04"></a><br>　業故領群特，　　業故婆羅門。」</p>
</blockquote>
<a class="t" id="t0029b05"></a><p><a class="t-linehead" id="t-linehead0029b05"></a>時，事火婆羅豆婆遮婆羅門轉得信心，以<a class="t" id="t0029b06"></a>滿鉢好食奉上世尊。世尊不受，以說偈得<a class="t" id="t0029b07"></a>故，偈如上說。</p>
<p><a class="t-linehead" id="t-linehead0029b07"></a>時，事火婆羅豆婆遮婆羅門<a class="t" id="t0029b08"></a>見食瑞應已，增其信心，白佛言：「世尊！我<a class="t" id="t0029b09"></a>今可得為正法、律出家、受具足不？」</p>
<p><a class="t-linehead" id="t-linehead0029b09"></a>佛告<a class="t" id="t0029b10"></a>婆羅門：「汝今可得於正法、律出家、受具足<a class="t" id="t0029b11"></a>戒。」即得出家，獨靜思惟，如前說，乃至得<a class="t" id="t0029b12"></a>阿羅漢，心善解脫。</p>
<p><a class="t-linehead" id="t-linehead0029b12"></a>時，婆羅豆婆遮婆羅門<a class="t" id="t0029b13"></a>得阿羅漢，心善解脫，自覺喜樂，即說偈<a class="t" id="t0029b14"></a>言：</p>
<a class="t" id="t0029b15"></a><blockquote class="gatha">
<p>「非道求清淨，　　供養祠祀火，<a class="t" id="t0029b16"></a><br>　不識清淨道，　　猶如生盲者。<a class="t" id="t0029b17"></a><br>　今已得安樂，　　出家受具足，<a class="t" id="t0029b18"></a><br>　逮得於三明，　　佛所教已作。<a class="t" id="t0029b19"></a><br>　先婆羅門難，　　今為婆羅門，<a class="t" id="t0029b20"></a><br>　沐浴離塵垢，　　度諸天彼岸。」</p>
</blockquote>
<a class="t" id="t0029b21"></a><p class="endsutta"><span class="t-juanname">雜阿含經卷第四</span></p>
<a class="t" id="t0029b22"></a><div class="w">
<p><a class="t-linehead" id="t-linehead0029b22"></a>此經此卷，國、宋二本文義全同，皆有十九<a class="t" id="t0029b23"></a>經，總二十五紙。丹本有十五經，若依宋<a class="t" id="t0029b24"></a>藏<span class="corr" title="[或&gt;式] cf.【麗】">式</span>寫之，可成二十七紙。又其文義與<a class="t" id="t0029b25"></a>國、宋二本全別，未知去取。今撿國、宋本<a class="t" id="t0029b26"></a>經，則下流函中，此經第四十二卷耳。宋藏<a class="t" id="t0029b27"></a>錯將彼卷重刊于此，為初四卷，國亦仍<a class="t" id="t0029b28"></a>之者，錯也！故令去彼，取此丹本經焉。</p>
</div>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>