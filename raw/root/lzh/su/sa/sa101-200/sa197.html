<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa197">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 197</span><span class="mirror-right">（一九七） 燃燒</span></h1>
</div>
<p><a class="t-linehead" id="t-linehead0050b14"></a>如是我聞：</p>
<p>一時，佛住迦闍尸利沙支<a class="t" id="t0050b15"></a>提，與千比丘俱，皆是舊縈髮婆羅門。</p>
<p><a class="t-linehead" id="t-linehead0050b15"></a>爾時，<a class="t" id="t0050b16"></a>世尊為千比丘作三種示現教化。云何為<a class="t" id="t0050b17"></a>三？神足變化示現、他心示現、教誡示現。</p>
<p><a class="t-linehead" id="t-linehead0050b17"></a>神足<a class="t" id="t0050b18"></a>示現者，世尊隨其所應，而示現入禪定正受，<a class="t" id="t0050b19"></a>陵虛至東方，作四威儀，行、住、坐、臥，入火三<a class="t" id="t0050b20"></a>昧，出種種火光，青、黃、赤、白、紅、頗梨色，水火俱<a class="t" id="t0050b21"></a>現、或身下出火，身上出水，身上出火，身下<a class="t" id="t0050b22"></a>出水，周圓四方亦復如是。爾時，世尊作種<a class="t" id="t0050b23"></a>種神變已，於眾中坐，是名神足示現。</p>
<p><a class="t-linehead" id="t-linehead0050b23"></a>他心<a class="t" id="t0050b24"></a>示現者，如彼心、如彼意、如彼識，彼應作<a class="t" id="t0050b25"></a>如是念、不應作如是念、彼應作如是捨、<a class="t" id="t0050b26"></a>彼應作如是身證住，是名他心示現。</p>
<p><a class="t-linehead" id="t-linehead0050b26"></a>教誡<a class="t" id="t0050b27"></a>示現者，如世尊說：「諸比丘！一切燒然。云何<a class="t" id="t0050b28"></a>一切燒然？謂眼燒然，若色、眼識、眼觸、眼觸因<a class="t" id="t0050b29"></a>緣生受，若苦、若樂、不苦不樂，彼亦燒然。如<a class="t" id="t0050c01"></a>是耳、鼻、舌、身、意燒然，若法、意識、意觸、意觸因<a class="t" id="t0050c02"></a>緣生受，若苦、若樂、不苦不樂，彼亦燒然，以<a class="t" id="t0050c03"></a>何燒然，貪火燒然、恚火燒然、癡火燒然，生、<a class="t" id="t0050c04"></a>老、病、死、憂、悲、惱、苦火燒然。」</p>
<p><a class="t-linehead" id="t-linehead0050c04"></a>爾時，千比丘聞佛<a class="t" id="t0050c05"></a>所說，不起諸漏，心得解脫，佛說此經已，<a class="t" id="t0050c06"></a>諸比丘聞佛所說，歡喜奉行。</p>
<a class="t" id="t0050c07"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>