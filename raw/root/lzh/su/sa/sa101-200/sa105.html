<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa105">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 105</span><span class="mirror-right">（一〇五） 仙尼出家</span></h1>
</div>
<p><a class="t-linehead" id="t-linehead0031c15"></a>如是我聞：</p>
<p>一時，佛住王舍城迦蘭陀竹<a class="t" id="t0031c16"></a>園。</p>
<p><a class="t-linehead" id="t-linehead0031c16"></a>爾時，有外道出家名仙尼，來詣佛所，恭<a class="t" id="t0031c17"></a>敬問訊，於一面坐。白佛言：「世尊！先一日<a class="t" id="t0031c18"></a>時，若沙門、若婆羅門、若遮羅迦、若出家，集於<a class="t" id="t0031c19"></a>希有講堂。如是義稱，富蘭那迦葉為大眾<a class="t" id="t0031c20"></a>主，五百弟子前後圍遶。其中有極聰慧者、<a class="t" id="t0031c21"></a>有鈍根者，及其命終，悉不記說其所往生<a class="t" id="t0031c22"></a>處。復有末迦梨瞿舍利子為大眾主，五<a class="t" id="t0031c23"></a>百弟子前後圍遶。其諸弟子有聰慧者、<a class="t" id="t0031c24"></a>有鈍根者，及其命終，悉不記說所往生處。<a class="t" id="t0031c25"></a>如是先闍那毘羅胝子、阿耆多翅舍欽婆羅、<a class="t" id="t0031c26"></a>迦羅拘陀迦栴延、尼揵陀若提子等，各與<a class="t" id="t0031c27"></a>五百弟子前後圍遶，亦如前者。沙門瞿曇<a class="t" id="t0031c28"></a>爾時亦在彼論中言。沙門瞿曇為大眾主，<a class="t" id="t0031c29"></a>其諸弟子，有命終者。即記說言：『某生彼<a class="t" id="t0032a01"></a>處、某生此處。』我先生疑：『云何沙門瞿曇<a class="t" id="t0032a02"></a>得如此法？』」</p>
<p><a class="t-linehead" id="t-linehead0032a02"></a>佛告仙尼：「汝莫生疑。以有惑<a class="t" id="t0032a03"></a>故，彼則生疑。仙尼！當知有三種師。何等<a class="t" id="t0032a04"></a>為三？有一師，見現在世真實是我，如所<a class="t" id="t0032a05"></a>知說，而無能知命終後事，是名第一師出<a class="t" id="t0032a06"></a>於世間。復次，仙尼！有一師，見現在世真實<a class="t" id="t0032a07"></a>是我，命終之後亦見是我，如所知說。復次，<a class="t" id="t0032a08"></a>先尼！有一師，不見現在世真實是我，亦<a class="t" id="t0032a09"></a>復不見命終之後真實是我。</p>
<p><a class="t-linehead" id="t-linehead0032a09"></a>「仙尼！其第一師<a class="t" id="t0032a10"></a>見現在世真實是我，如所知說者，名曰斷<a class="t" id="t0032a11"></a>見。彼第二師見今世後世真實是我，如所<a class="t" id="t0032a12"></a>知說者，則是常見。彼第三師不見現在世<a class="t" id="t0032a13"></a>真實是我，命終之後，亦不見我，是則如來、<a class="t" id="t0032a14"></a>應、等正覺說，現法愛斷、離欲、滅盡、涅槃。」</p>
<p><a class="t-linehead" id="t-linehead0032a14"></a>仙<a class="t" id="t0032a15"></a>尼白佛言：「世尊！我聞世尊所說，遂更增<a class="t" id="t0032a16"></a>疑。」</p>
<p><a class="t-linehead" id="t-linehead0032a16"></a>佛告仙尼：「正應增疑。所以者何？此甚深<a class="t" id="t0032a17"></a>處，難見、難知，應須甚深照微妙至到，聰慧<a class="t" id="t0032a18"></a>所了，凡眾生類，未能辯知。所以者何？眾<a class="t" id="t0032a19"></a>生長夜異見、異忍、異求、異欲故。」</p>
<p><a class="t-linehead" id="t-linehead0032a19"></a>仙尼白佛<a class="t" id="t0032a20"></a>言：「世尊！我於世尊所，心得淨信，唯願世<a class="t" id="t0032a21"></a>尊為我說法，令我即於此座，慧眼清淨。」</p>
<p><a class="t-linehead" id="t-linehead0032a21"></a>佛<a class="t" id="t0032a22"></a>告仙尼：「今當為汝隨所樂說。」</p>
<p><a class="t-linehead" id="t-linehead0032a22"></a>佛告仙尼：「色<a class="t" id="t0032a23"></a>是常耶？為無常耶？」</p>
<p><a class="t-linehead" id="t-linehead0032a23"></a>答言：「無常。」</p>
<p>世尊復問：「仙<a class="t" id="t0032a24"></a>尼！若無常者，是苦耶？」</p>
<p><a class="t-linehead" id="t-linehead0032a24"></a>答言：「是苦。」</p>
<p>世尊復問<a class="t" id="t0032a25"></a>仙尼：「若無常、苦，是變易法，多聞聖弟子寧於<a class="t" id="t0032a26"></a>中見我、異我、相在不？」</p>
<p><a class="t-linehead" id="t-linehead0032a26"></a>答言：「不也，世尊！」</p>
<p>「受、想、<a class="t" id="t0032a27"></a>行、識亦復如是。」復問：「云何？仙尼！色是如<a class="t" id="t0032a28"></a>來耶？」</p>
<p><a class="t-linehead" id="t-linehead0032a28"></a>答言：「不也，世尊！」</p>
<p>「受、想、行、識是如來<a class="t" id="t0032a29"></a>耶？」</p>
<p><a class="t-linehead" id="t-linehead0032a29"></a>答言：「不也，世尊！」</p>
<p>復問：「仙尼！異色有<a class="t" id="t0032b01"></a>如來耶？異受、想、行、識有如來耶？」</p>
<p><a class="t-linehead" id="t-linehead0032b01"></a>答言：「不<a class="t" id="t0032b02"></a>也，世尊！」</p>
<p><a class="t-linehead" id="t-linehead0032b02"></a>復問：「仙尼！色中有如來耶？受、想、<a class="t" id="t0032b03"></a>行、識中有如來耶？」</p>
<p><a class="t-linehead" id="t-linehead0032b03"></a>答言：「不也，世尊！」</p>
<p>復問：「仙<a class="t" id="t0032b04"></a>尼！如來中有色耶？如來中有受、想、行、識耶？」</p>
<a class="t" id="t0032b05"></a><p><a class="t-linehead" id="t-linehead0032b05"></a>答言：「不也，世尊！」</p>
<p>復問：「仙尼！非色，非受、想、行、<a class="t" id="t0032b06"></a>識有如來耶？」</p>
<p><a class="t-linehead" id="t-linehead0032b06"></a>答言：「不也，世尊！」</p>
<p>佛告仙尼：<a class="t" id="t0032b07"></a>「我諸弟子聞我所說，不悉解義而起慢無<a class="t" id="t0032b08"></a>間等；非無間等故，慢則不斷；慢不斷故，<a class="t" id="t0032b09"></a>捨此陰已，與陰相續生。是故，仙尼！我則記<a class="t" id="t0032b10"></a>說，是諸弟子身壞命終，生彼彼處。所以<a class="t" id="t0032b11"></a>者何？以彼有餘慢故。</p>
<p><a class="t-linehead" id="t-linehead0032b11"></a>「仙尼！我諸弟子於<a class="t" id="t0032b12"></a>我所說，能解義者，彼於諸慢得無間等，<a class="t" id="t0032b13"></a>得無間等故，諸慢則斷，諸慢斷故，身壞命終，<a class="t" id="t0032b14"></a>更不相續。仙尼！如是弟子我不說彼捨此<a class="t" id="t0032b15"></a>陰已，生彼彼處。所以者何？無因緣可記說<a class="t" id="t0032b16"></a>故。欲令我記說者，當記說：『彼斷諸愛欲，<a class="t" id="t0032b17"></a>永離有結，正意解脫，究竟苦邊。』我從昔來<a class="t" id="t0032b18"></a>及今現在常說慢過、慢集、慢生、慢起，若於慢<a class="t" id="t0032b19"></a>無間等觀，眾苦不生。」</p>
<p><a class="t-linehead" id="t-linehead0032b19"></a>佛說此法時，仙尼出<a class="t" id="t0032b20"></a>家遠塵離垢，得法眼淨。</p>
<p><a class="t-linehead" id="t-linehead0032b20"></a>爾時，仙尼出家見<a class="t" id="t0032b21"></a>法、得法，斷諸疑惑，不由他知，不由他<a class="t" id="t0032b22"></a>度，於正法中，心得無畏。從座起，合掌白佛<a class="t" id="t0032b23"></a>言：「世尊！我得於正法中出家修梵行不？」</p>
<p><a class="t-linehead" id="t-linehead0032b23"></a>佛<a class="t" id="t0032b24"></a>告仙尼：「汝於正法得出家、受具足戒、得<a class="t" id="t0032b25"></a>比丘分。」</p>
<p><a class="t-linehead" id="t-linehead0032b25"></a>爾時，仙尼得出家已，獨一靜處<a class="t" id="t0032b26"></a>修不放逸，住如是思惟：「所以族姓子剃<a class="t" id="t0032b27"></a>除鬚髮，正信非家，出家學道，修行梵行，見<a class="t" id="t0032b28"></a>法自知得證：『我生已盡，梵行已立，所作已<a class="t" id="t0032b29"></a>作，自知不受後有。』」得阿羅漢。</p>
<p><a class="t-linehead" id="t-linehead0032b29"></a>聞佛所說，<a class="t" id="t0032c01"></a>歡喜奉行。</p>
<a class="t" id="t0032c02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>