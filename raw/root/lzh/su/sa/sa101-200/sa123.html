<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa123">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 123</span><span class="mirror-right">（一二三） 愛喜貪</span></h1>
</div>
<p><a class="t-linehead" id="t-linehead0040a19"></a>如是我聞：</p>
<p><a class="t-linehead" id="t-linehead0040a19"></a>一時，佛住摩拘羅山。</p>
<p>時，有<a class="t" id="t0040a20"></a>侍者比丘名曰羅陀，往詣佛所，稽首禮<a class="t" id="t0040a21"></a>足，退坐一面，白佛言：「善哉！世尊！為我<a class="t" id="t0040a22"></a>略說法要，我聞法已，我當獨一靜處，專心<a class="t" id="t0040a23"></a>思惟，不放逸住：『所以族姓子剃除鬚髮，身<a class="t" id="t0040a24"></a>著染衣，正信非家，出家學道，增加精進，修<a class="t" id="t0040a25"></a>諸梵行，見法自知作證：「我生已盡，梵行已立，<a class="t" id="t0040a26"></a>所作已作，自知不受後有。」』」</p>
<p><a class="t-linehead" id="t-linehead0040a26"></a>爾時，世尊告羅<a class="t" id="t0040a27"></a>陀曰：「善哉！羅陀！能於佛前問如是義。諦聽，<a class="t" id="t0040a28"></a>善思，當為汝說。羅陀！當知有身、有身集、有<a class="t" id="t0040a29"></a>身滅、有身滅道跡。何等為有身？謂五受陰——<a class="t" id="t0040b01"></a>色受陰，受、想、行、識受陰。云何有身集？謂當來<a class="t" id="t0040b02"></a>有愛，貪、喜俱，於彼彼愛樂，是名有身集。云<a class="t" id="t0040b03"></a>何有身滅？謂當有愛，喜、貪俱，彼彼愛樂無餘<a class="t" id="t0040b04"></a>斷、捨、吐、盡、離欲、寂、沒，是名有身盡。云何有身<a class="t" id="t0040b05"></a>滅道跡？謂八正道——正見、正志、正語、正業、正命、<a class="t" id="t0040b06"></a>正方便、正念、正定，是名有身滅道跡。有身當<a class="t" id="t0040b07"></a>知，有身集當斷，有身滅當證，有身滅道<a class="t" id="t0040b08"></a>跡當修。羅陀！若多聞聖弟子於有身若知、<a class="t" id="t0040b09"></a>若斷，有身集若知、若斷，有身滅若知、若證，有<a class="t" id="t0040b10"></a>身滅道跡若知、若修已，羅陀！名斷愛、離愛、轉<a class="t" id="t0040b11"></a>結，止慢無間等，究竟苦邊。」</p>
<p><a class="t-linehead" id="t-linehead0040b11"></a>羅陀比丘聞佛<a class="t" id="t0040b12"></a>所說，歡喜奉行。從坐起，作禮而去。世尊<a class="t" id="t0040b13"></a>如是教授已，羅陀比丘獨一靜處，專精思<a class="t" id="t0040b14"></a>惟。所以善男子剃除鬚髮，著染色衣，正信<a class="t" id="t0040b15"></a>非家，出家學道，增益精進，修諸梵行，見法<a class="t" id="t0040b16"></a>自知作證：「我生已盡，梵行已立，所作已作，自<a class="t" id="t0040b17"></a>知不受後有。」成阿羅漢，心善解脫。</p>
<p><a class="t-linehead" id="t-linehead0040b17"></a>佛說此<a class="t" id="t0040b18"></a>經已，羅陀比丘聞佛所說，歡喜奉行。</p>
<a class="t" id="t0040b19"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>