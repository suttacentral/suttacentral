<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa103">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 103</span><span class="mirror-right">（一〇三） 差摩</span></h1>
</div>
<a class="t" id="t-juan5"></a>　<a class="t" id="t0029c01"></a><a class="t" id="t0029c02"></a><a class="t" id="t0029c03"></a><p class="suttainfo"><span class="t-juanname">雜阿含經卷第五</span><br><a class="t" id="t0029c04"></a><a class="t" id="t0029c05"></a><span class="t-byline">宋天竺三藏求那跋陀羅譯</span></p>
<a class="t" id="t0029c06"></a><p><a class="t-linehead" id="t-linehead0029c06"></a>如是我聞：</p>
<p>一時，有眾多上座比丘<a class="t" id="t0029c07"></a>住拘舍彌國瞿師羅園。</p>
<p><a class="t-linehead" id="t-linehead0029c07"></a>時，有差摩比丘<a class="t" id="t0029c08"></a>住拘舍彌國跋陀梨園，身得重病。</p>
<p><a class="t-linehead" id="t-linehead0029c08"></a>時，有陀<a class="t" id="t0029c09"></a>娑比丘為瞻病者。時，陀娑比丘詣諸上座<a class="t" id="t0029c10"></a>比丘，禮諸上座比丘足，於一面住。</p>
<p><a class="t-linehead" id="t-linehead0029c10"></a>諸上<a class="t" id="t0029c11"></a>座比丘告陀娑比丘言：「汝往詣差摩比丘<a class="t" id="t0029c12"></a>所，語言：『諸上座問汝，身小差安隱，苦患<a class="t" id="t0029c13"></a>不增劇耶？』」</p>
<p><a class="t-linehead" id="t-linehead0029c13"></a>時，陀娑比丘受諸上座比丘教，<a class="t" id="t0029c14"></a>至差摩比丘所，語差摩比丘言：「諸上座比<a class="t" id="t0029c15"></a>丘問訊汝，苦患漸差不？眾苦不至增耶？」</p>
<p><a class="t-linehead" id="t-linehead0029c15"></a>差<a class="t" id="t0029c16"></a>摩比丘語陀娑比丘言：「我病不差，不安<a class="t" id="t0029c17"></a>隱身，諸苦轉增無救。譬如多力士夫，取羸<a class="t" id="t0029c18"></a>劣人，以繩繼頭，兩手急絞，極大苦痛，我今<a class="t" id="t0029c19"></a>苦痛有過於彼。譬如屠牛，以利刀生割其<a class="t" id="t0029c20"></a>腹，取其內藏，其牛腹痛當何可堪！我今腹<a class="t" id="t0029c21"></a>痛甚於彼牛。如二力士捉一劣夫，懸著火<a class="t" id="t0029c22"></a>上，燒其兩足，我今兩足熱過於彼。」</p>
<p><a class="t-linehead" id="t-linehead0029c22"></a>時，陀娑<a class="t" id="t0029c23"></a>比丘還至諸上座所，以差摩比丘所說病<a class="t" id="t0029c24"></a>狀，具白諸上座。</p>
<p><a class="t-linehead" id="t-linehead0029c24"></a>時，諸上座還遣陀娑比<a class="t" id="t0029c25"></a>丘至差摩比丘所，語差摩比丘言：「世尊<a class="t" id="t0029c26"></a>所說，有五受陰。何等為五？色受陰，受、想、<a class="t" id="t0029c27"></a>行、識受陰，汝差摩能少觀察此五受陰非我、<a class="t" id="t0029c28"></a>非我所耶？」</p>
<p><a class="t-linehead" id="t-linehead0029c28"></a>時，陀娑比丘受諸上座比丘教<a class="t" id="t0029c29"></a>已，往語差摩比丘言：「諸上座語汝，世尊<a class="t" id="t0030a01"></a>說五受陰，汝少能觀察非我、非我所耶？」</p>
<p><a class="t-linehead" id="t-linehead0030a01"></a>差<a class="t" id="t0030a02"></a>摩比丘語陀娑言：「我於彼五受陰能觀<a class="t" id="t0030a03"></a>察非我、非我所。」</p>
<p><a class="t-linehead" id="t-linehead0030a03"></a>陀娑比丘還白諸上座：「差<a class="t" id="t0030a04"></a>摩比丘言：『我於五受陰能觀察非我、非我<a class="t" id="t0030a05"></a>所。』」</p>
<p><a class="t-linehead" id="t-linehead0030a05"></a>諸上座比丘復遣陀娑比丘語差摩<a class="t" id="t0030a06"></a>比丘言：「汝能於五受陰觀察非我、非我<a class="t" id="t0030a07"></a>所，如漏盡阿羅漢耶？」</p>
<p><a class="t-linehead" id="t-linehead0030a07"></a>時，陀娑比丘受諸上<a class="t" id="t0030a08"></a>座比丘教，往詣差摩比丘所，語差摩言：「比<a class="t" id="t0030a09"></a>丘能如是觀五受陰者，如漏盡阿羅漢耶？」</p>
<a class="t" id="t0030a10"></a><p><a class="t-linehead" id="t-linehead0030a10"></a>差摩比丘語陀娑比丘言：「我觀五受陰非<a class="t" id="t0030a11"></a>我、非我所，非漏盡阿羅漢也。」</p>
<p><a class="t-linehead" id="t-linehead0030a11"></a>時，陀娑比丘<a class="t" id="t0030a12"></a>還至諸上座所，白諸上座：「差摩比丘言：<a class="t" id="t0030a13"></a>『我觀五受陰非我、非我所，而非漏盡阿羅<a class="t" id="t0030a14"></a>漢也。』」</p>
<p><a class="t-linehead" id="t-linehead0030a14"></a>時，諸上座語陀娑比丘：「汝復還語<a class="t" id="t0030a15"></a>差摩比丘：『汝言：「我觀五受陰非我、非我所，<a class="t" id="t0030a16"></a>而非漏盡阿羅漢。」前後相違。』」</p>
<p><a class="t-linehead" id="t-linehead0030a16"></a>陀娑比丘<a class="t" id="t0030a17"></a>受諸上座比丘教，往語差摩比丘：「汝言：『我<a class="t" id="t0030a18"></a>觀五受陰非我、非我所，而非漏盡阿羅漢。』<a class="t" id="t0030a19"></a>前後相違。」</p>
<p><a class="t-linehead" id="t-linehead0030a19"></a>差摩比丘語陀娑比丘言：「我<a class="t" id="t0030a20"></a>於五受陰觀察非我、非我所，而非阿羅漢<a class="t" id="t0030a21"></a>者，我於我慢、我欲、我使，未斷、未知、未離、未<a class="t" id="t0030a22"></a>吐。」</p>
<p><a class="t-linehead" id="t-linehead0030a22"></a>陀娑比丘還至諸上座所，白諸上座：<a class="t" id="t0030a23"></a>「差摩比丘言：『我於五受陰觀察非我、非我<a class="t" id="t0030a24"></a>所，而非漏盡阿羅漢者，於五受陰我慢、<a class="t" id="t0030a25"></a>我欲、我使，未斷、未知、未離、未吐。』」</p>
<p><a class="t-linehead" id="t-linehead0030a25"></a>諸上座復遣<a class="t" id="t0030a26"></a>陀娑比丘語差摩比丘言：「汝言有我，於<a class="t" id="t0030a27"></a>何所有我？為色是我？為我異色？受、想、行、<a class="t" id="t0030a28"></a>識是我？為我異識耶？」</p>
<p><a class="t-linehead" id="t-linehead0030a28"></a>差摩比丘語陀娑比<a class="t" id="t0030a29"></a>丘言：「我不言色是我，我異色；受、想、行、識<a class="t" id="t0030b01"></a>是我，我異識。然於五受陰我慢、我欲、我使，<a class="t" id="t0030b02"></a>未斷、未知、未離、未吐。」</p>
<p><a class="t-linehead" id="t-linehead0030b02"></a>差摩比丘語陀娑比<a class="t" id="t0030b03"></a>丘言：「何煩令汝駈駈往反？汝取杖來，我<a class="t" id="t0030b04"></a>自扶杖，詣彼上座，願授以杖。」差摩比丘<a class="t" id="t0030b05"></a>即自扶杖，詣諸上座。</p>
<p><a class="t-linehead" id="t-linehead0030b05"></a>時，諸上座遙見<a class="t" id="t0030b06"></a>差摩比丘扶杖而來，自為敷座，安停脚<a class="t" id="t0030b07"></a>机，自往迎接，為持衣鉢，命令就座，共相<a class="t" id="t0030b08"></a>慰勞。慰勞已，語差摩比丘言：「汝言我慢，何<a class="t" id="t0030b09"></a>所見我？色是我耶？我異色耶？受、想、行、識是<a class="t" id="t0030b10"></a>我耶？我異識耶？」</p>
<p><a class="t-linehead" id="t-linehead0030b10"></a>差摩比丘白言：「非色是我，<a class="t" id="t0030b11"></a>非我異色；非受、想、行、識是我，非我異識。<a class="t" id="t0030b12"></a>能於五受陰我慢、我欲、我使，未斷、未知、未離、<a class="t" id="t0030b13"></a>未吐。譬如優鉢羅、鉢曇摩、拘牟頭、分陀<a class="t" id="t0030b14"></a>利華香，為即根香耶？為香異根耶？為莖<a class="t" id="t0030b15"></a>葉鬚精麤香耶？為香異精麤耶？為等說<a class="t" id="t0030b16"></a>不？」</p>
<p><a class="t-linehead" id="t-linehead0030b16"></a>諸上座答言：「不也，差摩比丘！非優鉢<a class="t" id="t0030b17"></a>羅、鉢曇摩、拘牟頭、分陀利根即是香、非<a class="t" id="t0030b18"></a>香異根，亦非莖葉鬚精麤是香，亦非香異<a class="t" id="t0030b19"></a>精麤也。」</p>
<p><a class="t-linehead" id="t-linehead0030b19"></a>差摩比丘復問：「彼何等香？」</p>
<p>上座答<a class="t" id="t0030b20"></a>言：「是華香。」</p>
<p><a class="t-linehead" id="t-linehead0030b20"></a>差摩比丘復言：「我亦如是。非<a class="t" id="t0030b21"></a>色即我，我不離色；非受、想、行識即我，我<a class="t" id="t0030b22"></a>不離識。然我於五受陰見非我、非我所，<a class="t" id="t0030b23"></a>而於我慢、我欲、我使，未斷、未知、未離、未吐。諸<a class="t" id="t0030b24"></a>上座聽我說譬，凡智者，因譬類得解。譬如<a class="t" id="t0030b25"></a>乳母衣，付浣衣者，以種種灰湯，浣濯塵<a class="t" id="t0030b26"></a>垢，猶有餘氣，要以種種雜香，薰令消滅。<a class="t" id="t0030b27"></a>如是，多聞聖弟子離於五受陰，正觀非我、<a class="t" id="t0030b28"></a>非我所，能於五受陰我慢、我欲、我使，未斷、<a class="t" id="t0030b29"></a>未知、未離、未吐，然後於五受陰增進思惟，<a class="t" id="t0030c01"></a>觀察生滅，此色、此色集、此色滅，此受、想、行、<a class="t" id="t0030c02"></a>識，此識集、此識滅。於五受陰如是觀生<a class="t" id="t0030c03"></a>滅已，我慢、我欲、我使，一切悉除，是名真<a class="t" id="t0030c04"></a>實正觀。」</p>
<p><a class="t-linehead" id="t-linehead0030c04"></a>差摩比丘說此法時，彼諸上座遠<a class="t" id="t0030c05"></a>塵離垢，得法眼淨。差摩比丘不起諸漏，心<a class="t" id="t0030c06"></a>得解脫，法喜利故，身病悉除。</p>
<p><a class="t-linehead" id="t-linehead0030c06"></a>時，諸上座比<a class="t" id="t0030c07"></a>丘語差摩比丘言：「我聞仁者初所說，已解<a class="t" id="t0030c08"></a>已樂，況復重聞！所以問者，欲發仁者微<a class="t" id="t0030c09"></a>妙辯才，非為嬈亂汝，便堪能廣說如來、應、<a class="t" id="t0030c10"></a>等正覺法。」</p>
<p><a class="t-linehead" id="t-linehead0030c10"></a>時，諸上座聞差摩比丘所說，歡喜<a class="t" id="t0030c11"></a>奉行。</p>
<a class="t" id="t0030c12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>