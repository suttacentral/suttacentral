<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa116">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 116</span><span class="mirror-right">（一一六） 我我所</span></h1>
</div>
<p><a class="t-linehead" id="t-linehead0038c07"></a>如是我聞：</p>
<p>一時，佛住摩拘羅山。時，有<a class="t" id="t0038c08"></a>侍者比丘名曰羅陀。</p>
<p><a class="t-linehead" id="t-linehead0038c08"></a>時，有眾多外道出家<a class="t" id="t0038c09"></a>至羅陀所，共相問訊已，退坐一面，問羅<a class="t" id="t0038c10"></a>陀言：「汝何故於沙門瞿曇所出家修梵<a class="t" id="t0038c11"></a>行？」</p>
<p><a class="t-linehead" id="t-linehead0038c11"></a>羅陀答言：「於色見我、我所、我<span class="corr" title="[漫&gt;慢]">慢</span>使繫著，<a class="t" id="t0038c12"></a>彼若盡、離欲、滅、寂、沒，於受、想、行、識，見我、我<a class="t" id="t0038c13"></a>所、我慢使繫著，彼若盡、離欲、滅、寂、沒故，於<a class="t" id="t0038c14"></a>世尊所出家修梵行。」</p>
<p><a class="t-linehead" id="t-linehead0038c14"></a>諸外道出家聞是語，<a class="t" id="t0038c15"></a>心不喜，從坐起，呵罵而去。</p>
<p><a class="t-linehead" id="t-linehead0038c15"></a>羅陀比丘晡<a class="t" id="t0038c16"></a>時從禪覺，往詣佛所，稽首禮足，退坐一<a class="t" id="t0038c17"></a>面。以其上事具白佛言：「世尊！我之所說，<a class="t" id="t0038c18"></a>得無毀謗世尊耶？不令他人難問詰責<a class="t" id="t0038c19"></a>墮負處耶？不如說說、不如法說、非法次<a class="t" id="t0038c20"></a>法說耶？」</p>
<p><a class="t-linehead" id="t-linehead0038c20"></a>佛告羅陀：「汝真實說，不謗如來，<a class="t" id="t0038c21"></a>不令他人難問詰責墮負處也，是如說說、<a class="t" id="t0038c22"></a>如法說、法次法說。所以者何？於色見我、我<a class="t" id="t0038c23"></a>所、我慢使繫著，彼若盡、離欲、滅、寂、沒故。受、<a class="t" id="t0038c24"></a>想、行、識，見我、我所、我慢使繫著，彼若盡、離<a class="t" id="t0038c25"></a>欲、滅、寂、沒故，於如來所出家修梵行。」</p>
<p><a class="t-linehead" id="t-linehead0038c25"></a>佛說<a class="t" id="t0038c26"></a>此經已，羅陀比丘聞佛所說，歡喜奉行。</p>
<a class="t" id="t0038c27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>