<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa980">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 980</span><span class="mirror-right">（九八〇） 毘舍利賈客</span></h1>
</div>
<p><a class="t-linehead" id="t-linehead0254c02"></a>如是我聞：</p>
<p>一時，佛在跋耆人間遊行，<a class="t" id="t0254c03"></a>至毘舍離國，住獼猴池側重閣講堂。時，毘舍<a class="t" id="t0254c04"></a>離國有眾多賈客，欲向怛剎尸羅國方便<a class="t" id="t0254c05"></a>莊嚴。是眾多賈客聞世尊於跋耆人間遊行，<a class="t" id="t0254c06"></a>至毘舍離國，住獼猴池側重閣講堂。聞已，<a class="t" id="t0254c07"></a>來詣佛所，稽首佛足，退坐一面。佛為諸賈<a class="t" id="t0254c08"></a>客種種說法，示、教、照、喜；示、教、照、喜已，默然<a class="t" id="t0254c09"></a>住。</p>
<p><a class="t-linehead" id="t-linehead0254c09"></a>時，諸賈客從坐起，整衣服，為佛作禮，合<a class="t" id="t0254c10"></a>掌白佛言：「世尊！我等諸賈客方便莊嚴，欲<a class="t" id="t0254c11"></a>至怛剎尸羅國，唯願世尊與諸大眾明旦<a class="t" id="t0254c12"></a>受我供養。」</p>
<p><a class="t-linehead" id="t-linehead0254c12"></a>爾時，世尊默然而許。</p>
<p>時，諸賈客知<a class="t" id="t0254c13"></a>世尊受請已，從坐起，禮佛足，各還自家，辦<a class="t" id="t0254c14"></a>種種淨美飲食，敷床座，安置淨水。晨朝遣<a class="t" id="t0254c15"></a>使，白佛：「時到。」</p>
<p><a class="t-linehead" id="t-linehead0254c15"></a>爾時，世尊與諸大眾著衣持<a class="t" id="t0254c16"></a>鉢。詣諸賈客所，就座而坐。</p>
<p><a class="t-linehead" id="t-linehead0254c16"></a>時，諸賈客以淨<a class="t" id="t0254c17"></a>美飲食自手供養。食畢洗鉢訖，取卑小床，<a class="t" id="t0254c18"></a>於大眾前坐，聽佛說法。</p>
<p><a class="t-linehead" id="t-linehead0254c18"></a>爾時，世尊告諸賈<a class="t" id="t0254c19"></a>客：「汝等當行於曠野中，有諸恐怖，心驚毛<a class="t" id="t0254c20"></a>竪。爾時，當念如來事，謂如來、應、等正覺，乃至<a class="t" id="t0254c21"></a>佛世尊。如是念者，恐怖則除。又，念法事，佛正<a class="t" id="t0254c22"></a>法、律，現法能離熾然，不待時節，通達親近，緣<a class="t" id="t0254c23"></a>自覺知。又，念僧事，世尊弟子善向、正向，乃至<a class="t" id="t0254c24"></a>世間福田。如是念者，恐怖即除。</p>
<p><a class="t-linehead" id="t-linehead0254c24"></a>「過去世時，<a class="t" id="t0254c25"></a>天、阿須輪共鬪。時，天帝釋告諸天眾：『汝等<a class="t" id="t0254c26"></a>與阿須輪共鬪戰之時，生恐怖者，當念<a class="t" id="t0254c27"></a>我幢，名摧伏幢。念彼幢時，恐怖得除。若不<a class="t" id="t0254c28"></a>念我幢者，當念伊舍那天子幢；若不念伊<a class="t" id="t0254c29"></a>舍那天子幢者，當念婆留那天子幢。念彼<a class="t" id="t0255a01"></a>幢時，恐怖即除。』如是，諸商人！汝等於曠野<a class="t" id="t0255a02"></a>中，有恐怖者，當念如來事、法事、僧事。」</p>
<p><a class="t-linehead" id="t-linehead0255a02"></a>爾<a class="t" id="t0255a03"></a>時，世尊為諸毘舍離賈客說供養隨喜偈：</p>
<a class="t" id="t0255a04"></a><blockquote class="gatha">
<p>「供養比丘僧，　　飲食隨時服，<a class="t" id="t0255a05"></a><br>　專念諦思惟，　　正知而行捨。<a class="t" id="t0255a06"></a><br>　淨物良福田，　　汝等悉具足，<a class="t" id="t0255a07"></a><br>　緣斯功德利，　　長夜獲安樂。<a class="t" id="t0255a08"></a><br>　發心有所求，　　眾利悉皆應，<a class="t" id="t0255a09"></a><br>　兩足四足安，　　道路往來安。<a class="t" id="t0255a10"></a><br>　夜安晝亦安，　　一切離諸惡，<a class="t" id="t0255a11"></a><br>　如沃壤良田，　　精純好種子。<a class="t" id="t0255a12"></a><br>　溉灌以時澤，　　收實不可量，<a class="t" id="t0255a13"></a><br>　淨戒良福田，　　精餚饍種子。<a class="t" id="t0255a14"></a><br>　正行以將順，　　終期妙果成，<a class="t" id="t0255a15"></a><br>　是故行施者，　　欲求備眾德。<a class="t" id="t0255a16"></a><br>　當隨智慧行，　　眾果自然備，<a class="t" id="t0255a17"></a><br>　於明行足尊，　　正心盡恭敬。<a class="t" id="t0255a18"></a><br>　種殖眾善本，　　終獲大福利，<a class="t" id="t0255a19"></a><br>　如實知世間，　　得具備正見。<a class="t" id="t0255a20"></a><br>　具足見正道，　　具足而昇進，<a class="t" id="t0255a21"></a><br>　遠離一切垢，　　逮得涅槃道，<a class="t" id="t0255a22"></a><br>　究竟於苦邊，　　是名備眾德。」</p>
</blockquote>
<a class="t" id="t0255a23"></a><p><a class="t-linehead" id="t-linehead0255a23"></a>爾時，世尊為諸毘舍離賈客說種種法，示、教、<a class="t" id="t0255a24"></a>照、喜已，從坐起去。</p>
<a class="t" id="t0255a25"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>