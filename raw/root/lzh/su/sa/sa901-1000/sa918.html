<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa918">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 918</span><span class="mirror-right">（九一八） 順調馬</span></h1>
</div>
<p><a class="t-linehead" id="t-linehead0232c29"></a>如是我聞：</p>
<p>一時，佛住王舍城迦蘭陀<a class="t" id="t0233a01"></a>竹園。</p>
<p><a class="t-linehead" id="t-linehead0233a01"></a>爾時，世尊告諸比丘：「世間有三種良<a class="t" id="t0233a02"></a>馬。何等為三？有馬捷疾具足、非色具足、非<a class="t" id="t0233a03"></a>形體具足。有馬捷疾具足、色具足、非形體<a class="t" id="t0233a04"></a>具足，有馬捷疾具足、色具足、形體具足。於<a class="t" id="t0233a05"></a>正法、律有三種善男子。何等為三？有善男<a class="t" id="t0233a06"></a>子捷疾具足、非色具足、非形體具足，有善<a class="t" id="t0233a07"></a>男子捷疾具足、色具足、非形體具足，有善<a class="t" id="t0233a08"></a>男子捷疾具足、色具足、形體具足。</p>
<p><a class="t-linehead" id="t-linehead0233a08"></a>「何等為<a class="t" id="t0233a09"></a>善男子捷疾具足、非色具足、非形體具足？謂<a class="t" id="t0233a10"></a>善男子苦聖諦如實知，苦集聖諦如實知，苦<a class="t" id="t0233a11"></a>滅聖諦如實知，苦滅道跡聖諦如實知。作如<a class="t" id="t0233a12"></a>是知、如是見已，斷五下分結，謂身見、戒取、<a class="t" id="t0233a13"></a>疑、貪欲、瞋恚；斷此五下分結已，得生般涅槃<a class="t" id="t0233a14"></a>阿那含，不復還生此世，是名善男子捷疾<a class="t" id="t0233a15"></a>具足。云何色不具足？若問阿毘曇、律，不能<a class="t" id="t0233a16"></a>解了句味，次第隨順，決定解說，是名色不具<a class="t" id="t0233a17"></a>足。云何形體不具足？謂非名聞大德，能感<a class="t" id="t0233a18"></a>財利供養、衣被、飲食、隨病湯藥，是名善男子<a class="t" id="t0233a19"></a>捷疾具足、非色具足、非形體具足。</p>
<p><a class="t-linehead" id="t-linehead0233a19"></a>「何等為捷<a class="t" id="t0233a20"></a>疾具足、色具足、非形體具足？謂善男子此苦<a class="t" id="t0233a21"></a>聖諦如實知，乃至得生般涅槃阿那含，不復<a class="t" id="t0233a22"></a>還生此世，是名捷疾具足。云何色具足？若<a class="t" id="t0233a23"></a>有問阿毘曇、律，能以次第句味，隨順決定，<a class="t" id="t0233a24"></a>而為解說，是名色具足。云何非形體具足？<a class="t" id="t0233a25"></a>謂非名聞大德，能感財利供養、衣被、飲食、隨<a class="t" id="t0233a26"></a>病湯藥，是名善男子捷疾具足、色具足、非形<a class="t" id="t0233a27"></a>體具足。</p>
<p><a class="t-linehead" id="t-linehead0233a27"></a>「何等為善男子捷疾具足、色具足、形<a class="t" id="t0233a28"></a>體具足？謂善男子此苦聖諦如實知，乃至得<a class="t" id="t0233a29"></a>阿那含生般涅槃，不復還生此世，是名捷<a class="t" id="t0233b01"></a>疾具足。何等為色具足，若有問阿毘曇、毘<a class="t" id="t0233b02"></a>尼，乃至而為解說，是名色具足。何等為形<a class="t" id="t0233b03"></a>體具足？謂名聞大德能感財利，乃至湯藥、眾<a class="t" id="t0233b04"></a>具，是名形體具足，是名善男子捷疾具足、<a class="t" id="t0233b05"></a>色具足、形體具足。」</p>
<p><a class="t-linehead" id="t-linehead0233b05"></a>佛說此經已，諸比丘聞<a class="t" id="t0233b06"></a>佛所說，歡喜奉行。</p>
<a class="t" id="t0233b07"></a><p class="endsutta"><span class="t-juanname">雜阿含經卷第三十二</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>