<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa929">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 929</span><span class="mirror-right">（九二九） 一切行</span></h1>
</div>
<p><a class="t-linehead" id="t-linehead0236c29"></a>如是我聞：</p>
<p>一時，佛住迦毘羅衛國尼<a class="t" id="t0237a01"></a>拘律園中。</p>
<p><a class="t-linehead" id="t-linehead0237a01"></a>爾時，釋氏摩訶男來詣佛所，稽首<a class="t" id="t0237a02"></a>佛足，退坐一面，白佛言：「世尊！云何名優婆<a class="t" id="t0237a03"></a>塞？」</p>
<p><a class="t-linehead" id="t-linehead0237a03"></a>佛告摩訶男：「優婆塞者，在家清白，乃至盡<a class="t" id="t0237a04"></a>壽，歸依三寶，為優婆塞，證知我！」</p>
<p><a class="t-linehead" id="t-linehead0237a04"></a>摩訶男白<a class="t" id="t0237a05"></a>佛：「世尊！云何為滿足一切優婆塞事？」</p>
<p><a class="t-linehead" id="t-linehead0237a05"></a>佛告<a class="t" id="t0237a06"></a>摩訶男：「若優婆塞有信無戒，是則不具，當<a class="t" id="t0237a07"></a>勤方便，具足淨戒。具足信、戒而不施者，是則<a class="t" id="t0237a08"></a>不具；以不具故，精勤方便，修習布施，令<a class="t" id="t0237a09"></a>其具足滿。信、戒、施滿，不能隨時往詣沙門，<a class="t" id="t0237a10"></a>聽受正法，是則不具；以不具故，精勤方<a class="t" id="t0237a11"></a>便，隨時往詣塔寺，見諸沙門，不一心聽受<a class="t" id="t0237a12"></a>正法，是不具足。信、戒、施、聞修習滿足，聞已不<a class="t" id="t0237a13"></a>持，是不具足；以不具足故，精勤方便，隨時<a class="t" id="t0237a14"></a>往詣沙門，專心聽法，聞則能持。不能觀察<a class="t" id="t0237a15"></a>諸法深義，是不具足；不具足故，精勤方便，信、<a class="t" id="t0237a16"></a>戒、施、聞，聞則能持，持已，觀察甚深妙義，而<a class="t" id="t0237a17"></a>不隨順知法次法向，是則不具，以不具故，<a class="t" id="t0237a18"></a>精勤方便，信、戒、施、聞，受持觀察，了達深義，隨<a class="t" id="t0237a19"></a>順行法次法向。摩訶男！是名滿足一切種<a class="t" id="t0237a20"></a>優婆塞事。」</p>
<p><a class="t-linehead" id="t-linehead0237a20"></a>摩訶男白佛：「世尊！云何名優婆<a class="t" id="t0237a21"></a>塞能自安慰，不安慰他？」</p>
<p><a class="t-linehead" id="t-linehead0237a21"></a>佛告摩訶男：「若優<a class="t" id="t0237a22"></a>婆塞能自立戒，不能令他立於正戒；自持<a class="t" id="t0237a23"></a>淨戒，不能令他持戒具足；自行布施，不能<a class="t" id="t0237a24"></a>以施建立於他；自詣塔寺見諸沙門，不<a class="t" id="t0237a25"></a>能勸他令詣塔寺往見沙門；自專聽法，<a class="t" id="t0237a26"></a>不能勸人樂聽正法；聞法自持，不能令<a class="t" id="t0237a27"></a>他受持正法；自能觀察甚深妙義，不能勸<a class="t" id="t0237a28"></a>人令觀深義；自知深法能隨順行法次法<a class="t" id="t0237a29"></a>向，不能勸人令隨順行法次法向。摩訶男！<a class="t" id="t0237b01"></a>如是八法成就者，是名優婆塞能自安慰，不<a class="t" id="t0237b02"></a>安慰他。」</p>
<p><a class="t-linehead" id="t-linehead0237b02"></a>摩訶男白佛：「世尊！優婆塞成就幾<a class="t" id="t0237b03"></a>法自安安他？」</p>
<p><a class="t-linehead" id="t-linehead0237b03"></a>佛告摩訶男：「若優婆塞成就<a class="t" id="t0237b04"></a>十六法者，是名優婆塞自安安他。何等為<a class="t" id="t0237b05"></a>十六？摩訶男！若優婆塞具足正信，建立<a class="t" id="t0237b06"></a>他人；自持淨戒，亦以淨戒建立他人；自<a class="t" id="t0237b07"></a>行布施，教人行施；自詣塔寺見諸沙門，<a class="t" id="t0237b08"></a>亦教人往見諸沙門；自專聽法，亦教人聽；<a class="t" id="t0237b09"></a>自受持法，教人受持；自觀察義，教人觀察；<a class="t" id="t0237b10"></a>自知深義，隨順修行法次法向，亦復教人<a class="t" id="t0237b11"></a>解了深義，隨順修行法次法向。摩訶男！如<a class="t" id="t0237b12"></a>是十六法成就者，是名優婆塞能自安慰，亦<a class="t" id="t0237b13"></a>安慰他人。</p>
<p><a class="t-linehead" id="t-linehead0237b13"></a>「摩訶男！若優婆塞成就如是十<a class="t" id="t0237b14"></a>六法者，彼諸大眾悉詣其所，謂婆羅門眾、<a class="t" id="t0237b15"></a>剎利眾、長者眾、沙門眾，於諸眾中威德顯<a class="t" id="t0237b16"></a>曜。譬如日輪，初、中及後，光明顯照。如是，優<a class="t" id="t0237b17"></a>婆塞十六法成就者，初、中及後，威德顯照。如<a class="t" id="t0237b18"></a>是，摩訶男！若優婆塞十六法成就者，世間難<a class="t" id="t0237b19"></a>得。」</p>
<p><a class="t-linehead" id="t-linehead0237b19"></a>佛說此經已，釋氏摩訶男聞佛所說，歡<a class="t" id="t0237b20"></a>喜隨喜，即從坐起，作禮而去。</p>
<a class="t" id="t0237b21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>