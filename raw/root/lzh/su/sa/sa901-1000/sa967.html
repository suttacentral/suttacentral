<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa967">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 967</span><span class="mirror-right">（九六七） 俱迦那</span></h1>
</div>
<p><a class="t-linehead" id="t-linehead0248b11"></a>如是我聞：</p>
<p>一時，佛住王舍城迦蘭陀竹<a class="t" id="t0248b12"></a>園。</p>
<p><a class="t-linehead" id="t-linehead0248b12"></a>爾時，尊者阿難陀於後夜時，向<span class="gaiji">［木＊翕］<!--gaiji,,1[木＊翕],2&#x3BD3;,3--></span>補河<a class="t" id="t0248b13"></a>邊，脫衣置岸邊，入水洗手足。還上岸，著<a class="t" id="t0248b14"></a>一衣，摩拭身體。時，俱迦那外道出家亦至<a class="t" id="t0248b15"></a>水邊。尊者阿難聞其行聲，聞聲已，即便謦<a class="t" id="t0248b16"></a>咳作聲。</p>
<p><a class="t-linehead" id="t-linehead0248b16"></a>俱迦那外道出家聞有人聲，而問<a class="t" id="t0248b17"></a>言：「為何等人？」</p>
<p><a class="t-linehead" id="t-linehead0248b17"></a>尊者阿難答言：「沙門。」</p>
<p>俱迦那<a class="t" id="t0248b18"></a>外道言：「何等沙門？」</p>
<p><a class="t-linehead" id="t-linehead0248b18"></a>尊者阿難答言：「釋種子。」</p>
<p>俱<a class="t" id="t0248b19"></a>迦那外道言：「欲有所問，寧有閑暇見答以<a class="t" id="t0248b20"></a>不？」</p>
<p><a class="t-linehead" id="t-linehead0248b20"></a>尊者阿難答言：「隨意所問，知者當答。」</p>
<p>俱<a class="t" id="t0248b21"></a>迦那言：「云何？阿難！如來死後有耶？」</p>
<p><a class="t-linehead" id="t-linehead0248b21"></a>阿難<a class="t" id="t0248b22"></a>答言：「世尊所說，此是無記。」</p>
<p><a class="t-linehead" id="t-linehead0248b22"></a>復問：「如來死後無<a class="t" id="t0248b23"></a>耶？死後有無耶？非有非無耶？」</p>
<p><a class="t-linehead" id="t-linehead0248b23"></a>阿難言：「世尊<a class="t" id="t0248b24"></a>所說，此是無記。」</p>
<p><a class="t-linehead" id="t-linehead0248b24"></a>俱迦那外道言：「云何？阿難！如<a class="t" id="t0248b25"></a>來死後有？答言無記，死後無？死後有無？死後<a class="t" id="t0248b26"></a>非有非無？答言無記。云何？阿難！為不知不<a class="t" id="t0248b27"></a>見耶？」</p>
<p><a class="t-linehead" id="t-linehead0248b27"></a>阿難答言：「非不知、非不見，悉知、悉<a class="t" id="t0248b28"></a>見。」</p>
<p><a class="t-linehead" id="t-linehead0248b28"></a>復問阿難：「云何知？云何見？」</p>
<p>阿難答言：「見<a class="t" id="t0248b29"></a>可見處，見所起處，見纏斷處，此則為知，<a class="t" id="t0248c01"></a>此則為見。我如是知、如是見，云何說言不<a class="t" id="t0248c02"></a>知、不見？」</p>
<p><a class="t-linehead" id="t-linehead0248c02"></a>俱迦那外道復問：「尊者何名？」</p>
<p>阿難陀<a class="t" id="t0248c03"></a>答言：「我名阿難陀。」</p>
<p><a class="t-linehead" id="t-linehead0248c03"></a>俱迦那外道言：「奇哉！大師<a class="t" id="t0248c04"></a>弟子，而共論議！我若知是尊者阿難陀者，<a class="t" id="t0248c05"></a>不敢發問。」說是語已，即捨而去。</p>
<a class="t" id="t0248c06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>