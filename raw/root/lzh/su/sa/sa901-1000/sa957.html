<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa957">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 957</span><span class="mirror-right">（九五七） 身命</span></h1>
</div>
<p><a class="t-linehead" id="t-linehead0244a09"></a>如是我聞：</p>
<p>一時，佛住王舍城迦蘭陀<a class="t" id="t0244a10"></a>竹園。</p>
<p><a class="t-linehead" id="t-linehead0244a10"></a>時，有婆蹉種出家來詣佛所，合掌問<a class="t" id="t0244a11"></a>訊，問訊已，退坐一面，白佛言：「瞿曇！欲有所<a class="t" id="t0244a12"></a>問，寧有閑暇見答以不？」</p>
<p><a class="t-linehead" id="t-linehead0244a12"></a>佛告婆蹉種出家：<a class="t" id="t0244a13"></a>「隨汝所問，當為汝說。」</p>
<p><a class="t-linehead" id="t-linehead0244a13"></a>婆蹉種出家白佛言：<a class="t" id="t0244a14"></a>「云何？瞿曇！命即身耶？」</p>
<p><a class="t-linehead" id="t-linehead0244a14"></a>佛告婆蹉種出家：「命即<a class="t" id="t0244a15"></a>身者，此是無記。」</p>
<p><a class="t-linehead" id="t-linehead0244a15"></a>「云何？瞿曇！為命異身異耶？」</p>
<a class="t" id="t0244a16"></a><p><a class="t-linehead" id="t-linehead0244a16"></a>佛告婆蹉種出家：「命異身異者，此亦無記。」</p>
<p>婆<a class="t" id="t0244a17"></a>蹉種出家白佛：「云何？瞿曇！命即身耶？答言：<a class="t" id="t0244a18"></a>『無記』。命異身異？答言：『無記』。沙門瞿曇有何等<a class="t" id="t0244a19"></a>奇？弟子命終，即記說言：『某生彼處，某生彼<a class="t" id="t0244a20"></a>處。』彼諸弟子於此命終捨身，即乘意生身<a class="t" id="t0244a21"></a>生於餘處。當於爾時，非為命異身異也？」</p>
<p><a class="t-linehead" id="t-linehead0244a21"></a>佛<a class="t" id="t0244a22"></a>告婆蹉：「此說有餘，不說無餘。」</p>
<p><a class="t-linehead" id="t-linehead0244a22"></a>婆蹉白佛：<a class="t" id="t0244a23"></a>「瞿曇！云何說有餘，不說無餘？」</p>
<p><a class="t-linehead" id="t-linehead0244a23"></a>佛告婆蹉：<a class="t" id="t0244a24"></a>「譬如火，有餘得然，非無餘。」</p>
<p><a class="t-linehead" id="t-linehead0244a24"></a>婆蹉白佛：「我<a class="t" id="t0244a25"></a>見火無餘亦然。」</p>
<p><a class="t-linehead" id="t-linehead0244a25"></a>佛告婆蹉：「云何見火無餘<a class="t" id="t0244a26"></a>亦然？」</p>
<p><a class="t-linehead" id="t-linehead0244a26"></a>婆蹉白佛：「譬如大聚熾火，疾風來吹，<a class="t" id="t0244a27"></a>火飛空中，豈非無餘火耶？」</p>
<p><a class="t-linehead" id="t-linehead0244a27"></a>佛告婆蹉：「風吹<a class="t" id="t0244a28"></a>飛火，即是有餘，非無餘也。」</p>
<p><a class="t-linehead" id="t-linehead0244a28"></a>婆蹉白佛：「瞿<a class="t" id="t0244a29"></a>曇！空中飛火。云何名有餘？」</p>
<p><a class="t-linehead" id="t-linehead0244a29"></a>佛告婆蹉：「空中<a class="t" id="t0244b01"></a>飛火依風故住，依風故然；以依風故，故<a class="t" id="t0244b02"></a>說有餘。」</p>
<p><a class="t-linehead" id="t-linehead0244b02"></a>婆蹉白佛：「眾生於此命終，乘意<a class="t" id="t0244b03"></a>生身往生餘處。云何有餘？」</p>
<p><a class="t-linehead" id="t-linehead0244b03"></a>佛告婆蹉：「眾生<a class="t" id="t0244b04"></a>於此處命終，乘意生身生於餘處，當於爾<a class="t" id="t0244b05"></a>時，因愛故取，因愛而住，故說有餘。」</p>
<p><a class="t-linehead" id="t-linehead0244b05"></a>婆蹉白<a class="t" id="t0244b06"></a>佛：「眾生以愛樂有餘，染著有餘；唯有世<a class="t" id="t0244b07"></a>尊得彼無餘，成等正覺。沙門瞿曇！世間多<a class="t" id="t0244b08"></a>緣，請辭還去。」</p>
<p><a class="t-linehead" id="t-linehead0244b08"></a>佛告婆蹉：「宜知是時！」</p>
<p>婆蹉出<a class="t" id="t0244b09"></a>家聞佛所說，歡喜隨喜，從坐起而去。</p>
<a class="t" id="t0244b10"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>