<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa973">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 973</span><span class="mirror-right">（九七三） 旃陀</span></h1>
</div>
<p><a class="t-linehead" id="t-linehead0251b20"></a>如是我聞：</p>
<p>一時，佛住拘睒彌國瞿師<a class="t" id="t0251b21"></a>羅園，尊者阿難亦住於彼。</p>
<p><a class="t-linehead" id="t-linehead0251b21"></a>時，有外道出家<a class="t" id="t0251b22"></a>名曰栴陀，詣尊者阿難所，與尊者阿難共<a class="t" id="t0251b23"></a>相問訊慰勞已，退坐一面，問尊者阿難言：<a class="t" id="t0251b24"></a>「何故於沙門瞿曇所出家修梵行？」</p>
<p><a class="t-linehead" id="t-linehead0251b24"></a>阿難答<a class="t" id="t0251b25"></a>言：「為斷貪欲、瞋恚、愚癡故，於彼出家修梵<a class="t" id="t0251b26"></a>行。」</p>
<p><a class="t-linehead" id="t-linehead0251b26"></a>栴陀復問：「彼能說斷貪欲、瞋恚、愚癡<a class="t" id="t0251b27"></a>耶？」</p>
<p><a class="t-linehead" id="t-linehead0251b27"></a>阿難答言：「我亦能說斷貪欲、瞋恚、愚癡。」</p>
<a class="t" id="t0251b28"></a><p><a class="t-linehead" id="t-linehead0251b28"></a>栴陀復問：「汝見貪欲、瞋恚、愚癡有何過患，<a class="t" id="t0251b29"></a>說斷貪欲、瞋恚、愚癡耶？」</p>
<p><a class="t-linehead" id="t-linehead0251b29"></a>阿難答言：「染著貪<a class="t" id="t0251c01"></a>欲映障心故，或自害，或復害他，或復俱<a class="t" id="t0251c02"></a>害，現法得罪、後世得罪、現法後世二俱得<a class="t" id="t0251c03"></a>罪，彼心常懷憂、苦受覺。若瞋恚映障、愚癡<a class="t" id="t0251c04"></a>映障，自害、害他、自他俱害，乃至常懷憂、苦<a class="t" id="t0251c05"></a>受覺。又復，貪欲為盲、為無目、為無智、為慧<a class="t" id="t0251c06"></a>力羸、為障閡，非明、非等覺，不轉向涅槃。<a class="t" id="t0251c07"></a>瞋恚、愚癡亦復如是。我見貪欲、瞋恚、愚癡<a class="t" id="t0251c08"></a>有如是過患，故說斷貪欲、瞋恚、愚癡。」</p>
<p><a class="t-linehead" id="t-linehead0251c08"></a>栴陀<a class="t" id="t0251c09"></a>復問：「汝見斷貪欲、瞋恚、愚癡有何福利，而<a class="t" id="t0251c10"></a>說斷貪欲、瞋恚、愚癡？」</p>
<p><a class="t-linehead" id="t-linehead0251c10"></a>阿難答言：「斷貪欲已，<a class="t" id="t0251c11"></a>不自害，又不害他，亦不俱害；又復不現法<a class="t" id="t0251c12"></a>得罪、後世得罪、現法後世得罪，心法常懷<a class="t" id="t0251c13"></a>喜樂、受覺。瞋恚、愚癡亦復如是。於現法中<a class="t" id="t0251c14"></a>常離熾然，不待時節，有得餘現法緣自覺<a class="t" id="t0251c15"></a>知。見有如是功德利益故，說斷貪欲、瞋恚、<a class="t" id="t0251c16"></a>愚癡。」</p>
<p><a class="t-linehead" id="t-linehead0251c16"></a>栴陀復問：「尊者阿難！有道有跡，修習<a class="t" id="t0251c17"></a>多修習，能斷貪欲、瞋恚、愚癡不？」</p>
<p><a class="t-linehead" id="t-linehead0251c17"></a>阿難答言：<a class="t" id="t0251c18"></a>「有。謂八正道——正見乃至正定。」</p>
<p><a class="t-linehead" id="t-linehead0251c18"></a>栴陀外道白<a class="t" id="t0251c19"></a>尊者阿難：「此是賢哉之道、賢哉之跡，修習多<a class="t" id="t0251c20"></a>修習，能斷貪欲、瞋恚、愚癡。」</p>
<p><a class="t-linehead" id="t-linehead0251c20"></a>時，栴陀外道聞<a class="t" id="t0251c21"></a>尊者阿難所說，歡喜隨喜，從坐起而去。</p>
<a class="t" id="t0251c22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>