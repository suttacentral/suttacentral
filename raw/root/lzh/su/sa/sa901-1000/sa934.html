<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa934">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 934</span><span class="mirror-right">（九三四） 解脫</span></h1>
</div>
<p><a class="t-linehead" id="t-linehead0238c29"></a>如是我聞：</p>
<p>一時，佛住迦毘羅衛國尼<a class="t" id="t0239a01"></a>拘律園中。</p>
<p><a class="t-linehead" id="t-linehead0239a01"></a>爾時，釋氏摩訶男來詣佛所，稽首<a class="t" id="t0239a02"></a>佛足，退坐一面，白佛言：「世尊！如我解佛所<a class="t" id="t0239a03"></a>說，正受故解脫，非不正受。云何？世尊！為先<a class="t" id="t0239a04"></a>正受而後解脫耶？為先解脫而後正受耶？<a class="t" id="t0239a05"></a>為正受解脫不前不後一時俱生耶？」</p>
<p><a class="t-linehead" id="t-linehead0239a05"></a>爾時，世<a class="t" id="t0239a06"></a>尊默然而住。如是摩訶男第二第三問，佛亦<a class="t" id="t0239a07"></a>再三默然住。</p>
<p><a class="t-linehead" id="t-linehead0239a07"></a>爾時，尊者阿難住於佛後，執扇<a class="t" id="t0239a08"></a>扇佛。尊者阿難作是念：「釋氏摩訶男以此<a class="t" id="t0239a09"></a>深義而問世尊，世尊病差未久，我今當<a class="t" id="t0239a10"></a>說餘事，以引於彼語。</p>
<p><a class="t-linehead" id="t-linehead0239a10"></a>「摩訶男！學人亦有戒，<a class="t" id="t0239a11"></a>無學人亦有戒；學人有三昧，無學人亦有<a class="t" id="t0239a12"></a>三昧；學人有慧，無學人亦有慧；學人有解<a class="t" id="t0239a13"></a>脫，無學人亦有解脫。」</p>
<p><a class="t-linehead" id="t-linehead0239a13"></a>摩訶男問尊者阿難：<a class="t" id="t0239a14"></a>「云何為學人戒？云何為無學人戒？云何學人<a class="t" id="t0239a15"></a>三昧？云何無學人三昧？云何學人慧？云何無<a class="t" id="t0239a16"></a>學人慧？云何學人解脫？云何無學人解脫？」</p>
<p><a class="t-linehead" id="t-linehead0239a16"></a>尊<a class="t" id="t0239a17"></a>者阿難語摩訶男：「此聖弟子住於戒波羅提<a class="t" id="t0239a18"></a>木叉律儀，威儀行處，受持學戒，受持學戒<a class="t" id="t0239a19"></a>具足已；離欲、惡不善法，乃至第四禪具足住；<a class="t" id="t0239a20"></a>如是三昧具足已，此苦聖諦如實知，此苦<a class="t" id="t0239a21"></a>集如實知，此苦滅如實知，此苦滅道跡如實<a class="t" id="t0239a22"></a>知；如是知、如是見已，五下分結已斷已知，<a class="t" id="t0239a23"></a>謂身見、戒取、疑、貪欲、瞋恚，此五下分結斷，<a class="t" id="t0239a24"></a>於彼受生，得般涅槃阿那含，不復還生此<a class="t" id="t0239a25"></a>世。彼當爾時，成就學戒、學三昧、學慧、學解<a class="t" id="t0239a26"></a>脫，復於餘時盡諸有漏，無漏解脫、慧解脫，<a class="t" id="t0239a27"></a>自知作證：『我生已盡，梵行已立，所作已作，<a class="t" id="t0239a28"></a>自知不受後有。』彼當爾時成就無學戒、無<a class="t" id="t0239a29"></a>學三昧、無學慧、無學解脫。如是，摩訶男！是<a class="t" id="t0239b01"></a>名世尊所說學戒、學三昧、學慧、學解脫，無<a class="t" id="t0239b02"></a>學戒、無學三昧、無學慧、無學解脫。」</p>
<p><a class="t-linehead" id="t-linehead0239b02"></a>爾時，釋氏<a class="t" id="t0239b03"></a>摩訶男聞尊者阿難所說，歡喜隨喜，從坐<a class="t" id="t0239b04"></a>起，禮佛而去。</p>
<a class="t" id="t0239b05"></a><p><a class="t-linehead" id="t-linehead0239b05"></a>爾時，世尊知摩訶男去不久，語尊者阿難：<a class="t" id="t0239b06"></a>「迦毘羅衛釋氏乃能與諸比丘共論深義？」</p>
<a class="t" id="t0239b07"></a><p><a class="t-linehead" id="t-linehead0239b07"></a>阿難白佛：「唯然，世尊！迦毘羅衛釋氏能與諸<a class="t" id="t0239b08"></a>比丘共論深義。」</p>
<p><a class="t-linehead" id="t-linehead0239b08"></a>佛告阿難：「迦毘羅衛諸釋<a class="t" id="t0239b09"></a>氏快得善利，能於甚深佛法賢聖慧眼而<a class="t" id="t0239b10"></a>得深入。」</p>
<p><a class="t-linehead" id="t-linehead0239b10"></a>佛說此經已，尊者阿難聞佛所說，<a class="t" id="t0239b11"></a>歡喜奉行。</p>
<a class="t" id="t0239b12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>