<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa950">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 950</span><span class="mirror-right">（九五〇） 過去</span></h1>
</div>
<p><a class="t-linehead" id="t-linehead0242c13"></a>如是我聞：</p>
<p>一時，佛住舍衛國祇樹給<a class="t" id="t0242c14"></a>孤獨園。</p>
<p><a class="t-linehead" id="t-linehead0242c14"></a>爾時，世尊告諸比丘：「眾生無始生死，<a class="t" id="t0242c15"></a>長夜輪轉，不知苦之本際。」</p>
<p><a class="t-linehead" id="t-linehead0242c15"></a>時，有異比丘從<a class="t" id="t0242c16"></a>坐起，整衣服，為佛作禮，右膝著地，合掌白<a class="t" id="t0242c17"></a>佛：「世尊！過去有幾劫？」</p>
<p><a class="t-linehead" id="t-linehead0242c17"></a>佛告比丘：「我悉能說，<a class="t" id="t0242c18"></a>汝知甚難。」</p>
<p><a class="t-linehead" id="t-linehead0242c18"></a>比丘白佛：「可說譬不？」</p>
<p>佛言：「可說。<a class="t" id="t0242c19"></a>譬如，比丘！有士夫壽命百歲，晨朝憶念三<a class="t" id="t0242c20"></a>百千劫，日中憶念三百千劫，日暮憶念三百<a class="t" id="t0242c21"></a>千劫。如是日日憶念劫數，百年命終，不能<a class="t" id="t0242c22"></a>憶念劫數邊際。比丘當知，過去劫數無量如<a class="t" id="t0242c23"></a>是，過去無量劫數，長夜受苦，積骨成山，髓<a class="t" id="t0242c24"></a>血成流，乃至地獄、畜生、餓鬼惡趣。如是，比丘！<a class="t" id="t0242c25"></a>無始生死，長夜輪轉，不知苦之本際。是故，比<a class="t" id="t0242c26"></a>丘！當如是學：『斷除諸有，莫令增長。』」</p>
<p><a class="t-linehead" id="t-linehead0242c26"></a>佛說<a class="t" id="t0242c27"></a>此經已，諸比丘聞佛所說，歡喜奉行。</p>
<a class="t" id="t0242c28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>