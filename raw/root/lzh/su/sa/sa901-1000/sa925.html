<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa925">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 925</span><span class="mirror-right">（九二五） 八種</span></h1>
</div>
<p><a class="t-linehead" id="t-linehead0235b22"></a>如是我聞：</p>
<p>一時，佛住王舍城迦蘭陀<a class="t" id="t0235b23"></a>竹園。</p>
<p><a class="t-linehead" id="t-linehead0235b23"></a>爾時，世尊告諸比丘：「世間良馬有八種<a class="t" id="t0235b24"></a>德成就者，隨人所欲，取道多少。何等為八？<a class="t" id="t0235b25"></a>生於良馬鄉，是名良馬第一之德。復次，體性<a class="t" id="t0235b26"></a>溫良，不驚恐人，是名良馬第二之德。復次，<a class="t" id="t0235b27"></a>良馬不擇飲食，是名良馬第三之德。復次，<a class="t" id="t0235b28"></a>良馬厭惡不淨，擇地而臥，是名良馬第四<a class="t" id="t0235b29"></a>之德。復次，良馬諸情態速為調馬者現，馬師<a class="t" id="t0235c01"></a>調習，速捨其態，是名良馬第五之德。復次，良<a class="t" id="t0235c02"></a>馬安於駕乘，不顧餘馬，隨其輕重，能盡<a class="t" id="t0235c03"></a>其力，是名良馬第六之德。復次，良馬常隨正<a class="t" id="t0235c04"></a>路，不隨非道，是名良馬第七之德。復次，良<a class="t" id="t0235c05"></a>馬若病、若老，勉力駕乘，不厭不倦，是名良<a class="t" id="t0235c06"></a>馬第八之德。</p>
<p><a class="t-linehead" id="t-linehead0235c06"></a>「如是，丈夫於正法、律八德成<a class="t" id="t0235c07"></a>就，當知是賢士夫。何等為八？謂賢士夫住<a class="t" id="t0235c08"></a>於正戒波羅提木叉律儀，威儀行處具足，見<a class="t" id="t0235c09"></a>微細罪，能生怖畏，受持學戒，是名丈夫於<a class="t" id="t0235c10"></a>正法、律第一之德。復次，丈夫性自賢善，善調<a class="t" id="t0235c11"></a>善住，不惱、不怖諸梵行者，是名丈夫第二之<a class="t" id="t0235c12"></a>德。復次，丈夫次行乞食，隨其所得，若麁、若<a class="t" id="t0235c13"></a>細，其心平等，不嫌、不著，是名丈夫第三之<a class="t" id="t0235c14"></a>德。復次，丈夫心生厭離於身惡業，口、意惡<a class="t" id="t0235c15"></a>業，惡不善法及諸煩惱，重受諸有熾然苦報，<a class="t" id="t0235c16"></a>於未來世生、老、病、死、憂、悲、惱、苦，增其厭離，<a class="t" id="t0235c17"></a>是名丈夫第四之德。復次，丈夫若有沙門過，<a class="t" id="t0235c18"></a>諂曲不實，速告大師及善知識，大師說法<a class="t" id="t0235c19"></a>則時除斷，是名丈夫第五之德。復次，丈夫<a class="t" id="t0235c20"></a>學心具足，作如是念：『設使餘人學以不學，<a class="t" id="t0235c21"></a>我悉當學。』是名丈夫第六之德。復次，丈夫<a class="t" id="t0235c22"></a>行八正道，不行非道，是名丈夫第七之德。<a class="t" id="t0235c23"></a>復次，丈夫乃至盡壽，精勤方便，不厭不倦，<a class="t" id="t0235c24"></a>是名丈夫第八之德。如是丈夫八德成就，<a class="t" id="t0235c25"></a>隨其行地，能速昇進。」</p>
<p><a class="t-linehead" id="t-linehead0235c25"></a>佛說此經已，諸比丘<a class="t" id="t0235c26"></a>聞佛所說，歡喜奉行。</p>
<a class="t" id="t0235c27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>