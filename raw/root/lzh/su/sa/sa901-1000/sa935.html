<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa935">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 935</span><span class="mirror-right">（九三五） 含羅</span></h1>
</div>
<p><a class="t-linehead" id="t-linehead0239b12"></a>如是我聞：</p>
<p>一時，佛住迦毘羅衛國尼<a class="t" id="t0239b13"></a>拘律園中。</p>
<p><a class="t-linehead" id="t-linehead0239b13"></a>爾時，釋氏名曰沙陀，語釋氏摩<a class="t" id="t0239b14"></a>訶男：「世尊說須陀洹成就幾種法？」</p>
<p><a class="t-linehead" id="t-linehead0239b14"></a>摩訶<a class="t" id="t0239b15"></a>男答言：「世尊說須陀洹成就四法。何等為<a class="t" id="t0239b16"></a>四？謂於佛不壞淨，法、僧不壞淨，聖戒成就，<a class="t" id="t0239b17"></a>是名四法成就須陀洹。」</p>
<p><a class="t-linehead" id="t-linehead0239b17"></a>釋氏沙陀語釋氏摩<a class="t" id="t0239b18"></a>訶男：「莫作是說！莫作是言世尊說四法<a class="t" id="t0239b19"></a>成就須陀洹。然彼三法成就須陀洹。何等<a class="t" id="t0239b20"></a>為三？謂於佛不壞淨、於法不壞淨、於僧<a class="t" id="t0239b21"></a>不壞淨。如是三法成就須陀洹。」如是第三<a class="t" id="t0239b22"></a>說。釋氏摩訶男不能令沙陀受四法，釋氏<a class="t" id="t0239b23"></a>沙陀不能令摩訶男受三法，共詣佛所，稽<a class="t" id="t0239b24"></a>首佛足，退坐一面。</p>
<p><a class="t-linehead" id="t-linehead0239b24"></a>釋氏摩訶男白佛言：「世<a class="t" id="t0239b25"></a>尊！釋氏沙陀來詣我所，問我言：『世尊說幾<a class="t" id="t0239b26"></a>法成就須陀洹？』我即答言：『世尊說四法成<a class="t" id="t0239b27"></a>就須陀洹。何等為四？謂於佛不壞淨，於法、<a class="t" id="t0239b28"></a>僧不壞淨，聖戒成就。如是四法成就須陀<a class="t" id="t0239b29"></a>洹。』釋氏沙陀作是言：『釋氏摩訶男！莫作是<a class="t" id="t0239c01"></a>語，世尊說四法成就須陀洹，但三法成就<a class="t" id="t0239c02"></a>須陀洹。何等為三？謂於佛不壞淨、於法<a class="t" id="t0239c03"></a>不壞淨、於僧不壞淨，世尊說如是三法成<a class="t" id="t0239c04"></a>就須陀洹。』如是再三說，我亦不能令彼<a class="t" id="t0239c05"></a>釋氏沙陀受四法，釋氏沙陀亦不能令我<a class="t" id="t0239c06"></a>受三法，是故俱來詣世尊所，今問世尊，須<a class="t" id="t0239c07"></a>陀洹成就幾法？」</p>
<p><a class="t-linehead" id="t-linehead0239c07"></a>時，沙陀釋氏從坐起，為<a class="t" id="t0239c08"></a>佛作禮，合掌白佛：「世尊！若有如是像類<a class="t" id="t0239c09"></a>法起，一者世尊，一者比丘僧，我寧隨世尊，<a class="t" id="t0239c10"></a>不隨比丘僧。或有如是像類法起，一者<a class="t" id="t0239c11"></a>世尊，一者比丘尼僧、優婆塞、優婆夷、若天、<a class="t" id="t0239c12"></a>若魔、若梵、若沙門、婆羅門、諸天、世人，我寧<a class="t" id="t0239c13"></a>隨世尊！不隨餘眾。」</p>
<p><a class="t-linehead" id="t-linehead0239c13"></a>爾時，世尊告釋氏摩訶<a class="t" id="t0239c14"></a>男：「如摩訶男！釋氏沙陀作如是論，汝<span class="corr" title="[等&gt;當]">當</span>云<a class="t" id="t0239c15"></a>何？」</p>
<p><a class="t-linehead" id="t-linehead0239c15"></a>摩訶男白佛：「世尊！彼沙陀釋氏作如是<a class="t" id="t0239c16"></a>論，我知復可說，我唯言善，唯言真實。」</p>
<p><a class="t-linehead" id="t-linehead0239c16"></a>佛<a class="t" id="t0239c17"></a>告摩訶男：「是故當知四法成就須陀洹，於<a class="t" id="t0239c18"></a>佛不壞淨，於法、僧不壞淨，聖戒成就。如是<a class="t" id="t0239c19"></a>受持。」</p>
<p><a class="t-linehead" id="t-linehead0239c19"></a>時，釋氏摩訶男聞佛所說，歡喜隨喜，從<a class="t" id="t0239c20"></a>坐起，作禮而去。</p>
<a class="t" id="t0239c21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>