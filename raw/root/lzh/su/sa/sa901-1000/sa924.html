<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa924">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 924</span><span class="mirror-right">（九二四） 有過</span></h1>
</div>
<p><a class="t-linehead" id="t-linehead0235a06"></a>如是我聞：</p>
<p>一時，佛住王舍城迦蘭陀<a class="t" id="t0235a07"></a>竹園。</p>
<p><a class="t-linehead" id="t-linehead0235a07"></a>爾時，世尊告諸比丘：「世間馬有八態。<a class="t" id="t0235a08"></a>何等為八？謂惡馬臨駕車時，後脚蹹人，前<a class="t" id="t0235a09"></a>脚跪地，奮頭齧人，是名世間馬第一態。復<a class="t" id="t0235a10"></a>次，惡馬就駕車時，低頭振軛，是名世間惡<a class="t" id="t0235a11"></a>馬第二之態。復次，世間惡馬就駕車時，下<a class="t" id="t0235a12"></a>道而去，或復偏厲車，令其翻覆，是名第三<a class="t" id="t0235a13"></a>之態。復次，世間惡馬就駕車時，仰頭却行，<a class="t" id="t0235a14"></a>是名世間惡馬第四之態。復次，世間惡馬就<a class="t" id="t0235a15"></a>駕車時，小得鞭杖，或斷繮折勒，縱橫馳走，<a class="t" id="t0235a16"></a>是名第五之態。復次，世間惡馬就駕車時，<a class="t" id="t0235a17"></a>舉前兩足，而作人立，是名第六之態。復次，<a class="t" id="t0235a18"></a>世間惡馬就駕之時，加之鞭杖，安住不動，<a class="t" id="t0235a19"></a>是名第七之態。復次，世間惡馬就駕之時，叢<a class="t" id="t0235a20"></a>聚四脚，伏地不起，是名第八之態。</p>
<p><a class="t-linehead" id="t-linehead0235a20"></a>「如是，世<a class="t" id="t0235a21"></a>間惡丈夫於正法、律有八種過。何等為八？<a class="t" id="t0235a22"></a>若比丘！諸梵行者以見聞疑罪而發舉時，<a class="t" id="t0235a23"></a>彼則瞋恚，反呵責彼言：『汝愚癡，不辯不善，他<a class="t" id="t0235a24"></a>立舉汝，汝云何舉我？』如彼惡馬，後脚雙蹹，<a class="t" id="t0235a25"></a>前脚跪地，斷鞅折軛，是名丈夫於正法、律<a class="t" id="t0235a26"></a>第一之過。</p>
<p><a class="t-linehead" id="t-linehead0235a26"></a>「復次，比丘！諸梵行者以見聞疑<a class="t" id="t0235a27"></a>舉，反出他罪，猶如惡馬怒項折軛，是名丈<a class="t" id="t0235a28"></a>夫於正法、律第二之過。</p>
<p><a class="t-linehead" id="t-linehead0235a28"></a>「復次，比丘！諸梵行<a class="t" id="t0235a29"></a>者以見聞疑舉，不以正答，橫說餘事，瞋恚<a class="t" id="t0235b01"></a>憍慢，隱覆嫌恨，不忍，無所由作，如彼惡馬<a class="t" id="t0235b02"></a>不由正路，令車翻覆，是名丈夫於正法、律<a class="t" id="t0235b03"></a>第三之過。</p>
<p><a class="t-linehead" id="t-linehead0235b03"></a>「復次，比丘！諸梵行者以見聞疑<a class="t" id="t0235b04"></a>舉，令其憶念，而作是言：『我不憶念！』觝突不<a class="t" id="t0235b05"></a>伏，如彼惡馬却縮轉退，是名丈夫於正法、<a class="t" id="t0235b06"></a>律第四之過。</p>
<p><a class="t-linehead" id="t-linehead0235b06"></a>「復次，比丘！諸梵行者以見聞<a class="t" id="t0235b07"></a>疑舉時，輕蔑不數其人，亦不數僧，攝持<a class="t" id="t0235b08"></a>衣鉢，隨意而去，如彼惡馬加以鞭杖，縱橫<a class="t" id="t0235b09"></a>馳走，是名丈夫於正法、律第五之過。</p>
<p><a class="t-linehead" id="t-linehead0235b09"></a>「復次，<a class="t" id="t0235b10"></a>比丘！諸梵行者以見聞疑舉時，自處高床、<a class="t" id="t0235b11"></a>與諸上座共諍曲直，如彼惡馬雙脚人立，<a class="t" id="t0235b12"></a>是名丈夫於正法、律第六之過。</p>
<p><a class="t-linehead" id="t-linehead0235b12"></a>「復次，比丘！<a class="t" id="t0235b13"></a>諸梵行者以見聞疑舉時，默然不應，以惱<a class="t" id="t0235b14"></a>大眾，如彼惡馬加其鞭杖，兀然不動，是名<a class="t" id="t0235b15"></a>丈夫於正法、律第七之過。</p>
<p><a class="t-linehead" id="t-linehead0235b15"></a>「復次，比丘！諸梵<a class="t" id="t0235b16"></a>行者以見聞疑舉時，則便捨戒，自生退沒，<a class="t" id="t0235b17"></a>到於寺門，而作是言：『汝默然快喜安住，我<a class="t" id="t0235b18"></a>自捨戒退沒。』如彼惡馬叢聚四足，伏地不<a class="t" id="t0235b19"></a>動，是名丈夫於正法、律第八之過。是名比<a class="t" id="t0235b20"></a>丘於正法、律有八種丈夫過惡。」</p>
<p><a class="t-linehead" id="t-linehead0235b20"></a>佛說此經<a class="t" id="t0235b21"></a>已，諸比丘聞佛所說，歡喜奉行。</p>
<a class="t" id="t0235b22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>