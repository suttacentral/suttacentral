<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa907">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 907</span><span class="mirror-right">（九〇七） 動搖</span></h1>
</div>
<p><a class="t-linehead" id="t-linehead0227a02"></a>如是我聞：</p>
<p>一時，佛住王舍城迦蘭陀<a class="t" id="t0227a03"></a>竹園。</p>
<p><a class="t-linehead" id="t-linehead0227a03"></a>時，有遮羅周羅那羅聚落主來詣佛<a class="t" id="t0227a04"></a>所，面前問訊慰勞，問訊慰勞已，退坐一面，<a class="t" id="t0227a05"></a>白佛言：「瞿曇！我聞古昔歌舞戲笑耆年宿士<a class="t" id="t0227a06"></a>作如是說：『若伎兒於大眾中歌舞戲笑，作<a class="t" id="t0227a07"></a>種種伎，令彼大眾歡樂喜笑，以是業緣，身<a class="t" id="t0227a08"></a>壞命終，生歡喜天。』於此，瞿曇法中所說云<a class="t" id="t0227a09"></a>何？」</p>
<p><a class="t-linehead" id="t-linehead0227a09"></a>佛告聚落主：「且止！莫問此義。」如是再<a class="t" id="t0227a10"></a>三，猶請不已。</p>
<p><a class="t-linehead" id="t-linehead0227a10"></a>佛告聚落主：「我今問汝，隨<a class="t" id="t0227a11"></a>汝意答。古昔此聚落眾生不離貪欲、貪欲<a class="t" id="t0227a12"></a>縛所縛，不離瞋恚、瞋恚縛所縛，不離愚<a class="t" id="t0227a13"></a>癡、愚癡縛所縛。彼諸伎兒於大眾坐中，種<a class="t" id="t0227a14"></a>種歌舞伎樂嬉戲，令彼眾人歡樂喜笑。聚落<a class="t" id="t0227a15"></a>主！當其彼人歡樂喜笑者，豈不增長貪、恚、<a class="t" id="t0227a16"></a>癡縛耶？」</p>
<p><a class="t-linehead" id="t-linehead0227a16"></a>聚落主白佛言：「如是，瞿曇！」</p>
<p>「聚落<a class="t" id="t0227a17"></a>主！譬如有人以繩反縛，有人長夜以惡<a class="t" id="t0227a18"></a>心欲令此人非義饒益，不安不樂，數數以<a class="t" id="t0227a19"></a>水澆所縛繩，此人被縛豈不轉增急耶？」</p>
<a class="t" id="t0227a20"></a><p><a class="t-linehead" id="t-linehead0227a20"></a>聚落主言：「如是，瞿曇！」</p>
<p>佛言：「聚落主！古昔眾<a class="t" id="t0227a21"></a>生亦復如是，不離貪欲、瞋恚、癡縛，緣彼嬉<a class="t" id="t0227a22"></a>戲歡樂喜笑，更增其縛。」</p>
<p><a class="t-linehead" id="t-linehead0227a22"></a>聚落主言：「實爾，瞿曇！<a class="t" id="t0227a23"></a>彼諸伎兒令其眾生歡樂喜笑，轉增貪欲、<a class="t" id="t0227a24"></a>瞋恚、癡縛。以是因緣，身壞命終，生善趣者，<a class="t" id="t0227a25"></a>無有是處！」</p>
<p><a class="t-linehead" id="t-linehead0227a25"></a>佛告聚落主：「若言古昔伎兒能<a class="t" id="t0227a26"></a>令大眾歡樂喜笑，以是業緣，生歡喜天者，<a class="t" id="t0227a27"></a>是則邪見！若邪見者，應生二趣，若地獄趣、<a class="t" id="t0227a28"></a>若畜生趣。」</p>
<p><a class="t-linehead" id="t-linehead0227a28"></a>說是語時，遮羅周羅那羅聚落主<a class="t" id="t0227a29"></a>悲泣流淚！</p>
<p><a class="t-linehead" id="t-linehead0227a29"></a>爾時，世尊告聚落主：「是故我先三<a class="t" id="t0227b01"></a>問不答，言聚落主：『且止！莫問此義。』」</p>
<p><a class="t-linehead" id="t-linehead0227b01"></a>聚落主<a class="t" id="t0227b02"></a>白佛言：「瞿曇！我不以瞿曇說故而悲泣也。<a class="t" id="t0227b03"></a>我自念，昔來云何為彼愚癡不辨不善諸<a class="t" id="t0227b04"></a>伎兒輩所見欺誑，言大眾中作諸伎樂，乃至<a class="t" id="t0227b05"></a>生歡喜天。我今定思：『云何伎兒歌舞嬉戲生<a class="t" id="t0227b06"></a>歡喜天？』瞿曇！我從今日，捨彼伎兒惡不善<a class="t" id="t0227b07"></a>業，歸佛、歸法、歸比丘僧。」</p>
<p><a class="t-linehead" id="t-linehead0227b07"></a>佛言：「善哉！聚落主！<a class="t" id="t0227b08"></a>此真實要。」</p>
<p><a class="t-linehead" id="t-linehead0227b08"></a>爾時，遮羅周羅那羅聚落主聞佛<a class="t" id="t0227b09"></a>所說，歡喜隨喜，頂禮佛足，歡喜而去。</p>
<a class="t" id="t0227b10"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>