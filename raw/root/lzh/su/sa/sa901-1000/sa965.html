<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa965">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 965</span><span class="mirror-right">（九六五） 優陟</span></h1>
</div>
<p><a class="t-linehead" id="t-linehead0247c14"></a>如是我聞：</p>
<p>一時，佛住王舍城迦蘭陀<a class="t" id="t0247c15"></a>竹園。</p>
<p><a class="t-linehead" id="t-linehead0247c15"></a>時，有外道出家名曰欝低迦，來詣佛<a class="t" id="t0247c16"></a>所，與世尊面相問訊慰勞已，退坐一面，白<a class="t" id="t0247c17"></a>佛言：「瞿曇！云何？瞿曇！世有邊耶？」</p>
<p><a class="t-linehead" id="t-linehead0247c17"></a>佛告欝低<a class="t" id="t0247c18"></a>迦：「此是無記。」</p>
<p><a class="t-linehead" id="t-linehead0247c18"></a>欝低迦白佛：「云何？瞿曇！世無<a class="t" id="t0247c19"></a>邊耶？有邊無邊耶？非有邊非無邊耶？」</p>
<p><a class="t-linehead" id="t-linehead0247c19"></a>佛告欝<a class="t" id="t0247c20"></a>低迦：「此是無記。」</p>
<p><a class="t-linehead" id="t-linehead0247c20"></a>欝低迦白佛：「云何？瞿曇！世<a class="t" id="t0247c21"></a>有邊耶？答言『無記。』世無邊耶？世有邊無邊耶？<a class="t" id="t0247c22"></a>世非有邊非無邊耶？答言『無記。』瞿曇！於何等<a class="t" id="t0247c23"></a>法而可記說？」</p>
<p><a class="t-linehead" id="t-linehead0247c23"></a>佛告欝低迦：「知者，智者，我為<a class="t" id="t0247c24"></a>諸弟子而記說道，令正盡苦，究竟苦邊。」</p>
<p><a class="t-linehead" id="t-linehead0247c24"></a>欝<a class="t" id="t0247c25"></a>低迦白佛：「云何？瞿曇！為諸弟子說道，令正<a class="t" id="t0247c26"></a>盡苦，究竟苦邊？為一切世間從此道出，為<a class="t" id="t0247c27"></a>少分耶？」</p>
<p><a class="t-linehead" id="t-linehead0247c27"></a>爾時，世尊默然不答。</p>
<p>第二、第三<a class="t" id="t0247c28"></a>問，佛亦第二、第三默然不答。</p>
<p><a class="t-linehead" id="t-linehead0247c28"></a>爾時，尊者阿難<a class="t" id="t0247c29"></a>住於佛後，執扇扇佛。尊者阿難語欝低迦<a class="t" id="t0248a01"></a>外道出家：「汝初已問此義，今復以異說而<a class="t" id="t0248a02"></a>問，是故，世尊不為記說。欝低迦！今當為汝<a class="t" id="t0248a03"></a>說譬，夫智者因譬得解。</p>
<p><a class="t-linehead" id="t-linehead0248a03"></a>「譬如國王，有邊境<a class="t" id="t0248a04"></a>城，四周堅固，巷陌平正，唯有一門。立守門<a class="t" id="t0248a05"></a>者聰明黠慧，善能籌量，外有人來，應入者<a class="t" id="t0248a06"></a>聽入，不應入者不聽。周匝遶城，求第二門，<a class="t" id="t0248a07"></a>都不可得，都無猫狸出入之處，況第二門？<a class="t" id="t0248a08"></a>彼守門者都不覺悟入者、出者，然彼士夫<a class="t" id="t0248a09"></a>知一切人唯從此門若出若入，更無餘處。<a class="t" id="t0248a10"></a>如是，世尊雖不用心覺悟眾生，一切世間<a class="t" id="t0248a11"></a>從此道出，及以少分，然知眾生正盡苦，<a class="t" id="t0248a12"></a>究竟苦邊者，一切皆悉從此道出。」</p>
<p><a class="t-linehead" id="t-linehead0248a12"></a>時，欝低<a class="t" id="t0248a13"></a>迦外道出家聞佛所說，歡喜隨喜，從坐起<a class="t" id="t0248a14"></a>而去。</p>
<a class="t" id="t0248a15"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>