<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa909">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 909</span><span class="mirror-right">（九〇九） 調馬</span></h1>
</div>
<p><a class="t-linehead" id="t-linehead0227c12"></a>如是我聞：</p>
<p>一時，佛住王舍城迦蘭陀<a class="t" id="t0227c13"></a>竹園。</p>
<p><a class="t-linehead" id="t-linehead0227c13"></a>時，有調馬聚落主來詣佛所，恭敬問<a class="t" id="t0227c14"></a>訊，退坐一面。</p>
<p><a class="t-linehead" id="t-linehead0227c14"></a>爾時，世尊告調馬聚落主：「調伏<a class="t" id="t0227c15"></a>馬者，有幾種法？」</p>
<p><a class="t-linehead" id="t-linehead0227c15"></a>聚落主答言：「瞿曇！有三種<a class="t" id="t0227c16"></a>法。何等為三？謂一者柔軟，二者剛強，三者<a class="t" id="t0227c17"></a>柔軟剛強。」</p>
<p><a class="t-linehead" id="t-linehead0227c17"></a>佛告聚落主：「若以三種法，馬猶<a class="t" id="t0227c18"></a>不調，當如之何？」</p>
<p><a class="t-linehead" id="t-linehead0227c18"></a>聚落主言：「便當殺之？」</p>
<p>聚落<a class="t" id="t0227c19"></a>主白佛言：「瞿曇！無上調御丈夫者，當以幾<a class="t" id="t0227c20"></a>種法調御丈夫？」</p>
<p><a class="t-linehead" id="t-linehead0227c20"></a>佛告聚落主：「我亦以三法<a class="t" id="t0227c21"></a>調御丈夫。何等為三？一者柔軟，二者剛強，<a class="t" id="t0227c22"></a>三者柔軟剛強。」</p>
<p><a class="t-linehead" id="t-linehead0227c22"></a>聚落主白佛：「瞿曇！若三種<a class="t" id="t0227c23"></a>調御丈夫，猶不調者，當如之何？」</p>
<p><a class="t-linehead" id="t-linehead0227c23"></a>佛言：「聚落<a class="t" id="t0227c24"></a>主！三事調伏猶不調者，便當殺之。所以者<a class="t" id="t0227c25"></a>何？莫令我法有所屈辱。」</p>
<p><a class="t-linehead" id="t-linehead0227c25"></a>調馬聚落主白佛<a class="t" id="t0227c26"></a>言：「瞿曇法中，殺生者不淨，瞿曇法中不應<a class="t" id="t0227c27"></a>殺，而今說言：『不調伏者，亦當殺之。』？」</p>
<p><a class="t-linehead" id="t-linehead0227c27"></a>佛告<a class="t" id="t0227c28"></a>聚落主：「如汝所言：『如來法中，殺生者不淨，<a class="t" id="t0227c29"></a>如來不應有殺。』聚落主！然我以三種法調<a class="t" id="t0228a01"></a>御丈夫，彼不調者，不復與語，不復教授，不<a class="t" id="t0228a02"></a>復教誡。聚落主！若如來調御丈夫，不復與<a class="t" id="t0228a03"></a>語，不復教授，不復教誡，豈非殺耶？」</p>
<p><a class="t-linehead" id="t-linehead0228a03"></a>調馬聚<a class="t" id="t0228a04"></a>落主白佛言：「瞿曇！若調御丈夫不復與語，<a class="t" id="t0228a05"></a>不復教授，不復教誡，真為殺也。是故我<a class="t" id="t0228a06"></a>從今日，捨諸惡業，歸佛、歸法、歸比丘僧。」</p>
<a class="t" id="t0228a07"></a><p><a class="t-linehead" id="t-linehead0228a07"></a>佛告聚落主：「此真實要。」</p>
<p>佛說此經已，調馬<a class="t" id="t0228a08"></a>聚落主聞佛所說，歡喜隨喜，即從坐起，作<a class="t" id="t0228a09"></a>禮而去。</p>
<a class="t" id="t0228a10"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>