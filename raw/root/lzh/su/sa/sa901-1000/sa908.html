<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa908">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 908</span><span class="mirror-right">（九〇八） 爭鬥</span></h1>
</div>
<p><a class="t-linehead" id="t-linehead0227b10"></a>如是我聞：</p>
<p>一時，佛住王舍城迦蘭陀竹<a class="t" id="t0227b11"></a>園。</p>
<p><a class="t-linehead" id="t-linehead0227b11"></a>爾時，戰鬪活聚落主來詣佛所，恭敬問<a class="t" id="t0227b12"></a>訊，問訊已，退坐一面，白佛言：「瞿曇！我聞古<a class="t" id="t0227b13"></a>昔戰鬪活耆年宿士作是言：『若戰鬪活，身被<a class="t" id="t0227b14"></a>重鎧，手執利器，將士先鋒，堪能方便摧伏<a class="t" id="t0227b15"></a>怨敵，緣此業報，生箭降伏天。』於瞿曇法<a class="t" id="t0227b16"></a>中，其義云何？」</p>
<p><a class="t-linehead" id="t-linehead0227b16"></a>佛告戰鬪活：「且止！莫問此義。」</p>
<a class="t" id="t0227b17"></a><p><a class="t-linehead" id="t-linehead0227b17"></a>如是再三問，亦再三止之，猶問不已。</p>
<p>佛告<a class="t" id="t0227b18"></a>聚落主：「我今問汝，隨汝意答。聚落主！於意<a class="t" id="t0227b19"></a>云何？若戰鬪活，身被甲冑，為戰士先鋒，堪<a class="t" id="t0227b20"></a>能方便摧伏怨敵，此人豈不先起傷害之<a class="t" id="t0227b21"></a>心，欲攝縛枷鏁，斫刺殺害於彼耶？」</p>
<p><a class="t-linehead" id="t-linehead0227b21"></a>聚落主<a class="t" id="t0227b22"></a>白佛：「如是，世尊！」</p>
<p><a class="t-linehead" id="t-linehead0227b22"></a>佛告聚落主：「為戰鬪活，<a class="t" id="t0227b23"></a>有三種惡邪，若身若口若意；以此三種惡邪<a class="t" id="t0227b24"></a>因緣，身壞命終，得生善趣箭降伏天者，無<a class="t" id="t0227b25"></a>有是處。」</p>
<p><a class="t-linehead" id="t-linehead0227b25"></a>佛告聚落主：「若古昔戰鬪活耆年<a class="t" id="t0227b26"></a>宿士，作如是見、作如是說，若諸戰鬪活，身<a class="t" id="t0227b27"></a>被甲冑，手執利器，命敵先登，堪能方便摧<a class="t" id="t0227b28"></a>伏怨敵，以是因緣，生箭降伏天者，是則邪<a class="t" id="t0227b29"></a>見。邪見之人，應生二處，若地獄趣、若畜生<a class="t" id="t0227c01"></a>趣。」</p>
<p><a class="t-linehead" id="t-linehead0227c01"></a>說是語時，彼聚落主悲泣流淚！</p>
<p>佛告聚<a class="t" id="t0227c02"></a>落主：「以是義故，我先再三語汝：『且止！不為<a class="t" id="t0227c03"></a>汝說。』」</p>
<p><a class="t-linehead" id="t-linehead0227c03"></a>聚落主白佛言：「我不以瞿曇語故悲<a class="t" id="t0227c04"></a>泣，我念古昔諸鬪戰活耆年宿士愚癡，不善<a class="t" id="t0227c05"></a>不辨，長夜，欺誑作如是言：『若戰鬪活，身被<a class="t" id="t0227c06"></a>甲冑，手執利器，命敵先登，乃至得生箭降<a class="t" id="t0227c07"></a>伏天。』是故悲泣。我今定思：『諸戰鬪活，惡業因<a class="t" id="t0227c08"></a>緣，身壞命終，生箭降伏天者，無有是處。』瞿<a class="t" id="t0227c09"></a>曇！我從今日，捨諸惡業，歸佛、歸法、歸比丘<a class="t" id="t0227c10"></a>僧。」</p>
<p><a class="t-linehead" id="t-linehead0227c10"></a>佛告聚落主：「此真實要。」</p>
<p>時，戰鬪活聚落主<a class="t" id="t0227c11"></a>聞佛所說，歡喜隨喜，即從坐起，作禮而去。</p>
<a class="t" id="t0227c12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>