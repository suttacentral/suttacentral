<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa906">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 906</span><span class="mirror-right">（九〇六） 法減滅</span></h1>
</div>
<p><a class="t-linehead" id="t-linehead0226b25"></a>如是我聞：</p>
<p>一時，佛住舍衛國祇樹給<a class="t" id="t0226b26"></a>孤獨園。</p>
<p><a class="t-linehead" id="t-linehead0226b26"></a>爾時，尊者摩訶迦葉住舍衛國東園<a class="t" id="t0226b27"></a>鹿子母講堂，晡時從禪覺，往詣佛所，稽首禮<a class="t" id="t0226b28"></a>足，退坐一面，白佛言：「世尊！何因何緣，世尊<a class="t" id="t0226b29"></a>先為諸聲聞少制戒時，多有比丘心樂習<a class="t" id="t0226c01"></a>學；今多為聲聞制戒，而諸比丘少樂習學？」</p>
<p><a class="t-linehead" id="t-linehead0226c01"></a>佛<a class="t" id="t0226c02"></a>言：「如是，迦葉！命濁、煩惱濁、劫濁、眾生濁、見<a class="t" id="t0226c03"></a>濁，眾生善法退減故，大師為諸聲聞多制<a class="t" id="t0226c04"></a>禁戒，少樂習學，迦葉。譬如劫欲壞時，真寶<a class="t" id="t0226c05"></a>未滅，有諸相似偽寶出於世間；偽寶出已，<a class="t" id="t0226c06"></a>真寶則沒。如是，迦葉！如來正法欲滅之時，有<a class="t" id="t0226c07"></a>相似像法生；相似像法出世間已，正法則<a class="t" id="t0226c08"></a>滅。譬如大海中，船載多珍寶，則頓沈沒；如來<a class="t" id="t0226c09"></a>正法則不如是漸漸消滅。如來正法不為<a class="t" id="t0226c10"></a>地界所壞，不為水、火、風界所壞，乃至惡眾<a class="t" id="t0226c11"></a>生出世，樂行諸惡、欲行諸惡、成就諸惡，非<a class="t" id="t0226c12"></a>法言法、法言非法、非律言律、律言非律，以<a class="t" id="t0226c13"></a>相似法，句味熾然，如來正法於此則沒。</p>
<p><a class="t-linehead" id="t-linehead0226c13"></a>「迦<a class="t" id="t0226c14"></a>葉！有五因緣能令如來正法沈沒。何等為<a class="t" id="t0226c15"></a>五？若比丘於大師所，不敬不重，不下意供<a class="t" id="t0226c16"></a>養；於大師所，不敬不重，不下意供養已，然<a class="t" id="t0226c17"></a>復依猗而住。若法、若學、若隨順教、若諸梵<a class="t" id="t0226c18"></a>行，大師所稱歎者，不敬不重，不下意供養，<a class="t" id="t0226c19"></a>而依止住。是名，迦葉！五因緣故，如來正法於<a class="t" id="t0226c20"></a>此沈沒。</p>
<p><a class="t-linehead" id="t-linehead0226c20"></a>「迦葉！有五因緣令如來法、律不沒、<a class="t" id="t0226c21"></a>不忘、不退。何等為五？若比丘於大師所，恭<a class="t" id="t0226c22"></a>敬尊重，下意供養，依止而住，若法、若學、若<a class="t" id="t0226c23"></a>隨順教、若諸梵行，大師所稱歎者，恭敬尊<a class="t" id="t0226c24"></a>重，下意供養，依止而住。迦葉！是名五因緣<a class="t" id="t0226c25"></a>如來法、律不沒、不忘、不退。是故，迦葉！當如<a class="t" id="t0226c26"></a>是學：『於大師所，當修恭敬尊重，下意供養，<a class="t" id="t0226c27"></a>依止而住；若法、若學、若隨順教、若諸梵行，大<a class="t" id="t0226c28"></a>師所讚歎者，恭敬尊重，下意供養，依止而<a class="t" id="t0226c29"></a>住。』」</p>
<p><a class="t-linehead" id="t-linehead0226c29"></a>佛說是經已，尊者摩訶迦葉歡喜隨喜，作<a class="t" id="t0227a01"></a>禮而去。</p>
<a class="t" id="t0227a02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>