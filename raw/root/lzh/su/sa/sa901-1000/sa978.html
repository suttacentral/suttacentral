<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa978">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 978</span><span class="mirror-right">（九七八） 商主</span></h1>
</div>
<p><a class="t-linehead" id="t-linehead0253a26"></a>如是我聞：</p>
<p>一時，佛住那羅聚落好衣<a class="t" id="t0253a27"></a>菴羅園中。爾時，那羅聚落有商主外道出家，<a class="t" id="t0253a28"></a>百二十歲，年耆根熟，為那羅聚落諸沙門、婆<a class="t" id="t0253a29"></a>羅門、長者、居士尊重供養，如阿羅漢。</p>
<p><a class="t-linehead" id="t-linehead0253a29"></a>彼商主<a class="t" id="t0253b01"></a>外道出家先有宗親一人，命終生天，於彼<a class="t" id="t0253b02"></a>天上見商主外道出家已，作是念：「我欲往<a class="t" id="t0253b03"></a>教彼商主外道出家詣世尊所，修行梵行，<a class="t" id="t0253b04"></a>恐其不隨我語，我今當往彼，以意論令<a class="t" id="t0253b05"></a>問。」</p>
<p><a class="t-linehead" id="t-linehead0253b05"></a>即下那羅聚落，詣彼商主外道出家所，<a class="t" id="t0253b06"></a>說偈而問：</p>
<a class="t" id="t0253b07"></a><blockquote class="gatha">
<p>「云何惡知識，　　現善知識相？<a class="t" id="t0253b08"></a><br>　云何善知識，　　如己同一體？<a class="t" id="t0253b09"></a><br>　何故求於斷，　　云何離熾然？</p>
</blockquote>
<a class="t" id="t0253b10"></a><p><a class="t-linehead" id="t-linehead0253b10"></a>「若汝仙人持此意論而問於彼，有能分<a class="t" id="t0253b11"></a>明解說其義而答汝者，便可從彼出家，<a class="t" id="t0253b12"></a>修行梵行。」</p>
<p><a class="t-linehead" id="t-linehead0253b12"></a>時，商主外道出家受天所問，持<a class="t" id="t0253b13"></a>詣富蘭那迦葉所，以此意論偈問富蘭那<a class="t" id="t0253b14"></a>迦葉。彼富蘭那迦葉尚自不解，況復能答？彼<a class="t" id="t0253b15"></a>時，商主外道出家復至末迦梨瞿舍利子所、<a class="t" id="t0253b16"></a>刪闍耶毘羅坻子所、阿耆多枳舍欽婆羅<a class="t" id="t0253b17"></a>所、迦羅拘陀迦栴延所、尼乾陀若提子所，<a class="t" id="t0253b18"></a>皆以此意論偈而問，悉不能答。</p>
<p><a class="t-linehead" id="t-linehead0253b18"></a>時，商主外<a class="t" id="t0253b19"></a>道出家作是念：「我以此意論問諸出家師，<a class="t" id="t0253b20"></a>悉不能答，我今復欲求出家；為我今自有<a class="t" id="t0253b21"></a>財寶，不如還家，服習五欲。」復作是念：「我今<a class="t" id="t0253b22"></a>可往詣沙門瞿曇。然彼耆舊、諸師、沙門、婆羅<a class="t" id="t0253b23"></a>門、富蘭那迦葉等，悉不能答，而沙門瞿曇<a class="t" id="t0253b24"></a>年少出家，詎復能了？然我聞先宿所說莫<a class="t" id="t0253b25"></a>輕新學年少出家，或有沙門年少出家，有<a class="t" id="t0253b26"></a>大德力，今且當詣沙門瞿曇。」詣已，以彼意<a class="t" id="t0253b27"></a>論心念而問，如偈所說。</p>
<p><a class="t-linehead" id="t-linehead0253b27"></a>爾時，世尊知彼商<a class="t" id="t0253b28"></a>主心之所念。即說偈言：</p>
<a class="t" id="t0253b29"></a><blockquote class="gatha">
<p>「云何惡知識？　　現善友相者，<a class="t" id="t0253c01"></a><br>　內心實恥厭，　　口說我同心，<a class="t" id="t0253c02"></a><br>　造事不樂同，　　故知非善友，<a class="t" id="t0253c03"></a><br>　口說恩愛語，　　心不實相應，<a class="t" id="t0253c04"></a><br>　所作而不同，　　慧者應覺知，<a class="t" id="t0253c05"></a><br>　是名惡知識，　　現善知識相，<a class="t" id="t0253c06"></a><br>　與己同一體。　　云何善知識？<a class="t" id="t0253c07"></a><br>　與己同體者，　　非彼善知識，<a class="t" id="t0253c08"></a><br>　放逸而不制，　　沮壞懷疑惑，<a class="t" id="t0253c09"></a><br>　伺求其端緒，　　安於善知識，<a class="t" id="t0253c10"></a><br>　如子臥父懷，　　不為傍人聞，<a class="t" id="t0253c11"></a><br>　當知善知識，　　何故求於斷，<a class="t" id="t0253c12"></a><br>　生歡喜之處，　　清涼稱讚歎，<a class="t" id="t0253c13"></a><br>　修習福利果，　　清涼永息滅，<a class="t" id="t0253c14"></a><br>　是故求於斷。　　云何離熾然？<a class="t" id="t0253c15"></a><br>　寂靜止息味，　　知彼遠離味，<a class="t" id="t0253c16"></a><br>　遠離熾然惡，　　飲以法喜味，<a class="t" id="t0253c17"></a><br>　寂滅離欲火，　　是名離熾然。」</p>
</blockquote>
<a class="t" id="t0253c18"></a><p><a class="t-linehead" id="t-linehead0253c18"></a>爾時，商主外道出家作是念：「沙門瞿曇知我<a class="t" id="t0253c19"></a>心念。」而白佛言：「我今得入沙門瞿曇正法、<a class="t" id="t0253c20"></a>律中修行梵行，出家、受具足，成比丘分不？」</p>
<a class="t" id="t0253c21"></a><p><a class="t-linehead" id="t-linehead0253c21"></a>佛告商主外道出家：「汝今可得於正法、律<a class="t" id="t0253c22"></a>修行梵行，出家、受具足，成比丘分。」如是出<a class="t" id="t0253c23"></a>家已，思惟，乃至心善解脫，得阿羅漢。</p>
<a class="t" id="t0253c24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>