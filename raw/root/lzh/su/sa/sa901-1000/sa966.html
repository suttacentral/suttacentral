<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa966">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 966</span><span class="mirror-right">（九六六） 分匿</span></h1>
</div>
<p><a class="t-linehead" id="t-linehead0248a15"></a>如是我聞：</p>
<p>一時，佛住王舍城迦蘭陀<a class="t" id="t0248a16"></a>竹園。時，有尊者富隣尼住王舍城耆闍崛山<a class="t" id="t0248a17"></a>中。</p>
<p><a class="t-linehead" id="t-linehead0248a17"></a>時，有眾多外道出家詣尊者富隣尼，共<a class="t" id="t0248a18"></a>相問訊慰勞已，退坐一面，問尊者富隣尼：<a class="t" id="t0248a19"></a>「我聞沙門瞿曇作斷滅破壞有教授耶？今<a class="t" id="t0248a20"></a>問尊者富隣尼，竟為爾不？」</p>
<p><a class="t-linehead" id="t-linehead0248a20"></a>富隣尼語諸外道<a class="t" id="t0248a21"></a>出家：「我不如是知世尊教語，眾生斷滅壞<a class="t" id="t0248a22"></a>有，令無所有者，無有是處！我作如是解：<a class="t" id="t0248a23"></a>『世尊所說有諸眾生，計言有我、我慢、邪慢，<a class="t" id="t0248a24"></a>世尊為說，令其斷滅。』」</p>
<p><a class="t-linehead" id="t-linehead0248a24"></a>時，諸外道出家聞富隣<a class="t" id="t0248a25"></a>尼所說，心不喜悅，呵責而去。</p>
<p><a class="t-linehead" id="t-linehead0248a25"></a>爾時，尊者富<a class="t" id="t0248a26"></a>隣尼，諸外道去已，往詣佛所，稽首禮足，退<a class="t" id="t0248a27"></a>坐一面。以向諸外道出家所說具白世尊：「世<a class="t" id="t0248a28"></a>尊！我向答諸外道說，得無謗毀世尊耶？<a class="t" id="t0248a29"></a>為是法說，如佛所說，如法說，隨順法說，得<a class="t" id="t0248b01"></a>不為諸論議者所見嫌責耶？」</p>
<p><a class="t-linehead" id="t-linehead0248b01"></a>佛告富隣<a class="t" id="t0248b02"></a>尼：「如汝所說，不謗如來，不失次第。如我<a class="t" id="t0248b03"></a>記說，如法法說，隨順法說，不為諸論者之<a class="t" id="t0248b04"></a>所嫌責。所以者何？富隣尼！先諸眾生我慢、<a class="t" id="t0248b05"></a>邪慢，邪慢所迫、邪慢集、邪慢不無間等，亂<a class="t" id="t0248b06"></a>如狗腸，如鐵鉤鏁，亦如亂草，往反驅馳，此<a class="t" id="t0248b07"></a>世他世、他世此世，驅馳往反，不能遠離。富<a class="t" id="t0248b08"></a>隣尼！一切眾生於諸邪慢無餘永滅者，彼<a class="t" id="t0248b09"></a>一切眾生長夜安隱快樂。」</p>
<p><a class="t-linehead" id="t-linehead0248b09"></a>佛說此經已，富隣<a class="t" id="t0248b10"></a>尼比丘聞佛所說，歡喜奉行。</p>
<a class="t" id="t0248b11"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>