<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa922">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 922</span><span class="mirror-right">（九二二） 鞭影</span></h1>
</div>
<p><a class="t-linehead" id="t-linehead0234a16"></a>如是我聞：</p>
<p>一時，佛住王舍城迦蘭陀竹<a class="t" id="t0234a17"></a>園。</p>
<p><a class="t-linehead" id="t-linehead0234a17"></a>爾時，世尊告諸比丘：「世有四種良馬，有<a class="t" id="t0234a18"></a>良馬駕以平乘，顧其鞭影馳駃，善能觀<a class="t" id="t0234a19"></a>察御者形勢，遲速左右，隨御者心。是名，比丘！<a class="t" id="t0234a20"></a>世間良馬第一之德。復次，比丘！世間良馬不<a class="t" id="t0234a21"></a>能顧影而自驚察，然以鞭杖觸其毛尾<a class="t" id="t0234a22"></a>則能驚速察御者心，遲速左右，是名世間第<a class="t" id="t0234a23"></a>二良馬。復次，比丘！若世間良馬不能顧影，<a class="t" id="t0234a24"></a>及觸皮毛能隨人心，而以鞭杖小侵皮肉<a class="t" id="t0234a25"></a>則能驚察，隨御者心，遲速左右。是名，比丘！第<a class="t" id="t0234a26"></a>三良馬。復次，比丘！世間良馬不能顧其鞭<a class="t" id="t0234a27"></a>影，及觸皮毛，小侵膚肉，乃以鐵錐刺身，<a class="t" id="t0234a28"></a>徹膚傷骨，然後方驚，牽車著路，隨御者心，<a class="t" id="t0234a29"></a>遲速左右，是名世間第四良馬。</p>
<p><a class="t-linehead" id="t-linehead0234a29"></a>「如是於正<a class="t" id="t0234b01"></a>法、律有四種善男子。何等為四？謂善男子<a class="t" id="t0234b02"></a>聞他聚落有男子、女人疾病困苦，乃至死，聞<a class="t" id="t0234b03"></a>已，能生恐怖，依正思惟，如彼良馬顧影則<a class="t" id="t0234b04"></a>調，是名第一善男子於正法、律能自調伏。<a class="t" id="t0234b05"></a>復次，善男子不能聞他聚落若男、若女老、病、<a class="t" id="t0234b06"></a>死苦，能生怖畏，依正思惟；見他聚落若男、<a class="t" id="t0234b07"></a>若女老、病、死苦，則生怖畏，依正思惟，如彼<a class="t" id="t0234b08"></a>良馬觸其毛尾，能速調伏，隨御者心，是名<a class="t" id="t0234b09"></a>第二善男子於正法、律能自調伏。復次，善男<a class="t" id="t0234b10"></a>子不能聞、見他聚落中男子、女人老、病、死苦，<a class="t" id="t0234b11"></a>生怖畏心，依正思惟，然見聚落、城邑有善<a class="t" id="t0234b12"></a>知識及所親近老、病、死苦，則生怖畏，依正<a class="t" id="t0234b13"></a>思惟，如彼良馬，觸其膚肉，然後調伏，隨御<a class="t" id="t0234b14"></a>者心，是名善男子於聖法、律而自調伏。復<a class="t" id="t0234b15"></a>次，善男子不能聞、見他聚落中男子、女人及<a class="t" id="t0234b16"></a>所親近老、病、死苦，生怖畏心，依正思惟；然<a class="t" id="t0234b17"></a>於自身老、病、死苦能生厭怖，依正思惟，如<a class="t" id="t0234b18"></a>彼良馬侵肌徹骨，然後乃調，隨御者心，是<a class="t" id="t0234b19"></a>名第四善男子於聖法、律能自調伏。」</p>
<p><a class="t-linehead" id="t-linehead0234b19"></a>佛說<a class="t" id="t0234b20"></a>此經已，諸比丘聞佛所說，歡喜奉行。</p>
<a class="t" id="t0234b21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>