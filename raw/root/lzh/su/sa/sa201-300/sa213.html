<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa213">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 213</span><span class="mirror-right">（二一三） 二法</span></h1>
</div>
<p><a class="t-linehead" id="t-linehead0054a01"></a>如是我聞：</p>
<p>一時，佛住舍衛國祇樹給<a class="t" id="t0054a02"></a>孤獨園。</p>
<p><a class="t-linehead" id="t-linehead0054a02"></a>爾時，世尊告諸比丘：「當為汝等演<a class="t" id="t0054a03"></a>說二法。諦聽，善思。何等為二？眼、色為二。耳<a class="t" id="t0054a04"></a>聲、鼻香、舌味、身觸、意法為二，是名二法。</p>
<p><a class="t-linehead" id="t-linehead0054a04"></a>「若<a class="t" id="t0054a05"></a>有沙門、婆羅門作如是說：『是非二者，沙門<a class="t" id="t0054a06"></a>瞿曇所說二法，此非為二。』彼自以意說二<a class="t" id="t0054a07"></a>法者，但有言說，聞已不知，增其疑惑，以<a class="t" id="t0054a08"></a>非其境界故。</p>
<p><a class="t-linehead" id="t-linehead0054a08"></a>「所以者何？緣眼、色，眼識生，<a class="t" id="t0054a09"></a>三事和合，緣觸觸生受，若苦、若樂、不苦不樂。<a class="t" id="t0054a10"></a>若於此受集、受滅、受味、受患、受離不如實知<a class="t" id="t0054a11"></a>者，種貪欲身觸、種瞋恚身觸、種戒取身觸、<a class="t" id="t0054a12"></a>種我見身觸，亦種殖增長諸惡不善法。如<a class="t" id="t0054a13"></a>是純大苦集皆從集生，如是耳、鼻、舌、身，意、<a class="t" id="t0054a14"></a>法緣，生意識，三事和合觸……」廣說如上。</p>
<p><a class="t-linehead" id="t-linehead0054a14"></a>「復次，<a class="t" id="t0054a15"></a>眼緣色，生眼識，三事和合觸，觸緣受，若苦、<a class="t" id="t0054a16"></a>若樂、不苦不樂，於此諸受集、滅、味、患、離如<a class="t" id="t0054a17"></a>是知。如是知已，不種貪欲身觸、不種瞋恚<a class="t" id="t0054a18"></a>身觸、不種戒取身觸、不種我見身觸、不<a class="t" id="t0054a19"></a>種諸惡不善法。如是諸惡不善法滅，純大<a class="t" id="t0054a20"></a>苦聚滅。耳、鼻、舌、身、意法亦復如是。」</p>
<p><a class="t-linehead" id="t-linehead0054a20"></a>佛說此<a class="t" id="t0054a21"></a>經已，諸比丘聞佛所說，歡喜奉行。</p>
<a class="t" id="t0054a22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>