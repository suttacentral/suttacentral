<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa274">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 274</span><span class="mirror-right">（二七四） 棄捨</span></h1>
</div>
<p><a class="t-linehead" id="t-linehead0073a02"></a>如是我聞：</p>
<p>一時，佛住舍衛國祇樹給孤<a class="t" id="t0073a03"></a>獨園。</p>
<p><a class="t-linehead" id="t-linehead0073a03"></a>爾時，世尊告諸比丘：「非汝有者，當<a class="t" id="t0073a04"></a>棄捨，捨彼法已，長夜安樂。諸比丘！於意云<a class="t" id="t0073a05"></a>何？於此祇桓中，諸草木枝葉，有人持去，汝<a class="t" id="t0073a06"></a>等頗有念言：『此諸物是我所，彼人何故輒持<a class="t" id="t0073a07"></a>去？』」</p>
<p><a class="t-linehead" id="t-linehead0073a07"></a>答言：「不也，世尊！」</p>
<p>「所以者何？彼亦非我、非<a class="t" id="t0073a08"></a>我所故，汝諸比丘亦復如是。於非所有物<a class="t" id="t0073a09"></a>當盡棄捨，棄捨彼法已，長夜安樂。何等為<a class="t" id="t0073a10"></a>非汝所有？謂眼，眼非汝所有，彼應棄捨，捨<a class="t" id="t0073a11"></a>彼法已，長夜安樂。耳、鼻、舌、身、意亦復如是。<a class="t" id="t0073a12"></a>云何？比丘！眼是常耶？為非常耶？」</p>
<p><a class="t-linehead" id="t-linehead0073a12"></a>答言：「無常。」</p>
<a class="t" id="t0073a13"></a><p><a class="t-linehead" id="t-linehead0073a13"></a>世尊復問：「若無常者，是苦耶？」</p>
<p>答言：「是苦。世<a class="t" id="t0073a14"></a>尊！」</p>
<p><a class="t-linehead" id="t-linehead0073a14"></a>復問：「若無常、苦者，是變易法，多聞聖弟<a class="t" id="t0073a15"></a>子寧於中見我、異我、相在不？」</p>
<p><a class="t-linehead" id="t-linehead0073a15"></a>答言：「不也，世<a class="t" id="t0073a16"></a>尊！」</p>
<p><a class="t-linehead" id="t-linehead0073a16"></a>「耳、鼻、舌、身、意亦復如是。多聞聖弟子<a class="t" id="t0073a17"></a>於此六入處觀察非我、非我所，觀察已，於<a class="t" id="t0073a18"></a>諸世間都無所取，無所取故無所著，無<a class="t" id="t0073a19"></a>所著故自覺涅槃：『我生已盡，梵行已立，<a class="t" id="t0073a20"></a>所作已作，自知不受<span class="corr" title="[彼&gt;後]">後</span>有。』」</p>
<p><a class="t-linehead" id="t-linehead0073a20"></a>佛說此經已，諸<a class="t" id="t0073a21"></a>比丘聞佛所說，歡喜奉行。</p>
<a class="t" id="t0073a22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>