<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa251">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 251</span><span class="mirror-right">（二五一） 拘絺羅</span></h1>
</div>
<p><a class="t-linehead" id="t-linehead0060b22"></a>如是我聞：</p>
<p>一時，佛住王舍城迦蘭陀<a class="t" id="t0060b23"></a>竹園。</p>
<p><a class="t-linehead" id="t-linehead0060b23"></a>爾時，尊者舍利弗、尊者摩訶拘絺羅俱<a class="t" id="t0060b24"></a>在耆闍崛山中。</p>
<p><a class="t-linehead" id="t-linehead0060b24"></a>尊者摩訶拘絺羅晡時從禪<a class="t" id="t0060b25"></a>覺，詣尊者舍利弗所，共相問訊已，退坐一<a class="t" id="t0060b26"></a>面，語尊者舍利弗：「欲有所問，寧有閑暇<a class="t" id="t0060b27"></a>見答已不？」</p>
<p><a class="t-linehead" id="t-linehead0060b27"></a>舍利弗言：「隨仁所問，知者當<a class="t" id="t0060b28"></a>答。」</p>
<p><a class="t-linehead" id="t-linehead0060b28"></a>尊者摩訶拘絺羅問尊者舍利弗言：<a class="t" id="t0060b29"></a>「謂無明者。云何為無明？」</p>
<p><a class="t-linehead" id="t-linehead0060b29"></a>尊者舍利弗言：「所<a class="t" id="t0060c01"></a>謂無知，無知者是為無明。云何無知？謂眼<a class="t" id="t0060c02"></a>無常不如實知，是名無知，眼生滅法不<a class="t" id="t0060c03"></a>如實知，是名無知。耳、鼻、舌、身、意亦復如是。<a class="t" id="t0060c04"></a>如是，尊者摩訶拘絺羅！於此六觸入處如<a class="t" id="t0060c05"></a>實不知、不見、不無間等、愚闇、無明、大冥，是<a class="t" id="t0060c06"></a>名無明。」</p>
<p><a class="t-linehead" id="t-linehead0060c06"></a>尊者摩訶拘絺羅又問尊者舍利<a class="t" id="t0060c07"></a>弗：「所謂明者。云何為明？」</p>
<p><a class="t-linehead" id="t-linehead0060c07"></a>舍利弗言：「所謂為<a class="t" id="t0060c08"></a>知，知者是明，為何所知？謂眼無常、眼無常<a class="t" id="t0060c09"></a>如實知，眼生滅法、眼生滅法如實知。耳、鼻、舌、<a class="t" id="t0060c10"></a>身、意亦復如是。尊者摩訶拘絺羅！於此六<a class="t" id="t0060c11"></a>觸入處如實知、見、明、覺、悟、慧、無間等，是名<a class="t" id="t0060c12"></a>為明。」</p>
<p><a class="t-linehead" id="t-linehead0060c12"></a>時，二正士各聞所說，展轉隨喜，各<a class="t" id="t0060c13"></a>還其所。</p>
<a class="t" id="t0060c14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>