<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa261">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 261</span><span class="mirror-right">（二六一） 富留那</span></h1>
</div>
<p><a class="t-linehead" id="t-linehead0066a05"></a>如是我聞：</p>
<p>一時，尊者阿難住拘睒彌國<a class="t" id="t0066a06"></a>瞿師羅園。</p>
<p><a class="t-linehead" id="t-linehead0066a06"></a>時，尊者阿難告諸比丘：「尊者富<a class="t" id="t0066a07"></a>留那彌多羅尼子年少初出家時，常說深法，<a class="t" id="t0066a08"></a>作如是言：『阿難！生法計是我，非不生。阿<a class="t" id="t0066a09"></a>難！云何於生法計是我，非不生？色生，生<a class="t" id="t0066a10"></a>是我，非不生。受、想、行、識生，生是我，非<a class="t" id="t0066a11"></a>不生。譬如士夫手執明鏡及淨水鏡，自見<a class="t" id="t0066a12"></a>面生，生故見，非不生。是故，阿難！色生，生故<a class="t" id="t0066a13"></a>計是我，非不生。如是受、想、行、識生，生故計<a class="t" id="t0066a14"></a>是我，非不生。云何？阿難！色是常耶？為無常<a class="t" id="t0066a15"></a>耶？』答曰：『無常。』</p>
<p><a class="t-linehead" id="t-linehead0066a15"></a>「又問：『無常者，是苦耶？』答曰：<a class="t" id="t0066a16"></a>『是苦。』又問：『若無常、苦者，是變易法，聖弟<a class="t" id="t0066a17"></a>子於中復計我、異我、相在不？』答曰：『不也。』『如<a class="t" id="t0066a18"></a>是受、想、行、識為是常耶？為無常耶？』答曰：<a class="t" id="t0066a19"></a>『無常。』『若無常，是苦耶？』答曰：『是苦。』又問：『若無<a class="t" id="t0066a20"></a>常、苦者，是變易法，多聞聖弟子於中寧復<a class="t" id="t0066a21"></a>計我、異我、相在不？』答曰：『不也。』</p>
<p><a class="t-linehead" id="t-linehead0066a21"></a>「『阿難！是故，色<a class="t" id="t0066a22"></a>若過去、若未來、若現在，若內、若外，若麁、若細，<a class="t" id="t0066a23"></a>若好、若醜，若遠、若近，彼一切非我、不異我、<a class="t" id="t0066a24"></a>不相在。如是受、想、行、識，若過去、若未來、若<a class="t" id="t0066a25"></a>現在，若內、若外，若麁、若細，若好、若醜，若遠、若<a class="t" id="t0066a26"></a>近，彼一切非我、不異我、不相在如實知，如<a class="t" id="t0066a27"></a>實觀察<span class="corr" title="[不&gt;]"></span>。如是觀者，聖弟子於色生厭、<a class="t" id="t0066a28"></a>離欲、解脫：「我生已盡，梵行已立，所作已作，<a class="t" id="t0066a29"></a>自知不受後有。」如是受、想、行、識，生厭、離<a class="t" id="t0066b01"></a>欲、解脫：「我生已盡，梵行已立，所作已作，自<a class="t" id="t0066b02"></a>知不受後有。」』</p>
<p><a class="t-linehead" id="t-linehead0066b02"></a>「諸比丘當知，彼尊者於我<a class="t" id="t0066b03"></a>有大饒益，我從彼尊者所聞法已，遠塵離<a class="t" id="t0066b04"></a>垢，得法眼淨。我從是來，常以此法為四眾<a class="t" id="t0066b05"></a>說，非餘外道沙門、婆羅門出家者說。」</p>
<a class="t" id="t0066b06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>