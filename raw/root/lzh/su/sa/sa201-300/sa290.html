<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa290">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 290</span><span class="mirror-right">（二九〇） 無聞</span></h1>
</div>
<p><a class="t-linehead" id="t-linehead0082a01"></a>如是我聞：</p>
<p>一時，佛住王舍城迦蘭陀<a class="t" id="t0082a02"></a>竹園。</p>
<p><a class="t-linehead" id="t-linehead0082a02"></a>爾時，世尊告諸比丘：「愚癡無聞凡夫<a class="t" id="t0082a03"></a>於四大色身生厭、離欲、背捨，但非識。所以<a class="t" id="t0082a04"></a>者何？四大色身現有增減、有取、有捨，若心、<a class="t" id="t0082a05"></a>若意、若識，彼愚癡無聞凡夫不能於識生<a class="t" id="t0082a06"></a>厭、離欲、習捨，長夜保惜繫我，若得、若取，言：<a class="t" id="t0082a07"></a>是我、我所、相在。是故愚癡無聞凡夫不能於<a class="t" id="t0082a08"></a>彼生厭、離欲、習捨。</p>
<p><a class="t-linehead" id="t-linehead0082a08"></a>「愚癡無聞凡夫寧於四<a class="t" id="t0082a09"></a>大色身繫我、我所，不可於識繫我、我所。所<a class="t" id="t0082a10"></a>以者何？四大色身或見十年住，二十、三十，<a class="t" id="t0082a11"></a>乃至百年，若善消息或復少過。彼心、意、識日<a class="t" id="t0082a12"></a>夜時刻，須臾不停，種種轉變，異生、異滅。<a class="t" id="t0082a13"></a>譬如獼猴遊林樹間，須臾處處，攀捉枝條，<a class="t" id="t0082a14"></a>放一取一。彼心、意、識亦復如是，種種變易，<a class="t" id="t0082a15"></a>異生、異滅。</p>
<p><a class="t-linehead" id="t-linehead0082a15"></a>「多聞聖弟子於諸緣起思惟觀<a class="t" id="t0082a16"></a>察，所謂樂觸緣生樂受，樂受覺時，如實知<a class="t" id="t0082a17"></a>樂受覺；彼樂觸滅，樂因緣生樂受亦滅、止、清<a class="t" id="t0082a18"></a>凉、息、沒。如樂受，苦觸、喜觸、憂觸、捨觸因緣<a class="t" id="t0082a19"></a>生捨受，捨受覺時，如實知捨受覺；彼捨<a class="t" id="t0082a20"></a>觸滅，捨觸因緣生捨受亦滅、止、清涼、息、沒。譬<a class="t" id="t0082a21"></a>如兩木相磨，和合生火；若兩木離散，火亦<a class="t" id="t0082a22"></a>隨滅。如是諸受緣觸集，觸生觸集，若彼彼<a class="t" id="t0082a23"></a>觸集故，彼彼受亦集；彼彼觸集滅故，彼彼受<a class="t" id="t0082a24"></a>集亦滅、止、清涼、息、沒。多聞聖弟子如是觀<a class="t" id="t0082a25"></a>者，於色解脫，於受、想、行、識解脫，於生、老、病、<a class="t" id="t0082a26"></a>死、憂、悲、惱、苦解脫，我說彼於苦得解脫。」</p>
<p><a class="t-linehead" id="t-linehead0082a26"></a>佛<a class="t" id="t0082a27"></a>說此經已，諸比丘聞佛所說，歡喜奉行。</p>
<a class="t" id="t0082a28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>