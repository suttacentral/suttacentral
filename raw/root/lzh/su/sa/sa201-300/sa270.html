<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa270">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 270</span><span class="mirror-right">（二七〇） 樹</span></h1>
</div>
<p><a class="t-linehead" id="t-linehead0070c02"></a>如是我聞：</p>
<p>一時，佛住舍衛國祇樹給孤<a class="t" id="t0070c03"></a>獨園。</p>
<p><a class="t-linehead" id="t-linehead0070c03"></a>爾時，世尊告諸比丘：「無常想修習多修<a class="t" id="t0070c04"></a>習，能斷一切欲愛、色愛、無色愛、掉、慢、無明。譬<a class="t" id="t0070c05"></a>如田夫，於夏末秋初深耕其地，發荄斷<a class="t" id="t0070c06"></a>草。如是，比丘！無常想修習多修習，能斷一<a class="t" id="t0070c07"></a>切欲愛、色愛、無色愛、掉、慢、無明。</p>
<p><a class="t-linehead" id="t-linehead0070c07"></a>「譬如，比丘！如<a class="t" id="t0070c08"></a>人刈草，手攬其端，舉而抖擻，萎枯悉落，取<a class="t" id="t0070c09"></a>其長者。如是，比丘！無常想修習多修習，能<a class="t" id="t0070c10"></a>斷一切欲愛、色愛、無色愛、掉、慢、無明。</p>
<p><a class="t-linehead" id="t-linehead0070c10"></a>「譬如<a class="t" id="t0070c11"></a>菴羅果著樹，猛風搖條，果悉墮落。如是，無<a class="t" id="t0070c12"></a>常想修習多修習，能斷一切欲愛、色愛、無色<a class="t" id="t0070c13"></a>愛、掉、慢、無明。</p>
<p><a class="t-linehead" id="t-linehead0070c13"></a>「譬如樓閣，中心堅固，眾材所依，<a class="t" id="t0070c14"></a>攝受不散。如是，無常想修習多修習，能斷<a class="t" id="t0070c15"></a>一切欲愛、色愛、無色愛、掉、慢、無明。</p>
<p><a class="t-linehead" id="t-linehead0070c15"></a>「譬如一切<a class="t" id="t0070c16"></a>眾生跡，象跡為大，能攝受故。如是，無常想修<a class="t" id="t0070c17"></a>習多修習，能斷一切欲愛、色愛、無色愛、掉、慢、<a class="t" id="t0070c18"></a>無明。</p>
<p><a class="t-linehead" id="t-linehead0070c18"></a>「譬如閻浮提一切諸河，悉赴大海，其<a class="t" id="t0070c19"></a>大海者，最為第一，悉攝受故。如是，無常想<a class="t" id="t0070c20"></a>修習多修習，能斷一切欲愛、色愛、無色愛、掉、<a class="t" id="t0070c21"></a>慢、無明。</p>
<p><a class="t-linehead" id="t-linehead0070c21"></a>「譬如日出，能除一切世間闇冥。如<a class="t" id="t0070c22"></a>是，無常想修習多修習，能斷一切欲愛、色愛、<a class="t" id="t0070c23"></a>無色愛、掉、慢、無明。</p>
<p><a class="t-linehead" id="t-linehead0070c23"></a>「譬如轉輪聖王，於諸小王<a class="t" id="t0070c24"></a>最上、最勝。如是，無常想修習多修習，能斷一<a class="t" id="t0070c25"></a>切欲愛、色愛、無色愛、掉、慢、無明。</p>
<p><a class="t-linehead" id="t-linehead0070c25"></a>「諸比丘！云何<a class="t" id="t0070c26"></a>修無常想，修習多修習，能斷一切欲愛、色愛、<a class="t" id="t0070c27"></a>無色愛、掉、慢、無明？若比丘於空露地、若林<a class="t" id="t0070c28"></a>樹間，善正思惟，觀察色無常，受、想、行、識無<a class="t" id="t0070c29"></a>常。如是思惟，斷一切欲愛、色愛、無色愛、掉、慢、<a class="t" id="t0071a01"></a>無明。所以者何？無常想者，能建立無我想，<a class="t" id="t0071a02"></a>聖弟子住無我想，心離我慢，順得涅槃。」</p>
<p><a class="t-linehead" id="t-linehead0071a02"></a>佛<a class="t" id="t0071a03"></a>說是經已，時，諸比丘聞佛所說，歡喜奉行。</p>
<a class="t" id="t0071a04"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>