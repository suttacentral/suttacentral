<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa257">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 257</span><span class="mirror-right">（二五七） 無明</span></h1>
</div>
<p><a class="t-linehead" id="t-linehead0064c20"></a>如是我聞：</p>
<p>一時，佛住王舍城迦蘭陀<a class="t" id="t0064c21"></a>竹園。時，尊者舍利弗、尊者摩訶拘絺羅在<a class="t" id="t0064c22"></a>耆闍崛山。</p>
<p><a class="t-linehead" id="t-linehead0064c22"></a>時，摩訶拘絺羅晡時從禪起，詣<a class="t" id="t0064c23"></a>尊者舍利弗所，共相問訊，種種相娛悅已，<a class="t" id="t0064c24"></a>却坐一面。</p>
<p><a class="t-linehead" id="t-linehead0064c24"></a>時，尊者摩訶拘絺羅語舍利弗<a class="t" id="t0064c25"></a>言：「欲有所問，寧有少暇為我說不？」</p>
<p><a class="t-linehead" id="t-linehead0064c25"></a>舍利<a class="t" id="t0064c26"></a>弗言：「仁者且問，知者當說。」</p>
<p><a class="t-linehead" id="t-linehead0064c26"></a>摩訶拘絺羅問<a class="t" id="t0064c27"></a>舍利弗言：「所謂無明，復云何為無明？誰有<a class="t" id="t0064c28"></a>此無明？」</p>
<p><a class="t-linehead" id="t-linehead0064c28"></a>舍利弗答言：「無明者謂不知，不知者<a class="t" id="t0064c29"></a>是無明。」</p>
<p><a class="t-linehead" id="t-linehead0064c29"></a>「何所不知？」</p>
<p>「謂色不如實知，色集、色滅、<a class="t" id="t0065a01"></a>色滅道跡不如實知。受、想、行、識不如實<a class="t" id="t0065a02"></a>知，識集、識滅、識滅道跡不如實知。摩訶<a class="t" id="t0065a03"></a>拘絺羅！於此五受陰不如實知、不知、不見、<a class="t" id="t0065a04"></a>不無間等、愚、闇、不明，是名無明，成就此<a class="t" id="t0065a05"></a>者，名有無明。」</p>
<p><a class="t-linehead" id="t-linehead0065a05"></a>又問舍利弗：「云何為明？誰<a class="t" id="t0065a06"></a>有此明？」</p>
<p><a class="t-linehead" id="t-linehead0065a06"></a>舍利弗言：「所謂明者是知，知者是<a class="t" id="t0065a07"></a>明。」</p>
<p><a class="t-linehead" id="t-linehead0065a07"></a>又問：「何所知？」</p>
<p>舍利弗言：「色如實知，色集、<a class="t" id="t0065a08"></a>色滅、色滅道跡如實知。受、想、行、識如實知，<a class="t" id="t0065a09"></a>識集、識滅、識滅道跡如實知。拘絺羅！於此五<a class="t" id="t0065a10"></a>受陰如實知、見、明、覺、慧、無間等，是名為明，<a class="t" id="t0065a11"></a>成就此法者，是名有明。」</p>
<p><a class="t-linehead" id="t-linehead0065a11"></a>是二正士各聞所<a class="t" id="t0065a12"></a>說，展轉隨喜，從坐而起，各還本處。</p>
<a class="t" id="t0065a13"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>