<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa248">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 248</span><span class="mirror-right">（二四八） 純陀</span></h1>
</div>
<p><a class="t-linehead" id="t-linehead0059b17"></a>如是我聞：</p>
<p>一時，佛住波吒利弗多羅<a class="t" id="t0059b18"></a>國雞林園。</p>
<p><a class="t-linehead" id="t-linehead0059b18"></a>爾時，尊者阿難往詣尊者大純<a class="t" id="t0059b19"></a>陀所，共相問訊已，於一面坐。</p>
<p><a class="t-linehead" id="t-linehead0059b19"></a>爾時，尊者阿<a class="t" id="t0059b20"></a>難語尊者純陀言：「欲有所問，寧有閑暇<a class="t" id="t0059b21"></a>見答與不？」</p>
<p><a class="t-linehead" id="t-linehead0059b21"></a>尊者純陀語尊者阿難言：「隨仁<a class="t" id="t0059b22"></a>所問，知者當答。」</p>
<p><a class="t-linehead" id="t-linehead0059b22"></a>尊者阿難問尊者純陀：「如<a class="t" id="t0059b23"></a>世尊、如來、應、等正覺所知所見，說四大造<a class="t" id="t0059b24"></a>色，施設顯露，此四大色非我，如來、應、等正<a class="t" id="t0059b25"></a>覺所知所見，亦復說識非我耶？」</p>
<p><a class="t-linehead" id="t-linehead0059b25"></a>尊者純陀<a class="t" id="t0059b26"></a>語尊者阿難言：「仁者最為多聞，我從遠來<a class="t" id="t0059b27"></a>詣尊者所，為問此法故，今日，尊者！唯願為<a class="t" id="t0059b28"></a>說此義。」</p>
<p><a class="t-linehead" id="t-linehead0059b28"></a>尊者阿難語純陀言：「我今問尊者，<a class="t" id="t0059b29"></a>隨意見答。尊者純陀！為有眼、有色、有眼<a class="t" id="t0059c01"></a>識不？」</p>
<p><a class="t-linehead" id="t-linehead0059c01"></a>答言：「有。」</p>
<p>尊者阿難復問：「為緣眼及色，<a class="t" id="t0059c02"></a>生眼識不？」</p>
<p><a class="t-linehead" id="t-linehead0059c02"></a>答言：「如是。」</p>
<p>尊者阿難復問：「若<a class="t" id="t0059c03"></a>眼及色生眼識，彼因、彼緣，為常、為無常？」</p>
<p><a class="t-linehead" id="t-linehead0059c03"></a>答<a class="t" id="t0059c04"></a>言：「無常。」</p>
<p><a class="t-linehead" id="t-linehead0059c04"></a>尊者阿難又問：「彼因、彼緣生眼識，<a class="t" id="t0059c05"></a>彼因、彼緣無常變易時，彼識住耶？」</p>
<p><a class="t-linehead" id="t-linehead0059c05"></a>答曰：「不<a class="t" id="t0059c06"></a>也，尊者阿難！」</p>
<p><a class="t-linehead" id="t-linehead0059c06"></a>尊者阿難復問：「於意云何？彼<a class="t" id="t0059c07"></a>法若生、若滅可知，多聞聖弟子於中寧見<a class="t" id="t0059c08"></a>是我、異我、相在不？」</p>
<p><a class="t-linehead" id="t-linehead0059c08"></a>答曰：「不也，尊者阿難！」</p>
<p>「耳、鼻、<a class="t" id="t0059c09"></a>舌、身、意、法，於意云何？有意、有法、有意識不？」</p>
<a class="t" id="t0059c10"></a><p><a class="t-linehead" id="t-linehead0059c10"></a>答曰：「有。尊者阿難！」</p>
<p>復問：「為緣意及法，生意<a class="t" id="t0059c11"></a>識不？」</p>
<p><a class="t-linehead" id="t-linehead0059c11"></a>答曰：「如是，尊者阿難！」</p>
<p>復問：「若意緣法<a class="t" id="t0059c12"></a>生意識，彼因、彼緣，為常、為無常。」</p>
<p><a class="t-linehead" id="t-linehead0059c12"></a>答曰：「無<a class="t" id="t0059c13"></a>常。尊者阿難！」</p>
<p><a class="t-linehead" id="t-linehead0059c13"></a>復問：「若因、若緣生意識，彼因、<a class="t" id="t0059c14"></a>彼緣無常變易時，意識住耶？」</p>
<p><a class="t-linehead" id="t-linehead0059c14"></a>答曰：「不也，尊者<a class="t" id="t0059c15"></a>阿難！」</p>
<p><a class="t-linehead" id="t-linehead0059c15"></a>復問：「於意云何？彼法若生、若滅可知，<a class="t" id="t0059c16"></a>多聞聖弟子寧於中見我、異我、相在不？」</p>
<p><a class="t-linehead" id="t-linehead0059c16"></a>答<a class="t" id="t0059c17"></a>言：「不也，尊者阿難！」</p>
<p><a class="t-linehead" id="t-linehead0059c17"></a>尊者阿難語純陀言：「是<a class="t" id="t0059c18"></a>故，尊者！而如來、應、等正覺所知所見，說識<a class="t" id="t0059c19"></a>亦無常。譬如士夫持斧入山，見芭蕉樹，<a class="t" id="t0059c20"></a>謂堪材用，斷根、截斫<span class="gaiji">葉<!--gaiji,葉,1[芸／木],2,3--></span>葉、剝皮，求其堅<a class="t" id="t0059c21"></a>實，剝至於盡，都無堅處。如是多聞聖弟子<a class="t" id="t0059c22"></a>正觀眼識，耳、鼻、舌、身、意識。當正觀時，都<a class="t" id="t0059c23"></a>無可取，無可取故，無所著，無所著故，自<a class="t" id="t0059c24"></a>覺涅槃：『我生已盡，梵行已立，所作已作，自<a class="t" id="t0059c25"></a>知不受後有。』」</p>
<p><a class="t-linehead" id="t-linehead0059c25"></a>彼<span class="corr" title="[一&gt;二] cf.【麗】">二</span>正士說是法時，展轉隨<a class="t" id="t0059c26"></a>喜，各還其所。</p>
<a class="t" id="t0059c27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>