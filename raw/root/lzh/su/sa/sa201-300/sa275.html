<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa275">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 275</span><span class="mirror-right">（二七五） 難陀</span></h1>
</div>
<p><a class="t-linehead" id="t-linehead0073a22"></a>如是我聞：</p>
<p>一時，佛住舍衛國祇樹給<a class="t" id="t0073a23"></a>孤獨園。</p>
<p><a class="t-linehead" id="t-linehead0073a23"></a>爾時，世尊告諸比丘：「其有說言大<a class="t" id="t0073a24"></a>力者，其唯難陀！此是正說。其有說言最<a class="t" id="t0073a25"></a>端政者，其唯難陀！是則正說。其有說言<a class="t" id="t0073a26"></a>愛欲重者，其唯難陀！是則正說。</p>
<p><a class="t-linehead" id="t-linehead0073a26"></a>「諸比丘！而今<a class="t" id="t0073a27"></a>難陀關閉根門，飲食知量，初夜、後夜精<a class="t" id="t0073a28"></a>勤修習，正智成就，堪能盡壽純一滿淨，<a class="t" id="t0073a29"></a>梵行清白。彼難陀比丘關閉根門故，若<a class="t" id="t0073b01"></a>眼見色，不取色相，不取隨形好。若諸<a class="t" id="t0073b02"></a>眼根增不律儀、無明闇障、世間貪、愛、惡不善<a class="t" id="t0073b03"></a>法不漏其心，生諸律儀；防護於眼、耳、鼻、舌、身、<a class="t" id="t0073b04"></a>意根，生諸律儀，是名難陀比丘關閉根門。</p>
<a class="t" id="t0073b05"></a><p><a class="t-linehead" id="t-linehead0073b05"></a>「飲食知量者，難陀比丘於食繫數：『不自高、<a class="t" id="t0073b06"></a>不放逸、不著色、不著莊嚴，支身而已。<a class="t" id="t0073b07"></a>任其所得，為止飢渴，修梵行故。故起苦<a class="t" id="t0073b08"></a>覺令息滅，未起苦覺令不起故，成其崇<a class="t" id="t0073b09"></a>向故。氣力安樂，無罪<span class="corr" title="[獨&gt;觸]">觸</span>住故。如人乘<a class="t" id="t0073b10"></a>車，塗以膏油，不為自高，乃至莊嚴，為載<a class="t" id="t0073b11"></a>運故。又如塗瘡，不貪其味，為息苦故。』如<a class="t" id="t0073b12"></a>是，善男子難陀知量而食，乃至無罪<span class="corr" title="[獨&gt;觸]">觸</span><a class="t" id="t0073b13"></a>住，是名難陀知量而食。</p>
<p><a class="t-linehead" id="t-linehead0073b13"></a>「彼善男子難陀初<a class="t" id="t0073b14"></a>夜、後夜精勤修業者，彼難陀晝則經行、坐禪，<a class="t" id="t0073b15"></a>除去陰障，以淨其身。於初夜時，經行、坐禪，<a class="t" id="t0073b16"></a>除去陰障，以淨其身。於中夜時，房外洗足，<a class="t" id="t0073b17"></a>入於室中，右脇而臥，屈膝累足，係念明<a class="t" id="t0073b18"></a>想，作起覺想。於後夜時，徐覺徐起，經行、坐<a class="t" id="t0073b19"></a>禪，是名善男子難陀初夜、後夜精勤修集。</p>
<a class="t" id="t0073b20"></a><p><a class="t-linehead" id="t-linehead0073b20"></a>「彼善男子難陀勝念正知者，是善男子難<a class="t" id="t0073b21"></a>陀觀察東方，一心正念，安住觀察；觀察南、<a class="t" id="t0073b22"></a>西、北方，亦復如是。一心正念，安住觀察。如<a class="t" id="t0073b23"></a>是觀者，世間貪、愛、惡不善法不漏其心。彼<a class="t" id="t0073b24"></a>善男子難陀覺諸受起，覺諸受住，覺諸受<a class="t" id="t0073b25"></a>滅，正念而住，不令散亂；覺諸想起，覺諸<a class="t" id="t0073b26"></a>想住，覺諸想滅，覺諸覺起，覺諸覺住，覺<a class="t" id="t0073b27"></a>諸覺滅，正念心住，不令散亂，是名善男<a class="t" id="t0073b28"></a>子難陀正念正智成就。</p>
<p><a class="t-linehead" id="t-linehead0073b28"></a>「是故，諸比丘！當作<a class="t" id="t0073b29"></a>是學：『關閉根門，如善男子難陀；飲食知<a class="t" id="t0073c01"></a>量，如善男子難陀；初夜、後夜精勤修業，如<a class="t" id="t0073c02"></a>善男子難陀；正念正智成就，如善男子難<a class="t" id="t0073c03"></a>陀。』如教授難陀法，亦當持是為其餘人<a class="t" id="t0073c04"></a>說。」</p>
<p><a class="t-linehead" id="t-linehead0073c04"></a>時，有異比丘而說偈言：</p>
<a class="t" id="t0073c05"></a><blockquote class="gatha">
<p>「善關閉根門，　　正念攝心住，<a class="t" id="t0073c06"></a><br>　飲食知節量，　　覺知諸心相，<a class="t" id="t0073c07"></a><br>　善男子難陀，　　世尊之所歎。」</p>
</blockquote>
<a class="t" id="t0073c08"></a><p><a class="t-linehead" id="t-linehead0073c08"></a>佛說此經已，諸比丘聞佛所說，歡喜奉行。</p>
<a class="t" id="t0073c09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>