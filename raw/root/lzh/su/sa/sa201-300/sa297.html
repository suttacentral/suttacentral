<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa297">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 297</span><span class="mirror-right">（二九七） 大空法</span></h1>
</div>
<p><a class="t-linehead" id="t-linehead0084c11"></a>如是我聞：</p>
<p>一時，佛住拘留搜調牛聚落。</p>
<a class="t" id="t0084c12"></a><p><a class="t-linehead" id="t-linehead0084c12"></a>爾時，世尊告諸比丘：「我當為汝等說法，<a class="t" id="t0084c13"></a>初、中、後善，善義善味，純一清淨，梵行清白，<a class="t" id="t0084c14"></a>所謂大空法經。諦聽，善思，當為汝說。云何<a class="t" id="t0084c15"></a>為大空法經？所謂此有故彼有，此起故彼起，<a class="t" id="t0084c16"></a>謂緣無明行，緣行識，乃至純大苦聚集。</p>
<p><a class="t-linehead" id="t-linehead0084c16"></a>「緣<a class="t" id="t0084c17"></a>生老死者，若有問言：『彼誰老死？老死屬誰？』<a class="t" id="t0084c18"></a>彼則答言：『我即老死，今老死屬我，老死是<a class="t" id="t0084c19"></a>我。』所言：『命即是身。』或言：『命異身異。』此則一<a class="t" id="t0084c20"></a>義，而說有種種。若見言：『命即是身。』彼梵<a class="t" id="t0084c21"></a>行者所無有。若復見言：『命異身異。』梵行者<a class="t" id="t0084c22"></a>所無有。於此二邊，心所不隨，正向中<a class="t" id="t0084c23"></a>道。賢聖出世，如實不顛倒正見，謂緣生老<a class="t" id="t0084c24"></a>死。如是生、有、取、愛、受、觸、六入處、名色、識、行，<a class="t" id="t0084c25"></a>緣無明故有行。</p>
<p><a class="t-linehead" id="t-linehead0084c25"></a>「若復問言：『誰是行？行屬誰？』<a class="t" id="t0084c26"></a>彼則答言：『行則是我，行是我所。』彼如是：『命<a class="t" id="t0084c27"></a>即是身。』或言：『命異身異。』彼見命即是身者，<a class="t" id="t0084c28"></a>梵行者無有；或言命異身異者，梵行者亦<a class="t" id="t0084c29"></a>無有。離此二邊，正向中道。賢聖出世，如實<a class="t" id="t0085a01"></a>不顛倒正見所知，所謂緣無明行。</p>
<p><a class="t-linehead" id="t-linehead0085a01"></a>「諸比丘！<a class="t" id="t0085a02"></a>若無明離欲而生明，彼誰老死？老死屬誰<a class="t" id="t0085a03"></a>者？老死則斷，則知斷其根本，如截多羅樹<a class="t" id="t0085a04"></a>頭，於未來世成不生法。若比丘無明離欲<a class="t" id="t0085a05"></a>而生明，彼誰生？生屬誰？乃至誰是行？行<a class="t" id="t0085a06"></a>屬誰者？行則斷，則知斷其根本，如截多<a class="t" id="t0085a07"></a>羅樹頭，於未來世成不生法，若比丘無明<a class="t" id="t0085a08"></a>離欲而生明，彼無明滅則行滅，乃至純大<a class="t" id="t0085a09"></a>苦聚滅，是名大空法經。」</p>
<p><a class="t-linehead" id="t-linehead0085a09"></a>佛說此經已，諸比<a class="t" id="t0085a10"></a>丘聞佛所說，歡喜奉行。</p>
<a class="t" id="t0085a11"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>