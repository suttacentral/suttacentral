<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa241">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 241</span><span class="mirror-right">（二四一） 燒熱</span></h1>
</div>
<p><a class="t-linehead" id="t-linehead0058a07"></a>如是我聞：</p>
<p>一時，佛住毘舍離獼猴池<a class="t" id="t0058a08"></a>側重閣講堂。</p>
<p><a class="t-linehead" id="t-linehead0058a08"></a>爾時，世尊告諸比丘：「愚癡無聞<a class="t" id="t0058a09"></a>凡夫，比丘！寧以火燒熱銅籌以燒其目，令<a class="t" id="t0058a10"></a>其熾然，不以眼識取於色相、取隨形好。<a class="t" id="t0058a11"></a>所以者何？取於色相、取隨形好故，墮惡趣<a class="t" id="t0058a12"></a>中如沈鐵丸。</p>
<p><a class="t-linehead" id="t-linehead0058a12"></a>「愚癡無聞凡夫，寧燒鐵錐以<a class="t" id="t0058a13"></a>鑽其耳，不以耳識取其聲相、取隨聲好。<a class="t" id="t0058a14"></a>所以者何？耳識取聲相、取隨聲好者，身壞<a class="t" id="t0058a15"></a>命終墮惡趣中如沈鐵丸。</p>
<p><a class="t-linehead" id="t-linehead0058a15"></a>「愚癡無聞凡夫，<a class="t" id="t0058a16"></a>寧以利刀斷截其鼻，不以鼻識取於香<a class="t" id="t0058a17"></a>相、取隨香好。所以者何？以取香相、取隨<a class="t" id="t0058a18"></a>香好故，身壞命終墮惡趣中如沈鐵<a class="t" id="t0058a19"></a>丸。</p>
<p><a class="t-linehead" id="t-linehead0058a19"></a>「愚癡無聞凡夫，寧以利刀斷截其舌，不<a class="t" id="t0058a20"></a>以舌識取於味相、取隨味好。所以者何？<a class="t" id="t0058a21"></a>以取味相、隨味好故，身壞命終墮惡趣中<a class="t" id="t0058a22"></a>如沈鐵丸。</p>
<p><a class="t-linehead" id="t-linehead0058a22"></a>「愚癡無聞凡夫，寧以剛鐵利槍<a class="t" id="t0058a23"></a>以刺其身，不以身識取於觸相及隨觸好。<a class="t" id="t0058a24"></a>所以者何？以取觸相及隨觸好故，身壞命<a class="t" id="t0058a25"></a>終墮惡趣中如沈鐵丸。</p>
<p><a class="t-linehead" id="t-linehead0058a25"></a>「諸比丘！睡眠者<a class="t" id="t0058a26"></a>是愚癡活、是癡命，無利、無福，然諸比丘寧<a class="t" id="t0058a27"></a>當睡眠，不於彼色而起覺想；若起覺想<a class="t" id="t0058a28"></a>者，必生纏縛諍訟，能令多眾起於非義，不<a class="t" id="t0058a29"></a>能饒益安樂天人。</p>
<p><a class="t-linehead" id="t-linehead0058a29"></a>「彼多聞聖弟子作如是<a class="t" id="t0058b01"></a>學：『我今寧以熾然鐵槍以貫其目，不以眼<a class="t" id="t0058b02"></a>識取於色相，墮三惡趣，長夜受苦。我從今<a class="t" id="t0058b03"></a>日當正思惟：「觀眼無常、有為、心緣生法，若<a class="t" id="t0058b04"></a>色、眼識、眼觸、眼觸因緣生受，內覺若苦、若樂、<a class="t" id="t0058b05"></a>不苦不樂，彼亦無常、有為、心緣生法。」』耳、鼻、舌、<a class="t" id="t0058b06"></a>身入處當如是學：『寧以鐵槍貫其身體，<a class="t" id="t0058b07"></a>不以身識取於觸相及隨觸好故，墮三惡<a class="t" id="t0058b08"></a>道。我從今日當正思惟：「觀身無常、有為、心<a class="t" id="t0058b09"></a>緣生法，若觸、身識、身觸、身觸因緣生受，內<a class="t" id="t0058b10"></a>覺若苦、若樂、不苦不樂，彼亦無常、有為、心緣<a class="t" id="t0058b11"></a>生法。」』</p>
<p><a class="t-linehead" id="t-linehead0058b11"></a>「多聞聖弟子作如是學：『睡眠者是愚<a class="t" id="t0058b12"></a>癡活、癡命，無果、無利、無福，我當不眠，亦不<a class="t" id="t0058b13"></a>起覺想，起想者生於纏縛諍訟，令多人<a class="t" id="t0058b14"></a>非義饒益，不得安樂。』</p>
<p><a class="t-linehead" id="t-linehead0058b14"></a>「多聞聖弟子如是觀<a class="t" id="t0058b15"></a>者，於眼生厭，若色、眼識、眼觸、眼觸因緣生<a class="t" id="t0058b16"></a>受，內覺若苦、若樂、不苦不樂，彼亦生厭，厭故<a class="t" id="t0058b17"></a>不樂，不樂故解脫，解脫知見：『我生已盡，梵<a class="t" id="t0058b18"></a>行已立，所作已作，自知不受後有。』耳、鼻、舌、<a class="t" id="t0058b19"></a>身、意亦復如是。」</p>
<p><a class="t-linehead" id="t-linehead0058b19"></a>佛說此經已，諸比丘聞<a class="t" id="t0058b20"></a>佛所說，歡喜奉行。</p>
<a class="t" id="t0058b21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>