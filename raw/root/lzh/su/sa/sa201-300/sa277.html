<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa277">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 277</span><span class="mirror-right">（二七七） 律義不律義 </span></h1>
</div>
<p><a class="t-linehead" id="t-linehead0075c18"></a>如是我聞：</p>
<p>一時，佛住舍衛國祇樹給孤<a class="t" id="t0075c19"></a>獨園。</p>
<p><a class="t-linehead" id="t-linehead0075c19"></a>爾時，世尊告諸比丘：「有不律儀、律儀。<a class="t" id="t0075c20"></a>諦聽，善思，當為汝說。</p>
<p><a class="t-linehead" id="t-linehead0075c20"></a>「云何不律儀？眼根不<a class="t" id="t0075c21"></a>律儀所攝護。眼識著色，緣著故，以生苦受；<a class="t" id="t0075c22"></a>苦受故，不一其心；不一心故，不得如實<a class="t" id="t0075c23"></a>知見；不得如實知見故，不離疑惑；不離<a class="t" id="t0075c24"></a>疑惑故，由他所誤，而常苦住。耳、鼻、舌、身、意<a class="t" id="t0075c25"></a>亦復如是。是名不律儀。</p>
<p><a class="t-linehead" id="t-linehead0075c25"></a>「云何律儀？眼根律<a class="t" id="t0075c26"></a>儀所攝護。眼識識色，心不染著；心不染<a class="t" id="t0075c27"></a>著已，常樂更住；心樂住已，常一其心；一<a class="t" id="t0075c28"></a>其心已，如實知見；如實知見已，離諸疑惑；<a class="t" id="t0075c29"></a>離諸疑惑已，不由他誤，常安樂住。耳、鼻、舌、<a class="t" id="t0076a01"></a>身、意亦復如是。是名律儀。」</p>
<p><a class="t-linehead" id="t-linehead0076a01"></a>佛說此經已，諸<a class="t" id="t0076a02"></a>比丘聞佛所說，歡喜奉行。</p>
<a class="t" id="t0076a03"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>