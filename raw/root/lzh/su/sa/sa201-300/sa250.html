<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa250">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 250</span><span class="mirror-right">（二五〇） 拘絺羅</span></h1>
</div>
<p><a class="t-linehead" id="t-linehead0060a22"></a>如是我聞：</p>
<p>一時，佛住王舍城迦蘭陀<a class="t" id="t0060a23"></a>竹園。</p>
<p><a class="t-linehead" id="t-linehead0060a23"></a>時，尊者舍利弗、尊者摩訶拘絺羅俱<a class="t" id="t0060a24"></a>在耆闍崛山。</p>
<p><a class="t-linehead" id="t-linehead0060a24"></a>尊者摩訶拘絺羅晡時從禪<a class="t" id="t0060a25"></a>覺，詣尊者舍利弗所，共相問訊已，退坐一<a class="t" id="t0060a26"></a>面，語舍利弗言：「欲有所問，寧有閑暇見<a class="t" id="t0060a27"></a>答已不？」</p>
<p><a class="t-linehead" id="t-linehead0060a27"></a>尊者舍利弗語摩訶拘絺羅：「隨仁<a class="t" id="t0060a28"></a>所問，知者當答。」</p>
<p><a class="t-linehead" id="t-linehead0060a28"></a>尊者摩訶拘絺羅問尊者<a class="t" id="t0060a29"></a>舍利弗言：「云何？尊者舍利弗，眼繫色耶？色<a class="t" id="t0060b01"></a>繫眼耶？耳聲、鼻香、舌味、身觸、意法，意繫法<a class="t" id="t0060b02"></a>耶？法繫意耶？」</p>
<p><a class="t-linehead" id="t-linehead0060b02"></a>尊者舍利弗答尊者摩訶拘<a class="t" id="t0060b03"></a>絺羅言：「非眼繫色，非色繫眼，乃至非意<a class="t" id="t0060b04"></a>繫法，非法繫意，尊者摩訶拘絺羅，於其中<a class="t" id="t0060b05"></a>間，若彼欲貪，是其繫也。尊者摩訶拘絺羅！<a class="t" id="t0060b06"></a>譬如二牛，一黑一白，共一軛鞅縛繫，人問<a class="t" id="t0060b07"></a>言：『為黑牛繫白牛，為白牛繫黑牛。』為等<a class="t" id="t0060b08"></a>問不？」</p>
<p><a class="t-linehead" id="t-linehead0060b08"></a>答言：「不也，尊者舍利弗！非黑牛繫白<a class="t" id="t0060b09"></a>牛，亦非白牛繫黑牛，然於中間，若軛、若繫<a class="t" id="t0060b10"></a>鞅者，是彼繫縛。」</p>
<p><a class="t-linehead" id="t-linehead0060b10"></a>「如是，尊者摩訶拘絺羅！非<a class="t" id="t0060b11"></a>眼繫色，非色繫眼，乃至非意繫法，非法繫<a class="t" id="t0060b12"></a>意，中間欲貪，是其繫也。</p>
<p><a class="t-linehead" id="t-linehead0060b12"></a>「尊者摩訶拘絺羅！<a class="t" id="t0060b13"></a>若眼繫色，若色繫眼，乃至若意繫法，若法<a class="t" id="t0060b14"></a>繫意，世尊不教人建立梵行，得盡苦邊，<a class="t" id="t0060b15"></a>以非眼繫色，非色繫眼，乃至非意繫法，<a class="t" id="t0060b16"></a>非法繫意，故世尊教人建立梵行，得盡<a class="t" id="t0060b17"></a>苦邊。</p>
<p><a class="t-linehead" id="t-linehead0060b17"></a>「尊者摩訶拘絺羅！世尊眼見色若好、<a class="t" id="t0060b18"></a>若惡，不起欲貪，其餘眾生眼若見色若<a class="t" id="t0060b19"></a>好、若惡，則起欲貪，是故世尊說當斷欲貪，<a class="t" id="t0060b20"></a>則心解脫，乃至意、法亦復如是。」</p>
<p><a class="t-linehead" id="t-linehead0060b20"></a>時，二正士<a class="t" id="t0060b21"></a>展轉隨喜，各還本處。</p>
<a class="t" id="t0060b22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>