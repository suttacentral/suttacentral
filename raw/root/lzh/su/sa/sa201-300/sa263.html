<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa263">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 263</span><span class="mirror-right">（二六三） 應說</span></h1>
</div>
<p><a class="t-linehead" id="t-linehead0067a22"></a>如是我聞：</p>
<p>一時，佛住拘留國雜色牧<a class="t" id="t0067a23"></a>牛聚落。</p>
<p><a class="t-linehead" id="t-linehead0067a23"></a>爾時，佛告諸比丘：「我以知見故，得<a class="t" id="t0067a24"></a>諸漏盡，非不知見。云何以知見故，得諸漏<a class="t" id="t0067a25"></a>盡，非不知見？謂此色、此色集、此色滅；此受、想、<a class="t" id="t0067a26"></a>行、識，此識集、此識滅。不修方便隨順成就，<a class="t" id="t0067a27"></a>而用心求：『令我諸漏盡，心得解脫。』當知彼<a class="t" id="t0067a28"></a>比丘終不能得漏盡解脫。所以者何？不修<a class="t" id="t0067a29"></a>習故，不修習何等？謂不修習念處、正勤、<a class="t" id="t0067b01"></a>如意足、根、力、覺、道。譬如伏鷄，生子眾多，不<a class="t" id="t0067b02"></a>能隨時蔭餾，消息冷暖，而欲令子以觜、以<a class="t" id="t0067b03"></a>爪啄卵自生，安隱出<span class="gaiji">［穀-禾＋卵］<!--gaiji,,1[穀-禾＋卵],2&#x3C89;,3--></span>，當知彼子無有自<a class="t" id="t0067b04"></a>力，堪能方便以觜、以爪安隱出<span class="gaiji">［穀-禾＋卵］<!--gaiji,,1[穀-禾＋卵],2&#x3C89;,3--></span>。所以者<a class="t" id="t0067b05"></a>何？以彼雞母不能隨時蔭餾，冷暖長養<a class="t" id="t0067b06"></a>子故。</p>
<p><a class="t-linehead" id="t-linehead0067b06"></a>「如是，比丘不勤修習隨順成就，而<a class="t" id="t0067b07"></a>欲令得漏盡解脫，無有是處。所以者何？<a class="t" id="t0067b08"></a>不修習故。不修何等？謂不修念處、正勤、<a class="t" id="t0067b09"></a>如意足、根、力、覺、道，若比丘修習隨順成就者，<a class="t" id="t0067b10"></a>雖不欲令漏盡解脫，而彼比丘自然漏盡，<a class="t" id="t0067b11"></a>心得解脫。所以者何？以修習故。何所修習？<a class="t" id="t0067b12"></a>謂修念處、正勤、如意足、根、力、覺、道，如彼伏雞<a class="t" id="t0067b13"></a>善養其子，隨時蔭餾，冷暖得所，正復不<a class="t" id="t0067b14"></a>欲令子方便自啄卵出，然其諸子自能方便<a class="t" id="t0067b15"></a>安隱出<span class="gaiji">［穀-禾＋卵］<!--gaiji,,1[穀-禾＋卵],2&#x3C89;,3--></span>。所以者何？以彼伏雞隨時蔭餾，冷<a class="t" id="t0067b16"></a>暖得所故。</p>
<p><a class="t-linehead" id="t-linehead0067b16"></a>「如是，比丘善修方便，正復不<a class="t" id="t0067b17"></a>欲漏盡解脫，而彼比丘自然漏盡，心得解<a class="t" id="t0067b18"></a>脫。所以者何？以勤修習故。何所修習？謂<a class="t" id="t0067b19"></a>修念處、正勤、如意足、根、力、覺、道。譬如巧師、巧<a class="t" id="t0067b20"></a>師弟子，手執斧柯，捉之不已，漸漸微盡手<a class="t" id="t0067b21"></a>指處現，然彼不覺斧柯微盡而盡處現。</p>
<p><a class="t-linehead" id="t-linehead0067b21"></a>「如<a class="t" id="t0067b22"></a>是，比丘精勤修習隨順成就，不自知見今<a class="t" id="t0067b23"></a>日爾所漏盡，明日爾所漏盡，然彼比丘知<a class="t" id="t0067b24"></a>有漏盡。所以者何？以修習故，何所修習？<a class="t" id="t0067b25"></a>謂修習念處、正勤、如意足、根、力、覺、道。譬如大<a class="t" id="t0067b26"></a>舶，在於海邊，經夏六月，風飄日暴，藤綴漸<a class="t" id="t0067b27"></a>斷。</p>
<p><a class="t-linehead" id="t-linehead0067b27"></a>「如是，比丘精勤修習隨順成就，一切<a class="t" id="t0067b28"></a>結縛、使、煩惱、纏，漸得解脫。所以者何？善修習<a class="t" id="t0067b29"></a>故，何所修習？謂修習念處、正勤、如意足、根、<a class="t" id="t0067c01"></a>力、覺、道。」</p>
<p><a class="t-linehead" id="t-linehead0067c01"></a>說是法時，六十比丘不起諸漏，<a class="t" id="t0067c02"></a>心得解脫。</p>
<p><a class="t-linehead" id="t-linehead0067c02"></a>佛說此經已，諸比丘聞佛所說，<a class="t" id="t0067c03"></a>歡喜奉行。</p>
<a class="t" id="t0067c04"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>