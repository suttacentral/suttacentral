<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa17">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 17</span><span class="mirror-right">（一七） 非我</span></h1>
</div>
<p><a class="t-linehead" id="t-linehead0003b28"></a>如是我聞：</p>
<p>一時，佛住舍衛國祇樹給孤<a class="t" id="t0003b29"></a>獨園。</p>
<p><a class="t-linehead" id="t-linehead0003b29"></a>有異比丘從坐起，偏袒右肩，合掌白<a class="t" id="t0003c01"></a>佛言：「善哉！世尊！為我略說法要。我聞法<a class="t" id="t0003c02"></a>已，當獨一靜處，專精思惟，住不放逸：『所以善<a class="t" id="t0003c03"></a>男子出家，剃除鬚髮，身著法服，信家非家，<a class="t" id="t0003c04"></a>出家學道，為究竟無上梵行，現法身作證：<a class="t" id="t0003c05"></a>「我生已盡，梵行已立，所作已作，自知不受<a class="t" id="t0003c06"></a>後有。」』」</p>
<p><a class="t-linehead" id="t-linehead0003c06"></a>爾時，世尊告彼比丘：「善哉！善哉！汝作<a class="t" id="t0003c07"></a>是說：『世尊！為我略說法要，我於略說法<a class="t" id="t0003c08"></a>中，廣解其義，當獨一靜處，專精思惟，住不<a class="t" id="t0003c09"></a>放逸，乃至自知不受後有。』汝如是說耶？」</p>
<p><a class="t-linehead" id="t-linehead0003c09"></a>比<a class="t" id="t0003c10"></a>丘白佛：「如是，世尊！」</p>
<p><a class="t-linehead" id="t-linehead0003c10"></a>佛告比丘：「諦聽！諦聽！善<a class="t" id="t0003c11"></a>思念之，當為汝說。比丘！非汝所應之法，<a class="t" id="t0003c12"></a>宜速斷除。斷彼法者，以義饒益，長夜安樂。」</p>
<a class="t" id="t0003c13"></a><p><a class="t-linehead" id="t-linehead0003c13"></a>時，彼比丘白佛言：「知已。世尊！知已。善逝！」</p>
<a class="t" id="t0003c14"></a><p><a class="t-linehead" id="t-linehead0003c14"></a>佛告比丘：「云何於我略說法中，廣解其義？」</p>
<a class="t" id="t0003c15"></a><p><a class="t-linehead" id="t-linehead0003c15"></a>比丘白佛言：「世尊！色非我所應，宜速斷<a class="t" id="t0003c16"></a>除；受、想、行、識非我所應，宜速斷除。以義<a class="t" id="t0003c17"></a>饒益，長夜安樂。是故，世尊！我於世尊略<a class="t" id="t0003c18"></a>說法中，廣解其義。」</p>
<p><a class="t-linehead" id="t-linehead0003c18"></a>佛言：「善哉！善哉！比丘！<a class="t" id="t0003c19"></a>汝於我略說法中，廣解其義。所以者何？色<a class="t" id="t0003c20"></a>者非汝所應，宜速斷除。如是受、想、行、識非<a class="t" id="t0003c21"></a>汝所應，宜速斷除。斷除已，以義饒益，長<a class="t" id="t0003c22"></a>夜安樂。」</p>
<p><a class="t-linehead" id="t-linehead0003c22"></a>時，彼比丘聞佛所說，心大歡喜，禮<a class="t" id="t0003c23"></a>佛而退。獨一靜處，精勤修習，住不放逸。精<a class="t" id="t0003c24"></a>勤修習，住不放逸已，思惟：「所以善男子出<a class="t" id="t0003c25"></a>家，剃除鬚髮，身著法服，正信非家出家，乃<a class="t" id="t0003c26"></a>至自知不受後有。」</p>
<p><a class="t-linehead" id="t-linehead0003c26"></a>時，彼比丘成阿羅漢，心<a class="t" id="t0003c27"></a>得解脫。</p>
<a class="t" id="t0003c28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>