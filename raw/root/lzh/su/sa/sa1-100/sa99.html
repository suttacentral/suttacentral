<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa99">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 99</span><span class="mirror-right">（九九） 梵天</span></h1>
</div>
<p><a class="t-linehead" id="t-linehead0027b29"></a>如是我聞：</p>
<p><a class="t-linehead" id="t-linehead0027b29"></a>一時，佛住王舍城。</p>
<p>時，有尊<a class="t" id="t0027c01"></a>者名曰淨天，在鞞提訶國人間遊行，至<a class="t" id="t0027c02"></a>彌絺羅城菴羅園中。時，尊者淨天晨朝著衣<a class="t" id="t0027c03"></a>持鉢，入彌絺羅城乞食。次第乞食，到自本<a class="t" id="t0027c04"></a>家。時，淨天母年老，在中堂持食祀火，求生<a class="t" id="t0027c05"></a>梵天，不覺尊者淨天在門外立。</p>
<p><a class="t-linehead" id="t-linehead0027c05"></a>時，毘沙門<a class="t" id="t0027c06"></a>天王於尊者淨天所極生敬信。時，毘沙門<a class="t" id="t0027c07"></a>天王，諸夜叉導從，乘虛而行，見尊者淨天<a class="t" id="t0027c08"></a>在門外立。又見其母手擎飲食，在中堂<a class="t" id="t0027c09"></a>上供養祀火，不見其子在外門立。見已，<a class="t" id="t0027c10"></a>從空中下，至淨天母前，而說偈言：</p>
<a class="t" id="t0027c11"></a><blockquote class="gatha">
<p>「此婆羅門尼，　　梵天極遼遠，<a class="t" id="t0027c12"></a><br>　為求彼生故，　　於此祠祀火。<a class="t" id="t0027c13"></a><br>　此非梵天道，　　何為徒祀此？<a class="t" id="t0027c14"></a><br>　汝婆羅門尼，　　淨天住門外，<a class="t" id="t0027c15"></a><br>　垢穢永無餘，　　是則天中天，<a class="t" id="t0027c16"></a><br>　蕭然無所有，　　獨一不兼資，<a class="t" id="t0027c17"></a><br>　為乞食入舍，　　所應供養者，<a class="t" id="t0027c18"></a><br>　淨天善修身，　　人天良福田。<a class="t" id="t0027c19"></a><br>　遠離一切惡，　　不為染所染，<a class="t" id="t0027c20"></a><br>　德同於梵天，　　形在人間住，<a class="t" id="t0027c21"></a><br>　不著一切法，　　如彼淳熟龍，<a class="t" id="t0027c22"></a><br>　比丘正念住，　　其心善解脫，<a class="t" id="t0027c23"></a><br>　應奉以初佛，　　是則上福田。<a class="t" id="t0027c24"></a><br>　應以正信心，　　及時速施與，<a class="t" id="t0027c25"></a><br>　當預建立洲，　　令未來安樂。<a class="t" id="t0027c26"></a><br>　汝觀此牟尼，　　已渡苦海流，<a class="t" id="t0027c27"></a><br>　是故當信心，　　及時速施與，<a class="t" id="t0027c28"></a><br>　當預建立洲，　　令未來安樂，<a class="t" id="t0027c29"></a><br>　毘沙門天王，　　開發彼令捨。」</p>
</blockquote>
<a class="t" id="t0028a01"></a><p><a class="t-linehead" id="t-linehead0028a01"></a>時，尊者淨天即為其母種種說法，示、教、照、喜<a class="t" id="t0028a02"></a>已，復道而去。</p>
<a class="t" id="t0028a03"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>