<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa75">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 75</span><span class="mirror-right">（七五） 觀</span></h1>
</div>
<p><a class="t-linehead" id="t-linehead0019b21"></a>如是我聞：</p>
<p>一時，佛住舍衛國祇樹給孤<a class="t" id="t0019b22"></a>獨園。</p>
<p><a class="t-linehead" id="t-linehead0019b22"></a>爾時，世尊告諸比丘：「有五受陰。何等<a class="t" id="t0019b23"></a>為五？謂色受陰，比丘於色厭、離欲、滅、不<a class="t" id="t0019b24"></a>起、解脫，是名如來、應、等正覺；如是受、想、行、<a class="t" id="t0019b25"></a>識，厭、離欲、滅、不起、解脫，是名如來、應、等正<a class="t" id="t0019b26"></a>覺。比丘亦於色厭、離欲、滅，名阿羅漢慧解<a class="t" id="t0019b27"></a>脫；如是受、想、行、識，厭、離欲、滅，名阿羅漢<a class="t" id="t0019b28"></a>慧解脫。比丘！如來、應、等正覺，阿羅漢慧解脫，<a class="t" id="t0019b29"></a>有何差別？」</p>
<p><a class="t-linehead" id="t-linehead0019b29"></a>比丘白佛：「如來為法根、為法<a class="t" id="t0019c01"></a>眼、為法依，唯願世尊為諸比丘廣說此<a class="t" id="t0019c02"></a>義，諸比丘聞已，當受奉行。」</p>
<p><a class="t-linehead" id="t-linehead0019c02"></a>佛告比丘：「諦聽，<a class="t" id="t0019c03"></a>善思，當為汝說。如來、應、等正覺未曾聞<a class="t" id="t0019c04"></a>法，能自覺法，通達無上菩提，於未來世開<a class="t" id="t0019c05"></a>覺聲聞而為說法，謂四念處、四正勤、四如<a class="t" id="t0019c06"></a>意足、五根、五力、七覺、八道。比丘！是名如<a class="t" id="t0019c07"></a>來、應、等正覺未得而得，未利而利，知道、分<a class="t" id="t0019c08"></a>別道、說道、通道，復能成就諸聲聞教授<a class="t" id="t0019c09"></a>教誡；如是說正順欣樂善法，是名如來、羅<a class="t" id="t0019c10"></a>漢差別。」</p>
<p><a class="t-linehead" id="t-linehead0019c10"></a>佛說此經已，諸比丘聞佛所說，歡<a class="t" id="t0019c11"></a>喜奉行。</p>
<a class="t" id="t0019c12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>