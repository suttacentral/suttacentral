<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa43">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 43</span><span class="mirror-right">（四三） 取著</span></h1>
</div>
<p><a class="t-linehead" id="t-linehead0010c19"></a>如是我聞：</p>
<p>一時，佛住舍衛國祇樹給孤<a class="t" id="t0010c20"></a>獨園。</p>
<p><a class="t-linehead" id="t-linehead0010c20"></a>爾時，世尊告諸比丘：「取故生著，不取<a class="t" id="t0010c21"></a>則不著。諦聽，善思，當為汝說。」</p>
<p><a class="t-linehead" id="t-linehead0010c21"></a>比丘白佛：<a class="t" id="t0010c22"></a>「唯然，受教！」</p>
<p><a class="t-linehead" id="t-linehead0010c22"></a>佛告比丘：「云何取故生著？愚癡<a class="t" id="t0010c23"></a>無聞凡夫於色見是我、異我、相在，見色是<a class="t" id="t0010c24"></a>我、我所而取；取已，彼色若變、若異，心亦隨轉；<a class="t" id="t0010c25"></a>心隨轉已，亦生取著攝受心住；攝受心住<a class="t" id="t0010c26"></a>故，則生恐怖、障礙、心亂，以取著故。愚癡無<a class="t" id="t0010c27"></a>聞凡夫於受、想、行、識，見我、異我、相在，見識<a class="t" id="t0010c28"></a>是我、我所而取；取已，彼識若變、若異，彼心隨<a class="t" id="t0010c29"></a>轉；心隨轉故，則生取著攝受心住；住已，則<a class="t" id="t0011a01"></a>生恐怖、障礙、心亂，以取著故，是名取著。</p>
<p><a class="t-linehead" id="t-linehead0011a01"></a>「云<a class="t" id="t0011a02"></a>何名不取不著？多聞聖弟子於色不見我、<a class="t" id="t0011a03"></a>異我、相在，於色不見我、我所而取；不見我、<a class="t" id="t0011a04"></a>我所而取色，彼色若變、若異，心不隨轉；<a class="t" id="t0011a05"></a>心不隨轉故，不生取著攝受心住；不攝受<a class="t" id="t0011a06"></a>住故，則不生恐怖、障礙、心亂，不取著故。如<a class="t" id="t0011a07"></a>是受、想、行、識，不見我、異我、相在，不見我、我<a class="t" id="t0011a08"></a>所而取。彼識若變、若異，心不隨轉；心不隨<a class="t" id="t0011a09"></a>轉故，不取著攝受心住；不攝受心住故，心<a class="t" id="t0011a10"></a>不恐怖、障礙、心亂，以不取著故，是名不取<a class="t" id="t0011a11"></a>著。是名取著、不取著。」</p>
<p><a class="t-linehead" id="t-linehead0011a11"></a>佛說此經已，諸比丘<a class="t" id="t0011a12"></a>聞佛所說，歡喜奉行。</p>
<a class="t" id="t0011a13"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>