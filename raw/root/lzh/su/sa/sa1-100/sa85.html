<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa85">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 85</span><span class="mirror-right">（八五） 正觀察</span></h1>
</div>
<p><a class="t-linehead" id="t-linehead0021c15"></a>如是我聞：</p>
<p>一時，佛住舍衛國祇樹給孤<a class="t" id="t0021c16"></a>獨園。</p>
<p><a class="t-linehead" id="t-linehead0021c16"></a>爾時，世尊告諸比丘：「比丘！於何所<a class="t" id="t0021c17"></a>不見我、異我、相在？」</p>
<p><a class="t-linehead" id="t-linehead0021c17"></a>比丘白佛：「世尊為法根、<a class="t" id="t0021c18"></a>法眼、法依，唯願為說！諸比丘聞已，如說奉<a class="t" id="t0021c19"></a>行。」</p>
<p><a class="t-linehead" id="t-linehead0021c19"></a>佛告比丘：「諦聽，善思，當為汝說。於色<a class="t" id="t0021c20"></a>不見有我、異我、相在不？於受、想、行、識亦復<a class="t" id="t0021c21"></a>如是。比丘！色為是常、無常耶？」</p>
<p><a class="t-linehead" id="t-linehead0021c21"></a>比丘白佛：「無<a class="t" id="t0021c22"></a>常。世尊！」</p>
<p><a class="t-linehead" id="t-linehead0021c22"></a>佛言：「比丘！若無常者，是苦不？」</p>
<p>比丘<a class="t" id="t0021c23"></a>白佛：「是苦。世尊！」</p>
<p><a class="t-linehead" id="t-linehead0021c23"></a>「比丘！若無常、苦，是變易法，<a class="t" id="t0021c24"></a>多聞聖弟子寧於中見我、異我、相在不？」</p>
<p><a class="t-linehead" id="t-linehead0021c24"></a>比<a class="t" id="t0021c25"></a>丘白佛：「不也，世尊！」</p>
<p><a class="t-linehead" id="t-linehead0021c25"></a>「受、想、行、識亦復如是。<a class="t" id="t0021c26"></a>是故，比丘！諸所有色，若過去、若未來、若現在，<a class="t" id="t0021c27"></a>若內、若外，若麤、若細，若好、若醜，若遠、若近，彼<a class="t" id="t0021c28"></a>一切非我、不異我、不相在。受、想、行、識亦復<a class="t" id="t0021c29"></a>如是。比丘！多聞聖弟子觀察五受陰非我、<a class="t" id="t0022a01"></a>非我所。如是觀察者，於諸世間都無所<a class="t" id="t0022a02"></a>取，無所取者無所著，無所著故自覺涅<a class="t" id="t0022a03"></a>槃：『我生已盡，梵行已立，所作已作，自知不<a class="t" id="t0022a04"></a>受後有。』」</p>
<p><a class="t-linehead" id="t-linehead0022a04"></a>佛說此經已，諸比丘聞佛所說，<a class="t" id="t0022a05"></a>歡喜奉行。</p>
<a class="t" id="t0022a06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>