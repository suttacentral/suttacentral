<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa38">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 38</span><span class="mirror-right">（三八） 卑下</span></h1>
</div>
<p><a class="t-linehead" id="t-linehead0008c08"></a>如是我聞：</p>
<p>一時，佛住舍衛國祇樹給孤<a class="t" id="t0008c09"></a>獨園。</p>
<p><a class="t-linehead" id="t-linehead0008c09"></a>爾時，世尊告諸比丘：「世人為卑下業，<a class="t" id="t0008c10"></a>種種求財活命，而得巨富，世人皆知。如世<a class="t" id="t0008c11"></a>人之所知，我亦如是說。所以者何？莫令我<a class="t" id="t0008c12"></a>異於世人。</p>
<p><a class="t-linehead" id="t-linehead0008c12"></a>「諸比丘！譬如一器，有一處人，名<a class="t" id="t0008c13"></a>為揵茨，有名鉢，有名匕匕羅，有名遮留，有<a class="t" id="t0008c14"></a>名毘悉多，有名婆闍那，有名薩牢。如彼<a class="t" id="t0008c15"></a>所知，我亦如是說。所以者何？莫令我異於<a class="t" id="t0008c16"></a>世人故。如是，比丘！有世間法，我自知自覺，<a class="t" id="t0008c17"></a>為人分別演說顯示，知見而說，世間盲無<a class="t" id="t0008c18"></a>目者不知不見；世間盲無目者不知不見，<a class="t" id="t0008c19"></a>我其如之何！</p>
<p><a class="t-linehead" id="t-linehead0008c19"></a>「比丘！云何世間世間法，我自<a class="t" id="t0008c20"></a>知自覺，乃至不知不見？色無常、苦、變易法，<a class="t" id="t0008c21"></a>是為世間世間法；受、想、行、識，無常、苦、變易法，<a class="t" id="t0008c22"></a>是世間世間法。比丘！是名世間世間法，我<a class="t" id="t0008c23"></a>自知自見，乃至盲無目者不知不見，其<a class="t" id="t0008c24"></a>如之何！」</p>
<p><a class="t-linehead" id="t-linehead0008c24"></a>佛說此經已，諸比丘聞佛所說，歡<a class="t" id="t0008c25"></a>喜奉行。</p>
<a class="t" id="t0008c26"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>