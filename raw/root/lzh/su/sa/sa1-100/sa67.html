<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa67">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 67</span><span class="mirror-right">（六七） 六入處</span></h1>
</div>
<p><a class="t-linehead" id="t-linehead0017c10"></a>如是我聞：</p>
<p>一時，佛住舍衛國祇樹給孤<a class="t" id="t0017c11"></a>獨園。</p>
<p><a class="t-linehead" id="t-linehead0017c11"></a>爾時，世尊告諸比丘：「常當修習方便<a class="t" id="t0017c12"></a>禪思，內寂其心。所以者何？比丘！修習方便<a class="t" id="t0017c13"></a>禪思，內寂其心已，如實觀察。云何如實觀<a class="t" id="t0017c14"></a>察？如實知此色、此色集、此色滅；此受、想、行、識，<a class="t" id="t0017c15"></a>此識集、此識滅。</p>
<p><a class="t-linehead" id="t-linehead0017c15"></a>「云何色集，受、想、行、識集？愚癡<a class="t" id="t0017c16"></a>無聞凡夫不如實知色集、色滅、色味、色患、色<a class="t" id="t0017c17"></a>離。不如實知故，樂著彼色，讚歎於色；樂<a class="t" id="t0017c18"></a>著於色，讚歎色故取；取緣有，有緣生，生緣<a class="t" id="t0017c19"></a>老、死、憂、悲、惱、苦。如是純大苦聚生，是名色<a class="t" id="t0017c20"></a>集，受、想、行、識集。</p>
<p><a class="t-linehead" id="t-linehead0017c20"></a>「云何色滅，受、想、行、識滅？多聞<a class="t" id="t0017c21"></a>聖弟子如實知色集、色滅、色味、色患、色離。如<a class="t" id="t0017c22"></a>實知故，不樂著色，不讚歎色；不樂著、讚<a class="t" id="t0017c23"></a>歎色故，愛樂滅；愛樂滅故取滅，取滅故有<a class="t" id="t0017c24"></a>滅，有滅故生滅，生滅故老、病、死、憂、悲、惱、苦滅，<a class="t" id="t0017c25"></a>如是純大苦聚滅。云何多聞聖弟子如實知<a class="t" id="t0017c26"></a>受、想、行、識？識集、識滅、識味、識患、識離如實知？<a class="t" id="t0017c27"></a>知彼故不樂著彼識，不讚歎於識；不樂<a class="t" id="t0017c28"></a>著、讚歎識故，樂愛滅；樂愛滅故取滅，取滅<a class="t" id="t0017c29"></a>故有滅，有滅故生滅，生滅故老、病、死、憂、悲、惱、<a class="t" id="t0018a01"></a>苦滅，如是純大苦聚滅，皆悉得滅。比丘！<a class="t" id="t0018a02"></a>是名色滅，受、想、行、識滅。</p>
<p><a class="t-linehead" id="t-linehead0018a02"></a>「比丘！常當修習方便<a class="t" id="t0018a03"></a>禪思，內寂其心。」</p>
<p><a class="t-linehead" id="t-linehead0018a03"></a>佛說此經已，諸比丘聞佛<a class="t" id="t0018a04"></a>所說，歡喜奉行。</p>
<a class="t" id="t0018a05"></a><p><a class="t-linehead" id="t-linehead0018a05"></a>如觀察，乃至作證十二經，亦如是廣說。</p>
<a class="t" id="t0018a06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>