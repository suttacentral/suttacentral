<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa62">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 62</span><span class="mirror-right">（六二） 貪著</span></h1>
</div>
<p><a class="t-linehead" id="t-linehead0016a19"></a>如是我聞：</p>
<p>一時，佛住舍衛國祇樹給孤<a class="t" id="t0016a20"></a>獨園。</p>
<p><a class="t-linehead" id="t-linehead0016a20"></a>爾時，世尊告諸比丘：「有五受陰？謂色<a class="t" id="t0016a21"></a>受陰，受、想、行、識受陰。愚癡無聞凡夫無慧無<a class="t" id="t0016a22"></a>明，於五受陰生我見繫著，使心繫著而<a class="t" id="t0016a23"></a>生貪欲。比丘！多聞聖弟子有慧有明，於此<a class="t" id="t0016a24"></a>五受陰不為見我繫著，使心結縛而起貪<a class="t" id="t0016a25"></a>欲。</p>
<p><a class="t-linehead" id="t-linehead0016a25"></a>「云何愚癡無聞凡夫無慧無明，於五受陰<a class="t" id="t0016a26"></a>見我繫著，使心結縛而生貪欲？比丘！愚癡<a class="t" id="t0016a27"></a>無聞凡夫無慧無明，見色是我、異我、相在。<a class="t" id="t0016a28"></a>如是受、想、行、識，是我、異我、相在。如是愚癡<a class="t" id="t0016a29"></a>無聞凡夫無慧無明，於五受陰說我繫著，<a class="t" id="t0016b01"></a>使心結縛而生貪欲。</p>
<p><a class="t-linehead" id="t-linehead0016b01"></a>「比丘！云何聖弟子有<a class="t" id="t0016b02"></a>慧有明，不說我繫著，使結縛心而生貪<a class="t" id="t0016b03"></a>欲？聖弟子不見色是我、異我、相在。如是受、<a class="t" id="t0016b04"></a>想、行、識，不見是我、異我、相在。如是，多聞聖<a class="t" id="t0016b05"></a>弟子有慧有明，於五受陰不見我繫著，<a class="t" id="t0016b06"></a>使結縛心而生貪欲，若所有色，若過去、若未<a class="t" id="t0016b07"></a>來、若現在，若內、若外，若麤、若細，若好、若醜，<a class="t" id="t0016b08"></a>若遠、若近，彼一切正觀皆悉無常。如是受、<a class="t" id="t0016b09"></a>想、行、識，若過去、若未來、若現在，若內、若外、<a class="t" id="t0016b10"></a>若麤、若細，若好、若醜，若遠、若近，彼一切正<a class="t" id="t0016b11"></a>觀皆悉無常。」</p>
<p><a class="t-linehead" id="t-linehead0016b11"></a>佛說此經已，諸比丘聞佛<a class="t" id="t0016b12"></a>所說，歡喜奉行。</p>
<a class="t" id="t0016b13"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>