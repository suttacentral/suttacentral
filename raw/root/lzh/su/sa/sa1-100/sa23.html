<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa23">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 23</span><span class="mirror-right">（二三） 羅睺羅所問</span></h1>
</div>
<p><a class="t-linehead" id="t-linehead0005a11"></a>如是我聞：</p>
<p>一時，佛住王舍城迦蘭陀竹<a class="t" id="t0005a12"></a>園。</p>
<p><a class="t-linehead" id="t-linehead0005a12"></a>爾時，尊者羅睺羅往詣佛所，頭面禮足，<a class="t" id="t0005a13"></a>却住一面，白佛言：「世尊！云何知、云何見我<a class="t" id="t0005a14"></a>此識身及外境界一切相，能令無有我、我所<a class="t" id="t0005a15"></a>見、我慢使繫著？」</p>
<p><a class="t-linehead" id="t-linehead0005a15"></a>佛告羅睺羅：「善哉！善哉！能<a class="t" id="t0005a16"></a>問如來：『云何知、云何見我此識身及外境界<a class="t" id="t0005a17"></a>一切相，令無有我、我所見、我慢使繫著？』耶。」</p>
<a class="t" id="t0005a18"></a><p><a class="t-linehead" id="t-linehead0005a18"></a>羅睺羅白佛言：「如是，世尊！」</p>
<p>佛告羅睺羅：「善<a class="t" id="t0005a19"></a>哉！諦聽！諦聽！善思念之，當為汝說。羅睺<a class="t" id="t0005a20"></a>羅！當觀若所有諸色，若過去、若未來、若現<a class="t" id="t0005a21"></a>在，若內、若外，若麁、若細，若好、若醜，若遠、若<a class="t" id="t0005a22"></a>近，彼一切悉皆非我、不異我、不相在，如<a class="t" id="t0005a23"></a>是平等慧正觀。如是受、想、行、識，若過去、若未<a class="t" id="t0005a24"></a>來、若現在，若內、若外，若麁、若細，若好、若醜，<a class="t" id="t0005a25"></a>若遠、若近，彼一切非我、不異我、不相在。<a class="t" id="t0005a26"></a>如是平等慧如實觀。</p>
<p><a class="t-linehead" id="t-linehead0005a26"></a>「如是，羅睺羅！比丘如<a class="t" id="t0005a27"></a>是知、如是見。如是知、如是見者，於此<a class="t" id="t0005a28"></a>識身及外境界一切相，無有我、我所見、我慢<a class="t" id="t0005a29"></a>使繫著。</p>
<p><a class="t-linehead" id="t-linehead0005a29"></a>「羅睺羅！比丘若如是於此識身及<a class="t" id="t0005b01"></a>外境界一切相，無有我、我所見、我慢使繫著<a class="t" id="t0005b02"></a>者，比丘是名斷愛欲，轉去諸結，正無間<a class="t" id="t0005b03"></a>等，究竟苦邊。」</p>
<p><a class="t-linehead" id="t-linehead0005b03"></a>時，羅睺羅聞佛所說，歡喜奉<a class="t" id="t0005b04"></a>行。</p>
<a class="t" id="t0005b05"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>