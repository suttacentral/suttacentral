<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa39">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 39</span><span class="mirror-right">（三九） 種子</span></h1>
</div>
<p><a class="t-linehead" id="t-linehead0008c26"></a>如是我聞：</p>
<p>一時，佛住舍衛國祇樹給孤<a class="t" id="t0008c27"></a>獨園。</p>
<p><a class="t-linehead" id="t-linehead0008c27"></a>爾時，世尊告諸比丘：「有五種種子。何<a class="t" id="t0008c28"></a>等為五？謂根種子、莖種子、節種子、自落種<a class="t" id="t0008c29"></a>子、實種子。此五種子不斷、不壞、不腐、不中<a class="t" id="t0009a01"></a>風，新熟堅實，有地界而無水界，彼種子<a class="t" id="t0009a02"></a>不生長增廣。若彼種新熟堅實，不斷、不壞、不<a class="t" id="t0009a03"></a>中風，有水界而無地界，彼種子亦不生<a class="t" id="t0009a04"></a>長增廣。若彼種子新熟堅實，不斷、不壞、不<a class="t" id="t0009a05"></a>腐、不中風，有地、水界，彼種子生長增廣。</p>
<p><a class="t-linehead" id="t-linehead0009a05"></a>「比<a class="t" id="t0009a06"></a>丘！彼五種子者，譬取陰俱識；地界者，譬四<a class="t" id="t0009a07"></a>識住；水界者，譬貪喜四取攀緣識住。何等為<a class="t" id="t0009a08"></a>四？於色中識住，攀緣色，喜貪潤澤，生長增<a class="t" id="t0009a09"></a>廣；於受、想、行中識住，攀緣受、想、行，貪喜<a class="t" id="t0009a10"></a>潤澤，生長增廣。比丘！識於中若來、若去、若住、<a class="t" id="t0009a11"></a>若沒、若生長增廣。</p>
<p><a class="t-linehead" id="t-linehead0009a11"></a>「比丘！若離色、受、想、行，識<a class="t" id="t0009a12"></a>有若來、若去、若住、若生者，彼但有言數，問<a class="t" id="t0009a13"></a>已不知，增益生癡，以非境界故。色界離<a class="t" id="t0009a14"></a>貪，離貪已，於色封滯意生縛斷；於色封滯<a class="t" id="t0009a15"></a>意生縛斷已，攀緣斷；攀緣斷已，識無住處，<a class="t" id="t0009a16"></a>不復生長增廣。受、想、行界離貪，離貪已，於<a class="t" id="t0009a17"></a>行封滯意生觸斷；於行封滯意生觸斷<a class="t" id="t0009a18"></a>已，攀緣斷，攀緣斷已，彼識無所住，不復<a class="t" id="t0009a19"></a>生長增廣。不生長故，不作行；不作行已<a class="t" id="t0009a20"></a>住，住已知足，知足已解脫；解脫已，於諸世<a class="t" id="t0009a21"></a>間都無所取、無所著；無所取、無所著已，<a class="t" id="t0009a22"></a>自覺涅槃：『我生已盡，梵行已立，所作已作，<a class="t" id="t0009a23"></a>自知不受後有。』我說彼識不至東、西、南、<a class="t" id="t0009a24"></a>北、四維、上、下，無所至趣，唯見法，欲入涅槃、<a class="t" id="t0009a25"></a>寂滅、清涼、清淨、真實。」</p>
<p><a class="t-linehead" id="t-linehead0009a25"></a>佛說此經已，諸比丘<a class="t" id="t0009a26"></a>聞佛所說，歡喜奉行。</p>
<a class="t" id="t0009a27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>