<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa95">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 95</span><span class="mirror-right">（九五） 生聞</span></h1>
</div>
<p><a class="t-linehead" id="t-linehead0026a05"></a>如是我聞：</p>
<p>一時，佛住舍衛國祇樹給孤<a class="t" id="t0026a06"></a>獨園。</p>
<p><a class="t-linehead" id="t-linehead0026a06"></a>時，有生聞婆羅門來詣佛所，與世尊<a class="t" id="t0026a07"></a>面相問訊慰勞已，退坐一面，白佛言：「瞿曇！<a class="t" id="t0026a08"></a>我聞瞿曇說言：『唯應施我，不應施餘人；<a class="t" id="t0026a09"></a>施我得大果，非施餘人而得大果。應施<a class="t" id="t0026a10"></a>我弟子，不應施餘弟子；施我弟子得大果<a class="t" id="t0026a11"></a>報，非施餘弟子得大果報。』云何？瞿曇！作是<a class="t" id="t0026a12"></a>語者，為實說耶？非為謗毀瞿曇乎？為如<a class="t" id="t0026a13"></a>說說、如法說耶？法次法說，不為餘人以<a class="t" id="t0026a14"></a>同法來訶責耶？」</p>
<p><a class="t-linehead" id="t-linehead0026a14"></a>佛告婆羅門：「彼如是說者，<a class="t" id="t0026a15"></a>謗毀我耳！非如說說、如法說、法次法說，<a class="t" id="t0026a16"></a>不致他人來以同法呵責。所以者何？我不<a class="t" id="t0026a17"></a>如是說：『應施於我，不應施餘；施我得大<a class="t" id="t0026a18"></a>果報，非施餘人得大果報。應施我弟子，<a class="t" id="t0026a19"></a>施我弟子得大果報，非施餘弟子得大果<a class="t" id="t0026a20"></a>報。』然，婆羅門！我作如是說者，作二種障：<a class="t" id="t0026a21"></a>障施者施、障受者利。婆羅門乃至士夫，以<a class="t" id="t0026a22"></a>洗器餘食著於淨地，令彼處眾生即得利<a class="t" id="t0026a23"></a>樂。我說斯等亦入福門，況復施人？婆羅門！<a class="t" id="t0026a24"></a>然我復說，施持戒者得果報，不同犯戒。」</p>
<a class="t" id="t0026a25"></a><p><a class="t-linehead" id="t-linehead0026a25"></a>生聞婆羅門白佛言：「如是，瞿曇！我亦如是<a class="t" id="t0026a26"></a>說，施持戒者得大果報，非施犯戒。」</p>
<p><a class="t-linehead" id="t-linehead0026a26"></a>爾時，世<a class="t" id="t0026a27"></a>尊復說偈言：</p>
<a class="t" id="t0026a28"></a><blockquote class="gatha">
<p>「若黑若有白，　　若赤若有色，<a class="t" id="t0026a29"></a><br>　犁雜及金色，　　純黃及鴿色，<a class="t" id="t0026b01"></a><br>　如是等牸牛，　　<span class="corr" title="[牛&gt;生] cf.【麗】">生</span>犢姝好者，<a class="t" id="t0026b02"></a><br>　丁壯力具足，　　調善行捷疾，<a class="t" id="t0026b03"></a><br>　但使堪運重，　　不問本生色，<a class="t" id="t0026b04"></a><br>　人亦復如是，　　各隨彼彼生，<a class="t" id="t0026b05"></a><br>　剎利婆羅門，　　毘舍首陀羅，<a class="t" id="t0026b06"></a><br>　旃陀羅下賤，　　所生悉不同，<a class="t" id="t0026b07"></a><br>　但使持淨戒，　　離重擔煩惱，<a class="t" id="t0026b08"></a><br>　純一修梵行，　　漏盡阿羅漢，<a class="t" id="t0026b09"></a><br>　於世間善逝，　　施彼得大果，<a class="t" id="t0026b10"></a><br>　愚者無智慧，　　未甞聞正法，<a class="t" id="t0026b11"></a><br>　施彼無大果，　　不近善友故，<a class="t" id="t0026b12"></a><br>　若習善知識，　　如來及聲聞，<a class="t" id="t0026b13"></a><br>　清淨信善逝，　　根生堅固力，<a class="t" id="t0026b14"></a><br>　所住之善趣，　　及生大姓家，<a class="t" id="t0026b15"></a><br>　究竟般涅盤，　　大仙如是說。」</p>
</blockquote>
<a class="t" id="t0026b16"></a><p><a class="t-linehead" id="t-linehead0026b16"></a>佛說此經已，生聞婆羅門聞佛所說，歡喜<a class="t" id="t0026b17"></a>隨喜，作禮而去。</p>
<a class="t" id="t0026b18"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>