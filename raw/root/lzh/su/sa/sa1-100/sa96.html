<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa96">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 96</span><span class="mirror-right">（九六） 婆羅門</span></h1>
</div>
<p><a class="t-linehead" id="t-linehead0026b18"></a>如是我聞：</p>
<p>一時，佛住舍衛國祇樹給孤<a class="t" id="t0026b19"></a>獨園。</p>
<p><a class="t-linehead" id="t-linehead0026b19"></a>爾時，世尊晨朝著衣持鉢，入舍衛城<a class="t" id="t0026b20"></a>乞食。時，有異婆羅門，年耆根熟，執杖持鉢，<a class="t" id="t0026b21"></a>家家乞食。</p>
<p><a class="t-linehead" id="t-linehead0026b21"></a>爾時，世尊告婆羅門：「汝今云何<a class="t" id="t0026b22"></a>年耆根熟，柱杖持鉢，家家乞食？」婆羅門白<a class="t" id="t0026b23"></a>佛：「瞿曇！我家中所有財物悉付其子，為子<a class="t" id="t0026b24"></a>娶妻，然後捨家，是故柱杖持鉢，家家乞<a class="t" id="t0026b25"></a>食。」</p>
<p><a class="t-linehead" id="t-linehead0026b25"></a>佛告婆羅門：「汝能於我所受誦一偈，還<a class="t" id="t0026b26"></a>歸於眾中，為兒說耶？」</p>
<p><a class="t-linehead" id="t-linehead0026b26"></a>婆羅門白佛：「能受。瞿<a class="t" id="t0026b27"></a>曇！」</p>
<p><a class="t-linehead" id="t-linehead0026b27"></a>爾時，世尊即說偈言：</p>
<a class="t" id="t0026b28"></a><blockquote class="gatha">
<p>「生子心歡喜，　　為子聚財物，<a class="t" id="t0026b29"></a><br>　亦為娉其妻，　　而自捨出家。<a class="t" id="t0026c01"></a><br>　邊鄙田舍兒，　　違負於其父，<a class="t" id="t0026c02"></a><br>　人形羅剎心，　　棄捨於尊老，<a class="t" id="t0026c03"></a><br>　老馬無復用，　　則奪其<span class="gaiji">［麩-夫＋黃］<!--gaiji,,1[麩-夫＋黃],2&#x4D43;,3--></span>麥，<a class="t" id="t0026c04"></a><br>　兒少而父老，　　家家行乞食，<a class="t" id="t0026c05"></a><br>　曲杖為最勝，　　非子為恩愛，<a class="t" id="t0026c06"></a><br>　為我防惡牛，　　免險地得安，<a class="t" id="t0026c07"></a><br>　能却兇暴狗，　　扶我闇處行，<a class="t" id="t0026c08"></a><br>　避深坑空井，　　草木棘<span class="corr" title="[剌&gt;刺]">刺</span>林，<a class="t" id="t0026c09"></a><br>　憑杖威力故，　　峙立不墮落。」</p>
</blockquote>
<a class="t" id="t0026c10"></a><p><a class="t-linehead" id="t-linehead0026c10"></a>時，婆羅門從世尊受斯偈已，還歸婆羅門<a class="t" id="t0026c11"></a>大眾中為子而說。先白大眾：「聽我所說。」然<a class="t" id="t0026c12"></a>後誦偈……如上廣說。其子愧怖，即抱其父，還<a class="t" id="t0026c13"></a>將入家，摩身洗浴，覆以青衣被，立為家主。</p>
<a class="t" id="t0026c14"></a><p><a class="t-linehead" id="t-linehead0026c14"></a>時，婆羅門作是念：「我今得勝族姓，是沙門<a class="t" id="t0026c15"></a>瞿曇恩。我經所說：『為師者如師供養，為和<a class="t" id="t0026c16"></a>尚者如和尚供養。』我今所得，皆沙門瞿<a class="t" id="t0026c17"></a>曇力，即是我師，我今當以上妙好衣以奉<a class="t" id="t0026c18"></a>瞿曇。」</p>
<p><a class="t-linehead" id="t-linehead0026c18"></a>時，婆羅門持上妙衣，至世尊所，面<a class="t" id="t0026c19"></a>前問訊慰勞已，退坐一面，白佛言：「瞿曇！我<a class="t" id="t0026c20"></a>今居家成就，是瞿曇力。我經記說：『為師者<a class="t" id="t0026c21"></a>以師供養，為和尚者以和尚供養。』今日<a class="t" id="t0026c22"></a>瞿曇即為我師，願受此衣，哀愍故！」</p>
<p><a class="t-linehead" id="t-linehead0026c22"></a>世尊即<a class="t" id="t0026c23"></a>受，為哀愍故。</p>
<p><a class="t-linehead" id="t-linehead0026c23"></a>爾時，世尊為婆羅門說種種<a class="t" id="t0026c24"></a>法，示、教、照、喜。</p>
<p><a class="t-linehead" id="t-linehead0026c24"></a>時，婆羅門聞佛所說，歡喜隨<a class="t" id="t0026c25"></a>喜，作禮而去。</p>
<a class="t" id="t0026c26"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>