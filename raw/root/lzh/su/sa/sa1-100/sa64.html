<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa64">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 64</span><span class="mirror-right">（六四） 優陀那</span></h1>
</div>
<p><a class="t-linehead" id="t-linehead0016c04"></a>如是我聞：</p>
<p>一時，佛住舍衛國東園鹿子<a class="t" id="t0016c05"></a>母講堂。</p>
<p><a class="t-linehead" id="t-linehead0016c05"></a>爾時，世尊晡時從禪起，出講堂，於<a class="t" id="t0016c06"></a>堂陰中大眾前，敷座而坐。爾時，世尊歎優<a class="t" id="t0016c07"></a>陀那偈：</p>
<a class="t" id="t0016c08"></a><blockquote class="gatha">
<p>「法無有吾我，　　亦復無我所；<a class="t" id="t0016c09"></a><br>　我既非當有，　　我所何由生？<a class="t" id="t0016c10"></a><br>　比丘解脫此，　　則斷下分結。」</p>
</blockquote>
<a class="t" id="t0016c11"></a><p><a class="t-linehead" id="t-linehead0016c11"></a>時，有一比丘從座起，偏袒右肩，右膝著地，<a class="t" id="t0016c12"></a>合掌白佛言：「世尊！云何『無吾我，亦無有<a class="t" id="t0016c13"></a>我所；我既非當有，我所何由生？比丘解脫<a class="t" id="t0016c14"></a>此，則斷下分結。』？」</p>
<p><a class="t-linehead" id="t-linehead0016c14"></a>佛告比丘：「愚癡無聞凡夫<a class="t" id="t0016c15"></a>計色是我、異我、相在；受、想、行、識，是我、異我、相<a class="t" id="t0016c16"></a>在。多聞聖弟子不見色是我、異我、相在，不<a class="t" id="t0016c17"></a>見受、想、行、識，是我、異我、相在；亦非知者，亦<a class="t" id="t0016c18"></a>非見者。此色是無常，受、想、行、識是無常；色<a class="t" id="t0016c19"></a>是苦，受、想、行、識是苦；色是無我，受、想、行、識<a class="t" id="t0016c20"></a>是無我；此色非當有，受、想、行、識非當有；此<a class="t" id="t0016c21"></a>色壞有，受、想、行、識壞有；故非我、非我所，我、<a class="t" id="t0016c22"></a>我所非當有。如是解脫者，則斷五下分結。」</p>
<a class="t" id="t0016c23"></a><p><a class="t-linehead" id="t-linehead0016c23"></a>時，彼比丘白佛言：「世尊！斷五下分結已，云<a class="t" id="t0016c24"></a>何漏盡，無漏心解脫、慧解脫，現法自知作<a class="t" id="t0016c25"></a>證具足住：『我生已盡，梵行已立，所作已作，<a class="t" id="t0016c26"></a>自知不受後有。』？」</p>
<p><a class="t-linehead" id="t-linehead0016c26"></a>佛告比丘：「愚癡凡夫、無聞<a class="t" id="t0016c27"></a>眾生於無畏處而生恐畏。愚癡凡夫、無聞<a class="t" id="t0016c28"></a>眾生怖畏</p>
<a class="t" id="t0016c29"></a><blockquote class="gatha">
<p>無我、無我所，　　二俱非當生，</p>
</blockquote>
<br><a class="t" id="t0017a01"></a>攀緣四識住。何等為四？謂色識住，色攀緣、<a class="t" id="t0017a02"></a>色愛樂、增進廣大生長；於受、想、行識住，攀<a class="t" id="t0017a03"></a>緣、愛樂、增進廣大生長。比丘！識於此處，若<a class="t" id="t0017a04"></a>來、若去、若住、若起、若滅，增進廣大生長。若<a class="t" id="t0017a05"></a>作是說：『更有異法，識若來、若去、若住、若起、<a class="t" id="t0017a06"></a>若滅、若增進廣大生長。』者，但有言說，問已<a class="t" id="t0017a07"></a>不知，增益生癡，以非境界故。所以者何？比<a class="t" id="t0017a08"></a>丘！離色界貪已，於色意生縛亦斷，於色意<a class="t" id="t0017a09"></a>生縛斷已，識攀緣亦斷；識不復住，無復增<a class="t" id="t0017a10"></a>進廣大生長，受、想、行界離貪已，於受、想、行<a class="t" id="t0017a11"></a>意生縛亦斷。受、想、行意生縛斷已，攀緣亦斷，<a class="t" id="t0017a12"></a>識無所住，無復增進廣大生長。識無所住<a class="t" id="t0017a13"></a>故不增長，不增長故無所為作，無所為作<a class="t" id="t0017a14"></a>故則住，住故知足，知足故解脫，解脫故於諸<a class="t" id="t0017a15"></a>世間都無所取，無所取故無所著，無所<a class="t" id="t0017a16"></a>著故自覺涅槃：『我生已盡，梵行已立，所作<a class="t" id="t0017a17"></a>已作，自知不受後有。』比丘！我說識不住<a class="t" id="t0017a18"></a>東方、南、西、北方、四維、上、下，除欲見法，涅槃、<a class="t" id="t0017a19"></a>滅盡、寂靜、清涼。」<p><a class="t-linehead" id="t-linehead0017a19"></a>佛說此經已，諸比丘聞佛<a class="t" id="t0017a20"></a>所說，歡喜奉行。</p>
<a class="t" id="t0017a21"></a><blockquote class="gatha">
<p>生滅以不樂　　及三種分別<a class="t" id="t0017a22"></a><br>　貪著等觀察　　是名優陀那</p>
</blockquote>
<a class="t" id="t0017a23"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>