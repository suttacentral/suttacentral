<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa94">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 94</span><span class="mirror-right">（九四） 僧迦羅</span></h1>
</div>
<p><a class="t-linehead" id="t-linehead0025c02"></a>如是我聞：</p>
<p>一時，佛住舍衛國祇樹給孤<a class="t" id="t0025c03"></a>獨園。</p>
<p><a class="t-linehead" id="t-linehead0025c03"></a>時，有年少婆羅門名僧迦羅，來詣佛<a class="t" id="t0025c04"></a>所，與世尊面相問訊慰勞已，退坐一面，白<a class="t" id="t0025c05"></a>佛言：「瞿曇！不善男子云何可知？」</p>
<p><a class="t-linehead" id="t-linehead0025c05"></a>佛告婆<a class="t" id="t0025c06"></a>羅門：「譬猶如月。」</p>
<p><a class="t-linehead" id="t-linehead0025c06"></a>婆羅門復問：「善男子云何可<a class="t" id="t0025c07"></a>知？」</p>
<p><a class="t-linehead" id="t-linehead0025c07"></a>佛告婆羅門：「譬猶如月。」</p>
<p>婆羅門白佛：<a class="t" id="t0025c08"></a>「云何不善男子如月？」</p>
<p><a class="t-linehead" id="t-linehead0025c08"></a>佛告婆羅門：「如月黑<a class="t" id="t0025c09"></a>分，光明亦失，色亦失，所係亦失，日夜消滅，<a class="t" id="t0025c10"></a>乃至不現。如是，有人於如來所，得信家<a class="t" id="t0025c11"></a>心，受持淨戒，善學多聞，損己布施，正見真<a class="t" id="t0025c12"></a>實。於如來所淨信、持戒、惠施、多聞、正見真<a class="t" id="t0025c13"></a>直已，然後退失，於戒、聞、施、正見悉皆忘失，<a class="t" id="t0025c14"></a>日夜消滅，乃至須臾，一切忘失。</p>
<p><a class="t-linehead" id="t-linehead0025c14"></a>「復次，婆羅<a class="t" id="t0025c15"></a>門！若善男子不習近善知識，不數聞法，<a class="t" id="t0025c16"></a>不正思惟，身行惡行，口行惡行，意行惡<a class="t" id="t0025c17"></a>行。行惡因緣故，身壞命終，墮惡趣泥梨<a class="t" id="t0025c18"></a>中。如是，婆羅門！不善男子其譬如月。」</p>
<p><a class="t-linehead" id="t-linehead0025c18"></a>婆<a class="t" id="t0025c19"></a>羅門白佛：「云何善男子其譬如月？」</p>
<p><a class="t-linehead" id="t-linehead0025c19"></a>佛告<a class="t" id="t0025c20"></a>婆羅門：「譬如明月淨分光明，色澤日夜增<a class="t" id="t0025c21"></a>明，乃至月滿，一切圓淨。如是，善男子於如<a class="t" id="t0025c22"></a>來法、律得淨信心，乃至正見真淨增明，戒<a class="t" id="t0025c23"></a>增、施增、聞增、慧增，日夜增長；復於餘時親<a class="t" id="t0025c24"></a>近善知識，聞說正法，內正思惟，行身善<a class="t" id="t0025c25"></a>行，行口善行，行意善行故，以是因緣，身<a class="t" id="t0025c26"></a>壞命終，化生天上。婆羅門！是故善男子譬<a class="t" id="t0025c27"></a>如月。」</p>
<p><a class="t-linehead" id="t-linehead0025c27"></a>爾時，世尊而說偈言：</p>
<a class="t" id="t0025c28"></a><blockquote class="gatha">
<p>「譬如月無垢，　　周行於虛空，<a class="t" id="t0025c29"></a><br>　一切小星中，　　其光最盛明。<a class="t" id="t0026a01"></a><br>　淨信亦如是，　　戒聞離慳施，<a class="t" id="t0026a02"></a><br>　於諸慳世間，　　其施特明顯。」</p>
</blockquote>
<a class="t" id="t0026a03"></a><p><a class="t-linehead" id="t-linehead0026a03"></a>佛說此經已，僧迦羅婆羅門聞佛所說，歡<a class="t" id="t0026a04"></a>喜隨喜，從座起而去。</p>
<a class="t" id="t0026a05"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>