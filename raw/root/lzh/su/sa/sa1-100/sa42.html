<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa42">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 42</span><span class="mirror-right">（四二） 七處</span></h1>
</div>
<p><a class="t-linehead" id="t-linehead0010a04"></a>如是我聞：</p>
<p>一時，佛住舍衛國祇樹給孤<a class="t" id="t0010a05"></a>獨園。</p>
<p><a class="t-linehead" id="t-linehead0010a05"></a>爾時，世尊告諸比丘：「有七處善、三種<a class="t" id="t0010a06"></a>觀義。盡於此法得漏盡，得無漏，心解脫、慧<a class="t" id="t0010a07"></a>解脫，現法自知身作證具足住：『我生已盡，<a class="t" id="t0010a08"></a>梵行已立，所作已作，自知不受後有。』云何<a class="t" id="t0010a09"></a>比丘七處善？比丘！如實知色、色集、色滅、色<a class="t" id="t0010a10"></a>滅道跡、色味、色患、色離如實知；如是受、想、行、<a class="t" id="t0010a11"></a>識，識集、識滅、識滅道跡、識味、識患、識離如實<a class="t" id="t0010a12"></a>知。</p>
<p><a class="t-linehead" id="t-linehead0010a12"></a>「云何色如實知？諸所有色、一切四大及四<a class="t" id="t0010a13"></a>大造色，是名為色，如是色如實知。云何色<a class="t" id="t0010a14"></a>集如實知？愛喜是名色集，如是色集如實<a class="t" id="t0010a15"></a>知。云何色滅如實知？愛喜滅是名色滅，如<a class="t" id="t0010a16"></a>是色滅如實知。云何色滅道跡如實知？謂<a class="t" id="t0010a17"></a>八聖道——正見、正志、正語、正業、正命、正方便、正<a class="t" id="t0010a18"></a>念、正定，是名色滅道跡，如是色滅道跡如<a class="t" id="t0010a19"></a>實知。云何色味如實知？謂色因緣生喜樂，<a class="t" id="t0010a20"></a>是名色味，如是色味如實知。云何色患如<a class="t" id="t0010a21"></a>實知？若色無常、苦、變易法，是名色患，如是<a class="t" id="t0010a22"></a>色患如實知。云何色離如實知？謂於色調<a class="t" id="t0010a23"></a>伏欲貪、斷欲貪、越欲貪，是名色離，如是色<a class="t" id="t0010a24"></a>離如實知。</p>
<p><a class="t-linehead" id="t-linehead0010a24"></a>「云何受如實知？謂六受——眼觸生受，<a class="t" id="t0010a25"></a>耳、鼻、舌、身、意觸生受，是名受，如是受如實<a class="t" id="t0010a26"></a>知。云何受集如實知？觸集是受集，如是受<a class="t" id="t0010a27"></a>集如實知。云何受滅如實知？觸滅是受滅，<a class="t" id="t0010a28"></a>如是受滅如實知。云何受滅道跡如實知？謂<a class="t" id="t0010a29"></a>八聖道——正見乃至正定，是名受滅道跡，如<a class="t" id="t0010b01"></a>是受滅道跡如實知。云何受味如實知？受因<a class="t" id="t0010b02"></a>緣生喜樂，是名受味，如是受味如實知。云<a class="t" id="t0010b03"></a>何受患如實知？若無常、苦、變易法，是名受<a class="t" id="t0010b04"></a>患，如是受患如實知。云何受離如實知？若於<a class="t" id="t0010b05"></a>受調伏欲貪、斷欲貪、越欲貪，是名受離，<a class="t" id="t0010b06"></a>如是受離如實知。</p>
<p><a class="t-linehead" id="t-linehead0010b06"></a>「云何想如實知？謂六想——眼<a class="t" id="t0010b07"></a>觸生想，耳、鼻、舌、身、意觸生想，是名為想，如<a class="t" id="t0010b08"></a>是想如實知。云何想集如實知？觸集是想<a class="t" id="t0010b09"></a>集，如是想集如實知。云何想滅如實知？觸<a class="t" id="t0010b10"></a>滅是想滅，如是想滅如實知。云何想滅道<a class="t" id="t0010b11"></a>跡如實知？謂八聖道——正見乃至正定，是名<a class="t" id="t0010b12"></a>想滅道跡，如是想滅道跡如實知。云何想味<a class="t" id="t0010b13"></a>如實知？想因緣生喜樂，是名想味，如是想<a class="t" id="t0010b14"></a>味如實知。云何想患如實知？若想無常、苦、變<a class="t" id="t0010b15"></a>易法，是名想患，如是想患如實知。云何想<a class="t" id="t0010b16"></a>離如實知？若於想調伏欲貪、斷欲貪、越<a class="t" id="t0010b17"></a>欲貪，是名想離，如是想離如實知。</p>
<p><a class="t-linehead" id="t-linehead0010b17"></a>「云何行<a class="t" id="t0010b18"></a>如實知？謂六思身——眼觸生思，耳、鼻、舌、身、意<a class="t" id="t0010b19"></a>觸生思，是名為行，如是行如實知。云何行<a class="t" id="t0010b20"></a>集如實知？觸集是行集，如是行集如實知。<a class="t" id="t0010b21"></a>云何行滅如實知？觸滅是行滅，如是行滅<a class="t" id="t0010b22"></a>如實知。云何行滅道跡如實知？謂八聖道——正<a class="t" id="t0010b23"></a>見乃至正定，是名行滅道跡，如是行滅道<a class="t" id="t0010b24"></a>跡如實知。云何行味如實知？行因緣生喜樂，<a class="t" id="t0010b25"></a>是名行味，如是行味如實知。云何行患如<a class="t" id="t0010b26"></a>實知？若行無常、苦、變易法，是名行患，如是<a class="t" id="t0010b27"></a>行患如實知。云何行離如實知？若於行調<a class="t" id="t0010b28"></a>伏欲貪、斷欲貪、越欲貪，是名行離，如是<a class="t" id="t0010b29"></a>行離如實知。</p>
<p><a class="t-linehead" id="t-linehead0010b29"></a>「云何識如實知？謂六識身——眼<a class="t" id="t0010c01"></a>識，耳、鼻、舌、身、意識身，是名為識，如是識如實<a class="t" id="t0010c02"></a>知。云何識集如實知？名色集是識集，如是<a class="t" id="t0010c03"></a>識集如實知。云何識滅如實知？名色滅是識<a class="t" id="t0010c04"></a>滅，如是識滅如實知。云何識滅道跡如實知？<a class="t" id="t0010c05"></a>謂八聖道——正見乃至正定，是名識滅道跡，<a class="t" id="t0010c06"></a>如是識滅道跡如實知。云何識味如實知？識<a class="t" id="t0010c07"></a>因緣生喜樂，是名識味，如是識味如實知。<a class="t" id="t0010c08"></a>云何識患如實知？若識無常、苦、變易法，是名<a class="t" id="t0010c09"></a>識患，如是識患如實知。云何識離如實知？若<a class="t" id="t0010c10"></a>識調伏欲貪、斷欲貪、越欲貪，是名識離如<a class="t" id="t0010c11"></a>實知。比丘！是名七處善。</p>
<p><a class="t-linehead" id="t-linehead0010c11"></a>「云何三種觀義？比<a class="t" id="t0010c12"></a>丘！若於空閑、樹下、露地，觀察陰、界、入，正方<a class="t" id="t0010c13"></a>便思惟其義，是名比丘三種觀義。是名<a class="t" id="t0010c14"></a>比丘七處善、三種觀義。盡於此法得漏盡，<a class="t" id="t0010c15"></a>得無漏，心解脫、慧解脫，現法自知作證具足<a class="t" id="t0010c16"></a>住：『我生已盡，梵行已立，所作已作，自知不<a class="t" id="t0010c17"></a>受後有。』」</p>
<p><a class="t-linehead" id="t-linehead0010c17"></a>佛說此經已，諸比丘聞佛所說，<a class="t" id="t0010c18"></a>歡喜奉行。</p>
<a class="t" id="t0010c19"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>