<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa345">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 345</span><span class="mirror-right">（三四五） 集生</span></h1>
</div>
<p><a class="t-linehead" id="t-linehead0095b10"></a>如是我聞：</p>
<p>一時，佛住王舍城迦蘭陀<a class="t" id="t0095b11"></a>竹園。</p>
<p><a class="t-linehead" id="t-linehead0095b11"></a>爾時，世尊告尊者舍利弗：「如我所說，<a class="t" id="t0095b12"></a>波羅延<span class="corr" title="[耶&gt;那]">那</span>阿逸多所問：</p>
<a class="t" id="t0095b13"></a><blockquote class="gatha">
<p>「『若得諸法<span class="corr" title="[教&gt;數]">數</span>，　　若復種種學，<a class="t" id="t0095b14"></a><br>　　具威儀及行，　　為我分別說。』</p>
</blockquote>
<a class="t" id="t0095b15"></a><p><a class="t-linehead" id="t-linehead0095b15"></a>「舍利弗！何等為學？何等為法數？」</p>
<p>時，尊者舍<a class="t" id="t0095b16"></a>利弗默然不答，第二、第三亦復默然。</p>
<p><a class="t-linehead" id="t-linehead0095b16"></a>佛言：<a class="t" id="t0095b17"></a>「真實。舍利弗！」</p>
<p><a class="t-linehead" id="t-linehead0095b17"></a>舍利弗白佛言：「真實。世尊！世<a class="t" id="t0095b18"></a>尊！比丘真實者，厭、離欲、滅盡向。食集生，彼<a class="t" id="t0095b19"></a>比丘以食故，生厭、離欲、滅盡向。彼食滅，是<a class="t" id="t0095b20"></a>真實滅，覺知已，彼比丘厭、離欲、滅盡向，是名<a class="t" id="t0095b21"></a>為學。」</p>
<p><a class="t-linehead" id="t-linehead0095b21"></a>「復次，真實，舍利弗！」</p>
<p>舍利弗白佛言：「真<a class="t" id="t0095b22"></a>實。世尊！世尊！若比丘真實者，厭、離欲、滅盡，不<a class="t" id="t0095b23"></a>起諸漏，心善解脫。彼從食集生，若真實即<a class="t" id="t0095b24"></a>是滅盡，覺知此已，比丘於滅生厭、離欲、滅<a class="t" id="t0095b25"></a>盡，不起諸漏，心善解脫，是數法。」</p>
<p><a class="t-linehead" id="t-linehead0095b25"></a>佛告<a class="t" id="t0095b26"></a>舍利弗：「如是，如是，如汝所說。比丘於真實<a class="t" id="t0095b27"></a>生厭、離欲、滅盡，是名法數。」如是說已，世尊<a class="t" id="t0095b28"></a>即起，入室坐禪。</p>
<p><a class="t-linehead" id="t-linehead0095b28"></a>爾時，尊者舍利弗知世尊去<a class="t" id="t0095b29"></a>已，不久，語諸比丘：「諸尊！我不能辯世尊<a class="t" id="t0095c01"></a>初問，是故我默念住。世尊須臾復為作發喜<a class="t" id="t0095c02"></a>問，我即開解如此之義，正使世尊一日一<a class="t" id="t0095c03"></a>夜，乃至七夜，異句異味問斯義者，我亦悉<a class="t" id="t0095c04"></a>能，乃至七夜，以異句異味而解說之。」</p>
<p><a class="t-linehead" id="t-linehead0095c04"></a>時，<a class="t" id="t0095c05"></a>有異比丘往詣佛所，稽首禮足，退住一<a class="t" id="t0095c06"></a>面，白佛言：「世尊！尊者舍利弗作奇特未曾<a class="t" id="t0095c07"></a>有說，於大眾中，一向師子吼言：『我於世尊<a class="t" id="t0095c08"></a>初問，都不能辯，乃至三問默然無答。世<a class="t" id="t0095c09"></a>尊尋復作發喜問，我即開解，正使世尊一日<a class="t" id="t0095c10"></a>一夜，乃至七夜，異句異味問斯義者，我亦<a class="t" id="t0095c11"></a>悉能，乃至七夜，異句異味而解說之。』」</p>
<p><a class="t-linehead" id="t-linehead0095c11"></a>佛告<a class="t" id="t0095c12"></a>比丘：「彼舍利弗比丘實能於我一日一夜，乃<a class="t" id="t0095c13"></a>至異句異味，七夜所問義中悉能，乃至七夜，<a class="t" id="t0095c14"></a>異句異味而解說之。所以者何？舍利弗比丘<a class="t" id="t0095c15"></a>善入法界故。」</p>
<p><a class="t-linehead" id="t-linehead0095c15"></a>佛說此經已，彼比丘聞佛所<a class="t" id="t0095c16"></a>說，歡喜奉行。</p>
<a class="t" id="t0095c17"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>