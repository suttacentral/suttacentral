<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa310">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 310</span><span class="mirror-right">（三一〇） 鹿紐</span></h1>
</div>
<p><a class="t-linehead" id="t-linehead0089a12"></a>如是我聞：</p>
<p>一時，佛住瞻婆國揭伽池<a class="t" id="t0089a13"></a>側。</p>
<p><a class="t-linehead" id="t-linehead0089a13"></a>爾時，尊者鹿紐來詣佛所，稽首禮足，退<a class="t" id="t0089a14"></a>坐一面，白佛言：「善哉！世尊！為我說法，我聞<a class="t" id="t0089a15"></a>法已，當獨一靜處，專精思惟，不放逸住，乃至<a class="t" id="t0089a16"></a>自知不受後有。」</p>
<p><a class="t-linehead" id="t-linehead0089a16"></a>佛告鹿紐：「善哉！善哉！鹿紐！<a class="t" id="t0089a17"></a>能問如來如是之義。諦聽，善思，當為汝說。」</p>
<a class="t" id="t0089a18"></a><p><a class="t-linehead" id="t-linehead0089a18"></a>佛告鹿紐：「若眼見可愛、樂、可意、可念，長養於<a class="t" id="t0089a19"></a>欲之色；見已，彼說讚歎、繫著、欣悅，讚歎、繫著<a class="t" id="t0089a20"></a>已，則歡喜集，歡喜集已則苦集。耳、鼻、舌、身、<a class="t" id="t0089a21"></a>意亦如是說。鹿紐！若有比丘，眼見可愛、樂、<a class="t" id="t0089a22"></a>可念、可意，長養於欲之色；見已不欣悅、不<a class="t" id="t0089a23"></a>讚歎、不繫著，不欣悅、不讚歎、不繫著故，不歡<a class="t" id="t0089a24"></a>喜集，不歡喜集故則苦滅。耳、鼻、舌、身、意法亦<a class="t" id="t0089a25"></a>如是說。」</p>
<p><a class="t-linehead" id="t-linehead0089a25"></a>爾時，尊者鹿紐聞佛所說，歡喜隨<a class="t" id="t0089a26"></a>喜，作禮而去。</p>
<a class="t" id="t0089a27"></a><p><a class="t-linehead" id="t-linehead0089a27"></a>爾時，尊者鹿紐聞佛說法教誡已，獨一靜<a class="t" id="t0089a28"></a>處，專精思惟，不放逸住，乃至得阿羅漢，心<a class="t" id="t0089a29"></a>善解脫。</p>
<a class="t" id="t0089b01"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>