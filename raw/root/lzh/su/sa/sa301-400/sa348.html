<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa348">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 348</span><span class="mirror-right">（三四八） 十力</span></h1>
</div>
<p><a class="t-linehead" id="t-linehead0098a13"></a>如是我聞：</p>
<p>一時，佛住王舍城迦蘭陀<a class="t" id="t0098a14"></a>竹園。</p>
<p><a class="t-linehead" id="t-linehead0098a14"></a>爾時，世尊告諸比丘：「如來成就十種<a class="t" id="t0098a15"></a>力，得四無畏，知先佛住處，能轉梵輪，於<a class="t" id="t0098a16"></a>大眾中震師子吼言：『此有故彼有，此起故彼<a class="t" id="t0098a17"></a>起，謂緣無明行……』」廣說乃至「『純大苦聚集，純<a class="t" id="t0098a18"></a>大苦聚滅。』諸比丘！此是真實教法顯現，斷<a class="t" id="t0098a19"></a>生死流，乃至其人悉善顯現。如是真實教法<a class="t" id="t0098a20"></a>顯現，斷生死流，足令善男子正信、出家，方<a class="t" id="t0098a21"></a>便修習，不放逸住，於正法、律精勤苦行，皮<a class="t" id="t0098a22"></a>筋骨立，血肉枯竭；若其未得所當得者，不<a class="t" id="t0098a23"></a>捨慇懃精進，方便堅固堪能。所以者何？懈<a class="t" id="t0098a24"></a>怠苦住，能生種種惡不善法，當來有結，熾然<a class="t" id="t0098a25"></a>增長，於未來世生、老、病、死，退其大義故。精<a class="t" id="t0098a26"></a>進樂獨住者，不生種種惡不善法，當來有<a class="t" id="t0098a27"></a>結，熾然苦報，不於未來世增長生、老、病、<a class="t" id="t0098a28"></a>死，大義滿足，得成第一教法之場。所謂大<a class="t" id="t0098a29"></a>師面前，親承說法，寂滅涅槃，菩提正向，善<a class="t" id="t0098b01"></a>逝、正覺。是故，比丘！當觀自利、利他、自他俱<a class="t" id="t0098b02"></a>利，精勤修學，我今出家，不愚不惑，有果有<a class="t" id="t0098b03"></a>樂，諸所供養衣服、飲食、臥具、湯藥者，悉得<a class="t" id="t0098b04"></a>大果、大福、大利，當如是學。」</p>
<p><a class="t-linehead" id="t-linehead0098b04"></a>佛說是經已，諸<a class="t" id="t0098b05"></a>比丘聞佛所說，歡喜奉行。</p>
<a class="t" id="t0098b06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>