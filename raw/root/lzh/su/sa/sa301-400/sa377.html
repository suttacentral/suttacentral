<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa377">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 377</span><span class="mirror-right">（三七七） 有貪</span></h1>
</div>
<p><a class="t-linehead" id="t-linehead0103b08"></a>如是我聞：</p>
<p>一時，佛住舍衛國祇樹給<a class="t" id="t0103b09"></a>孤獨園。</p>
<p><a class="t-linehead" id="t-linehead0103b09"></a>爾時，世尊告諸比丘：「有四食資益<a class="t" id="t0103b10"></a>眾生，令得住世攝受長養。何等為四？一者<a class="t" id="t0103b11"></a>摶食，二者觸食，三意思食，四者識食。諸比<a class="t" id="t0103b12"></a>丘！於此四食有貪有喜，識住增長，乃至<a class="t" id="t0103b13"></a>純大苦聚集。譬如。比丘！樓閣宮殿，北西長<a class="t" id="t0103b14"></a>廣，東西牕牖，日出東方，應照何所？」</p>
<p><a class="t-linehead" id="t-linehead0103b14"></a>比丘白<a class="t" id="t0103b15"></a>佛言：「應照西壁。」</p>
<p><a class="t-linehead" id="t-linehead0103b15"></a>佛告比丘：「如是，四食有<a class="t" id="t0103b16"></a>貪有喜，識住增長，乃至如是大苦聚集。若<a class="t" id="t0103b17"></a>於四食無貪無喜，亦無識住增長，乃至如<a class="t" id="t0103b18"></a>是純大苦聚滅。譬如，比丘！畫師、畫師弟子集<a class="t" id="t0103b19"></a>種種彩色，欲粧畫虛空，寧能畫不？」</p>
<p><a class="t-linehead" id="t-linehead0103b19"></a>比丘白<a class="t" id="t0103b20"></a>佛：「不能。世尊！所以者何？彼虛空者，非色、無<a class="t" id="t0103b21"></a>對、不可見。」</p>
<p><a class="t-linehead" id="t-linehead0103b21"></a>「如是，比丘！於此四食無貪無喜，<a class="t" id="t0103b22"></a>亦無識住增長，乃至如是純大苦聚滅。」</p>
<p><a class="t-linehead" id="t-linehead0103b22"></a>佛說<a class="t" id="t0103b23"></a>此經已，諸比丘聞佛所說，歡喜奉行。</p>
<a class="t" id="t0103b24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>