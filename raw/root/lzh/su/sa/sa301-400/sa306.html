<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa306">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 306</span><span class="mirror-right">（三〇六） 人</span></h1>
</div>
<p><a class="t-linehead" id="t-linehead0087c18"></a>如是我聞：</p>
<p>一時，佛住舍衛國祇樹給孤<a class="t" id="t0087c19"></a>獨園。</p>
<p><a class="t-linehead" id="t-linehead0087c19"></a>時，有異比丘獨一靜處，專精思惟，作<a class="t" id="t0087c20"></a>是念：「比丘云何知、云何見而得見法？」作是<a class="t" id="t0087c21"></a>思惟已，從禪起，往詣佛所，稽首禮足，退坐<a class="t" id="t0087c22"></a>一面，白佛言：「世尊！我獨一靜處，專精思惟，<a class="t" id="t0087c23"></a>作是念：『比丘云何知、云何見而得見法？』」</p>
<p><a class="t-linehead" id="t-linehead0087c23"></a>爾時，<a class="t" id="t0087c24"></a>世尊告彼比丘：「諦聽，善思，當為汝說。有二<a class="t" id="t0087c25"></a>法。何等為二？眼、色為二……」如是廣說，乃至「非<a class="t" id="t0087c26"></a>其境界故。所以者何？眼、色緣生眼識，三事<a class="t" id="t0087c27"></a>和合觸，觸俱生受、想、思，此四無色陰、眼、色，<a class="t" id="t0087c28"></a>此等法名為人，於斯等法作人想、眾生、那羅、<a class="t" id="t0087c29"></a>摩<span class="gaiji">［少／兔］<!--gaiji,,1[少／兔],2&#x3779;,3--></span>闍、摩那婆、士<span class="corr" title="[其&gt;夫]">夫</span>、福伽羅、耆婆、禪頭。</p>
<p><a class="t-linehead" id="t-linehead0087c29"></a>「又如<a class="t" id="t0088a01"></a>是說：『我眼見色，我耳聞聲，我鼻嗅香，我舌<a class="t" id="t0088a02"></a>甞味，我身覺觸，我意識法。』彼施設又如是<a class="t" id="t0088a03"></a>言說：『是尊者如是名、如是生、如是姓、如是<a class="t" id="t0088a04"></a>食、如是受苦樂、如是長壽、如是久住、如<a class="t" id="t0088a05"></a>是壽分齊。』比丘！是則為想，是則為誌，是<a class="t" id="t0088a06"></a>則言說，此諸法皆悉無常、有為、思願緣生；若<a class="t" id="t0088a07"></a>無常、有為、思願緣生者，彼則是苦。又復彼苦<a class="t" id="t0088a08"></a>生，亦苦住，亦苦滅，亦苦數數出生，一切皆<a class="t" id="t0088a09"></a>苦。若復彼苦無餘斷、吐、盡、離欲、滅、息、沒，餘<a class="t" id="t0088a10"></a>苦更不相續，不出生，是則寂滅，是則勝妙。<a class="t" id="t0088a11"></a>所謂捨一切有餘、一切愛盡、無欲、滅盡、涅<a class="t" id="t0088a12"></a>槃。耳、鼻、舌，身觸緣，生身識，三事和合觸，觸俱<a class="t" id="t0088a13"></a>生受、想、思，此四是無色陰，身根是色陰，此<a class="t" id="t0088a14"></a>名為人……」如上說，乃至「滅盡，涅槃。緣意，法<a class="t" id="t0088a15"></a>生意識、三事和合觸，觸俱生受，想、思，此四無<a class="t" id="t0088a16"></a>色陰、四大，士夫所依，此等法名為人……」如上<a class="t" id="t0088a17"></a>廣說，乃至「滅盡、涅槃。若有於此諸法，心隨入，<a class="t" id="t0088a18"></a>住解脫不退轉，於彼所起繫著，無有我。比<a class="t" id="t0088a19"></a>丘！如是知、如是見，則為見法。」</p>
<p><a class="t-linehead" id="t-linehead0088a19"></a>佛說此經<a class="t" id="t0088a20"></a>已，諸比丘聞佛所說，歡喜奉行。</p>
<a class="t" id="t0088a21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>