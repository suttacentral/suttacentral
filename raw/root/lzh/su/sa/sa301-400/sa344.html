<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa344">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 344</span><span class="mirror-right">（三四四） 拘絺羅</span></h1>
</div>
<p><a class="t-linehead" id="t-linehead0094b02"></a>如是我聞：</p>
<p>一時，佛住王舍城迦蘭陀竹<a class="t" id="t0094b03"></a>園。爾時，尊者舍利弗、尊者摩訶拘絺羅住耆<a class="t" id="t0094b04"></a>闍崛山。</p>
<p><a class="t-linehead" id="t-linehead0094b04"></a>時，尊者摩訶拘絺羅晡時從禪定<a class="t" id="t0094b05"></a>起，詣舍利弗所，共相慶慰，共相慶慰已，退<a class="t" id="t0094b06"></a>坐一面，語尊者舍利弗：「欲有所問，寧有閑<a class="t" id="t0094b07"></a>暇見答與不？」</p>
<p><a class="t-linehead" id="t-linehead0094b07"></a>尊者舍利弗語尊者摩訶拘<a class="t" id="t0094b08"></a>絺羅：「仁者但問，知者當答。」</p>
<p><a class="t-linehead" id="t-linehead0094b08"></a>尊者摩訶拘<a class="t" id="t0094b09"></a>絺羅語尊者舍利弗言：「多聞聖弟子於此<a class="t" id="t0094b10"></a>法、律，成就何法，名為見具足，直見成就，<a class="t" id="t0094b11"></a>成就於佛不壞淨，來入正法，得此正法，悟<a class="t" id="t0094b12"></a>此正法？」</p>
<p><a class="t-linehead" id="t-linehead0094b12"></a>尊者舍利弗語尊者摩訶拘絺羅：「多<a class="t" id="t0094b13"></a>聞聖弟子於不善法如實知、不善根如實<a class="t" id="t0094b14"></a>知、善法如實知、善根如實知。</p>
<p><a class="t-linehead" id="t-linehead0094b14"></a>「云何不善法如<a class="t" id="t0094b15"></a>實知？不善身業、口業、意業，是名不善法，如<a class="t" id="t0094b16"></a>是不善法如實知。云何不善根如實知？三不<a class="t" id="t0094b17"></a>善根——貪不善根、恚不善根、癡不善根——是名<a class="t" id="t0094b18"></a>不善根，如是不善根如實知。</p>
<p><a class="t-linehead" id="t-linehead0094b18"></a>「云何善法如實<a class="t" id="t0094b19"></a>知？善身業、口業、意業，是名善法，如是善<a class="t" id="t0094b20"></a>法如實知。云何善根如實知？謂三善根——無貪、<a class="t" id="t0094b21"></a>無恚、無癡——是名三善根，如是善根如實知。</p>
<a class="t" id="t0094b22"></a><p><a class="t-linehead" id="t-linehead0094b22"></a>「尊者摩訶拘絺羅！如是多聞聖弟子不善法<a class="t" id="t0094b23"></a>如實知、不善根如實知、善法如實知、善根如<a class="t" id="t0094b24"></a>實知，故於此法、律正見具足，直見成就，於<a class="t" id="t0094b25"></a>佛不壞淨成就，來入正法，得此正法，悟<a class="t" id="t0094b26"></a>此正法。」</p>
<p><a class="t-linehead" id="t-linehead0094b26"></a>尊者摩訶拘絺羅語尊者舍利弗：<a class="t" id="t0094b27"></a>「正有此等，更有餘耶？」</p>
<p><a class="t-linehead" id="t-linehead0094b27"></a>尊者舍利弗言：「有。若<a class="t" id="t0094b28"></a>多聞聖弟子於食如實知，食集、食滅、食滅<a class="t" id="t0094b29"></a>道跡如實知。</p>
<p><a class="t-linehead" id="t-linehead0094b29"></a>「云何於食如實知？謂四食。何<a class="t" id="t0094c01"></a>等為四？一者麁摶食，二者細觸食，三者意<a class="t" id="t0094c02"></a>思食，四者識食，是名為食，如是食如實知。<a class="t" id="t0094c03"></a>云何食集如實知？謂當來有愛，喜、貪俱，彼彼<a class="t" id="t0094c04"></a>樂著，是名食集，如是食集如實知。云何食<a class="t" id="t0094c05"></a>滅如實知？若當來有愛，喜、貪俱，彼彼樂著無<a class="t" id="t0094c06"></a>餘斷、捨、吐、盡、離欲、滅、息、沒，是名食滅，如是<a class="t" id="t0094c07"></a>食滅如實知。云何食滅道跡如實知？謂八聖<a class="t" id="t0094c08"></a>道——正見、正志、正語、正業、正命、正方便、正念、正<a class="t" id="t0094c09"></a>定，是名食滅道跡，如是食滅道跡如實知。</p>
<a class="t" id="t0094c10"></a><p><a class="t-linehead" id="t-linehead0094c10"></a>「若多聞聖弟子於此食如實知、食集如實<a class="t" id="t0094c11"></a>知、食滅如實知、食滅道跡如實知，是故<a class="t" id="t0094c12"></a>多聞聖弟子於正法、律正見具足，直見<a class="t" id="t0094c13"></a>成就，於佛不壞淨成就，來入正法，得此<a class="t" id="t0094c14"></a>正法，悟此正法。」</p>
<p><a class="t-linehead" id="t-linehead0094c14"></a>尊者摩訶拘絺羅復問尊<a class="t" id="t0094c15"></a>者舍利弗：「正有此等，更有餘耶？」</p>
<p><a class="t-linehead" id="t-linehead0094c15"></a>尊者舍利<a class="t" id="t0094c16"></a>弗言：「尊者摩訶拘絺羅！復更有餘，多聞聖<a class="t" id="t0094c17"></a>弟子於病如實知、病集如實知、病滅如實<a class="t" id="t0094c18"></a>知、病滅道跡如實知。</p>
<p><a class="t-linehead" id="t-linehead0094c18"></a>「云何有病如實知？謂三<a class="t" id="t0094c19"></a>病——欲病、有病、無明病——是名病，如是病如<a class="t" id="t0094c20"></a>實知。云何病集如實知？無明集是病集，是<a class="t" id="t0094c21"></a>名病集如實知。云何病滅如實知？無明滅是<a class="t" id="t0094c22"></a>病滅，如是病滅如實知。云何病滅道跡如實<a class="t" id="t0094c23"></a>知？謂八正道，如前說，如是病滅道跡如實<a class="t" id="t0094c24"></a>知。</p>
<p><a class="t-linehead" id="t-linehead0094c24"></a>「若多聞聖弟子於病如實知、病集如實<a class="t" id="t0094c25"></a>知、病滅如實知、病滅道跡如實知，故多聞聖<a class="t" id="t0094c26"></a>弟子於此法、律正見具足，乃至悟此正法。」</p>
<a class="t" id="t0094c27"></a><p><a class="t-linehead" id="t-linehead0094c27"></a>尊者摩訶拘絺羅問尊者舍利弗：「正有此等，<a class="t" id="t0094c28"></a>更有餘耶？」</p>
<p><a class="t-linehead" id="t-linehead0094c28"></a>尊者舍利弗語尊者摩訶拘絺羅：<a class="t" id="t0094c29"></a>「亦更有餘，多聞聖弟子於苦如實知、苦集<a class="t" id="t0095a01"></a>如實知、苦滅如實知、苦滅道跡如實知。</p>
<p><a class="t-linehead" id="t-linehead0095a01"></a>「云何<a class="t" id="t0095a02"></a>苦如實知？謂生苦、老苦、病苦、死苦、恩愛別苦、<a class="t" id="t0095a03"></a>怨憎會苦、所欲不得苦，如是略說五受陰苦，<a class="t" id="t0095a04"></a>是名為苦，如是苦如實知。云何苦集如實<a class="t" id="t0095a05"></a>知？當來有愛，喜、貪俱，彼彼集著，是名苦<a class="t" id="t0095a06"></a>集，如是苦集如實知。云何苦滅如實知？若<a class="t" id="t0095a07"></a>當來有愛，喜、貪俱，彼彼染著無餘斷，乃至<a class="t" id="t0095a08"></a>息、沒，是名苦滅，如是苦滅如實知。云何苦<a class="t" id="t0095a09"></a>滅道跡如實知？謂八聖道，如上說，是名苦<a class="t" id="t0095a10"></a>滅道跡，如是苦滅道跡如實知。</p>
<p><a class="t-linehead" id="t-linehead0095a10"></a>「多聞聖弟<a class="t" id="t0095a11"></a>子如是苦如實知，苦集、苦滅、苦滅道跡如實<a class="t" id="t0095a12"></a>知。如是聖弟子於我法、律具足正見，<a class="t" id="t0095a13"></a>直見成就，於佛不壞淨成就，來入正道，<a class="t" id="t0095a14"></a>得此正法，悟此正法。」</p>
<p><a class="t-linehead" id="t-linehead0095a14"></a>復問尊者舍利弗：<a class="t" id="t0095a15"></a>「正有此法，復有餘耶？」</p>
<p><a class="t-linehead" id="t-linehead0095a15"></a>尊者舍利弗答言：「更<a class="t" id="t0095a16"></a>有餘，謂多聞聖弟子老死如實知、老死集<a class="t" id="t0095a17"></a>如實知、老死滅如實知、老死滅道跡如實知，<a class="t" id="t0095a18"></a>如前分別經說。云何老死集如實知？生集是<a class="t" id="t0095a19"></a>老死集，生滅是老死滅，老死滅道跡，謂八正<a class="t" id="t0095a20"></a>道，如前說，多聞聖弟子於此老死如實知，<a class="t" id="t0095a21"></a>乃至老死滅道跡如實知。如是聖弟子於我<a class="t" id="t0095a22"></a>法、律正見具足，直見成就，於佛不壞淨成<a class="t" id="t0095a23"></a>就，來入正法，得此正法，悟此正法。如是<a class="t" id="t0095a24"></a>生、有、取、愛、受、觸、六入處、名色、識、行，聖弟子於<a class="t" id="t0095a25"></a>行如實知，行集、行滅、行滅道跡如實知。</p>
<p><a class="t-linehead" id="t-linehead0095a25"></a>「云何<a class="t" id="t0095a26"></a>行如實知？行有三種——身行、口行、意行，如<a class="t" id="t0095a27"></a>是行如實知。云何行集如實知？無明集是行<a class="t" id="t0095a28"></a>集，如是行集如實知。云何行滅如實知？無<a class="t" id="t0095a29"></a>明滅是行滅，如是行滅如實知。云何行滅<a class="t" id="t0095b01"></a>道跡如實知？謂八聖道，如前說。摩訶拘絺<a class="t" id="t0095b02"></a>羅！是名聖弟子行如實知，行集、行滅、行滅道<a class="t" id="t0095b03"></a>跡如實知，於我法、律正見具足，直見成就，<a class="t" id="t0095b04"></a>於佛不壞淨成就，來入正法，得此正法，<a class="t" id="t0095b05"></a>悟此正法。」</p>
<p><a class="t-linehead" id="t-linehead0095b05"></a>摩訶拘絺羅復問尊者舍利弗：<a class="t" id="t0095b06"></a>「唯有此法，更有餘耶？」</p>
<p><a class="t-linehead" id="t-linehead0095b06"></a>舍利弗答言：「摩訶拘<a class="t" id="t0095b07"></a>絺羅！汝何為逐，汝終不能究竟諸論，得其<a class="t" id="t0095b08"></a>邊際。若聖弟子斷除無明而生明，何須更<a class="t" id="t0095b09"></a>求？」</p>
<p><a class="t-linehead" id="t-linehead0095b09"></a>時，二正士共論義已，各還本處。</p>
<a class="t" id="t0095b10"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>