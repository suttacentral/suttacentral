<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa389">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 389</span><span class="mirror-right">（三八九） 大醫王</span></h1>
</div>
<p><a class="t-linehead" id="t-linehead0105a24"></a>如是我聞：</p>
<p>一時，佛住波羅<span class="gaiji">［木＊奈］<!--gaiji,,1[木＊奈],2&#x3B88;,3--></span>國仙人住<a class="t" id="t0105a25"></a>處鹿野苑中。</p>
<p><a class="t-linehead" id="t-linehead0105a25"></a>爾時，世尊告諸比丘：「有四法<a class="t" id="t0105a26"></a>成就，名曰大醫王者，所應王之具、王之分。何<a class="t" id="t0105a27"></a>等為四？一者善知病，二者善知病源，三者<a class="t" id="t0105a28"></a>善知病對治，四者善知治病已，當來更不<a class="t" id="t0105a29"></a>動發。云何名良醫善知病？謂良醫善知如<a class="t" id="t0105b01"></a>是如是種種病，是名良醫善知病。云何良醫<a class="t" id="t0105b02"></a>善知病源？謂良醫善知此病因風起、癖陰<a class="t" id="t0105b03"></a>起、涎唾起、眾冷起、因現事起、時節起，是名<a class="t" id="t0105b04"></a>良醫善知病源。云何良醫善知病對治？謂良<a class="t" id="t0105b05"></a>醫善知種種病，應塗藥、應吐、應下、應灌<a class="t" id="t0105b06"></a>鼻、應熏、應取汗。如是比種種對治，是名<a class="t" id="t0105b07"></a>良醫善知對治。云何良醫善知治病已，於未<a class="t" id="t0105b08"></a>來世永不動發？謂良醫善治種種病，令究<a class="t" id="t0105b09"></a>竟除，於未來世永不復起，是名良醫善知<a class="t" id="t0105b10"></a>治病，更不動發。</p>
<p><a class="t-linehead" id="t-linehead0105b10"></a>「如來、應、等正覺為大醫王，<a class="t" id="t0105b11"></a>成就四德，療眾生病，亦復如是。云何為四？<a class="t" id="t0105b12"></a>謂如來知此是苦聖諦如實知、此是苦集聖<a class="t" id="t0105b13"></a>諦如實知、此是苦滅聖諦如實知、此是苦滅<a class="t" id="t0105b14"></a>道跡聖諦如實知。諸比丘！彼世間良醫於生<a class="t" id="t0105b15"></a>根本對治不如實知，老、病、死、憂、悲、惱、苦根本<a class="t" id="t0105b16"></a>對治不如實知，如來、應、等正覺為大醫<a class="t" id="t0105b17"></a>王，於生根本知對治如實知，於老、病、死、憂、<a class="t" id="t0105b18"></a>悲、惱、苦根本對治如實知，是故如來、應、等正<a class="t" id="t0105b19"></a>覺名大醫王。」</p>
<p><a class="t-linehead" id="t-linehead0105b19"></a>佛說此經已，諸比丘聞佛<a class="t" id="t0105b20"></a>所說，歡喜奉行。</p>
<a class="t" id="t0105b21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>