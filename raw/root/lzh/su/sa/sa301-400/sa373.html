<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa373">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 373</span><span class="mirror-right">（三七三） 子肉</span></h1>
</div>
<p><a class="t-linehead" id="t-linehead0102b18"></a>如是我聞：</p>
<p>一時，佛住舍衛國祇樹給<a class="t" id="t0102b19"></a>孤獨園。</p>
<p><a class="t-linehead" id="t-linehead0102b19"></a>爾時，世尊告諸比丘：「有四食資益<a class="t" id="t0102b20"></a>眾生，令得住世攝受長養。云何為四？謂一、<a class="t" id="t0102b21"></a>麤摶食，二、細觸食，三、意思食，四、識食。</p>
<p><a class="t-linehead" id="t-linehead0102b21"></a>「云何比<a class="t" id="t0102b22"></a>丘觀察摶食？譬如有夫婦二人，唯有一<a class="t" id="t0102b23"></a>子，愛念將養，欲度曠野嶮道難處，糧食乏<a class="t" id="t0102b24"></a>盡，飢餓困極，計無濟理，作是議言：『正有一<a class="t" id="t0102b25"></a>子，極所愛念，若食其肉，可得度難，莫令<a class="t" id="t0102b26"></a>在此三人俱死。』作是計已，即殺其子，含悲<a class="t" id="t0102b27"></a>垂淚，強食其肉，得度曠野。云何？比丘！彼人<a class="t" id="t0102b28"></a>夫婦共食子肉，寧取其味，貪嗜美樂與<a class="t" id="t0102b29"></a>不？」</p>
<p><a class="t-linehead" id="t-linehead0102b29"></a>答曰：「不也，世尊！」</p>
<p>復問：「比丘！彼強食其<a class="t" id="t0102c01"></a>肉，為度曠野嶮道與不？」</p>
<p><a class="t-linehead" id="t-linehead0102c01"></a>答言：「如是，世尊！」</p>
<a class="t" id="t0102c02"></a><p><a class="t-linehead" id="t-linehead0102c02"></a>佛告比丘：「凡食摶食，當如是觀。如是觀<a class="t" id="t0102c03"></a>者，摶食斷知，摶食斷知已，於五欲功德貪<a class="t" id="t0102c04"></a>愛則斷，五欲功德貪愛斷者，我不見彼多聞<a class="t" id="t0102c05"></a>聖弟子於五欲功德上有一結使而不斷<a class="t" id="t0102c06"></a>者，有一結繫故，則還生此世。</p>
<p><a class="t-linehead" id="t-linehead0102c06"></a>「云何比丘觀<a class="t" id="t0102c07"></a>察觸食？譬如有牛，生剝其皮，在在處處，諸<a class="t" id="t0102c08"></a>蟲唼食，沙土坌塵，草木針刺，若依於地，地蟲<a class="t" id="t0102c09"></a>所食，若依於水，水蟲所食，若依空中，飛<a class="t" id="t0102c10"></a>蟲所食，臥起常有苦毒此身。如是，比丘！於<a class="t" id="t0102c11"></a>彼觸食，當如是觀。如是觀者，觸食斷知，觸<a class="t" id="t0102c12"></a>食斷知者，三受則斷，三受斷者，多聞聖弟子<a class="t" id="t0102c13"></a>於上無所復作，所作已作故。</p>
<p><a class="t-linehead" id="t-linehead0102c13"></a>「云何比丘觀<a class="t" id="t0102c14"></a>察意思食？譬如聚落城邑邊有火起，無煙無<a class="t" id="t0102c15"></a>炎，時有士夫聰明黠慧，背苦向樂，厭死樂<a class="t" id="t0102c16"></a>生，作如是念：『彼有大火，無煙無炎，行來當<a class="t" id="t0102c17"></a>避，莫令墮中，必死無疑。』作是思惟，常生<a class="t" id="t0102c18"></a>思願，捨遠而去。觀意思食，亦復如是。如是<a class="t" id="t0102c19"></a>觀者，意思食斷；意思食斷者，三愛則斷；三愛<a class="t" id="t0102c20"></a>斷者，彼多聞聖弟子於上更無所作，所作<a class="t" id="t0102c21"></a>已作故。</p>
<p><a class="t-linehead" id="t-linehead0102c21"></a>「諸比丘！云何觀察識食？譬如國王，<a class="t" id="t0102c22"></a>有防邏者，捉捕劫盜，縛送王所……」如前須深<a class="t" id="t0102c23"></a>經廣說。「以彼因緣，受三百矛苦覺，晝夜苦<a class="t" id="t0102c24"></a>痛，觀察識食，亦復如是。如是觀者，識食斷<a class="t" id="t0102c25"></a>知，識食斷知者，名色斷知，名色斷知者，多<a class="t" id="t0102c26"></a>聞聖弟子於上更無所作，所作已作故。」</p>
<p><a class="t-linehead" id="t-linehead0102c26"></a>佛<a class="t" id="t0102c27"></a>說此經已，諸比丘聞佛所說，歡喜奉行。</p>
<a class="t" id="t0102c28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>