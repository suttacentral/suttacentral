<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa371">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 371</span><span class="mirror-right">（三七一） 食</span></h1>
</div>
<p><a class="t-linehead" id="t-linehead0101c25"></a>如是我聞：</p>
<p>一時，佛住舍衛國祇樹給<a class="t" id="t0101c26"></a>孤獨園。</p>
<p><a class="t-linehead" id="t-linehead0101c26"></a>爾時，世尊告諸比丘：「有四食資益<a class="t" id="t0101c27"></a>眾生，令得住世攝受長養。何等為四？謂一、<a class="t" id="t0101c28"></a>麤摶食，二、細觸食，三、意思食，四、識食。</p>
<p><a class="t-linehead" id="t-linehead0101c28"></a>「此四<a class="t" id="t0101c29"></a>食何因、何集、何生、何觸？謂此諸食愛因、愛集、<a class="t" id="t0102a01"></a>愛生、愛觸。此愛何因、何集、何生、何觸？謂愛受<a class="t" id="t0102a02"></a>因、受集、受生、受觸。此受何因、何集、何生、何觸？<a class="t" id="t0102a03"></a>謂受觸因、觸集、觸生、觸觸，此觸何因、何集、何<a class="t" id="t0102a04"></a>生、何觸？謂觸六入處因、六入處集、六入處生、<a class="t" id="t0102a05"></a>六入處觸。六入處集是觸集，觸集是受集，受<a class="t" id="t0102a06"></a>集是愛集，愛集是食集，食集故未來世生、<a class="t" id="t0102a07"></a>老、病、死、憂、悲、惱、苦集，如是純大苦聚集。</p>
<p><a class="t-linehead" id="t-linehead0102a07"></a>「如是<a class="t" id="t0102a08"></a>六入處滅則觸滅，觸滅則受滅，受滅則愛滅，<a class="t" id="t0102a09"></a>愛滅則食滅，食滅故於未來世生、老、病、死、憂、<a class="t" id="t0102a10"></a>悲、惱、苦滅，如是純大苦聚滅。」</p>
<p><a class="t-linehead" id="t-linehead0102a10"></a>佛說此經已，<a class="t" id="t0102a11"></a>諸比丘聞佛所說，歡喜奉行。</p>
<a class="t" id="t0102a12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>