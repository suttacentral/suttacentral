<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.121"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 121</span><span class="mirror-right">（一二一）</span></h1></div><p><a class="t-linehead" id="t-linehead0419b14"></a>如是我聞：</p><p><a class="t-linehead" id="t-linehead0419b14"></a>一時，佛在舍衛國祇樹給孤<a class="t" id="t0419b15"></a>獨園。爾時，尊者摩訶迦葉住舍衛國西園林<a class="t" id="t0419b16"></a>中毘舍佉講堂。彼大迦葉於日沒時，從禪定<a class="t" id="t0419b17"></a>起，往詣佛所，頂禮佛足，在一面坐。而白佛<a class="t" id="t0419b18"></a>言：「世尊！以何因緣，如來初始制戒之時，極<a class="t" id="t0419b19"></a>為尠少，修行者多？今日何故，制戒轉增，履<a class="t" id="t0419b20"></a>行者少？」</p><p><a class="t-linehead" id="t-linehead0419b20"></a>佛告迦葉：「如是，如是。眾生命濁、結<a class="t" id="t0419b21"></a>使濁、眾生濁、劫濁、見濁，眾生轉惡，正法亦<a class="t" id="t0419b22"></a>末，是故如來為諸弟子多制禁戒，少有比<a class="t" id="t0419b23"></a>丘，能順佛語，受持禁戒，諸眾生等，漸漸退<a class="t" id="t0419b24"></a>沒。譬如金寶漸漸損減，乃至相似金出。如來<a class="t" id="t0419b25"></a>正法亦復如是，漸漸損減，像法乃出。像法出<a class="t" id="t0419b26"></a>故，正法滅沒。迦葉當知，譬如海中所有船舫，<a class="t" id="t0419b27"></a>多載眾寶，船必沈沒。如來教法亦復如是，以<a class="t" id="t0419b28"></a>漸滅沒。如來正法，不因地沒，亦非水火風之<a class="t" id="t0419b29"></a>所壞。若我法中，生於惡欲，行惡威儀，成就眾<a class="t" id="t0419c01"></a>惡。法言非法，非法言法，非是毘尼說言毘<a class="t" id="t0419c02"></a>尼，犯說非犯，非犯說犯，輕罪說重，重罪說<a class="t" id="t0419c03"></a>輕。如斯之事，出於世者，皆由像法句味相<a class="t" id="t0419c04"></a>似，令佛正法漸漸滅沒。迦葉當知，有五因<a class="t" id="t0419c05"></a>緣能令法滅，一切咸共忘失章句，善法退<a class="t" id="t0419c06"></a>轉。何等為五？不恭敬佛、不尊重佛、不供養<a class="t" id="t0419c07"></a>佛、不能至心歸命於佛，然復依止佛法而住。<a class="t" id="t0419c08"></a>不敬法、不尊重法、不供養法，於正法中不能<a class="t" id="t0419c09"></a>至心，然依法住。不恭敬戒、不尊重戒、不供養<a class="t" id="t0419c10"></a>戒、不能至心持所受戒，然依戒住。不恭敬教<a class="t" id="t0419c11"></a>授、不尊重教授、不供養教授。不能至心向<a class="t" id="t0419c12"></a>教授者，以不恭敬、尊重、供養，亦不至心向教<a class="t" id="t0419c13"></a>授故，然復依此教授而住。於同梵行，佛所讚<a class="t" id="t0419c14"></a>者不恭敬、不尊重、不供養、不能至心禮拜問<a class="t" id="t0419c15"></a>訊，然猶依彼而得安住。迦葉！以此上來五因<a class="t" id="t0419c16"></a>緣故，能令正法，漸漸滅沒，衰退忘失。</p><p><a class="t-linehead" id="t-linehead0419c16"></a>「迦葉！復<a class="t" id="t0419c17"></a>有五因緣故，能令正法久住於世，不沒不退，<a class="t" id="t0419c18"></a>不忘不失。何等為五？恭敬世尊、尊重於佛、供<a class="t" id="t0419c19"></a>養於佛、常能至心歸依於佛。於法於戒，及以<a class="t" id="t0419c20"></a>教授、同梵行者，亦應供養、恭敬、尊重、至心向<a class="t" id="t0419c21"></a>之，以此五種善因緣故，能使正法久住於世，<a class="t" id="t0419c22"></a>不沒不退，不忘不失。以是義故，應當恭敬佛、<a class="t" id="t0419c23"></a>法、教授、同梵行者。」</p><p><a class="t-linehead" id="t-linehead0419c23"></a>諸比丘等聞佛所說，歡<a class="t" id="t0419c24"></a>喜奉行。</p><a class="t" id="t0419c25"></a><blockquote class="gatha"><p>月喻、施與　　角勝、無信　　佛為根本<a class="t" id="t0419c26"></a><br>極老、納衣重　　是時、眾減少<a class="t" id="t0419c27"></a><br>外道、法損壞</p></blockquote><a class="t" id="t0419c28"></a><p class="endsutta"><span class="t-juanname">別譯雜阿含經卷第六</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
