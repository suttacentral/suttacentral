<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.277"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 277</span><span class="mirror-right">（二七七）</span></h1></div><p><a class="t-linehead" id="t-linehead0470b21"></a>如是我聞：</p><p><a class="t-linehead" id="t-linehead0470b21"></a>一時，佛在舍衛國祇樹給孤<a class="t" id="t0470b22"></a>獨園。時有一天，光色倍常，威顏晃曜，遍照祇<a class="t" id="t0470b23"></a>洹，來詣頂禮，退坐一面，而說偈言：</p><a class="t" id="t0470b24"></a><blockquote class="gatha"><p>「云何輕賤他，　　及不輕賤他？<a class="t" id="t0470b25"></a><br>為他所輕賤，　　以何為首目？<a class="t" id="t0470b26"></a><br>我今問如來，　　大仙為我說。」</p></blockquote><a class="t" id="t0470b27"></a><p><a class="t-linehead" id="t-linehead0470b27"></a>爾時，世尊以偈答曰：</p><a class="t" id="t0470b28"></a><blockquote class="gatha"><p>「善知不輕賤，　　不知名輕賤。<a class="t" id="t0470b29"></a><br>樂法名恭敬，　　慢法名不恭。<a class="t" id="t0470c01"></a><br>不近善知識，　　是名不敬首。<a class="t" id="t0470c02"></a><br>樂行於非法，　　親友生怨嫉。<a class="t" id="t0470c03"></a><br>與怨為親友，　　是為不敬首。<a class="t" id="t0470c04"></a><br>如有婦女人，　　履行不貞良，<a class="t" id="t0470c05"></a><br>好與姦婬通，　　作於無理行，<a class="t" id="t0470c06"></a><br>男子違禮度，　　其義亦復然，<a class="t" id="t0470c07"></a><br>如是等名為，　　輕賤之元首。<a class="t" id="t0470c08"></a><br>斗秤欺誑人，　　巧偽不均平，<a class="t" id="t0470c09"></a><br>苟且懷貪利，　　是名輕賤首。<a class="t" id="t0470c10"></a><br>博弈相侵欺，　　損喪錢財盡，<a class="t" id="t0470c11"></a><br>如是等名為，　　輕賤之首目。<a class="t" id="t0470c12"></a><br>嗜睡著美味，　　早眠而晚起，<a class="t" id="t0470c13"></a><br>懈怠於事務，　　而復憙瞋恚，<a class="t" id="t0470c14"></a><br>如斯之等人，　　亦名輕賤首。<a class="t" id="t0470c15"></a><br>耳璫及鐶釧，　　擎蓋錦屣履，<a class="t" id="t0470c16"></a><br>貧窮自嚴飾，　　是名輕賤首。<a class="t" id="t0470c17"></a><br>財物既尠少，　　愛著情愈濃，<a class="t" id="t0470c18"></a><br>雖生剎利種，　　冀求得王位，<a class="t" id="t0470c19"></a><br>如是愚癡人，　　是名輕賤首。<a class="t" id="t0470c20"></a><br>財寶其業大，　　多眷屬親友，<a class="t" id="t0470c21"></a><br>自食於美味，　　不分施與他，<a class="t" id="t0470c22"></a><br>受他好飲食，　　及得財寶利，<a class="t" id="t0470c23"></a><br>彼來至己家，　　都無報答心，<a class="t" id="t0470c24"></a><br>乃至不與食，　　是名輕賤首。<a class="t" id="t0470c25"></a><br>父母年朽邁，　　衰老既至已，<a class="t" id="t0470c26"></a><br>自食於甘美，　　終不知供養，<a class="t" id="t0470c27"></a><br>如斯之等人，　　是名輕賤首。<a class="t" id="t0470c28"></a><br>父母及兄弟，　　親屬并姊妹，<a class="t" id="t0470c29"></a><br>打罵出惡言，　　是名輕賤首。<a class="t" id="t0471a01"></a><br>沙門婆羅門，　　中時來至家，<a class="t" id="t0471a02"></a><br>不請不施食，　　是名輕賤首。<a class="t" id="t0471a03"></a><br>沙門婆羅門，　　及貧窮乞匃，<a class="t" id="t0471a04"></a><br>罵辱不施食，　　是名輕賤首。<a class="t" id="t0471a05"></a><br>謗佛及聲聞，　　出家在家人，<a class="t" id="t0471a06"></a><br>為此非法事，　　是名輕賤首。<a class="t" id="t0471a07"></a><br>實非是羅漢，　　自稱是羅漢，<a class="t" id="t0471a08"></a><br>天人婆羅門，　　沙門中大賊，<a class="t" id="t0471a09"></a><br>若為如是者，　　是<span class="corr" title="[多&gt;名] cf.【麗】">名</span>輕賤首。<a class="t" id="t0471a10"></a><br>如斯之等類，　　為他所輕賤，<a class="t" id="t0471a11"></a><br>世間可輕賤，　　我悉知見之，<a class="t" id="t0471a12"></a><br>宜應遠捨離，　　如怖畏嶮道。」</p></blockquote><a class="t" id="t0471a13"></a><p><a class="t-linehead" id="t-linehead0471a13"></a>天復以偈讚言：</p><a class="t" id="t0471a14"></a><blockquote class="gatha"><p>「我昔已曾見，　　婆羅門涅槃，<a class="t" id="t0471a15"></a><br>久棄捨嫌怖，　　能度世間愛。」</p></blockquote><a class="t" id="t0471a16"></a><p><a class="t-linehead" id="t-linehead0471a16"></a>爾時，此天說此偈已，歡喜而去。</p><a class="t" id="t0471a17"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
