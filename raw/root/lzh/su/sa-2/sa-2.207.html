<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.207"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 207</span><span class="mirror-right">（二〇七）</span></h1></div><p><a class="t-linehead" id="t-linehead0451a11"></a>爾時，尊者阿難在拘睒彌國瞿師羅<a class="t" id="t0451a12"></a>園。時有梵志名曰<span class="corr" title="[聞&gt;闡]">闡</span>陀，詣阿難所，問訊已<a class="t" id="t0451a13"></a>訖，在一面坐，而作是言：「汝以何事，於彼沙<a class="t" id="t0451a14"></a>門瞿曇法中，出家學道？」</p><p><a class="t-linehead" id="t-linehead0451a14"></a>阿難答言：「我今為欲<a class="t" id="t0451a15"></a>斷惡生善，以是義故，於佛法中，出家學道。」</p><p><a class="t-linehead" id="t-linehead0451a15"></a>梵<a class="t" id="t0451a16"></a>志復言：「斷何等惡？」</p><p><a class="t-linehead" id="t-linehead0451a16"></a>阿難答言：「我今欲為斷<a class="t" id="t0451a17"></a>除貪欲、瞋恚、愚癡。」</p><p><a class="t-linehead" id="t-linehead0451a17"></a>梵志復言：「汝等亦知斷除<a class="t" id="t0451a18"></a>貪欲、瞋恚、癡耶？」</p><p><a class="t-linehead" id="t-linehead0451a18"></a>阿難答曰：「唯佛法中，有斷<a class="t" id="t0451a19"></a>如是貪欲、瞋恚、愚癡之法，禁制身心。」</p><p><a class="t-linehead" id="t-linehead0451a19"></a>梵志又<a class="t" id="t0451a20"></a>言：「如此貪欲、瞋恚、愚癡，有何過患？汝等法中<a class="t" id="t0451a21"></a>禁制之耶？」</p><p><a class="t-linehead" id="t-linehead0451a21"></a>阿難對曰：「欲愛染著能生惱亂，於<a class="t" id="t0451a22"></a>現在世，增長惡法，憂悲苦惱，由之而生；未<a class="t" id="t0451a23"></a>來世中，亦復如是。瞋恚所著，愚癡所著，能壞<a class="t" id="t0451a24"></a>己心，亦壞他心，自他俱惱，於現在世，增長<a class="t" id="t0451a25"></a>諸惡；未來世中，亦復如是，增長諸惡。復次，若<a class="t" id="t0451a26"></a>有染著此貪欲者，能令眾生盲無慧眼。貪欲<a class="t" id="t0451a27"></a>因緣能令智慧微弱，損減諸善，不趣涅槃，不<a class="t" id="t0451a28"></a>得三明及六神通，離菩提道。如貪欲，瞋恚、愚<a class="t" id="t0451a29"></a>癡亦復如是。我等見斯貪欲、瞋恚、愚癡，有如<a class="t" id="t0451b01"></a>是過患，以是義故，禁斷貪欲、瞋恚、愚癡。」</p><p><a class="t-linehead" id="t-linehead0451b01"></a>梵志<a class="t" id="t0451b02"></a>又問：「頗復有道修集增廣，能斷貪欲、瞋恚、愚<a class="t" id="t0451b03"></a>癡耶？」</p><p><a class="t-linehead" id="t-linehead0451b03"></a>阿難答言：「有八聖道，所謂正見、正語、正<a class="t" id="t0451b04"></a>業、正命、正方便、正定、正念、正志，能斷貪欲、瞋<a class="t" id="t0451b05"></a>恚、愚癡，趣向涅槃。」</p><p><a class="t-linehead" id="t-linehead0451b05"></a>梵志復言：「如斯之道，極為<a class="t" id="t0451b06"></a>甚善，修集增廣，能斷貪欲、瞋恚、愚癡。阿難當<a class="t" id="t0451b07"></a>知，我今緣務，極為猥多，今欲還歸。」</p><p><a class="t-linehead" id="t-linehead0451b07"></a>阿難告曰：<a class="t" id="t0451b08"></a>「宜知是時。」</p><p><a class="t-linehead" id="t-linehead0451b08"></a>梵志聞阿難所說，歡喜而去。</p><a class="t" id="t0451b09"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
