<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.270"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 270</span><span class="mirror-right">（二七〇）</span></h1></div><p><a class="t-linehead" id="t-linehead0468c14"></a>如是我聞：</p><p><a class="t-linehead" id="t-linehead0468c14"></a>一時，佛在舍衛國祇樹給孤<a class="t" id="t0468c15"></a>獨園。爾時，阿難告諸比丘：「我今欲演四句之<a class="t" id="t0468c16"></a>法，咸當善受，至心諦聽，<span class="corr" title="[億&gt;憶]">憶</span>持莫忘。云何名為<a class="t" id="t0468c17"></a>演四句法？</p><a class="t" id="t0468c18"></a><blockquote class="gatha"><p>「口意宜修善，　　不應作諸惡，<a class="t" id="t0468c19"></a><br>身不以小惡，　　加害於世間。<a class="t" id="t0468c20"></a><br>觀欲空無實，　　修於念覺意，<a class="t" id="t0468c21"></a><br>若自不樂苦，　　莫作損減業。」</p></blockquote><a class="t" id="t0468c22"></a><p><a class="t-linehead" id="t-linehead0468c22"></a>時有一婆羅門，去阿難不遠，聞說斯偈，即便<a class="t" id="t0468c23"></a>思惟：「如此偈義，義味深遠，非是人作，必是非<a class="t" id="t0468c24"></a>人之所宣說，當往問佛。」作是念已，時，婆羅門<a class="t" id="t0468c25"></a>即詣佛所，問訊已訖，在一面坐，白佛言：「瞿曇！<a class="t" id="t0468c26"></a>我從阿難聞說此偈，如我思惟，此偈句義，非<a class="t" id="t0468c27"></a>人所作。」</p><p><a class="t-linehead" id="t-linehead0468c27"></a>佛告婆羅門：「實爾！實爾！實是非人之<a class="t" id="t0468c28"></a>所宣說，非人所造。我於往時，在王舍城耆尼<a class="t" id="t0468c29"></a>山中，求迦尼娑天女來詣我所，頂禮我已，在<a class="t" id="t0469a01"></a>一面坐，即說斯偈。而斯偈者，實非人說。」</p><p><a class="t-linehead" id="t-linehead0469a01"></a>時婆<a class="t" id="t0469a02"></a>羅門聞佛所說，歡喜而去。</p><a class="t" id="t0469a03"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
