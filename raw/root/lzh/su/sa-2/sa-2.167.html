<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.167"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 167</span><span class="mirror-right">（一六七）</span></h1></div><p><a class="t-linehead" id="t-linehead0436a05"></a>如是我聞：</p><p><a class="t-linehead" id="t-linehead0436a05"></a>一時，佛在舍衛國祇樹給孤<a class="t" id="t0436a06"></a>獨園。爾時，羅睺羅阿脩羅王手障於月。時月<a class="t" id="t0436a07"></a>天子極大驚怖，身毛為竪，往詣佛所，頂禮佛<a class="t" id="t0436a08"></a>足，即說偈言：</p><a class="t" id="t0436a09"></a><blockquote class="gatha"><p>「如來大精進，　　我今歸命禮，<a class="t" id="t0436a10"></a><br>能於一切處，　　悉皆得解脫。<a class="t" id="t0436a11"></a><br>今遭大艱難，　　願作我歸依，<a class="t" id="t0436a12"></a><br>世間之善逝，　　應供阿羅漢，<a class="t" id="t0436a13"></a><br>我今來歸依，　　如來愍世間，<a class="t" id="t0436a14"></a><br>使彼羅睺羅，　　自然放捨我。」</p></blockquote><a class="t" id="t0436a15"></a><p><a class="t-linehead" id="t-linehead0436a15"></a>爾時，世尊說偈答曰：</p><a class="t" id="t0436a16"></a><blockquote class="gatha"><p>「月處虛空中，　　能滅一切闇，<a class="t" id="t0436a17"></a><br>有大光明照，　　清白悉明了。<a class="t" id="t0436a18"></a><br>月是世明燈，　　羅睺應速放。」<a class="t" id="t0436a19"></a><br>羅睺聞偈已，　　心中懷戰慄，<a class="t" id="t0436a20"></a><br>流汗如沐浴，　　即速放彼月。</p></blockquote><a class="t" id="t0436a21"></a><p><a class="t-linehead" id="t-linehead0436a21"></a>時，跋羅蒲盧旃見阿脩羅王速疾放月，即說<a class="t" id="t0436a22"></a>偈言：</p><a class="t" id="t0436a23"></a><blockquote class="gatha"><p>「汝何故驚懼？　　速疾放於月，<a class="t" id="t0436a24"></a><br>身汗如沐浴，　　掉動如病者？」</p></blockquote><a class="t" id="t0436a25"></a><p><a class="t-linehead" id="t-linehead0436a25"></a>時，阿脩羅復說偈言：</p><a class="t" id="t0436a26"></a><blockquote class="gatha"><p>「我聞佛說偈，　　若不放月者，<a class="t" id="t0436a27"></a><br>頭當破七分，　　終不見安樂。」</p></blockquote><a class="t" id="t0436a28"></a><p><a class="t-linehead" id="t-linehead0436a28"></a>時，跋羅蒲盧旃復說偈言：</p><a class="t" id="t0436a29"></a><blockquote class="gatha"><p>「佛出未曾有，　　見者得安隱，<a class="t" id="t0436b01"></a><br>阿修聞說偈，　　即時放於月。」</p></blockquote><a class="t" id="t0436b02"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
