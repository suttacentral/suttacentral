<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.157"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 157</span><span class="mirror-right">（一五七）</span></h1></div><p><a class="t-linehead" id="t-linehead0433b10"></a>爾時，世尊在迦毘羅衛國尼拘陀林<a class="t" id="t0433b11"></a>夏坐安居。爾時，眾多比丘於夏欲末，在講堂<a class="t" id="t0433b12"></a>中，為佛縫衣。諸比丘等縫衣已訖，作是思<a class="t" id="t0433b13"></a>惟：「我等於今，縫衣已竟，當逐佛遊行。」時，釋摩<a class="t" id="t0433b14"></a>男聞諸比丘縫衣已訖，欲隨佛遊行，聞斯<a class="t" id="t0433b15"></a>語已，即往佛所，稽首禮足，在一面坐，而白<a class="t" id="t0433b16"></a>佛言：「世尊！我今身心甚為重鈍，迷於諸方，<a class="t" id="t0433b17"></a>雖復聽法，心不甘樂。所以者何？我聞諸比丘<a class="t" id="t0433b18"></a>等，縫衣已竟，當隨佛遊行，即生念言：『何時<a class="t" id="t0433b19"></a>當復還見世尊，及以修心諸比丘等？』」</p><p><a class="t-linehead" id="t-linehead0433b19"></a>佛告之<a class="t" id="t0433b20"></a>曰：「我及比丘雖去餘處，汝若恒欲見於如來<a class="t" id="t0433b21"></a>及比丘者，應以法眼至心觀察，常修五事。何<a class="t" id="t0433b22"></a>等為五？所謂以具信故，能隨順教，非是無<a class="t" id="t0433b23"></a>信，能隨順教。持淨戒故，能隨順教，非是毀<a class="t" id="t0433b24"></a>禁能順教也。以多聞故，能隨順教，非以少聞<a class="t" id="t0433b25"></a>能隨順教。非以慳悋能行布施，以捨心故，能<a class="t" id="t0433b26"></a>行布施。非以愚癡能修智慧，以慧心故，能識<a class="t" id="t0433b27"></a>法相。是故摩訶男！若欲見佛及比丘者，恒應<a class="t" id="t0433b28"></a>修習如是五事，并六念法，若如是者，我及比<a class="t" id="t0433b29"></a>丘便常在前。所謂僧者，名為和合。」</p><p><a class="t-linehead" id="t-linehead0433b29"></a>時摩訶<a class="t" id="t0433c01"></a>男聞佛所說，歡喜禮足而去。</p><a class="t" id="t0433c02"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
