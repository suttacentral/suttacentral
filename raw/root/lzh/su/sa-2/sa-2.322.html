<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.322"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 322</span><span class="mirror-right">（三二二）</span></h1></div><p><a class="t-linehead" id="t-linehead0481b01"></a>如是我聞：</p><p><a class="t-linehead" id="t-linehead0481b01"></a>一時佛遊摩竭提國，至摩<a class="t" id="t0481b02"></a>尼行夜叉宮。時摩尼行夜叉共諸夜叉，不<a class="t" id="t0481b03"></a>在己宮，集於餘處。有一女人，持好香華，并<a class="t" id="t0481b04"></a>齎美酒，來至於此夜叉宮中。爾時，世尊處彼<a class="t" id="t0481b05"></a>宮坐，諸根寂定。時此女人見於如來，在宮中<a class="t" id="t0481b06"></a>坐，顏色悅豫，志意湛然，諸根寂定，得上調心，<a class="t" id="t0481b07"></a>譬如金樓。見斯事已，即生此念：「我於今者，便<a class="t" id="t0481b08"></a>為現見摩尼行夜叉。」時此女人前禮佛足，而<a class="t" id="t0481b09"></a>說偈言：</p><a class="t" id="t0481b10"></a><blockquote class="gatha"><p>「汝實應供養，　　請與我所願，<a class="t" id="t0481b11"></a><br>使汝得賢善，　　此摩竭提人，<a class="t" id="t0481b12"></a><br>咸從汝求願，　　汝常稱其心，<a class="t" id="t0481b13"></a><br>能與福慶祐。　　汝今稱我願，<a class="t" id="t0481b14"></a><br>令我現在樂，　　來世得生天。」</p></blockquote><a class="t" id="t0481b15"></a><p><a class="t-linehead" id="t-linehead0481b15"></a>爾時，世尊以偈答曰：</p><a class="t" id="t0481b16"></a><blockquote class="gatha"><p>「汝慎莫放逸，　　而生於憍慢，<a class="t" id="t0481b17"></a><br>常當樂信戒，　　汝當自化度。<a class="t" id="t0481b18"></a><br>請求摩尼行，　　彼將何所為？<a class="t" id="t0481b19"></a><br>未若汝自修，　　生天之業緣。」</p></blockquote><a class="t" id="t0481b20"></a><p><a class="t-linehead" id="t-linehead0481b20"></a>時彼女人聞斯偈已，復作是念：「彼必不是摩<a class="t" id="t0481b21"></a>尼夜叉，乃是瞿曇沙門。」即此女人尋以香花、<a class="t" id="t0481b22"></a>酒瓶，屏於一處，頂禮佛足，合掌向佛，而說偈<a class="t" id="t0481b23"></a>言：</p><a class="t" id="t0481b24"></a><blockquote class="gatha"><p>「云何能獲得，　　現樂後生天？<a class="t" id="t0481b25"></a><br>趣向於何事，　　能得受快樂？<a class="t" id="t0481b26"></a><br>當作何業行？　　我今問瞿曇，<a class="t" id="t0481b27"></a><br>云何今得樂，　　命終得生天？」<a class="t" id="t0481b28"></a><br>「施與調諸根，　　能生於快樂，<a class="t" id="t0481b29"></a><br>正見賢善俱，　　親近於沙門，<a class="t" id="t0481c01"></a><br>正命自活者，　　何用生于彼，<a class="t" id="t0481c02"></a><br>三十三天中，　　彼即苦羅網。<a class="t" id="t0481c03"></a><br>汝除於欲愛，　　至心聽我說，<a class="t" id="t0481c04"></a><br>我今當為汝，　　說無塵垢法，<a class="t" id="t0481c05"></a><br>汝諸夜叉眾，　　善哉聽甘露。」</p></blockquote><a class="t" id="t0481c06"></a><p><a class="t-linehead" id="t-linehead0481c06"></a>爾時，世尊即為說法，示教利喜，如諸佛法，說<a class="t" id="t0481c07"></a>施論、戒論、生天之論，欲為不淨，出世為要。佛<a class="t" id="t0481c08"></a>知其心，志意調順，為說四諦苦集滅道。女人<a class="t" id="t0481c09"></a>意聰，聞法信悟，如新淨<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>，易受染色，即於座<a class="t" id="t0481c10"></a>上見四聖諦法，知法逮得於法，盡法崖底，斷<a class="t" id="t0481c11"></a>於疑網，渡疑彼岸，不隨於他，即起禮佛，合掌<a class="t" id="t0481c12"></a>而言：「世尊！我已得出，我已得出，我盡形壽<a class="t" id="t0481c13"></a>歸依三寶，成就不殺。」</p><p><a class="t-linehead" id="t-linehead0481c13"></a>時此女人聞法歡喜，頂<a class="t" id="t0481c14"></a>禮而去。</p><a class="t" id="t0481c15"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
