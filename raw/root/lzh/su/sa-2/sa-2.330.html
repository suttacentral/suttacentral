<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.330"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 330</span><span class="mirror-right">（三三〇）</span></h1></div>　<a class="t" id="t0485c01"></a><a class="t" id="t0485c02"></a><p class="suttainfo"><span class="t-juanname">別譯雜阿含經卷第十六<span class="t-note">（丹本第十七卷初准）</span></span><br><a class="t" id="t0485c03"></a><a class="t" id="t0485c04"></a><span class="t-byline">失譯人名今附秦錄</span></p><a class="t" id="t0485c05"></a><p><a class="t-linehead" id="t-linehead0485c05"></a>爾時，世尊在毘舍離獼猴陂岸大講堂<a class="t" id="t0485c06"></a>中。時有四十波利蛇迦比丘皆阿練若，著糞<a class="t" id="t0485c07"></a>掃衣，盡行乞食，悉在學地，未離欲法，咸至佛<a class="t" id="t0485c08"></a>所，頂禮佛足，在一面坐。</p><p><a class="t-linehead" id="t-linehead0485c08"></a>爾時，世尊作是念：「此<a class="t" id="t0485c09"></a>諸比丘皆阿練若，著糞掃衣，盡行乞食，悉是<a class="t" id="t0485c10"></a>學人，未斷諸結，吾當為彼，如應說法，令諸<a class="t" id="t0485c11"></a>比丘不起于坐，心得解悟，盡諸結漏。」</p><p><a class="t-linehead" id="t-linehead0485c11"></a>佛告之<a class="t" id="t0485c12"></a>曰：「比丘當知，生死長遠，無有邊際，無有能知<a class="t" id="t0485c13"></a>其根源者，一切眾生皆為無明之所覆蓋，愛<a class="t" id="t0485c14"></a>結所使，纏繫其頸，生死長途，流轉無窮，過去<a class="t" id="t0485c15"></a>億苦無能知者，譬如恒河流入四海。我今問<a class="t" id="t0485c16"></a>汝：汝處生死，所出血多？為恒河多？」</p><p><a class="t-linehead" id="t-linehead0485c16"></a>時諸比丘<a class="t" id="t0485c17"></a>白佛言：「世尊！如我解佛所說義者，我處生死，<a class="t" id="t0485c18"></a>身所出血，多彼恒河四大海水。」</p><p><a class="t-linehead" id="t-linehead0485c18"></a>佛告諸比丘：<a class="t" id="t0485c19"></a>「善哉！善哉！汝從往世所受象身，為他截鼻、截<a class="t" id="t0485c20"></a>耳，或時截足，鐵鉤<span class="gaiji">［邱－丘＋（卯／亞）］<!--gaiji,,1[邱-丘＋（卯／亞）],2,3--></span>頭，及以斬項，所出之血，<a class="t" id="t0485c21"></a>無量無邊。又受牛、馬、騾、驢、駱駝、猪、雞、犬、豕，種種<a class="t" id="t0485c22"></a>禽獸，如受雞形，截其羽翼，及其項足，身所出<a class="t" id="t0485c23"></a>血，是諸禽獸，各被割截，所出之血，不可計量。」<a class="t" id="t0485c24"></a>復告諸比丘：「色為是常？是無常乎？」</p><p><a class="t-linehead" id="t-linehead0485c24"></a>諸比丘白<a class="t" id="t0485c25"></a>佛言：「世尊！色是無常。」</p><p><a class="t-linehead" id="t-linehead0485c25"></a>佛復問言：「色若無常，<a class="t" id="t0485c26"></a>為當是苦？為非苦乎？」</p><p><a class="t-linehead" id="t-linehead0485c26"></a>比丘對曰：「無常故苦。」</p><p><a class="t-linehead" id="t-linehead0485c26"></a>佛<a class="t" id="t0485c27"></a>復告言：「若無常苦是敗壞法，於此法中，賢聖<a class="t" id="t0485c28"></a>弟子計有我，及我所不？」</p><p><a class="t-linehead" id="t-linehead0485c28"></a>比丘對曰：「不也。世尊！」</p><a class="t" id="t0485c29"></a><p><a class="t-linehead" id="t-linehead0485c29"></a>佛復告曰：「受、想、行、識為是常耶？為無常乎？」</p><p><a class="t-linehead" id="t-linehead0485c29"></a>比<a class="t" id="t0486a01"></a>丘對曰：「斯皆無常。」</p><p><a class="t-linehead" id="t-linehead0486a01"></a>佛復問言：「若是無常，為<a class="t" id="t0486a02"></a>是苦耶？為非苦耶？」</p><p><a class="t-linehead" id="t-linehead0486a02"></a>比丘對曰：「無常故苦。」</p><p><a class="t-linehead" id="t-linehead0486a02"></a>佛又<a class="t" id="t0486a03"></a>問言：「若無常苦是敗壞法，賢聖弟子寧計是<a class="t" id="t0486a04"></a>中我、我所不？」</p><p><a class="t-linehead" id="t-linehead0486a04"></a>比丘對曰：「不也。世尊！」</p><p><a class="t-linehead" id="t-linehead0486a04"></a>佛告比丘：<a class="t" id="t0486a05"></a>「善哉！善哉！色是無常，無常故即無我，若無有<a class="t" id="t0486a06"></a>我，則無我所，如是知實正慧觀察，受、想、行、識<a class="t" id="t0486a07"></a>亦復如是。是故比丘，若有是色，乃至少時，過<a class="t" id="t0486a08"></a>去、未來、現在，若內、若外，若近、若遠，此盡無我，<a class="t" id="t0486a09"></a>及以我所，如是稱實正見所見。若受、想，若行、<a class="t" id="t0486a10"></a>若識，若多、若少，若內、若外，若近、若遠，過去、未<a class="t" id="t0486a11"></a>來、現在，都無有我，亦無我所，如實知見。賢聖<a class="t" id="t0486a12"></a>弟子見是事已，即名多聞。於色厭惡，受、想、行、<a class="t" id="t0486a13"></a>識亦生厭惡，以厭惡故得離欲，得離欲故，<a class="t" id="t0486a14"></a>則解脫。得解脫故，則解脫知見。若得解脫知<a class="t" id="t0486a15"></a>見，即知我生已盡，梵行已立，所作已辦，更不<a class="t" id="t0486a16"></a>受有。」</p><p><a class="t-linehead" id="t-linehead0486a16"></a>佛說是時，四十波利蛇迦比丘不受後<a class="t" id="t0486a17"></a>有，心得解脫。</p><p><a class="t-linehead" id="t-linehead0486a17"></a>時諸比丘聞佛所說，歡喜奉行。</p><a class="t" id="t0486a18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
