<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.43"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 43</span><span class="mirror-right">（四三）</span></h1></div>　<a class="t" id="t0387c15"></a><a class="t" id="t0387c16"></a><a class="t" id="t0387c17"></a><p class="suttainfo"><span class="t-juanname">別譯雜阿含經卷第三</span><br><a class="t" id="t0387c18"></a><a class="t" id="t0387c19"></a><span class="t-byline">失譯人名今附秦錄</span></p><a class="t" id="t0387c20"></a><h2>初誦第三</h2><a class="t" id="t0387c21"></a><p><a class="t-linehead" id="t-linehead0387c21"></a>如是我聞：</p><p><a class="t-linehead" id="t-linehead0387c21"></a>一時，佛在舍衛國祇樹給孤<a class="t" id="t0387c22"></a>獨園。爾時，世尊告諸比丘：「昔阿修羅集諸四<a class="t" id="t0387c23"></a>兵象馬車步，悉皆嚴備鬪戰之具，欲詣忉利<a class="t" id="t0387c24"></a>天宮，與諸天共鬪。爾時，帝釋聞阿修羅莊嚴<a class="t" id="t0387c25"></a>四兵，即告須毘羅天子：『我聞阿脩羅莊嚴四<a class="t" id="t0387c26"></a>兵，汝亦莊嚴四兵，往與共鬪。』須毘羅白言：『此<a class="t" id="t0387c27"></a>事最善。』作是語已，縱逸著樂，不憶此事。帝<a class="t" id="t0387c28"></a>釋聞阿脩羅已來出城，復召須毘羅言：『阿脩<a class="t" id="t0387c29"></a>羅今已出城，汝可莊嚴四兵往彼共鬪。』須毘<a class="t" id="t0388a01"></a>羅白言：『憍尸迦！此是善事。』須毘羅仍爾著<a class="t" id="t0388a02"></a>樂，不修戰備。阿脩羅莊嚴四兵，已至須彌<a class="t" id="t0388a03"></a>山上，漸欲近來。帝釋復言：『我聞阿修羅漸來<a class="t" id="t0388a04"></a>逼近，汝將四兵，可往擊之。』須毘羅即說偈言：</p><a class="t" id="t0388a05"></a><blockquote class="gatha"><p>「『若有清閑無事處，　　唯願與我如此處。』</p></blockquote><a class="t" id="t0388a06"></a><p><a class="t-linehead" id="t-linehead0388a06"></a>「帝釋即說偈答言：</p><a class="t" id="t0388a07"></a><blockquote class="gatha"><p>「『若有如此閑樂處，　　汝當將我共至彼。』</p></blockquote><a class="t" id="t0388a08"></a><p><a class="t-linehead" id="t-linehead0388a08"></a>「須毘羅復說偈言：</p><a class="t" id="t0388a09"></a><blockquote class="gatha"><p>「『我今懈怠不欲起，　　雖具聞知不莊嚴，<a class="t" id="t0388a10"></a><br>　天女五欲光四塞，　　唯願帝釋與此願。』</p></blockquote><a class="t" id="t0388a11"></a><p><a class="t-linehead" id="t-linehead0388a11"></a>「帝釋以偈答言：</p><a class="t" id="t0388a12"></a><blockquote class="gatha"><p>「『若有如此懈墮處，　　百千天女而圍遶，<a class="t" id="t0388a13"></a><br>　五欲自恣受快樂，　　汝若往彼與我俱。』</p></blockquote><a class="t" id="t0388a14"></a><p><a class="t-linehead" id="t-linehead0388a14"></a>「須毘羅復說偈言：</p><a class="t" id="t0388a15"></a><blockquote class="gatha"><p>「『天王若無事役處，　　與我無苦受斯樂。』</p></blockquote><a class="t" id="t0388a16"></a><p><a class="t-linehead" id="t-linehead0388a16"></a>「帝釋以偈答言：</p><a class="t" id="t0388a17"></a><blockquote class="gatha"><p>「『汝須毘羅有如是，　　我當與汝同是樂，<a class="t" id="t0388a18"></a><br>　頗曾見聞無事業，　　而得生活受樂者？<a class="t" id="t0388a19"></a><br>　汝今若有如是處，　　可疾速往可隨汝，<a class="t" id="t0388a20"></a><br>　汝當畏事好閑處，　　應當速疾向涅槃。』</p></blockquote><a class="t" id="t0388a21"></a><p><a class="t-linehead" id="t-linehead0388a21"></a>「聞是語已，須毘羅即集四兵，出與阿脩羅戰。<a class="t" id="t0388a22"></a>時，諸天得勝，阿脩羅退壞，阿脩羅已種種莊<a class="t" id="t0388a23"></a>嚴而來還宮。」</p><p><a class="t-linehead" id="t-linehead0388a23"></a>佛告諸比丘：「釋提桓因處天王<a class="t" id="t0388a24"></a>位得大自在，猶自精勤，讚嘆精進，況復汝<a class="t" id="t0388a25"></a>等，信心出家，被服法衣，而當不勤精進，讚<a class="t" id="t0388a26"></a>嘆精進？若能精進，讚嘆精進，如是為應出家<a class="t" id="t0388a27"></a>之法。」</p><p><a class="t-linehead" id="t-linehead0388a27"></a>佛說是已，諸比丘聞佛所說，歡喜奉<a class="t" id="t0388a28"></a>行。</p><a class="t" id="t0388a29"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
