<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.105"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 105</span><span class="mirror-right">（一〇五）</span></h1></div><p><a class="t-linehead" id="t-linehead0411a24"></a>如是我聞：</p><p><a class="t-linehead" id="t-linehead0411a24"></a>一時，佛在釋翅迦毘羅衛<a class="t" id="t0411a25"></a>林，與五百大比丘眾俱，皆是阿羅漢，諸漏已<a class="t" id="t0411a26"></a>盡，所作已辦，捨於重擔，逮得己利，盡於後<a class="t" id="t0411a27"></a>有，無復結使，正智解脫。復有十世界大威<a class="t" id="t0411a28"></a>德諸天，來至佛所，問訊佛僧。於時，世尊說<a class="t" id="t0411a29"></a>於隨順涅盤之法。</p><p><a class="t-linehead" id="t-linehead0411a29"></a>有四梵身天各作是念：<a class="t" id="t0411b01"></a>「今佛在釋翅迦羅衛林，與五百比丘僧俱，皆<a class="t" id="t0411b02"></a>是大阿羅漢，諸漏已盡，所作已辦，捨於重擔，<a class="t" id="t0411b03"></a>逮得己利，盡於後有，無復結使，正智解脫。復<a class="t" id="t0411b04"></a>有十世界大威德天，來至佛所，問訊佛僧，世<a class="t" id="t0411b05"></a>尊為其說於隨順涅盤之法。我於今者，當往<a class="t" id="t0411b06"></a>於彼佛世尊所。」時，梵身天作是念已，即於彼<a class="t" id="t0411b07"></a>沒，譬如壯士屈申臂頃，來至佛所，頂禮佛<a class="t" id="t0411b08"></a>足，在一面立。時，第一梵身天而說偈言：</p><a class="t" id="t0411b09"></a><blockquote class="gatha"><p>「今於此林中，　　集會於大眾，<a class="t" id="t0411b10"></a><br>是故我等來，　　正欲觀眾僧，<a class="t" id="t0411b11"></a><br>不以不善心，　　壞僧破和合。」</p></blockquote><a class="t" id="t0411b12"></a><p><a class="t-linehead" id="t-linehead0411b12"></a>第二梵身天復說偈言：</p><a class="t" id="t0411b13"></a><blockquote class="gatha"><p>「比丘誠實心，　　宜應務精勤，<a class="t" id="t0411b14"></a><br>猶如善御者，　　制馬令調順，<a class="t" id="t0411b15"></a><br>比丘亦如是，　　應制御諸根。」</p></blockquote><a class="t" id="t0411b16"></a><p><a class="t-linehead" id="t-linehead0411b16"></a>第三梵身天復說偈言：</p><a class="t" id="t0411b17"></a><blockquote class="gatha"><p>「譬如野馬被羇繫，　　拔柱蹋塹安隱出，<a class="t" id="t0411b18"></a><br>諸比丘等亦如是，　　拔三毒柱斷欲塹，<a class="t" id="t0411b19"></a><br>世尊導師之所調，　　能出是等大龍象。」</p></blockquote><a class="t" id="t0411b20"></a><p><a class="t-linehead" id="t-linehead0411b20"></a>第四梵身天復說偈言：</p><a class="t" id="t0411b21"></a><blockquote class="gatha"><p>「諸有歸依於佛者，　　人中捨形得天身。」</p></blockquote><a class="t" id="t0411b22"></a><p><a class="t-linehead" id="t-linehead0411b22"></a>時，四梵身天各說偈已，在於僧中，敬心戰慄，<a class="t" id="t0411b23"></a>作禮而去。</p><a class="t" id="t0411b24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
