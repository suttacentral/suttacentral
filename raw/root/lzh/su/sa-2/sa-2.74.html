<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.74"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 74</span><span class="mirror-right">（七四）</span></h1></div><p><a class="t-linehead" id="t-linehead0400a23"></a>如是我聞：</p><p><a class="t-linehead" id="t-linehead0400a23"></a>一時，佛在舍衛國祇樹給孤<a class="t" id="t0400a24"></a>獨園。時有摩納名阿脩羅鹽，往詣佛所，不善<a class="t" id="t0400a25"></a>口意，面於佛前，加諸罵辱。爾時，如來見聞是<a class="t" id="t0400a26"></a>已，即說偈言：</p><a class="t" id="t0400a27"></a><blockquote class="gatha"><p>「行善不瞋恚，　　布施常實語，<a class="t" id="t0400a28"></a><br>不瞋不害者，　　勝於懷惡忿。<a class="t" id="t0400a29"></a><br>慳貪及妄語，　　親近惡人者，<a class="t" id="t0400b01"></a><br>當知此眾生，　　積瞋如丘山。<a class="t" id="t0400b02"></a><br>瞋恚如逸馬，　　制之由轡勒，<a class="t" id="t0400b03"></a><br>控轡不名堅，　　制心乃名堅。<a class="t" id="t0400b04"></a><br>是故我今者，　　名為善調御。」</p></blockquote><a class="t" id="t0400b05"></a><p><a class="t-linehead" id="t-linehead0400b05"></a>爾時，摩納即白佛言：「我實愚闇，所為不善，面<a class="t" id="t0400b06"></a>於佛前，加諸罵辱。唯願世尊哀受我懺。」</p><p><a class="t-linehead" id="t-linehead0400b06"></a>佛<a class="t" id="t0400b07"></a>言：「摩納！知汝至心，憐愍汝故，受汝懺悔，使<a class="t" id="t0400b08"></a>汝從今善法增長，無有退轉。」</p><p><a class="t-linehead" id="t-linehead0400b08"></a>佛說是已，諸比<a class="t" id="t0400b09"></a>丘聞佛所說，歡喜奉行。</p><a class="t" id="t0400b10"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
