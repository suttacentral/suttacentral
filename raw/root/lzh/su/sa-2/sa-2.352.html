<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.352"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 352</span><span class="mirror-right">（三五二）</span></h1></div><p><a class="t-linehead" id="t-linehead0489c07"></a>有一比丘，從俱薩羅國，詣俱薩羅林，<a class="t" id="t0489c08"></a>於中止住，晝日睡眠。時彼林中，有天神作是<a class="t" id="t0489c09"></a>念言：「今此比丘處林而睡，甚非所宜，非沙門<a class="t" id="t0489c10"></a>法，污辱此林。我於今者，當覺悟之。」作是念<a class="t" id="t0489c11"></a>已，即往其所，<span class="gaiji">［口＊磬］<!--gaiji,,1[口＊磬],2&#x21107;,3--></span>咳彈指，而說偈言：</p><a class="t" id="t0489c12"></a><blockquote class="gatha"><p>「咄比丘汝起，　　無得嗜睡眠，<a class="t" id="t0489c13"></a><br>如是睡眠者，　　竟有何義利？<a class="t" id="t0489c14"></a><br>身遭極重病，　　云何而安眠？<a class="t" id="t0489c15"></a><br>毒箭中汝心，　　求拔云何眠？<a class="t" id="t0489c16"></a><br>汝既能出家，　　捨離眾緣務，<a class="t" id="t0489c17"></a><br>當滿本願求，　　勿為睡所覆。<a class="t" id="t0489c18"></a><br><span class="gaiji">［夢－夕＋登］<!--gaiji,,1[夢-夕＋登],2&#x2713C;,3--></span>瞢無覺了，　　失於昔所願，<a class="t" id="t0489c19"></a><br>欲體性無常，　　掉動不停住，<a class="t" id="t0489c20"></a><br>眴息不可保，　　凡夫愚惑著。<a class="t" id="t0489c21"></a><br>汝今已出家，　　離於在家縛，<a class="t" id="t0489c22"></a><br>云何離縛已，　　而復樂眠睡？<a class="t" id="t0489c23"></a><br>若未斷愛欲，　　其心未解脫，<a class="t" id="t0489c24"></a><br>未得最上智，　　不具斯事者，<a class="t" id="t0489c25"></a><br>不名為出家。　　云何安睡眠，<a class="t" id="t0489c26"></a><br>欲稱出家法？　　應當勤精進，<a class="t" id="t0489c27"></a><br>晝夜不懈惓，　　堅固求涅槃。<a class="t" id="t0489c28"></a><br>所求既未獲，　　出家為何眠？<a class="t" id="t0489c29"></a><br>慧識却無明，　　盡於諸漏結，<a class="t" id="t0490a01"></a><br>善調於心行，　　獲最後邊身，<a class="t" id="t0490a02"></a><br>能具如上事，　　乃可安眠睡。」</p></blockquote><a class="t" id="t0490a03"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
