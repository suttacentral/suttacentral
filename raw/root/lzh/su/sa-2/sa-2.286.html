<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.286"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 286</span><span class="mirror-right">（二八六）</span></h1></div><p><a class="t-linehead" id="t-linehead0473b23"></a>如是我聞：</p><p><a class="t-linehead" id="t-linehead0473b23"></a>一時，佛在舍衛國祇樹給孤<a class="t" id="t0473b24"></a>獨園。爾時，有天光明倍常，普照祇洹，悉皆大<a class="t" id="t0473b25"></a>明，來詣佛所，頂禮佛足，却坐一面，而說偈言：</p><a class="t" id="t0473b26"></a><blockquote class="gatha"><p>「貪悋貧窮苦，　　皆由不惠施，<a class="t" id="t0473b27"></a><br>若欲求福德，　　智者應施與。」</p></blockquote><a class="t" id="t0473b28"></a><p><a class="t-linehead" id="t-linehead0473b28"></a>爾時，世尊以偈答曰：</p><a class="t" id="t0473b29"></a><blockquote class="gatha"><p>「可怖莫過貪，　　貧乏恒飢渴，<a class="t" id="t0473c01"></a><br>恐貧不布施，　　不施畏甚大。<a class="t" id="t0473c02"></a><br>今世若後世，　　飢窮苦難計，<a class="t" id="t0473c03"></a><br>若得少能施，　　得多亦能施。<a class="t" id="t0473c04"></a><br>生時得快樂，　　壽終得生天，<a class="t" id="t0473c05"></a><br>難施而能施，　　是名難作業。<a class="t" id="t0473c06"></a><br>孾愚不知解，　　諸佛賢聖法，<a class="t" id="t0473c07"></a><br>愚智俱命終，　　生處各別異。<a class="t" id="t0473c08"></a><br>愚者墮地獄，　　受於種種苦，<a class="t" id="t0473c09"></a><br>智者生人天，　　乃可得解脫。<a class="t" id="t0473c10"></a><br>貧窮捃拾活，　　以用養妻子，<a class="t" id="t0473c11"></a><br>淨心割少施，　　其福無有量。<a class="t" id="t0473c12"></a><br>設百千大祀，　　供養於一切，<a class="t" id="t0473c13"></a><br>不及貧布施，　　十六分中一。<a class="t" id="t0473c14"></a><br>大祀有鞭打，　　侵掠他財寶，<a class="t" id="t0473c15"></a><br>種種苦惱人，　　以成大祀業。<a class="t" id="t0473c16"></a><br>以惡取財寶，　　眾皆不歡悅，<a class="t" id="t0473c17"></a><br>如是不淨施，　　及以小淨施，<a class="t" id="t0473c18"></a><br>受報有好醜，　　不可以相比。<a class="t" id="t0473c19"></a><br>如法聚財物，　　終不非法求，<a class="t" id="t0473c20"></a><br>得財捨用施，　　正直而施與。<a class="t" id="t0473c21"></a><br>具戒修禪定，　　正直者受取，<a class="t" id="t0473c22"></a><br>福聚布四方，　　猶如大海水。」</p></blockquote><a class="t" id="t0473c23"></a><p><a class="t-linehead" id="t-linehead0473c23"></a>天復以偈讚言：</p><a class="t" id="t0473c24"></a><blockquote class="gatha"><p>「往昔已曾見，　　婆羅門涅槃，<a class="t" id="t0473c25"></a><br>嫌怖久捨離，　　能度世間愛。」</p></blockquote><a class="t" id="t0473c26"></a><p><a class="t-linehead" id="t-linehead0473c26"></a>爾時，此天說此偈已，歡喜而去。</p><a class="t" id="t0473c27"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
