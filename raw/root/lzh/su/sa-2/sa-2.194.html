<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.194"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 194</span><span class="mirror-right">（一九四）</span></h1></div><p><a class="t-linehead" id="t-linehead0444b03"></a>如是我聞：</p><p><a class="t-linehead" id="t-linehead0444b03"></a>一時，佛在王舍城迦蘭陀竹<a class="t" id="t0444b04"></a>林。爾時，犢子梵志往詣佛所，問訊佛已，却坐<a class="t" id="t0444b05"></a>一面。白佛言：「世尊！我有少疑，今欲諮問，若<a class="t" id="t0444b06"></a>有閑裕，願為解說。」</p><p><a class="t-linehead" id="t-linehead0444b06"></a>佛言：「隨意問難。」</p><p><a class="t-linehead" id="t-linehead0444b06"></a>犢子言：<a class="t" id="t0444b07"></a>「以何緣故？諸餘沙門、婆羅門等，有人來問，死<a class="t" id="t0444b08"></a>此生彼，乃至非生彼非非生彼，悉皆能答。沙<a class="t" id="t0444b09"></a>門瞿曇以斯問，死此生彼，乃至非生彼非非<a class="t" id="t0444b10"></a>生彼，無義理故，置而不答？」</p><p><a class="t-linehead" id="t-linehead0444b10"></a>佛告犢子：「吾今問<a class="t" id="t0444b11"></a>汝，隨汝所解，而答於我。於汝意云何？若因<a class="t" id="t0444b12"></a>若緣，若行若根本，若行所從生，若色若無色，<a class="t" id="t0444b13"></a>若有想若無想，以此因，以此緣，以此行，以此<a class="t" id="t0444b14"></a>根本，以此行所從，無餘寂滅，無想盡處，若<a class="t" id="t0444b15"></a>如是等，無有因緣，無行無想，及盡滅法，我寧<a class="t" id="t0444b16"></a>於此無因緣等，盡滅法中，說死此生彼，乃至<a class="t" id="t0444b17"></a>說非生彼非非生彼耶？」</p><p><a class="t-linehead" id="t-linehead0444b17"></a>犢子復白佛言：「如是<a class="t" id="t0444b18"></a>因，如是緣，如是行，如是根本，如是行所從生，<a class="t" id="t0444b19"></a>是色是無色，是想是無想，斯等諸法，皆至無<a class="t" id="t0444b20"></a>餘盡滅，無想滅處，如是諸法，無有因緣，吾當<a class="t" id="t0444b21"></a>云何而能答之？」爾時，犢子聞佛所說，心生歡<a class="t" id="t0444b22"></a>喜，而作是言：「希有瞿曇！汝今弟子，說義句<a class="t" id="t0444b23"></a>味，等無差別。」犢子復言：「我於異日，以少緣事，<a class="t" id="t0444b24"></a>曾至于彼那提城群寔迦所住之處，問沙門<a class="t" id="t0444b25"></a>僧提迦旃延如斯之事，彼以此義，而答於我，<a class="t" id="t0444b26"></a>然義句味，及其文字，與今所說，等無有異，<a class="t" id="t0444b27"></a>都無錯謬，是故我今稱為希有。如此教法，昔<a class="t" id="t0444b28"></a>所未有，亦未曾說，義理相順，善答斯問。」</p><p><a class="t-linehead" id="t-linehead0444b28"></a>犢子<a class="t" id="t0444b29"></a>梵志聞佛所說，歡喜而去。</p><a class="t" id="t0444c01"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
