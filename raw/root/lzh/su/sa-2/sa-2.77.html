<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.77"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 77</span><span class="mirror-right">（七七）</span></h1></div><p><a class="t-linehead" id="t-linehead0400c26"></a>如是我聞：</p><p><a class="t-linehead" id="t-linehead0400c26"></a>一時，佛在舍衛國祇樹給孤<a class="t" id="t0400c27"></a>獨園。爾時，世尊於其晨朝，著衣持鉢，入城乞<a class="t" id="t0400c28"></a>食。時，婆羅門突邏闍遙見如來，疾走往趣，到<a class="t" id="t0400c29"></a>佛所已，覆於佛前，面加罵辱，毀謗世尊，種<a class="t" id="t0401a01"></a>種觸惱。又復掬土欲以坌佛，然所掬土，風吹<a class="t" id="t0401a02"></a>自坌，不能污佛。</p><p><a class="t-linehead" id="t-linehead0401a02"></a>爾時，如來見是事已，即說偈<a class="t" id="t0401a03"></a>言：</p><a class="t" id="t0401a04"></a><blockquote class="gatha"><p>「無瞋人所橫加瞋，　　清淨人所生毀謗，<a class="t" id="t0401a05"></a><br>如似散土還自坌，　　譬如農夫種田殖，<a class="t" id="t0401a06"></a><br>隨所種者獲其報，　　是人亦爾必得報。」</p></blockquote><a class="t" id="t0401a07"></a><p><a class="t-linehead" id="t-linehead0401a07"></a>婆羅門言：「我實有過，嬰愚無智，所為不善，唯<a class="t" id="t0401a08"></a>願如來聽我懺悔。」</p><p><a class="t-linehead" id="t-linehead0401a08"></a>佛言：「汝於如來阿羅呵三<a class="t" id="t0401a09"></a>藐三佛陀所，面加毀謗，癡惑之甚，如汝所說。<a class="t" id="t0401a10"></a>我愍汝故，受汝懺悔，使汝不退，善法增長。」婆<a class="t" id="t0401a11"></a>羅門蒙佛聽許，歡喜而去。</p><a class="t" id="t0401a12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
