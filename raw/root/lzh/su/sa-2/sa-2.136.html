<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.136"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 136</span><span class="mirror-right">（一三六）</span></h1></div><p><a class="t-linehead" id="t-linehead0426c14"></a>如是我聞：</p><p><a class="t-linehead" id="t-linehead0426c14"></a>一時，佛在舍衛國祇樹給孤<a class="t" id="t0426c15"></a>獨園。時，有一天光色倍常，於其夜中，來詣佛<a class="t" id="t0426c16"></a>所，威光熾盛，遍照祇洹，悉皆大明。爾時，此<a class="t" id="t0426c17"></a>天禮佛足已，却坐一面，而說偈言：</p><a class="t" id="t0426c18"></a><blockquote class="gatha"><p>「世間天及人，　　飲食生歡喜，<a class="t" id="t0426c19"></a><br>世間都無有，　　飲食不生喜。」</p></blockquote><a class="t" id="t0426c20"></a><p><a class="t-linehead" id="t-linehead0426c20"></a>爾時，世尊復說偈言：</p><a class="t" id="t0426c21"></a><blockquote class="gatha"><p>「若有能信施，　　使心極清淨，<a class="t" id="t0426c22"></a><br>今世若後世，　　飲食福隨逐。」</p></blockquote><a class="t" id="t0426c23"></a><p><a class="t-linehead" id="t-linehead0426c23"></a>爾時，此天聞佛所說，白佛言：「世尊！實為希<a class="t" id="t0426c24"></a>有！善說斯偈。」復白佛言：「世尊！我憶過去，有<a class="t" id="t0426c25"></a>一人王名曰遲緩，然彼國王於四城門施於<a class="t" id="t0426c26"></a>飲食，城中及市亦施飲食。時，王夫人白於王<a class="t" id="t0426c27"></a>言：『王今作福，願聽我等助王為福。』王聞其<a class="t" id="t0426c28"></a>言，以城東門所施之食，迴與夫人。王之太子<a class="t" id="t0426c29"></a>亦白父言：『父母修福，我亦樂修。』王聞其言，以<a class="t" id="t0427a01"></a>城南門所施之食，迴與太子。輔相後來，啟白<a class="t" id="t0427a02"></a>王言：『王今修善，夫人、太子皆修福業，唯願聽<a class="t" id="t0427a03"></a>我助修福業。』王聞其言，以城西門所施之食，<a class="t" id="t0427a04"></a>迴與輔相。時，有諸臣復白王言：『夫人、太子及<a class="t" id="t0427a05"></a>以輔相咸修福德，我等今者亦樂助修。』王聞<a class="t" id="t0427a06"></a>其言，即以北門所施之食，迴與諸臣。時，國中<a class="t" id="t0427a07"></a>人復白王言：『夫人、太子、輔相咸修福德，願<a class="t" id="t0427a08"></a>聽我等助修福業。』王聞其言，復以布施迴與<a class="t" id="t0427a09"></a>人民。時，典施人白於王言：『王之所有，於四城<a class="t" id="t0427a10"></a>門及以布施，悉皆迴與夫人、太子、輔相、大臣、<a class="t" id="t0427a11"></a>國中人民，斷於王施，兼竭庫藏。』王即答言：『先<a class="t" id="t0427a12"></a>所與者，已爾與盡，自今已後，他方小國所可<a class="t" id="t0427a13"></a>貢獻，半入庫藏，半用修福。』世尊！我於爾時，<a class="t" id="t0427a14"></a>長夜修福，我於長夜獲得勝報，常懷喜樂，所<a class="t" id="t0427a15"></a>受福報，無有窮盡，不見邊際。如我所受，得大<a class="t" id="t0427a16"></a>果報，乃知世尊善說斯偈。」</p><p><a class="t-linehead" id="t-linehead0427a16"></a>時，遲緩天子聞佛<a class="t" id="t0427a17"></a>所說，歡喜踊躍，頂禮佛足，還于天宮。</p><a class="t" id="t0427a18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
