<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.89"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 89</span><span class="mirror-right">（八九）</span></h1></div><p><a class="t-linehead" id="t-linehead0404a27"></a>如是我聞：</p><p><a class="t-linehead" id="t-linehead0404a27"></a>一時，佛在舍衛國祇樹給孤<a class="t" id="t0404a28"></a>獨園。爾時，有一摩納名優北伽，往詣佛所，<a class="t" id="t0404a29"></a>稽首問訊，在一面坐。白佛言：「世尊！婆羅門如<a class="t" id="t0404b01"></a>法乞財，聚設大祀，教他設祀。如是之祀，為當<a class="t" id="t0404b02"></a>作祀，為當不作？」</p><p><a class="t-linehead" id="t-linehead0404b02"></a>爾時，世尊說偈答言：</p><a class="t" id="t0404b03"></a><blockquote class="gatha"><p>「馬脂及人脂，　　牛脂并美食，<a class="t" id="t0404b04"></a><br>吸風開祀門，　　此六名大祀；<a class="t" id="t0404b05"></a><br>作業雖廣大，　　仙聖所毀呰。<a class="t" id="t0404b06"></a><br><span class="gaiji">牂<!--gaiji,牂,1[牛＊羊],2&#x4367;,3--></span>羊及羖羊，　　牛王諸小牛，<a class="t" id="t0404b07"></a><br>一切殺生類，　　此不為正祀，<a class="t" id="t0404b08"></a><br>如是是邪祀，　　眾聖所不過。<a class="t" id="t0404b09"></a><br>若設正祀者，　　終不惱群生，<a class="t" id="t0404b10"></a><br>不害有生命，　　設祀斷諸有，<a class="t" id="t0404b11"></a><br>是名為正祀。　　若設如是祀，<a class="t" id="t0404b12"></a><br>大仙必往彼，　　施及祀場餘，<a class="t" id="t0404b13"></a><br>宜與彼應供。　　清淨心惠施，<a class="t" id="t0404b14"></a><br>時施施何處？　　當施勝福田。<a class="t" id="t0404b15"></a><br>云何勝福田？　　所謂修梵行。<a class="t" id="t0404b16"></a><br>若能如是施，　　斯名廣大祀。<a class="t" id="t0404b17"></a><br>設如是大祀，　　以如法聚財，<a class="t" id="t0404b18"></a><br>淨水手自與，　　若能如是施，<a class="t" id="t0404b19"></a><br>諸天生信敬，　　名為自他利，<a class="t" id="t0404b20"></a><br>必獲大果報。　　如是設大祀，<a class="t" id="t0404b21"></a><br>唯有智者能，　　能生於淨信，<a class="t" id="t0404b22"></a><br>亦得心解脫，　　惱害不能加，<a class="t" id="t0404b23"></a><br>得世間眾樂，　　得生於勝處。<a class="t" id="t0404b24"></a><br>是名為智者，　　所設之大祀。」</p></blockquote><a class="t" id="t0404b25"></a><p><a class="t-linehead" id="t-linehead0404b25"></a>佛說是已，優北伽摩納聞佛所說，歡喜而<a class="t" id="t0404b26"></a>去。</p><a class="t" id="t0404b27"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
