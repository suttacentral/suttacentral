<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.305"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 305</span><span class="mirror-right">（三〇五）</span></h1></div><p><a class="t-linehead" id="t-linehead0477b04"></a>如是我聞：</p><p><a class="t-linehead" id="t-linehead0477b04"></a>一時，佛在舍衛國祇樹給孤<a class="t" id="t0477b05"></a>獨園。時有天子名須尸摩，與其眷屬五百人<a class="t" id="t0477b06"></a>俱，來詣佛所，頂禮佛足，在一面坐。爾時，世尊<a class="t" id="t0477b07"></a>告阿難言：「世若有人，能稱實說，彼當應言：『舍<a class="t" id="t0477b08"></a>利弗比丘持戒多聞，少欲知定，樂於閑靜，精<a class="t" id="t0477b09"></a>勤修定，有大念力，成就智慧，速疾智利智，善<a class="t" id="t0477b10"></a>知出要，深解出乘，滿足實智。』」</p><p><a class="t-linehead" id="t-linehead0477b10"></a>阿難白佛言：「世<a class="t" id="t0477b11"></a>尊！誠如聖教，若稱實說，彼應當言：『舍利弗比<a class="t" id="t0477b12"></a>丘持戒多聞，最為第一，乃至成就實智。』」</p><p><a class="t-linehead" id="t-linehead0477b12"></a>時諸<a class="t" id="t0477b13"></a>天子聞於如來及與阿難讚舍利弗，天之容<a class="t" id="t0477b14"></a>貌轉復端嚴，其身光曜，倍更殊常，遍照祇洹，<a class="t" id="t0477b15"></a>赫然大明。</p><p><a class="t-linehead" id="t-linehead0477b15"></a>時須尸摩天子顏貌威光轉熾盛<a class="t" id="t0477b16"></a>已，合掌向佛，而說偈言：</p><a class="t" id="t0477b17"></a><blockquote class="gatha"><p>「舍利弗多聞，　　咸稱為大智，<a class="t" id="t0477b18"></a><br>持戒善調順，　　世尊所讚歎。」</p></blockquote><a class="t" id="t0477b19"></a><p><a class="t-linehead" id="t-linehead0477b19"></a>世尊復以偈答曰：</p><a class="t" id="t0477b20"></a><blockquote class="gatha"><p>「舍利弗多聞，　　<span class="corr" title="[威&gt;咸] cf.【麗】">咸</span>稱為大智，<a class="t" id="t0477b21"></a><br>持戒善調順，　　世尊所讚歎，<a class="t" id="t0477b22"></a><br>得無生寂滅，　　破魔住後身。」</p></blockquote><a class="t" id="t0477b23"></a><p><a class="t-linehead" id="t-linehead0477b23"></a>時須尸摩聞佛所說，歡喜頂禮，還于天宮。</p><a class="t" id="t0477b24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
