<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.109"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 109</span><span class="mirror-right">（一〇九）</span></h1></div><p><a class="t-linehead" id="t-linehead0412c19"></a>如是我聞：</p><p><a class="t-linehead" id="t-linehead0412c19"></a>一時，佛在舍衛國祇樹給孤<a class="t" id="t0412c20"></a>獨園。時，有一梵起大邪見，而作是言：「我此處<a class="t" id="t0412c21"></a>常不見有能生於我宮，況復有能過於我上<a class="t" id="t0412c22"></a>者？」</p><p><a class="t-linehead" id="t-linehead0412c22"></a>爾時，世尊入於三昧，從閻浮提沒，現於<a class="t" id="t0412c23"></a>梵頂虛空中坐。尊者憍陳如以淨天眼觀於<a class="t" id="t0412c24"></a>世尊為至何處？即知如來在梵頂上虛空中<a class="t" id="t0412c25"></a>坐。時，憍陳如亦入是定，於此而沒，現梵頂<a class="t" id="t0412c26"></a>上，處如來下，在於東面。</p><a class="t" id="t0412c27"></a><p><a class="t-linehead" id="t-linehead0412c27"></a>時，尊者摩訶迦葉以淨天眼觀於如來為至<a class="t" id="t0412c28"></a>何處？尋知世尊在梵頂上，復入此定，於此處<a class="t" id="t0412c29"></a>沒，在如來下，現梵頂上，在於南面。</p><a class="t" id="t0413a01"></a><p><a class="t-linehead" id="t-linehead0413a01"></a>尊者目連以淨天眼，觀於如來為至何處？尋<a class="t" id="t0413a02"></a>知世尊在梵頂上，即入是定，於此處沒，現梵<a class="t" id="t0413a03"></a>頂上，處如來下，現於西面。</p><a class="t" id="t0413a04"></a><p><a class="t-linehead" id="t-linehead0413a04"></a>時，尊者阿那律復以淨天眼觀察如來為至<a class="t" id="t0413a05"></a>何處？尋知世尊在梵頂上，亦入是定，於此處<a class="t" id="t0413a06"></a>沒，現梵頂上，處如來下，在於北面。</p><a class="t" id="t0413a07"></a><p><a class="t-linehead" id="t-linehead0413a07"></a>爾時，世尊告梵天言：「汝本所見，為捨已不？」<a class="t" id="t0413a08"></a>復告梵天：「汝本心念：『我不見有能生我宮者，<a class="t" id="t0413a09"></a>況能出過？』汝今試觀此等天身，容貌光明，<a class="t" id="t0413a10"></a>勝汝已不？」時，梵白佛：「唯然！已見。而今見之，<a class="t" id="t0413a11"></a>斯等光明，昔所不見，而今見之，斯等光明，真<a class="t" id="t0413a12"></a>為殊勝。自今已後，更不敢言此處常恒無有<a class="t" id="t0413a13"></a>變易。」</p><p><a class="t-linehead" id="t-linehead0413a13"></a>佛告梵天：「此處無常，空不自在。」佛為彼<a class="t" id="t0413a14"></a>梵種種說法，示教利喜，入如是三昧，從彼<a class="t" id="t0413a15"></a>梵沒，還於祇洹。尊者憍陳如、摩訶迦葉、阿<a class="t" id="t0413a16"></a>那律等，亦為彼梵種種說法，示教利喜，亦入<a class="t" id="t0413a17"></a>是定，從彼處沒，還於祇洹；唯尊者大目犍<a class="t" id="t0413a18"></a>連在彼而坐。</p><p><a class="t-linehead" id="t-linehead0413a18"></a>爾時，彼梵問目連言：「世尊弟<a class="t" id="t0413a19"></a>子頗有如汝有大威德、神足者不？」目連答言：<a class="t" id="t0413a20"></a>「諸餘聲聞亦有如是威德、神足。」尊者目連即<a class="t" id="t0413a21"></a>說偈言：</p><a class="t" id="t0413a22"></a><blockquote class="gatha"><p>「牟尼弟子大羅漢，　　有大威德具三明，<a class="t" id="t0413a23"></a><br>得盡諸漏知他心，　　能現神變化群生，<a class="t" id="t0413a24"></a><br>如是聲聞甚眾多，　　是故汝今宜恭敬。」</p></blockquote><a class="t" id="t0413a25"></a><p><a class="t-linehead" id="t-linehead0413a25"></a>時，尊者目連說是偈已，種種說法，示教利喜，<a class="t" id="t0413a26"></a>亦入是定，從彼梵沒，還於祇洹。</p><a class="t" id="t0413a27"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
