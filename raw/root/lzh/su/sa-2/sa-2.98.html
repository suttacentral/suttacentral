<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.98"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 98</span><span class="mirror-right">（九八）</span></h1></div><p><a class="t-linehead" id="t-linehead0408b25"></a>如是我聞：</p><p><a class="t-linehead" id="t-linehead0408b25"></a>一時，佛遊拘薩羅國。爾時，世<a class="t" id="t0408b26"></a>尊止於孫陀利河岸。時彼岸側有住婆羅門，<a class="t" id="t0408b27"></a>往詣佛所，問訊已訖，在一面坐，即白佛言：「汝<a class="t" id="t0408b28"></a>欲入此河中浴耶？」佛問之曰：「入此河浴有何<a class="t" id="t0408b29"></a>利益？」婆羅門言：「今此河者，古仙度處。若入洗<a class="t" id="t0408c01"></a>浴，能除眾惡，清淨鮮潔，名為大吉。」</p><p><a class="t-linehead" id="t-linehead0408c01"></a>佛聞是已，<a class="t" id="t0408c02"></a>即說偈言：</p><a class="t" id="t0408c03"></a><blockquote class="gatha"><p>「非彼孫陀利，　　得閉及恒河，<a class="t" id="t0408c04"></a><br>竭闍婆鉢提，　　入是諸河浴，<a class="t" id="t0408c05"></a><br>終不能洗除，　　已作之惡業。<a class="t" id="t0408c06"></a><br>大力鉢健提，　　并與愚下劣，<a class="t" id="t0408c07"></a><br>設共於中洗，　　乃至百千年，<a class="t" id="t0408c08"></a><br>終不能除惡、　　煩惱之垢穢。<a class="t" id="t0408c09"></a><br>若人心真淨，　　具戒常布薩，<a class="t" id="t0408c10"></a><br>能修淨業者，　　常得具足戒。<a class="t" id="t0408c11"></a><br>不殺及不盜，　　不婬不妄語，<a class="t" id="t0408c12"></a><br>能信罪福者，　　終不嫉於他，<a class="t" id="t0408c13"></a><br>法水澡塵垢，　　宜於是處洗。<a class="t" id="t0408c14"></a><br>雖於孫陀利、　　竭闍等諸河，<a class="t" id="t0408c15"></a><br>此皆是世水，　　飲之及洗浴，<a class="t" id="t0408c16"></a><br>不能除垢污，　　并祛諸惡業，<a class="t" id="t0408c17"></a><br>飲浴何用為？　　實語而調順，<a class="t" id="t0408c18"></a><br>捨瞋不害物，　　此是真淨水。<a class="t" id="t0408c19"></a><br>若入淨戒河，　　洗除諸塵勞，<a class="t" id="t0408c20"></a><br>雖不除外穢，　　能祛於內垢。<a class="t" id="t0408c21"></a><br>凶嶮殘害者，　　孾愚造諸惡，<a class="t" id="t0408c22"></a><br>如是等不淨，　　穢污垢惡者，<a class="t" id="t0408c23"></a><br>水正洗身垢，　　不能除此惡。」</p></blockquote><a class="t" id="t0408c24"></a><p><a class="t-linehead" id="t-linehead0408c24"></a>時，婆羅門聞佛所說，讚言：「善哉！善哉！誠如<a class="t" id="t0408c25"></a>所言。夫洗浴者，能除身垢。為惡業者，非洗能<a class="t" id="t0408c26"></a>除。」</p><a class="t" id="t0408c27"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
