<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.107"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 107</span><span class="mirror-right">（一〇七）</span></h1></div>　<a class="t" id="t0412a01"></a><a class="t" id="t0412a02"></a><p class="suttainfo"><span class="t-juanname">別譯雜阿含經卷第六</span><br><a class="t" id="t0412a03"></a><a class="t" id="t0412a04"></a><span class="t-byline">失譯人名今附秦錄</span></p><a class="t" id="t0412a05"></a><p><a class="t-linehead" id="t-linehead0412a05"></a>如是我聞：</p><p><a class="t-linehead" id="t-linehead0412a05"></a>一時，佛在舍衛國祇樹給孤<a class="t" id="t0412a06"></a>獨園。時，有二天，一名小勝善閉梵，二名小勝<a class="t" id="t0412a07"></a>光梵，欲來詣佛。時，婆迦梵見此二梵，即問之<a class="t" id="t0412a08"></a>曰：「欲何所至？」二梵答言：「我等欲往詣世尊所，<a class="t" id="t0412a09"></a>問訊禮敬」。時，婆迦梵即說偈言：</p><a class="t" id="t0412a10"></a><blockquote class="gatha"><p>「四梵字鸛雀，　　三梵名為金，<a class="t" id="t0412a11"></a><br>七十二五百，　　名曰為餘毘。<a class="t" id="t0412a12"></a><br>汝觀我金色，　　赫然而明盛，<a class="t" id="t0412a13"></a><br>所有威光明，　　暉光蔽梵天，<a class="t" id="t0412a14"></a><br>云何不觀我，　　乃欲詣佛所？」</p></blockquote><a class="t" id="t0412a15"></a><p><a class="t-linehead" id="t-linehead0412a15"></a>爾時，二梵以偈答言：</p><a class="t" id="t0412a16"></a><blockquote class="gatha"><p>「汝今有少光，　　映蔽于梵天，<a class="t" id="t0412a17"></a><br>當知此光色，　　皆有諸過患，<a class="t" id="t0412a18"></a><br>明智得解脫，　　不樂斯光色。」</p></blockquote><a class="t" id="t0412a19"></a><p><a class="t-linehead" id="t-linehead0412a19"></a>爾時，二梵說是偈已，來詣佛所，頂禮佛足，在<a class="t" id="t0412a20"></a>一面坐。二梵白佛言：「世尊！我等欲來見佛。時，<a class="t" id="t0412a21"></a>婆迦梵因問我言：『欲何所至？』我等答言：『欲詣<a class="t" id="t0412a22"></a>佛所。』時，婆迦梵說此偈言：</p><a class="t" id="t0412a23"></a><blockquote class="gatha"><p>「『四梵名鸛雀，　　三梵名為金，<a class="t" id="t0412a24"></a><br>　七十二五百，　　名曰為餘毘。<a class="t" id="t0412a25"></a><br>　汝觀我金色，　　赫然大熾盛，<a class="t" id="t0412a26"></a><br>　所有身光明，　　暉光蔽梵天，<a class="t" id="t0412a27"></a><br>　云何不觀我，　　乃欲詣佛所？』</p></blockquote><a class="t" id="t0412a28"></a><p><a class="t-linehead" id="t-linehead0412a28"></a>「我等即便說偈答言：</p><a class="t" id="t0412a29"></a><blockquote class="gatha"><p>「『汝今有少光，　　映蔽於梵天，<a class="t" id="t0412b01"></a><br>　當知此光色，　　皆有諸過患，<a class="t" id="t0412b02"></a><br>　智者得解脫，　　不樂斯光色。』」</p></blockquote><a class="t" id="t0412b03"></a><p><a class="t-linehead" id="t-linehead0412b03"></a>佛言：「梵天！實爾，實爾。彼梵雖復少有光色，映<a class="t" id="t0412b04"></a>蔽梵天，當知光色皆有過患，智者解了，不應<a class="t" id="t0412b05"></a>樂此。」</p><p><a class="t-linehead" id="t-linehead0412b05"></a>佛為二梵<span class="corr" title="[稱&gt;種] cf.【麗】">種</span>種說法，示教利喜。二梵聞<a class="t" id="t0412b06"></a>法，歡喜頂禮，還於天宮。</p><a class="t" id="t0412b07"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
