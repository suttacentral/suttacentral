<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.127"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 127</span><span class="mirror-right">（一二七）</span></h1></div><p><a class="t-linehead" id="t-linehead0421c24"></a>如是我聞：</p><p><a class="t-linehead" id="t-linehead0421c24"></a>一時，佛在瞻波國竭城祇<a class="t" id="t0421c25"></a>池岸。時，聚落主號王頂髮，來詣佛所，頂禮尊<a class="t" id="t0421c26"></a>足，在一面坐。佛告之曰：「此世間中，多有眾<a class="t" id="t0421c27"></a>生依二種法：一貪欲樂，二名習於無益。身事<a class="t" id="t0421c28"></a>非聖之法，徒受無益損減。習於欲樂，是名下<a class="t" id="t0421c29"></a>賤繫累之法。受欲樂者，凡有三種。云何為三？<a class="t" id="t0422a01"></a>一者、聚非法財，殘害物命，自樂己身，而為<a class="t" id="t0422a02"></a>己身作正樂因，此亦不名供養父母，亦不名<a class="t" id="t0422a03"></a>與妻子及其僮僕，亦非親友、知識、眷屬、輔弼<a class="t" id="t0422a04"></a>己者，亦復不名為供養供給沙門、婆羅門，諸<a class="t" id="t0422a05"></a>福田等。若如是者，不修上道，不作樂因，不得<a class="t" id="t0422a06"></a>樂報，是名第一欲樂。設受欲樂，或時如法，或<a class="t" id="t0422a07"></a>不如法，或為殘害，或不殘害，以樂己身，安樂<a class="t" id="t0422a08"></a>父母、妻子、僮僕、親友、眷屬、輔弼己者，悉皆供<a class="t" id="t0422a09"></a>養供給，與正安樂，然不施與沙門、婆羅門，及<a class="t" id="t0422a10"></a>諸福田，亦復不修正道，不作樂因，不求樂報，<a class="t" id="t0422a11"></a>不作生天因緣，是名第二欲樂。」</p><p><a class="t-linehead" id="t-linehead0422a11"></a>佛復告聚落<a class="t" id="t0422a12"></a>主：「若有集於財寶，如法而聚，而為殘害，以<a class="t" id="t0422a13"></a>如法故，不造殘惡故，修自己身，正受其樂，<a class="t" id="t0422a14"></a>亦名正理供養父母，及與妻子、僮僕、親友、眷<a class="t" id="t0422a15"></a>屬、輔成己者，皆名正與安樂，正事給養。時時<a class="t" id="t0422a16"></a>供養沙門、婆羅門，修立福田，修於上道，種於<a class="t" id="t0422a17"></a>樂因，求樂果報，作生天因緣，是名第三受於<a class="t" id="t0422a18"></a>欲樂。我今為諸受欲樂者，皆悉同說。設受欲<a class="t" id="t0422a19"></a>樂，我說下賤。設受欲樂，我說為中。設受欲樂，<a class="t" id="t0422a20"></a>我說為上。何者下賤？非法聚財，又不非法聚<a class="t" id="t0422a21"></a>財，自樂己身，而為己身作正樂因，此亦不供<a class="t" id="t0422a22"></a>養，亦不名與妻子、僮僕、親友、眷屬，亦不隨時<a class="t" id="t0422a23"></a>供養沙門、婆羅門諸福田等，不修上道，不作<a class="t" id="t0422a24"></a>樂因，不得樂報，不作生天因緣，是名為下。<a class="t" id="t0422a25"></a>何等名中？設受欲樂，或時如法，或不如法，或<a class="t" id="t0422a26"></a>為殘害，以自樂身，亦復安樂父母、妻子、僮僕、<a class="t" id="t0422a27"></a>親屬，乃至不作生天因緣，是名為中。云何名<a class="t" id="t0422a28"></a>上？所謂如法聚財，不作殘害，身正受樂，正<a class="t" id="t0422a29"></a>理供養父母及與妻子、僮僕、親友，乃至能作生<a class="t" id="t0422b01"></a>天因緣，是名為上。</p><p><a class="t-linehead" id="t-linehead0422b01"></a>「何等無益三種苦身？所謂<a class="t" id="t0422b02"></a>苦非聖法，無有義利，若有苦身，心已變壞。初<a class="t" id="t0422b03"></a>犯禁戒，身心內外一切俱熱，追念此事，無時<a class="t" id="t0422b04"></a>暫離。現在之世，不離煩熱，終不能得過人<a class="t" id="t0422b05"></a>之法，是名初無益苦身法。若復有人，雖不犯<a class="t" id="t0422b06"></a>戒，心亦不變，然復稱於身心二業，內外俱適，<a class="t" id="t0422b07"></a>修學是事，現在之世，不離煩惱，終不能得過<a class="t" id="t0422b08"></a>人之法，是名第二無益苦身。復次若更有人，<a class="t" id="t0422b09"></a>雖不犯戒，心不變異，然復稱於身心二業，內<a class="t" id="t0422b10"></a>外俱適，修念此事，現在之世，不離惱熱，有少<a class="t" id="t0422b11"></a>增進過人之法，或得少智，或得見法，或少禪<a class="t" id="t0422b12"></a>定，是名第三無益苦身。</p><p><a class="t-linehead" id="t-linehead0422b12"></a>「聚落主！我亦不說無<a class="t" id="t0422b13"></a>益苦行都為一種，有一苦行名為下品，復<a class="t" id="t0422b14"></a>有苦行名為中品，又有苦行名為上品。云何<a class="t" id="t0422b15"></a>名下？初毀戒時，心已變壞，身心內外一切俱<a class="t" id="t0422b16"></a>熱，追念此事，無時暫離，於現在世，不離煩<a class="t" id="t0422b17"></a>惱，終不能得過人之法，是名為下。云何名中？<a class="t" id="t0422b18"></a>若復有人，雖不犯戒，心亦不變，然復稱於身<a class="t" id="t0422b19"></a>心二業，內外俱適，修學此事，於現在世，不離<a class="t" id="t0422b20"></a>惱熱，亦不能得過人之法，是名為中。云何名<a class="t" id="t0422b21"></a>上？若更有人，雖不犯戒，心不變異，然復稱<a class="t" id="t0422b22"></a>於身心二業，內外俱適，修學此事，於今現<a class="t" id="t0422b23"></a>在，不能永斷一切煩惱，有少增進過人之法，<a class="t" id="t0422b24"></a>或得少智，或得見法，或觸禪樂，是名為上。</p><p><a class="t-linehead" id="t-linehead0422b24"></a>「為，<a class="t" id="t0422b25"></a>聚落主！除是二邊，趣向於道，所謂三種欲樂，<a class="t" id="t0422b26"></a>及以三種無益苦身，趣向中道。何等名為捨<a class="t" id="t0422b27"></a>於三種欲樂之事，及以三種無益苦身，向<a class="t" id="t0422b28"></a>中道耶？聚落主！貪染欲樂，惱害自<span class="corr" title="[見&gt;身] cf.【麗】">身</span>，亦惱害<a class="t" id="t0422b29"></a>他，自他俱害，現集諸惡，於當來世，亦集諸<a class="t" id="t0422c01"></a>惡。以此因緣，心煩悲憂，受諸苦惱。設盡欲<a class="t" id="t0422c02"></a>結，亦無自苦，亦不苦他，亦復無有自他之苦，<a class="t" id="t0422c03"></a>現在之世，不集諸苦，於未來世，亦復不集一<a class="t" id="t0422c04"></a>切眾苦，以是義故，得現法樂，離眾惱熱，不擇<a class="t" id="t0422c05"></a>時節，得近涅槃。於現在世，能得道果，智者自<a class="t" id="t0422c06"></a>知，明了無滯，不隨他教，是名初中道。聚落<a class="t" id="t0422c07"></a>主！復有中道，離於惱熱，不擇時節，得近涅<a class="t" id="t0422c08"></a>槃，智者自知，不隨他教，所謂正見、正語、正<a class="t" id="t0422c09"></a>業、正命、正定、正方便、正志、正念，是名第二中<a class="t" id="t0422c10"></a>道。」說是法時，王頂髮聚落主遠塵離垢，得法<a class="t" id="t0422c11"></a>眼淨。</p><p><a class="t-linehead" id="t-linehead0422c11"></a>爾時，王頂髮聚落主知法、見法、得法，度<a class="t" id="t0422c12"></a>疑彼岸，離於疑惑，不隨他教，不受異見，於<a class="t" id="t0422c13"></a>佛法中，得自在辯。即從坐起，整衣服，合掌<a class="t" id="t0422c14"></a>向佛，白佛言：「世尊！我於今日，已得出過，歸<a class="t" id="t0422c15"></a>依於佛，亦復歸依法僧二寶，我持優婆塞<a class="t" id="t0422c16"></a>戒，從今盡壽，歸依三寶。」</p><p><a class="t-linehead" id="t-linehead0422c16"></a>爾時，王頂髮聚落<a class="t" id="t0422c17"></a>主聞佛所說，歡喜踊躍，頂禮而去。</p><a class="t" id="t0422c18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
