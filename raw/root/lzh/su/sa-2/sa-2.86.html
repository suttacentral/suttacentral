<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.86"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 86</span><span class="mirror-right">（八六）</span></h1></div><p><a class="t-linehead" id="t-linehead0403b10"></a>如是我聞：</p><p><a class="t-linehead" id="t-linehead0403b10"></a>一<span class="corr" title="[切&gt;時]">時</span>，佛在舍衛國祇樹給孤<a class="t" id="t0403b11"></a>獨園。爾時，有一老婆羅門年耆根熟，先於往<a class="t" id="t0403b12"></a>日，多造眾惡，極為麁弊，毀犯所禁，不信福<a class="t" id="t0403b13"></a>善，不先作福，臨終之時，無所依止，往詣佛<a class="t" id="t0403b14"></a>所，問訊佛已，在一面坐，而白佛言：「世尊！我<a class="t" id="t0403b15"></a>於往日，多造眾惡，極為麁弊，毀犯所禁，不能<a class="t" id="t0403b16"></a>修福，又不修善，亦復不能先作福德，臨終<a class="t" id="t0403b17"></a>之時，無所依止。」佛言：「實如汝語。」老婆羅門<a class="t" id="t0403b18"></a>言：「善哉！瞿曇！當為我說，使我長夜獲於安樂，<a class="t" id="t0403b19"></a>得義得利。」</p><p><a class="t-linehead" id="t-linehead0403b19"></a>佛言：「實如汝說，汝於往日，身口意<a class="t" id="t0403b20"></a>業不作善行，毀犯禁戒，不修福德，不能先<a class="t" id="t0403b21"></a>造，臨命終時，作所怙恃。汝於今者，實為衰<a class="t" id="t0403b22"></a>老，先造眾罪，所作麁惡，不造福業，不修善<a class="t" id="t0403b23"></a>行，不能先造，可畏之時，所歸依處。譬如有<a class="t" id="t0403b24"></a>人，將欲死時，思願逃避，入善舍宅，以自救<a class="t" id="t0403b25"></a>護，如是之事，都不可得。是故今當身修善<a class="t" id="t0403b26"></a>行，意口亦然，若三業善，臨命之時，即是舍<a class="t" id="t0403b27"></a>宅，可逃避處。」</p><a class="t" id="t0403b28"></a><p><a class="t-linehead" id="t-linehead0403b28"></a>爾時，世尊即說偈言：</p><a class="t" id="t0403b29"></a><blockquote class="gatha"><p>「人生壽命促，　　必將付於死。<a class="t" id="t0403c01"></a><br>衰老之所侵，　　無有能救者。<a class="t" id="t0403c02"></a><br>是以應畏死，　　唯有入佛法。<a class="t" id="t0403c03"></a><br>若修善法者，　　是則歸依處。」</p></blockquote><a class="t" id="t0403c04"></a><p><a class="t-linehead" id="t-linehead0403c04"></a>佛說是已，第二經無差別，應求歸依處，大人<a class="t" id="t0403c05"></a>宜修善。第三長行別偈則不同，偈言：</p><a class="t" id="t0403c06"></a><blockquote class="gatha"><p>「壯盛及衰老，　　三時皆過去，<a class="t" id="t0403c07"></a><br>餘命既無幾，　　常為老所患。<a class="t" id="t0403c08"></a><br>近到閻王際，　　婆羅門欲生，<a class="t" id="t0403c09"></a><br>二間無住處，　　汝都無資粮。<a class="t" id="t0403c10"></a><br>應作小明燈，　　依憑於精勤，<a class="t" id="t0403c11"></a><br>前除於諸使，　　不復生老死。」</p></blockquote><a class="t" id="t0403c12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
