<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.198"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 198</span><span class="mirror-right">（一九八）</span></h1></div><p><a class="t-linehead" id="t-linehead0446a11"></a>如是我聞：</p><p><a class="t-linehead" id="t-linehead0446a11"></a>一時，佛在王舍城。爾時，犢<a class="t" id="t0446a12"></a>子梵志往詣佛所，問訊佛已，在一面坐。白佛<a class="t" id="t0446a13"></a>言：「瞿曇！我有少疑，若蒙聽察，乃敢發問。」佛<a class="t" id="t0446a14"></a>默然不答。第二第三，亦如是問。第二第三，佛<a class="t" id="t0446a15"></a>亦默然。犢子言：「瞿曇！我於長夜，與汝親厚，<a class="t" id="t0446a16"></a>我有少問，唯願答我。」</p><p><a class="t-linehead" id="t-linehead0446a16"></a>佛作是念：「犢子梵志長<a class="t" id="t0446a17"></a>夜已來，稟性質直，無有諂偽，諸有所問，皆求<a class="t" id="t0446a18"></a>解故，不為惱亂，吾當聽之，若阿毘曇、毘尼，隨<a class="t" id="t0446a19"></a>其所問。」佛告犢子：「恣汝所問，諸有所疑，無得<a class="t" id="t0446a20"></a>疑難。」</p><p><a class="t-linehead" id="t-linehead0446a20"></a>犢子白佛言：「瞿曇！一切世間有不善不？」</p><a class="t" id="t0446a21"></a><p><a class="t-linehead" id="t-linehead0446a21"></a>佛答言：「有。」</p><p><a class="t-linehead" id="t-linehead0446a21"></a>又問：「頗有善不？」</p><p><a class="t-linehead" id="t-linehead0446a21"></a>佛答言：「有。」</p><p><a class="t-linehead" id="t-linehead0446a21"></a>犢子<a class="t" id="t0446a22"></a>言：「瞿曇！願為我說善不善法，令我解了。」</p><p><a class="t-linehead" id="t-linehead0446a22"></a>佛告<a class="t" id="t0446a23"></a>犢子：「吾能多種說善不善，今當為汝略說其<a class="t" id="t0446a24"></a>要。」佛復告犢子：「欲為不善，離欲為善；瞋恚<a class="t" id="t0446a25"></a>愚癡，是名不善，離瞋恚癡，是名為善；殺生不<a class="t" id="t0446a26"></a>善，離殺為善；偷盜、邪婬、妄語、惡口、兩舌、貪恚、<a class="t" id="t0446a27"></a>邪見，是名不善，離如是等，正見為善。吾為汝<a class="t" id="t0446a28"></a>說三種不善，三種善。十種不善，十種善。」復告<a class="t" id="t0446a29"></a>犢子：「若我弟子，解此三種善不善，及十種善<a class="t" id="t0446b01"></a>不善，如實能知，便能盡欲，瞋恚、愚癡亦能永<a class="t" id="t0446b02"></a>盡，貪欲諸惡都滅無餘。能盡貪欲、愚癡故，諸<a class="t" id="t0446b03"></a>欲漏都盡。以盡漏故，成就無漏，心得解脫，慧<a class="t" id="t0446b04"></a>得解脫，於見法中，自身解了，證知得法，自<a class="t" id="t0446b05"></a>知生盡，梵行已立，所作已辦，更不受有。」</p><p><a class="t-linehead" id="t-linehead0446b05"></a>犢子<a class="t" id="t0446b06"></a>白佛：「頗有一比丘，於佛教法，成就無漏，心得<a class="t" id="t0446b07"></a>解脫，慧得解脫，於見法中，自身解了，證知<a class="t" id="t0446b08"></a>得法，自知生盡，梵行已立，所作已辦，更不受<a class="t" id="t0446b09"></a>有，為有是不？」</p><p><a class="t-linehead" id="t-linehead0446b09"></a>佛告犢子：「得是法者，不但一二，<a class="t" id="t0446b10"></a>及以三四，乃至五百，多有比丘，心得解脫，慧<a class="t" id="t0446b11"></a>得解脫，於現法中，自身取證。」</p><p><a class="t-linehead" id="t-linehead0446b11"></a>犢子復問：「佛教<a class="t" id="t0446b12"></a>法中，頗有一比丘尼，心得解脫，慧得解脫不？」</p><a class="t" id="t0446b13"></a><p><a class="t-linehead" id="t-linehead0446b13"></a>佛告犢子：「我教法中，比丘尼等，得斯法者，<a class="t" id="t0446b14"></a>非一二三，乃至五百，其數眾多。」</p><p><a class="t-linehead" id="t-linehead0446b14"></a>犢子又問：「除<a class="t" id="t0446b15"></a>彼比丘及比丘尼，頗有一優婆塞，度疑彼岸<a class="t" id="t0446b16"></a>以不？」</p><p><a class="t-linehead" id="t-linehead0446b16"></a>佛告犢子：「我佛法中，諸優婆塞度疑彼<a class="t" id="t0446b17"></a>岸，非一二三，乃至五百，其數眾多，斷五下分<a class="t" id="t0446b18"></a>結，成阿那含，不還欲界。」</p><p><a class="t-linehead" id="t-linehead0446b18"></a>犢子又問：「除比丘、比<a class="t" id="t0446b19"></a>丘尼，修梵行者除優婆塞，頗有一優婆夷，除<a class="t" id="t0446b20"></a>於疑悔，度疑彼岸不？」</p><p><a class="t-linehead" id="t-linehead0446b20"></a>佛告犢子：「我佛法中，得<a class="t" id="t0446b21"></a>斯法者，非一二三，乃至五百，其數眾多，斷五<a class="t" id="t0446b22"></a>下分結，成阿那含，不還欲界。」</p><p><a class="t-linehead" id="t-linehead0446b22"></a>犢子梵志復白<a class="t" id="t0446b23"></a>佛言：「置比丘、比丘尼，并優婆塞、優婆夷修梵<a class="t" id="t0446b24"></a>行者，是佛法中，頗有優婆塞，獨在居家，受五<a class="t" id="t0446b25"></a>欲樂，度疑彼岸不？」</p><p><a class="t-linehead" id="t-linehead0446b25"></a>佛告犢子：「是佛法中，非一<a class="t" id="t0446b26"></a>二三，乃至五百，其數眾多，如斯等人，乃與男<a class="t" id="t0446b27"></a>女群居，逼迮共住，香華瓔珞，著細繒衣，用<a class="t" id="t0446b28"></a>好旃檀眾妙雜香，以塗其身，受畜金銀種種<a class="t" id="t0446b29"></a>珍寶，奴婢僮僕其數眾多，處斯憒閙逼隘之<a class="t" id="t0446c01"></a>中，能斷三結，得須陀洹，決定必至於三菩提，<a class="t" id="t0446c02"></a>盡諸苦際。極鈍根者，任運七生，不至三惡，<a class="t" id="t0446c03"></a>人天流轉，自然得盡諸苦邊際。」</p><p><a class="t-linehead" id="t-linehead0446c03"></a>犢子又問：「且<a class="t" id="t0446c04"></a>置比丘、比丘尼、優婆塞、優婆夷修梵行者，又<a class="t" id="t0446c05"></a>置優婆塞在欲得須陀洹，頗有女人，在佛教<a class="t" id="t0446c06"></a>法，作優婆夷，在於欲中度疑彼岸者不？」</p><p><a class="t-linehead" id="t-linehead0446c06"></a>佛告<a class="t" id="t0446c07"></a>犢子：「我佛法中，諸優婆夷，在欲度疑，非一二<a class="t" id="t0446c08"></a>三，乃至五百，其數眾多。諸優婆夷，雖處居家，<a class="t" id="t0446c09"></a>如優婆塞，斷於三結，得須陀洹。」</p><p><a class="t-linehead" id="t-linehead0446c09"></a>犢子言：「瞿<a class="t" id="t0446c10"></a>曇！汝於菩提，已得正覺，設當修梵行比丘、比<a class="t" id="t0446c11"></a>丘尼、優婆塞、優婆夷、處欲優婆塞、處欲優婆<a class="t" id="t0446c12"></a>夷，若如是等，不具道行，便為支不滿足。」犢子<a class="t" id="t0446c13"></a>言：「瞿曇！汝今既得成等正覺，得果比丘、比丘<a class="t" id="t0446c14"></a>尼、修梵行優婆塞、優婆夷、處欲優婆塞、處欲<a class="t" id="t0446c15"></a>優婆夷，悉獲果證，於佛教法，是名具足。」犢<a class="t" id="t0446c16"></a>子復言：「瞿曇！我今樂說譬喻，願聽我說。」</p><p><a class="t-linehead" id="t-linehead0446c16"></a>佛告<a class="t" id="t0446c17"></a>之曰：「隨汝意說。」</p><p><a class="t-linehead" id="t-linehead0446c17"></a>「譬如天降大雨，隨下水流，注<a class="t" id="t0446c18"></a>于大海。汝之教法，亦復如是，男女長幼，及以<a class="t" id="t0446c19"></a>衰老，蒙佛法雨，於長夜中，盡趣涅槃。善哉！瞿<a class="t" id="t0446c20"></a>曇！善哉！妙法，善哉！能入佛教法者。」犢子言：「我<a class="t" id="t0446c21"></a>今相問，設得出家修梵行者，為久近成？」</p><p><a class="t-linehead" id="t-linehead0446c21"></a>佛告<a class="t" id="t0446c22"></a>犢子：「若有外道異學，於佛法中，求出家者，先<a class="t" id="t0446c23"></a>剃其鬚髮，滿足四月，於眾僧中，心意調濡，然<a class="t" id="t0446c24"></a>後受戒，不必盡爾，亦隨人心。」犢子梵志聞佛<a class="t" id="t0446c25"></a>語已，心生喜樂：「若蒙出家，得受戒者，假設<a class="t" id="t0446c26"></a>四年，我尚為之，況四月也？」</p><p><a class="t-linehead" id="t-linehead0446c26"></a>佛告犢子：「吾先為<a class="t" id="t0446c27"></a>汝說二種人，不必一切悉皆如是。」</p><p><a class="t-linehead" id="t-linehead0446c27"></a>犢子言：「瞿<a class="t" id="t0446c28"></a>曇！先者實作是說。」</p><p><a class="t-linehead" id="t-linehead0446c28"></a>佛告比丘：「汝等今者，與彼<a class="t" id="t0446c29"></a>犢子，剃髮受戒。」爾時，比丘受佛勅已，即剃其<a class="t" id="t0447a01"></a>髮，并與受戒。</p><p><a class="t-linehead" id="t-linehead0447a01"></a>如比丘法，尊者犢子精勤修<a class="t" id="t0447a02"></a>道，於半月中，具於學地，知法到法，見法覺<a class="t" id="t0447a03"></a>法。既得學果，知已解已，得證法已。尊者犢<a class="t" id="t0447a04"></a>子作是念：「我今應詣佛所。」作是念已，即往佛<a class="t" id="t0447a05"></a>所，頂禮佛足，在一面立。白佛言：「世尊！我於<a class="t" id="t0447a06"></a>學地，都證知已，唯願世尊，重為我說，令我聞<a class="t" id="t0447a07"></a>法，心得解脫。」</p><p><a class="t-linehead" id="t-linehead0447a07"></a>佛告犢子：「汝若速求心得解<a class="t" id="t0447a08"></a>脫，應修二法，當學二法，增廣二法。言二法<a class="t" id="t0447a09"></a>者，所謂智定，若能如是修習增廣，是則名為<a class="t" id="t0447a10"></a>知種種界，通達諸界，知無數界。」</p><p><a class="t-linehead" id="t-linehead0447a10"></a>佛告犢子比<a class="t" id="t0447a11"></a>丘：「若欲離欲惡不善者，有覺有觀，入於初禪。<a class="t" id="t0447a12"></a>如是比丘，應修二法，定及智慧，乃至四禪，慈<a class="t" id="t0447a13"></a>悲喜捨，空處、識處、不用處、非想非非想處，亦<a class="t" id="t0447a14"></a>復如是。犢子！欲得須陀洹、斯陀含、阿那含者，<a class="t" id="t0447a15"></a>悉皆應學如是二法。欲學身通，欲知他心智，<a class="t" id="t0447a16"></a>欲知宿命，欲得天眼耳，欲得漏盡智，應修二<a class="t" id="t0447a17"></a>法，增廣二法，知種種界，通達諸界，知無數<a class="t" id="t0447a18"></a>界。」尊者犢子聞佛所說，歡喜頂禮而去。</p><p><a class="t-linehead" id="t-linehead0447a18"></a>大悲<a class="t" id="t0447a19"></a>如來種種因緣教導，犢子受佛教已，於閑靜<a class="t" id="t0447a20"></a>處，獨坐精懃，心不放逸，常處禪定。所以族姓<a class="t" id="t0447a21"></a>子，剃除鬚髮，正欲為修無上梵行故，於現<a class="t" id="t0447a22"></a>法中，自身取證，我生已盡，梵行已立，所作已<a class="t" id="t0447a23"></a>辦，更不受有。</p><p><a class="t-linehead" id="t-linehead0447a23"></a>時眾多比丘往至佛所，爾時，尊<a class="t" id="t0447a24"></a>者犢子見諸比丘，即問之言：「汝等欲何所至？」<a class="t" id="t0447a25"></a>比丘答言：「我等將詣佛所，親近供養。」犢子比<a class="t" id="t0447a26"></a>丘語諸比丘言：「汝等今者往至佛所，因以我<a class="t" id="t0447a27"></a>語問訊世尊，起居輕利，少病少惱？并可為我<a class="t" id="t0447a28"></a>白世尊言：『犢子比丘已報佛恩，為法供養，順<a class="t" id="t0447a29"></a>佛所行。』」時眾多比丘往至佛所，禮佛足已，在<a class="t" id="t0447b01"></a>一面坐。白佛言：「世尊！尊者犢子比丘，稽首世<a class="t" id="t0447b02"></a>尊足下，問訊世尊，起居輕利，少病少惱？犢子<a class="t" id="t0447b03"></a>比丘又作是言：『為我白佛，我已修行，隨順佛<a class="t" id="t0447b04"></a>說，世尊所行，我已具得。』」</p><p><a class="t-linehead" id="t-linehead0447b04"></a>佛告比丘：「先汝有<a class="t" id="t0447b05"></a>天來至我所言：『犢子比丘已得羅漢。』我已先<a class="t" id="t0447b06"></a>知，天在後導，汝等今者復在天後。」爾時，世<a class="t" id="t0447b07"></a>尊記彼犢子已成羅漢。</p><p><a class="t-linehead" id="t-linehead0447b07"></a>佛說是已，諸比丘聞<a class="t" id="t0447b08"></a>佛所說，歡喜奉行。</p><a class="t" id="t0447b09"></a><blockquote class="gatha"><p>身命及目連　　希有迦旃延<a class="t" id="t0447b10"></a><br>未曾有、有我　　見及於愚癡<a class="t" id="t0447b11"></a><br>犢子所出家</p></blockquote><a class="t" id="t0447b12"></a><p class="endsutta"><span class="t-juanname">別譯雜阿含經卷第十</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
