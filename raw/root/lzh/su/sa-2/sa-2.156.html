<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.156"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 156</span><span class="mirror-right">（一五六）</span></h1></div><p><a class="t-linehead" id="t-linehead0432b28"></a>如是我聞：</p><p><a class="t-linehead" id="t-linehead0432b28"></a>一時，佛在迦毘羅衛國尼拘<a class="t" id="t0432b29"></a>陀林。爾時，釋摩男往詣佛所，頂禮佛足，在一<a class="t" id="t0432c01"></a>面坐，而白佛言：「世尊！若有比丘在於學地，<a class="t" id="t0432c02"></a>所作未辦，常欲進求阿羅漢果，入於涅槃。<a class="t" id="t0432c03"></a>云何比丘修習幾法，盡諸有漏，心得無漏，心<a class="t" id="t0432c04"></a>得解脫，慧得解脫，於現在世獲其果證，得無<a class="t" id="t0432c05"></a>漏戒，決定自知，我生已盡，梵行已立，所作已<a class="t" id="t0432c06"></a>辦，不受後有。」</p><p><a class="t-linehead" id="t-linehead0432c06"></a>佛告摩訶男：「若有比丘在於學<a class="t" id="t0432c07"></a>地，未得無學，意恒進求，欲得涅槃，常修六念。<a class="t" id="t0432c08"></a>譬如有人身體羸瘦，欲食美饍，為自樂故，諸<a class="t" id="t0432c09"></a>比丘等，亦復如是，為涅槃故，修於六念。何<a class="t" id="t0432c10"></a>等為六？一者、念於如來、應供、正遍知、明行足、<a class="t" id="t0432c11"></a>善逝、世間解、無上士、調御丈夫、天人師、佛、世<a class="t" id="t0432c12"></a>尊。當于爾時，無有貪欲、瞋恚、愚癡，唯有清淨<a class="t" id="t0432c13"></a>質直之心。以直心故，得法得義，得親近佛，心<a class="t" id="t0432c14"></a>生歡喜。以歡喜故，身得猗樂。以身樂故，其心<a class="t" id="t0432c15"></a>得定。以得定故，怨家及己親族，於此二人，無<a class="t" id="t0432c16"></a>怨憎想，心常平等，住法流水，入於定心，修念<a class="t" id="t0432c17"></a>佛心，趣向涅槃，是名念佛。二者、念法。所謂法<a class="t" id="t0432c18"></a>者，即是如來所有功德，十力、無畏，必趣涅槃，<a class="t" id="t0432c19"></a>應當至心觀察是法，智者自知，聖弟子者，應<a class="t" id="t0432c20"></a>修念法。爾時，離於貪欲、瞋恚、愚癡，唯有清淨<a class="t" id="t0432c21"></a>質直之心。以直心故，得義得法，以親近法，心<a class="t" id="t0432c22"></a>生歡喜。以歡喜故，身得猗樂。得猗樂故，其心<a class="t" id="t0432c23"></a>得定。以得定故，於怨憎所，其心平等，無有愛<a class="t" id="t0432c24"></a>瞋，住法流水，入於定心。修念法觀，趣向涅<a class="t" id="t0432c25"></a>槃，是名念法。三者、念僧。所謂僧者，如來弟<a class="t" id="t0432c26"></a>子，得無漏法，能為世間作良福田。何等名為<a class="t" id="t0432c27"></a>良福田耶？有向須陀洹，有得須陀洹已，有向<a class="t" id="t0432c28"></a>斯陀含，有得斯陀含，有向阿那含，有得阿那<a class="t" id="t0432c29"></a>含，有向阿羅漢，有得阿羅漢。是則名為良祐<a class="t" id="t0433a01"></a>福田，具戒、定、慧、解脫、解脫知見，應當合掌恭<a class="t" id="t0433a02"></a>敬其人。以念僧故，得法得義，得親近僧，心生<a class="t" id="t0433a03"></a>歡喜。生歡喜故，乃得快樂。得快樂故，其心得<a class="t" id="t0433a04"></a>定。以得定故，於怨憎所，其心平等，無有貪欲、<a class="t" id="t0433a05"></a>瞋恚、愚癡，唯有清淨質直之心，住法流水，入<a class="t" id="t0433a06"></a>於定心。修念僧觀，趣向涅槃，是名念僧。云何<a class="t" id="t0433a07"></a>念戒？所謂不壞戒、不缺戒、不雜戒、無垢戒、離<a class="t" id="t0433a08"></a>恐懼戒、非戒盜戒、清淨戒、具善戒，念如是等<a class="t" id="t0433a09"></a>諸禁戒時，即得離於貪欲、瞋恚、愚癡、邪見。離<a class="t" id="t0433a10"></a>諸惡故，得法得義，得親近戒，心生歡喜。以心<a class="t" id="t0433a11"></a>喜故，乃得快樂。心得樂故，其心得定。以得<a class="t" id="t0433a12"></a>定故，於怨憎所，其心平等，清淨質直，住法流<a class="t" id="t0433a13"></a>水，入於定心。修念戒想，是名念戒。云何念<a class="t" id="t0433a14"></a>施？念己所施，<span class="corr" title="[護&gt;獲] cf.【麗】">獲</span>得善利，一切世間為慳嫉所<a class="t" id="t0433a15"></a>覆，我於今者得離如是慳貪之垢，住捨心中，<a class="t" id="t0433a16"></a>於一切物，心無悋惜，持用布施。既布施已，我<a class="t" id="t0433a17"></a>心應喜。猶如大祠，分己財物，捨與他人。若能<a class="t" id="t0433a18"></a>如是修施心者，於現世中，得法得義，得親近<a class="t" id="t0433a19"></a>施，無有貪欲、瞋恚、愚癡，唯有清淨質直之心，<a class="t" id="t0433a20"></a>應生歡喜。以歡喜故，身得快樂。身快樂故，其<a class="t" id="t0433a21"></a>心得定。以心定故，於怨憎所，心無高下，住法<a class="t" id="t0433a22"></a>流水，入於定心。修念施想，是名念施。云何念<a class="t" id="t0433a23"></a>天？所謂四天王、三十三天、炎摩天、兜率天、<a class="t" id="t0433a24"></a>化樂天、他化自在天，此諸天等，若當信心、因<a class="t" id="t0433a25"></a>緣力故，生彼天者，我亦有信、戒、施、聞、慧，亦復<a class="t" id="t0433a26"></a>如是。以此功德，生天上者，我亦具有如是<a class="t" id="t0433a27"></a>功德，當生彼天。念如斯天，以念天故，離於貪<a class="t" id="t0433a28"></a>欲、瞋恚、愚癡，唯有清淨質直之心，於現世中，<a class="t" id="t0433a29"></a>得法得義，得親近天，心生歡喜。心歡喜故，身<a class="t" id="t0433b01"></a>得快樂。得快樂故，其心得定。心得定故，於<a class="t" id="t0433b02"></a>怨憎所，心無高下，住法流水，入於定心。修<a class="t" id="t0433b03"></a>念天想，是名念天。</p><p><a class="t-linehead" id="t-linehead0433b03"></a>「摩訶男！若有比丘住於學<a class="t" id="t0433b04"></a>地，所作未辦，常欲進求阿羅漢果，入於涅槃，<a class="t" id="t0433b05"></a>應當至心修是六念。以能修習斯六念故，盡<a class="t" id="t0433b06"></a>諸有漏，心得解脫，慧得解脫，於現在世，獲其<a class="t" id="t0433b07"></a>證果。即得證已，作是唱言：『我生已盡，梵行已<a class="t" id="t0433b08"></a>立，所作已辦，不受後有。』」</p><p><a class="t-linehead" id="t-linehead0433b08"></a>時摩訶男及諸比丘<a class="t" id="t0433b09"></a>聞佛所說，歡喜奉行。</p><a class="t" id="t0433b10"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
