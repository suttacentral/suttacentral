<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.143"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 143</span><span class="mirror-right">（一四三）</span></h1></div><p><a class="t-linehead" id="t-linehead0428b04"></a>如是我聞：</p><p><a class="t-linehead" id="t-linehead0428b04"></a>一時，佛在舍衛國祇樹給<a class="t" id="t0428b05"></a>孤獨園。爾時，世尊告諸比丘：「世有三種不調<a class="t" id="t0428b06"></a>之馬，一切世人現悉知之。或有馬行步駿疾，<a class="t" id="t0428b07"></a>然無好色，是則名為乘不具足。或復有馬，行<a class="t" id="t0428b08"></a>步駿疾，雖有好色，是亦名為乘不具足。或<a class="t" id="t0428b09"></a>有良馬，行步駿疾，然有好色，是則名為乘得<a class="t" id="t0428b10"></a>具足。人亦三種，如彼三種不調之馬。此三種<a class="t" id="t0428b11"></a>人，於佛教法現所知見。何等為三？有人駿<a class="t" id="t0428b12"></a>疾具足，色及可乘然不具足。或復有人，駿疾<a class="t" id="t0428b13"></a>具足，顏色具足，乘不具足。或復有人，駿疾顏<a class="t" id="t0428b14"></a>色及以可乘，悉皆具足。</p><p><a class="t-linehead" id="t-linehead0428b14"></a>「何者是駿疾具足，<a class="t" id="t0428b15"></a>色不具足，乘不具足？如法中人，如實知苦，如<a class="t" id="t0428b16"></a>實知苦集，如實知苦滅，如實知向盡苦道，如<a class="t" id="t0428b17"></a>是知見已，斷於三結，所謂身見、戒取、疑。斷此<a class="t" id="t0428b18"></a>三結，得須陀洹，不墮惡趣，於道決定，乃至人<a class="t" id="t0428b19"></a>天七生，盡于苦際，是名駿疾具足。云何色不<a class="t" id="t0428b20"></a>具足？若有問難阿毘曇、毘尼，不能善通，於深<a class="t" id="t0428b21"></a>問難，不能了達，句味相順，不能稱說，不能如<a class="t" id="t0428b22"></a>理而為具說，是名色不具足。云何可乘不具<a class="t" id="t0428b23"></a>足？少於福德，所生之處，無有福德，不得利養、<a class="t" id="t0428b24"></a>衣服、飲食、臥具、湯藥，是名乘不具足。是名駿<a class="t" id="t0428b25"></a>疾具足，色不具足，乘不具足。</p><p><a class="t-linehead" id="t-linehead0428b25"></a>「云何駿疾具足，<a class="t" id="t0428b26"></a>顏色具足，乘不具足？何者駿疾具足？如法中<a class="t" id="t0428b27"></a>人，如實知苦，如實知苦集，如實知苦滅，<a class="t" id="t0428b28"></a>如實知苦滅道，知見是已，斷於三結，所謂身<a class="t" id="t0428b29"></a>見、戒取、疑。斷三結已，得須陀洹，不墮惡趣，<a class="t" id="t0428c01"></a>於道決定，乃至七生人天，盡於苦際，是名駿<a class="t" id="t0428c02"></a>疾具足。云何名色具足？若有問難阿毘曇、毘<a class="t" id="t0428c03"></a>尼，能善解<span class="corr" title="[脫&gt;說] cf.【麗】">說</span>，句味相應，稱理顯說，是名色得<a class="t" id="t0428c04"></a>具足。云何名為乘不具足？少於福德，不能生<a class="t" id="t0428c05"></a>便有大福德，不得利養、衣服、飲食、臥具、湯藥。<a class="t" id="t0428c06"></a>是名駿疾及色得于具足，乘不具足。</p><p><a class="t-linehead" id="t-linehead0428c06"></a>「云何名<a class="t" id="t0428c07"></a>為駿疾、色、乘悉皆具足？何等駿疾？如此法中<a class="t" id="t0428c08"></a>如實知苦，如實知苦集，如實知苦滅，如實知<a class="t" id="t0428c09"></a>苦滅道。既知見已，斷於三結，得須陀洹，七生<a class="t" id="t0428c10"></a>人天，不墮惡趣，是名駿疾具足。云何色得具<a class="t" id="t0428c11"></a>足？若有問難阿毘曇、毘尼，能為通釋，句味相<a class="t" id="t0428c12"></a>順，稱理顯說，是名色得具足。云何名為乘得<a class="t" id="t0428c13"></a>具足？若多福德，生便有福，能得利養、衣服、飲<a class="t" id="t0428c14"></a>食、臥具、湯藥。是名乘得具足，是名第三駿疾、<a class="t" id="t0428c15"></a>色、乘，悉皆具足。」</p><p><a class="t-linehead" id="t-linehead0428c15"></a>諸比丘聞佛所說，歡喜奉行。</p><a class="t" id="t0428c16"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
