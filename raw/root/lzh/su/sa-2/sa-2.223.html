<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.223"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 223</span><span class="mirror-right">（二二三）</span></h1></div><p><a class="t-linehead" id="t-linehead0456a22"></a>如是我聞：</p><p><a class="t-linehead" id="t-linehead0456a22"></a>一時，佛在舍衛國祇樹給孤<a class="t" id="t0456a23"></a>獨園。爾時，王園精舍有一比丘尼，名曰動頭，<a class="t" id="t0456a24"></a>於其晨朝，著衣持鉢，入城乞食，乞食已，洗鉢<a class="t" id="t0456a25"></a>洗足，攝持坐具，詣得眼林，在一樹下，正身端<a class="t" id="t0456a26"></a>坐，入於天住。爾時，魔王作是念言：「瞿曇沙<a class="t" id="t0456a27"></a>門在舍衛城祇樹給孤獨園。有一比丘尼，名<a class="t" id="t0456a28"></a>曰動頭，於其晨朝，著衣持鉢，入舍衛城乞食，<a class="t" id="t0456a29"></a>乞食已，洗鉢洗足，收攝坐具，入得眼林中，<a class="t" id="t0456b01"></a>在一樹下，正身端坐，入於天住。我今欲往而<a class="t" id="t0456b02"></a>壞亂之。」作是念已，化作摩納，往詣其所，語比<a class="t" id="t0456b03"></a>丘尼言「九十六種道，汝樂何道？」</p><p><a class="t-linehead" id="t-linehead0456b03"></a>比丘尼答言：<a class="t" id="t0456b04"></a>「此道我都不樂。」</p><p><a class="t-linehead" id="t-linehead0456b04"></a>爾時，波旬即說偈言：</p><a class="t" id="t0456b05"></a><blockquote class="gatha"><p>「受誰教剃髮，　　自號比丘尼？<a class="t" id="t0456b06"></a><br>不欲樂外道，　　汝為甚愚癡。」</p></blockquote><a class="t" id="t0456b07"></a><p><a class="t-linehead" id="t-linehead0456b07"></a>動頭比丘尼復說偈言：</p><a class="t" id="t0456b08"></a><blockquote class="gatha"><p>「此外諸異道，　　悉為邪見縛，<a class="t" id="t0456b09"></a><br>種種諸見縛，　　終竟墮魔網。<a class="t" id="t0456b10"></a><br>釋種大世尊，　　無比之丈夫，<a class="t" id="t0456b11"></a><br>一切種中勝，　　降魔坐道場，<a class="t" id="t0456b12"></a><br>悉過一切上，　　諸事皆解脫，<a class="t" id="t0456b13"></a><br>能調盡有邊。　　彼佛教於我，<a class="t" id="t0456b14"></a><br>是我之世尊，　　我樂彼教法。<a class="t" id="t0456b15"></a><br>我今知彼已，　　盡除諸結漏，<a class="t" id="t0456b16"></a><br>斷除一切愛，　　滅諸無明闇，<a class="t" id="t0456b17"></a><br>逮得於滅盡，　　安住無漏法。<a class="t" id="t0456b18"></a><br>以是故當知，　　波旬墮負處。」</p></blockquote><a class="t" id="t0456b19"></a><p><a class="t-linehead" id="t-linehead0456b19"></a>爾時，波旬而作是念：「此比丘尼善知我心。」憂<a class="t" id="t0456b20"></a>愁悔恨，慚愧還宮。</p><a class="t" id="t0456b21"></a><blockquote class="gatha"><p>曠野素彌　　蘇瞿曇　　<span class="corr" title="[華蓮&gt;蓮華] cf.【麗】">蓮華</span>石室</p></blockquote><a class="t" id="t0456b22"></a><blockquote class="gatha"><p>及毘羅　　毘闍折羅　　憂波折羅<a class="t" id="t0456b23"></a><br>第十名動頭<span class="t-note">（此下丹本第七卷）</span></p></blockquote><a class="t" id="t0456b24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
