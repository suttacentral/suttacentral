<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.220"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 220</span><span class="mirror-right">（二二〇）</span></h1></div><p><a class="t-linehead" id="t-linehead0455b02"></a>如是我聞：</p><p><a class="t-linehead" id="t-linehead0455b02"></a>一時，佛在舍衛國祇樹給孤<a class="t" id="t0455b03"></a>獨園。爾時，毘闍耶比丘尼從王園精舍，著衣<a class="t" id="t0455b04"></a>持鉢，入城乞食，食訖洗鉢，收攝坐具，至得眼<a class="t" id="t0455b05"></a>林，坐一樹下，住於天住。爾時，魔王而作是<a class="t" id="t0455b06"></a>念：「沙門瞿曇在舍衛國祇樹給孤獨園王園<a class="t" id="t0455b07"></a>精舍。毘闍耶比丘尼著衣持鉢，入城乞食，食<a class="t" id="t0455b08"></a>訖洗鉢，收攝坐具，至得眼林，坐一樹下，住於<a class="t" id="t0455b09"></a>天住。我當為其而作擾亂。」作是念已，化為摩<a class="t" id="t0455b10"></a>納，往詣其所，而說偈言：</p><a class="t" id="t0455b11"></a><blockquote class="gatha"><p>「汝今極盛壯，　　我年亦復少，<a class="t" id="t0455b12"></a><br>五欲共歡娛，　　放意而受樂，<a class="t" id="t0455b13"></a><br>何以獨坐此，　　而不與我俱？」</p></blockquote><a class="t" id="t0455b14"></a><p><a class="t-linehead" id="t-linehead0455b14"></a>時比丘尼聞是偈已，而作是念：「此為是誰？來<a class="t" id="t0455b15"></a>惱於我，甚為欺詐。為是人耶？是非人乎？」入定<a class="t" id="t0455b16"></a>觀察，知是魔王，說偈報言：</p><a class="t" id="t0455b17"></a><blockquote class="gatha"><p>「作樂縱歌舞，　　及餘五欲樂，<a class="t" id="t0455b18"></a><br>盡迴用與汝，　　非我之所宜。<a class="t" id="t0455b19"></a><br>人間一切樂，　　并及天五欲，<a class="t" id="t0455b20"></a><br>盡迴用與汝，　　都非我所宜。<a class="t" id="t0455b21"></a><br>我斷一切愛，　　滅諸無明闇，<a class="t" id="t0455b22"></a><br>逮得於盡滅，　　安住無漏法。<a class="t" id="t0455b23"></a><br>以是故當知，　　波旬墮負處。」</p></blockquote><a class="t" id="t0455b24"></a><p><a class="t-linehead" id="t-linehead0455b24"></a>爾時，波旬而作是念：「此比丘尼善知我心。」憂<a class="t" id="t0455b25"></a>愁悔恨，慚愧還宮。</p><a class="t" id="t0455b26"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
