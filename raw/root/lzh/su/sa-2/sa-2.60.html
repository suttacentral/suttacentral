<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.60"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 60</span><span class="mirror-right">（六〇）</span></h1></div><p><a class="t-linehead" id="t-linehead0394a23"></a>如是我聞：</p><p><a class="t-linehead" id="t-linehead0394a23"></a>一時，佛在舍衛國祇樹給孤<a class="t" id="t0394a24"></a>獨園。爾時，城中有大長者，名摩訶男。無有<a class="t" id="t0394a25"></a>子胤，遇患命終。爾時，國法若不生男，命終之<a class="t" id="t0394a26"></a>後，家財入官。以是之故，摩訶南所有財產，<a class="t" id="t0394a27"></a>應入國主。時，波斯匿王身體坌塵，往詣佛所，<a class="t" id="t0394a28"></a>既頂禮已，却坐一面。佛告王曰：「今日何故，身<a class="t" id="t0394a29"></a>體坌塵，顏容改常，而來至此？」</p><p><a class="t-linehead" id="t-linehead0394a29"></a>波斯匿王白佛<a class="t" id="t0394b01"></a>言：「世尊！舍衛城中，有大長者，名摩訶南，昨<a class="t" id="t0394b02"></a>日命終，以無子故，所有財寶，稅入于宮，視<a class="t" id="t0394b03"></a>其財寶，冒涉風塵，是以坌身。」</p><p><a class="t-linehead" id="t-linehead0394b03"></a>佛問王曰：「摩訶<a class="t" id="t0394b04"></a>南實巨富耶？」</p><p><a class="t-linehead" id="t-linehead0394b04"></a>王即答言：「實爾！世尊。云何大<a class="t" id="t0394b05"></a>富？金銀珍寶數千億萬，不可稱計，況復餘<a class="t" id="t0394b06"></a>財。雖有珍寶，多諸儲積，以慳貪故，惜不噉<a class="t" id="t0394b07"></a>食，所可食者，秕稗雜糠，極為麁澁。若作羹<a class="t" id="t0394b08"></a>時，煮薑一罷，煮已還取，賣為財用。所可著者，<a class="t" id="t0394b09"></a>唯衣麁布，五總麁弊，以為內衣。乘朽故車，<span class="corr" title="[進&gt;連] cf.【麗】">連</span><a class="t" id="t0394b10"></a>綴樹葉，以為繖蓋。未曾見其修少布施沙門、<a class="t" id="t0394b11"></a>婆羅門、<span class="corr" title="[貪&gt;貧]">貧</span>窮乞兒。」</p><p><a class="t-linehead" id="t-linehead0394b11"></a>佛言：「如此愚人，非善丈夫。<a class="t" id="t0394b12"></a>何以故？雖有財寶，不能開意正直受樂，又復<a class="t" id="t0394b13"></a>不能供養父母及與妻子，亦不賜與奴婢僕<a class="t" id="t0394b14"></a>使，不時時施與沙門及婆羅門，亦復不求生<a class="t" id="t0394b15"></a>天善報。」</p><p><a class="t-linehead" id="t-linehead0394b15"></a>佛告王曰：「此摩訶南乃往昔時，已曾<a class="t" id="t0394b16"></a>於多伽羅瑟辟支佛所，種少善根。爾時布施<a class="t" id="t0394b17"></a>飲食，不至心施，不信心施，不手自施，不恭敬<a class="t" id="t0394b18"></a>施，撩擲而與。布施已訖，後復生悔，作是念<a class="t" id="t0394b19"></a>言：『我之飲食，云何與此剃頭沙門？不如自與<a class="t" id="t0394b20"></a>家中僕使。』於其捨身，得生舍衛城第一巨富<a class="t" id="t0394b21"></a>大長者家。雖復生彼富長者家，由先施食有<a class="t" id="t0394b22"></a>悔心故，自然不憙著好衣裳，亦復不喜食於<a class="t" id="t0394b23"></a>美食，鞍馬車乘嚴飾之具，悉不喜樂。大王當<a class="t" id="t0394b24"></a>知，摩訶南於昔往日，其家豪富，為錢財故，<a class="t" id="t0394b25"></a>殺異母弟，以是因緣，入於地獄，無量年歲受<a class="t" id="t0394b26"></a>諸苦惱，由是之故，錢財七返，常沒於官。摩<a class="t" id="t0394b27"></a>訶南於多伽羅瑟辟支佛所，施食因緣，受<a class="t" id="t0394b28"></a>福已盡，如大罪人，捨身之後，入于地獄，摩訶<a class="t" id="t0394b29"></a>南捨身，亦復如是，入大叫喚地獄。」</p><p><a class="t-linehead" id="t-linehead0394b29"></a>時，波斯匿<a class="t" id="t0394c01"></a>王復白佛言：「世尊！彼摩訶南捨身實入大<a class="t" id="t0394c02"></a>叫喚地獄耶？」</p><p><a class="t-linehead" id="t-linehead0394c02"></a>佛言：「實入。」</p><p><a class="t-linehead" id="t-linehead0394c02"></a>時，王聞已，悲泣流<a class="t" id="t0394c03"></a>淚，王整衣服，偏袒右肩，合掌說偈：</p><a class="t" id="t0394c04"></a><blockquote class="gatha"><p>「錢財穀帛并珍寶，　　奴婢僕使及眷屬，<a class="t" id="t0394c05"></a><br>一切無隨無隨者，　　亦不能取其少分。<a class="t" id="t0394c06"></a><br>為死所侵捨故尸，　　一切財寶雖羅列，<a class="t" id="t0394c07"></a><br>都無一物是儲有，　　亦復不能持少去。<a class="t" id="t0394c08"></a><br>為有何物隨逐人，　　譬如有影隨其形，<a class="t" id="t0394c09"></a><br>善惡受報必不失，　　唯此隨人猶如影。」</p></blockquote><a class="t" id="t0394c10"></a><p><a class="t-linehead" id="t-linehead0394c10"></a>爾時，世尊以偈答言：</p><a class="t" id="t0394c11"></a><blockquote class="gatha"><p>「善惡隨逐人，　　譬如影隨形，<a class="t" id="t0394c12"></a><br>隨其所趣向，　　未曾相捨離。<a class="t" id="t0394c13"></a><br>譬如少資糧，　　越險增苦惱，<a class="t" id="t0394c14"></a><br>行惡亦如是，　　不能至善徑。<a class="t" id="t0394c15"></a><br>譬如豐資糧，　　安樂越險道，<a class="t" id="t0394c16"></a><br>修福者亦爾，　　安隱至善處。<a class="t" id="t0394c17"></a><br>譬如久別離，　　至於曠遠處，<a class="t" id="t0394c18"></a><br>安隱得還家，　　其心甚悅豫，<a class="t" id="t0394c19"></a><br>妻子及眷屬，　　歡喜極快樂。<a class="t" id="t0394c20"></a><br>修善者亦爾，　　善業來迎接，<a class="t" id="t0394c21"></a><br>亦如離眷屬，　　會合得歡喜，<a class="t" id="t0394c22"></a><br>是以應積善，　　當為後世故。<a class="t" id="t0394c23"></a><br>欲得後世福，　　應修行正行，<a class="t" id="t0394c24"></a><br>今不被譏呵，　　後受於快樂。」</p></blockquote><a class="t" id="t0394c25"></a><p><a class="t-linehead" id="t-linehead0394c25"></a>佛說是已，諸比丘聞佛所說，歡喜奉行。</p><a class="t" id="t0394c26"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
