<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.306"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 306</span><span class="mirror-right">（三〇六）</span></h1></div><p><a class="t-linehead" id="t-linehead0477b24"></a>如是我聞：</p><p><a class="t-linehead" id="t-linehead0477b24"></a>一時，佛在舍衛國祇樹給孤<a class="t" id="t0477b25"></a>獨園。時有天子名曰赤馬，光色倍常，來詣佛<a class="t" id="t0477b26"></a>所，頂禮佛足，却坐一面，白佛言：「世尊！當於何<a class="t" id="t0477b27"></a>處而能得有不生老死，不沒不出，眾生盡處？<a class="t" id="t0477b28"></a>如是邊際，為可知不？」</p><a class="t" id="t0477b29"></a><p><a class="t-linehead" id="t-linehead0477b29"></a>爾時，世尊告赤馬天子言：「不生老死，既不終<a class="t" id="t0477c01"></a>沒，亦不出生，無有人能行至邊際，亦無有能<a class="t" id="t0477c02"></a>往詣於彼，盡其崖限。」</p><p><a class="t-linehead" id="t-linehead0477c02"></a>時赤馬天子白佛言：「世<a class="t" id="t0477c03"></a>尊！世尊所說，甚善希有，不生老死，乃至無能<a class="t" id="t0477c04"></a>得其邊際。所以者何？念我過去，曾為仙人，號<a class="t" id="t0477c05"></a>名赤馬，斷於欲結，得世五通，神力駿疾，過於<a class="t" id="t0477c06"></a>日月，舉足一踔，能渡大海。而作是念：『我今<a class="t" id="t0477c07"></a>神力駿疾如是，我當行盡眾生邊際。』我於爾<a class="t" id="t0477c08"></a>時，志欲專求眾生邊故，心意<span class="gaiji">［怡－台＋（公／心）］<!--gaiji,,1[怡-台＋（公／心）],2&#x226CC;,3--></span><span class="gaiji">［怡－台＋（公／心）］<!--gaiji,,1[怡-台＋（公／心）],2&#x226CC;,3--></span>都無閑暇，<a class="t" id="t0477c09"></a>唯除洗手，并飲食時及大小便，於百年中，竟<a class="t" id="t0477c10"></a>不能得眾生邊際，而便命終。以是故知，如來<a class="t" id="t0477c11"></a>善說，不生老死，不出不沒，欲往於彼，知其邊<a class="t" id="t0477c12"></a>際，都無是處。」</p><p><a class="t-linehead" id="t-linehead0477c12"></a>佛告赤馬天子曰：「如是！如是！<a class="t" id="t0477c13"></a>若有不生老死，不出不沒，眾生邊際，實無是<a class="t" id="t0477c14"></a>處。若欲知者，眾生邊際即是涅槃，若盡苦際，<a class="t" id="t0477c15"></a>是即名為得其邊際。」</p><a class="t" id="t0477c16"></a><p><a class="t-linehead" id="t-linehead0477c16"></a>爾時，世尊即說偈言：</p><a class="t" id="t0477c17"></a><blockquote class="gatha"><p>「雖有是神力，　　終無有能得，<a class="t" id="t0477c18"></a><br>行盡眾生邊。　　若不得邊際，<a class="t" id="t0477c19"></a><br>何能盡苦際？　　是故我牟尼，<a class="t" id="t0477c20"></a><br>得名善知世，　　唯有勝智人，<a class="t" id="t0477c21"></a><br>能曉了邊際，　　梵行已得立，<a class="t" id="t0477c22"></a><br>正智眾生邊，　　度邊之彼岸。」</p></blockquote><a class="t" id="t0477c23"></a><p><a class="t-linehead" id="t-linehead0477c23"></a>時赤馬天子聞佛所說，歡喜頂禮，還于天宮。</p><a class="t" id="t0477c24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
