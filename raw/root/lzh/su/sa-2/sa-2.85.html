<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.85"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 85</span><span class="mirror-right">（八五）</span></h1></div><p><a class="t-linehead" id="t-linehead0403a20"></a>如是我聞：</p><p><a class="t-linehead" id="t-linehead0403a20"></a>一時，佛在舍衛國祇樹給孤<a class="t" id="t0403a21"></a>獨園。爾時，世尊晨朝著衣持鉢，阿難從佛，向<a class="t" id="t0403a22"></a>舍衛城。時，於糞聚窟中，見夫妻二人，年幾<a class="t" id="t0403a23"></a>老大，柱杖戰慄，如老鸛雀。佛遙見已，告阿<a class="t" id="t0403a24"></a>難言：「汝見夫妻二人極為老朽，在糞窟中不？」<a class="t" id="t0403a25"></a>阿難白佛言：「唯然！已見。」</p><p><a class="t-linehead" id="t-linehead0403a25"></a>佛告阿難：「如斯老人，<a class="t" id="t0403a26"></a>若年少時，在舍衛城中，應為第一長者。剃除<a class="t" id="t0403a27"></a>鬚髮，被服法衣，應得羅漢。若少年時，聚積財<a class="t" id="t0403a28"></a>錢，應為第二長者。若出家者，剃除鬚髮，被服<a class="t" id="t0403a29"></a>法衣，應得阿那含。若第三時，聚集錢財，應為<a class="t" id="t0403b01"></a>第三長者。剃除鬚髮，被服法衣，應得須陀洹。<a class="t" id="t0403b02"></a>如今老熟，亦不能聚財，不能精勤，亦不得上<a class="t" id="t0403b03"></a>人法。」</p><a class="t" id="t0403b04"></a><p><a class="t-linehead" id="t-linehead0403b04"></a>爾時，世尊即說偈言：</p><a class="t" id="t0403b05"></a><blockquote class="gatha"><p>「少不修梵行，　　亦不聚財寶，<a class="t" id="t0403b06"></a><br>猶如老鸛雀，　　拪止守空池。<a class="t" id="t0403b07"></a><br>不修於梵行，　　壯不聚財寶，<a class="t" id="t0403b08"></a><br>念壯所好樂，　　住立如曲弓。」</p></blockquote><a class="t" id="t0403b09"></a><p><a class="t-linehead" id="t-linehead0403b09"></a>佛說是已，諸比丘聞佛所說，歡喜奉行。</p><a class="t" id="t0403b10"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
