<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.58"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 58</span><span class="mirror-right">（五八）</span></h1></div><p><a class="t-linehead" id="t-linehead0393b19"></a>如是我聞：</p><p><a class="t-linehead" id="t-linehead0393b19"></a>一時，佛在舍衛國祇樹給孤<a class="t" id="t0393b20"></a>獨園。爾時，波斯匿王於閑靜處，作是思惟：「世<a class="t" id="t0393b21"></a>界之中，少有於人，得勝封祿，而不憍恣，不<a class="t" id="t0393b22"></a>嗜五欲，不惱眾生。世界之中，多有眾人，得<a class="t" id="t0393b23"></a>勝基業，憍慢自恣，貪嗜五欲，加惱眾生。」思<a class="t" id="t0393b24"></a>惟是已，從坐處起，即詣佛所，頂禮佛足，在<a class="t" id="t0393b25"></a>一面坐，白佛言：「世尊！我今靜處，作是思惟：<a class="t" id="t0393b26"></a>『世界之中，少有眾人，得勝基業，不憍恣，不<a class="t" id="t0393b27"></a>貪五欲，不惱眾生。多有眾人，得勝基業，貪嗜<a class="t" id="t0393b28"></a>五欲，加惱眾生。』」</p><p><a class="t-linehead" id="t-linehead0393b28"></a>佛言：「大王！如是，如是。實如<a class="t" id="t0393b29"></a>汝語。譬如獵師，鑿穽捕鹿，驅入穽中，隨意<a class="t" id="t0393c01"></a>而取。世界之中，多有眾人，得勝基業，憍逸<a class="t" id="t0393c02"></a>自恣，貪嗜五欲，苦楚眾生，亦復如是。如斯<a class="t" id="t0393c03"></a>愚人，入於魔穽，從魔所為，當入地獄，長夜受<a class="t" id="t0393c04"></a>苦。」</p><p><a class="t-linehead" id="t-linehead0393c04"></a>爾時，世尊即說偈言：</p><a class="t" id="t0393c05"></a><blockquote class="gatha"><p>「縱逸著事業，　　荒迷嗜五欲，<a class="t" id="t0393c06"></a><br>不知後惡果，　　如鹿入深穽，<a class="t" id="t0393c07"></a><br>極受諸苦惱。　　行此惡業者，<a class="t" id="t0393c08"></a><br>悲苦更苦報，　　悔恨何所及。<a class="t" id="t0393c09"></a><br>修於善業者，　　後獲妙果報，<a class="t" id="t0393c10"></a><br>臨終情歡豫，　　後則無悔恨。」</p></blockquote><a class="t" id="t0393c11"></a><p><a class="t-linehead" id="t-linehead0393c11"></a>佛說是已，諸比丘聞佛所說，歡喜奉行。</p><a class="t" id="t0393c12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
