<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.15"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 15</span><span class="mirror-right">（一五）</span></h1></div><p><a class="t-linehead" id="t-linehead0378a28"></a>如是我聞：</p><p><a class="t-linehead" id="t-linehead0378a28"></a>一時，佛在王舍城迦蘭陀竹<a class="t" id="t0378a29"></a>林。爾時，陀驃比丘往詣佛所，於大眾中，頂禮<a class="t" id="t0378b01"></a>佛足，白佛言：「世尊！我於今者，欲入涅槃，唯願<a class="t" id="t0378b02"></a>世尊聽我滅度。」如是三請。佛告陀驃：「汝入涅<a class="t" id="t0378b03"></a>槃，我不遮汝。」時，陀驃比丘於如來前，作十八<a class="t" id="t0378b04"></a>種變，踊身虛空。即於東方，現四威儀，青黃赤<a class="t" id="t0378b05"></a>白，種種色像，或現為水，或現火聚。身上出<a class="t" id="t0378b06"></a>水，身下出火。身上出火，身下出水。或現大<a class="t" id="t0378b07"></a>身，滿虛空中，或復現小。履水如地，履地如<a class="t" id="t0378b08"></a>水。南西北方，亦復如是。作是事已，即於空<a class="t" id="t0378b09"></a>中，入火光三昧，火炎熾然，如大火聚，即入涅<a class="t" id="t0378b10"></a>槃，無有遺燼，猶如酥油一時融盡。</p><p><a class="t-linehead" id="t-linehead0378b10"></a>爾時，世<a class="t" id="t0378b11"></a>尊即說偈言：</p><a class="t" id="t0378b12"></a><blockquote class="gatha"><p>「譬如熱鐵，　　椎打星流。　　散已尋滅，<a class="t" id="t0378b13"></a><br>莫知所至。　　得正解脫，　　亦復如是。<a class="t" id="t0378b14"></a><br>已出煩惱，　　諸欲淤泥。　　莫能知彼，<a class="t" id="t0378b15"></a><br>所趣方所。」</p></blockquote><a class="t" id="t0378b16"></a><p><a class="t-linehead" id="t-linehead0378b16"></a>佛說是已，諸比丘聞佛所說，歡喜奉行。</p><a class="t" id="t0378b17"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
