<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.75"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 75</span><span class="mirror-right">（七五）</span></h1></div><p><a class="t-linehead" id="t-linehead0400b10"></a>如是我聞：</p><p><a class="t-linehead" id="t-linehead0400b10"></a>一時，佛在舍衛國祇樹給孤<a class="t" id="t0400b11"></a>獨園。時有摩納名曰卑嶷，往詣佛所，面於佛<a class="t" id="t0400b12"></a>前，不善口意，罵詈世尊，加諸誹謗種種觸<a class="t" id="t0400b13"></a>惱。爾時，如來見聞是已，語卑嶷言：「譬如世間，<a class="t" id="t0400b14"></a>於大節會，鋸無提日。當於其夜，汝於彼時，頗<a class="t" id="t0400b15"></a>以衣服、瓔珞、種種餚饍，餉親戚不？」</p><p><a class="t-linehead" id="t-linehead0400b15"></a>卑嶷答<a class="t" id="t0400b16"></a>言：「實爾！餉與。」</p><p><a class="t-linehead" id="t-linehead0400b16"></a>佛告卑嶷：「若彼不受汝之所餉，<a class="t" id="t0400b17"></a>此餉屬誰？」</p><p><a class="t-linehead" id="t-linehead0400b17"></a>卑嶷答言：「若彼不受，我還自取。」</p><p><a class="t-linehead" id="t-linehead0400b17"></a>佛<a class="t" id="t0400b18"></a>言：「如是，如是。卑嶷！汝於如來、至真、等正覺所，<a class="t" id="t0400b19"></a>面加罵辱，作諸謗毀，種種觸惱。汝雖與我，我<a class="t" id="t0400b20"></a>不受取。譬如世人，有所捨與，前者受取，是名<a class="t" id="t0400b21"></a>捨與，亦名受取。有人雖施，前人不受，是名為<a class="t" id="t0400b22"></a>捨，不名為受。若人罵詈、瞋打、毀呰，更還報者，<a class="t" id="t0400b23"></a>是名為捨，是名為受。若人罵詈、瞋打、毀呰，忍<a class="t" id="t0400b24"></a>不加報，是名為捨，不名為受。」</p><p><a class="t-linehead" id="t-linehead0400b24"></a>卑嶷言：「瞿曇！我<a class="t" id="t0400b25"></a>聞先舊長老宿德咸作是言：『世若有佛、無上<a class="t" id="t0400b26"></a>正真、等正覺，面前罵詈，終不生惱。』我今罵<a class="t" id="t0400b27"></a>汝，汝便生惱。」</p><p><a class="t-linehead" id="t-linehead0400b27"></a>爾時，世尊即說偈言：</p><a class="t" id="t0400b28"></a><blockquote class="gatha"><p>「無有瞋恚者，　　於何而得瞋？<a class="t" id="t0400b29"></a><br>調順正命者，　　無瞋汝當知。<a class="t" id="t0400c01"></a><br>若瞋不報瞋，　　鬪戰難為勝；<a class="t" id="t0400c02"></a><br>若不加報者，　　是則名為上。<a class="t" id="t0400c03"></a><br>不瞋勝於瞋，　　行善勝不善；<a class="t" id="t0400c04"></a><br>布施勝慳貪，　　實言勝妄語；<a class="t" id="t0400c05"></a><br>不瞋不害者，　　常與賢聖俱。<a class="t" id="t0400c06"></a><br>近諸惡人者，　　積瞋如丘山。<a class="t" id="t0400c07"></a><br>瞋恚如狂馬，　　制之由轡勒；<a class="t" id="t0400c08"></a><br>轡勒未為堅，　　制心乃名堅。<a class="t" id="t0400c09"></a><br>是故我今者，　　名為善調乘。」</p></blockquote><a class="t" id="t0400c10"></a><p><a class="t-linehead" id="t-linehead0400c10"></a>佛說是已，諸比丘聞佛所說，歡喜奉行。</p><a class="t" id="t0400c11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
