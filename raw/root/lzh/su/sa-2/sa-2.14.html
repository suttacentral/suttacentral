<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.14"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 14</span><span class="mirror-right">（一四）</span></h1></div><p><a class="t-linehead" id="t-linehead0377c04"></a>如是我聞：</p><p><a class="t-linehead" id="t-linehead0377c04"></a>一時，佛在王舍城迦蘭陀竹<a class="t" id="t0377c05"></a>林。爾時，有陀驃比丘，力士之子。世尊于時<a class="t" id="t0377c06"></a>勅陀驃比丘料理僧事，陀驃比丘奉命典知。<a class="t" id="t0377c07"></a>後於一時，有一比丘名彌多求，於眾僧次，應<a class="t" id="t0377c08"></a>當受請。陀驃爾時即依僧次，遣彌多求比<a class="t" id="t0377c09"></a>丘應請詣彼。值彼設供，飲食麁澁。如是再三，<a class="t" id="t0377c10"></a>私自惆悵，生大苦惱，向其姊妹彌多羅比丘<a class="t" id="t0377c11"></a>尼說：「陀驃所差因緣，每得麁澁，苦惱於我。」即<a class="t" id="t0377c12"></a>語彌多羅比丘尼言：「姊妹！陀驃比丘三以惡<a class="t" id="t0377c13"></a>食，苦惱於我。而汝今者，寧不為我設諸方便，<a class="t" id="t0377c14"></a>報彼怨耶？」彌多羅比丘尼言：「我當云何能得<a class="t" id="t0377c15"></a>相佐？」彌多求比丘言：「為汝計者，汝往佛所言：<a class="t" id="t0377c16"></a>陀驃比丘先於我所，作非梵行。」我當證言：「實<a class="t" id="t0377c17"></a>爾實爾。」彌多羅比丘尼言：「我當云何於淨戒<a class="t" id="t0377c18"></a>人而作毀謗？」彌多求言：「姊妹，汝若不能為我<a class="t" id="t0377c19"></a>作此事者，我自今後，更復不能與汝言語。」比<a class="t" id="t0377c20"></a>丘尼言：「汝意必爾，我當從汝。」彌多求比丘言：<a class="t" id="t0377c21"></a>「姊妹，我今先去，汝可後來。」</p><p><a class="t-linehead" id="t-linehead0377c21"></a>彌多比丘往至<a class="t" id="t0377c22"></a>佛所，禮佛足已，在一面坐。彌多羅比丘尼復<a class="t" id="t0377c23"></a>詣佛所，禮佛足已，在一面立。白佛言：「世尊！<a class="t" id="t0377c24"></a>云何陀驃力士子，乃於我所作非梵行？」彌多<a class="t" id="t0377c25"></a>求比丘言：「實爾，世尊。」時，陀驃比丘在大眾中。<a class="t" id="t0377c26"></a>佛告陀驃比丘言：「聞是語不？」爾時，陀驃比丘<a class="t" id="t0377c27"></a>白佛言：「世尊！佛自知我。」佛告陀驃：「汝今不<a class="t" id="t0377c28"></a>應作如是語，若作是事，汝當言憶；若不作者，<a class="t" id="t0377c29"></a>當言不憶。」即白佛言：「世尊！我實不憶有如此<a class="t" id="t0378a01"></a>事。」時羅睺羅白佛言：「世尊！此陀驃比丘共彌<a class="t" id="t0378a02"></a>多羅比丘尼作非梵行。」彌多求比丘證言：「我<a class="t" id="t0378a03"></a>見陀驃比丘於彌多羅比丘尼所作非梵行，<a class="t" id="t0378a04"></a>陀驃比丘欲何所道？」</p><p><a class="t-linehead" id="t-linehead0378a04"></a>佛告羅睺羅：「若彼彌多<a class="t" id="t0378a05"></a>羅比丘尼誣謗於汝言：『羅睺羅今於我所作<a class="t" id="t0378a06"></a>非梵行。』彌多求比丘亦復證言：『我實見羅睺<a class="t" id="t0378a07"></a>羅於彼彌多羅比丘尼所作非梵行。』汝何所<a class="t" id="t0378a08"></a>道？」羅睺羅白佛言：「世尊！我若被誣，唯言婆伽<a class="t" id="t0378a09"></a>婆自證知我。」佛告羅睺羅：「汝尚知爾，況彼清<a class="t" id="t0378a10"></a>淨無有所犯，而當不知作如是語。」</p><p><a class="t-linehead" id="t-linehead0378a10"></a>佛告諸比<a class="t" id="t0378a11"></a>丘：「汝等可為陀驃比丘作憶念羯磨；彌多羅<a class="t" id="t0378a12"></a>比丘尼以自言故，為作滅擯。」爾時，諸比丘受<a class="t" id="t0378a13"></a>佛勅已，於彌多求比丘苦切撿挍，語彌多求<a class="t" id="t0378a14"></a>比丘言：「陀驃比丘共彌多羅比丘尼作非梵<a class="t" id="t0378a15"></a>行，為何處見？為獨見耶？為共人見？」如是責<a class="t" id="t0378a16"></a>問，彌多求比丘不能得對，方言誣謗陀驃<a class="t" id="t0378a17"></a>比丘，先於僧次，差我受請，三得麁食。「我今實<a class="t" id="t0378a18"></a>以貪瞋癡故，而生此謗。」</p><p><a class="t-linehead" id="t-linehead0378a18"></a>爾時，世尊出於靜室，<a class="t" id="t0378a19"></a>在眾僧前敷座而坐。諸比丘等白佛言：「世尊！<a class="t" id="t0378a20"></a>已為陀驃比丘作憶念羯磨，復為<span class="corr" title="[禰&gt;彌]">彌</span>多羅比<a class="t" id="t0378a21"></a>丘尼作滅擯竟，已為問彌多求，知其虛謗。」</p><p><a class="t-linehead" id="t-linehead0378a21"></a>爾<a class="t" id="t0378a22"></a>時，世尊即說偈言：</p><a class="t" id="t0378a23"></a><blockquote class="gatha"><p>「若成就一切，　　所謂虛妄語，<a class="t" id="t0378a24"></a><br>則為棄後世，　　無惡而不造。<a class="t" id="t0378a25"></a><br>寧當以此身，　　吞食熱鐵丸，<a class="t" id="t0378a26"></a><br>不以破戒身，　　而受淨信施。」</p></blockquote><a class="t" id="t0378a27"></a><p><a class="t-linehead" id="t-linehead0378a27"></a>佛說是已，諸比丘聞佛所說，歡喜奉行。</p><a class="t" id="t0378a28"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
