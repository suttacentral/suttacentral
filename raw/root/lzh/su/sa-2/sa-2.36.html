<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.36"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 36</span><span class="mirror-right">（三六）</span></h1></div><p><a class="t-linehead" id="t-linehead0385a06"></a>如是我聞：</p><p><a class="t-linehead" id="t-linehead0385a06"></a>一時，佛在舍衛國祇樹給孤<a class="t" id="t0385a07"></a>獨園。爾時，世尊告諸比丘：「昔所有一夜叉，形<a class="t" id="t0385a08"></a>狀甚小，顏色鄙惡，身形又黑，人不喜見，坐帝<a class="t" id="t0385a09"></a>釋座上。爾時，三十三天見是夜叉坐於釋處，<a class="t" id="t0385a10"></a>皆大瞋忿，種種毀罵。爾時，夜叉惡相漸滅，善<a class="t" id="t0385a11"></a>色轉生，漸漸長大。諸天罵詈，瞋恚轉多，夜叉<a class="t" id="t0385a12"></a>遂復身形長大，顏色鮮盛。諸天相將至帝釋<a class="t" id="t0385a13"></a>所，白帝釋言：『有一夜叉，極為醜陋，身形甚<a class="t" id="t0385a14"></a>小，坐帝釋處。我等諸天，盡共罵詈，而夜叉<a class="t" id="t0385a15"></a>子顏色轉好，身形漸大。』帝釋語言：『有是夜<a class="t" id="t0385a16"></a>叉，得諸罵詈，形色轉好，名助人瞋。』爾時，帝<a class="t" id="t0385a17"></a>釋還向坐所，偏袒右肩，手擎香爐，語夜<a class="t" id="t0385a18"></a>又言：『大仙！我是帝釋，我是帝釋。』三自稱名，<a class="t" id="t0385a19"></a>夜叉轉小，形色轉惡，於是消滅。帝釋還復<a class="t" id="t0385a20"></a>帝釋坐，告諸天言：『自今以往，莫生瞋恚。若有<a class="t" id="t0385a21"></a>惡對，慎莫加瞋。』即說偈言：</p><a class="t" id="t0385a22"></a><blockquote class="gatha"><p>「『若他來侵欺，　　莫還侵欺彼，<a class="t" id="t0385a23"></a><br>　於來侵害者，　　皆生於慈心。<a class="t" id="t0385a24"></a><br>　無瞋無害者，　　常應親近之，<a class="t" id="t0385a25"></a><br>　彼即是賢聖，　　亦賢聖弟子。<a class="t" id="t0385a26"></a><br>　諸有瞋恚者，　　為瞋山所障。<a class="t" id="t0385a27"></a><br>　若有瞋恚時，　　能少禁制者，<a class="t" id="t0385a28"></a><br>　是名為善法，　　如轡制惡馬。』」</p></blockquote><a class="t" id="t0385a29"></a><p><a class="t-linehead" id="t-linehead0385a29"></a>佛告諸比丘：「帝釋居天王位，受諸欲樂，猶能<a class="t" id="t0385a30"></a>制瞋，又常讚嘆禁制瞋者，況汝比丘，信家非<a class="t" id="t0385b01"></a>家，出家入道，剃除鬚髮，被服法衣，而不制<a class="t" id="t0385b02"></a>瞋，讚離瞋者？是故比丘，當如是學。」</p><p><a class="t-linehead" id="t-linehead0385b02"></a>爾時，比<a class="t" id="t0385b03"></a>丘聞佛所說，歡喜奉行。</p><a class="t" id="t0385b04"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
