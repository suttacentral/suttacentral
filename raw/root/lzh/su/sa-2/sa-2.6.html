<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.6"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 6</span><span class="mirror-right">（六）</span></h1></div><p><a class="t-linehead" id="t-linehead0375a19"></a>如是我聞：</p><p><a class="t-linehead" id="t-linehead0375a19"></a>一時，佛在舍衛國祇樹給孤<a class="t" id="t0375a20"></a>獨園。爾時，尊者難陀往至佛所，頂禮佛足，在<a class="t" id="t0375a21"></a>一面坐。爾時，世尊告諸比丘：「善說法中，難陀<a class="t" id="t0375a22"></a>比丘最為第一。容儀端正，豪姓之子，難陀比<a class="t" id="t0375a23"></a>丘最為第一。能捨盛欲，難陀比丘最為第一。<a class="t" id="t0375a24"></a>收攝諸根，飲食知量，於初後夜精勤修道，修<a class="t" id="t0375a25"></a>念覺意，常現在前，難陀比丘最為第一。云何<a class="t" id="t0375a26"></a>名難陀比丘能攝諸根？不著色聲香味觸法，<a class="t" id="t0375a27"></a>是名難陀能攝諸根。云何名難陀比丘飲食<a class="t" id="t0375a28"></a>知量？食以止飢，不為色力，為修梵行，裁自<a class="t" id="t0375a29"></a>取足，如似脂車。又如治癰，不為色力，肥鮮端<a class="t" id="t0375b01"></a>正，是名難陀飲食知量。云何名難陀比丘於<a class="t" id="t0375b02"></a>初後夜精勤修道？晝則經行，夜則坐禪，除陰<a class="t" id="t0375b03"></a>蓋心。於其初夜，洗足已訖，正身端坐，<span class="corr" title="[擊&gt;繫] cf.【麗】">繫</span>念在<a class="t" id="t0375b04"></a>前，入于禪定，訖於初夜。又於中夜，右脇著<a class="t" id="t0375b05"></a>地，足足相累，繫心在明，修念覺意。於後夜<a class="t" id="t0375b06"></a>初，正身端坐，繫念在前。而此難陀於初後<a class="t" id="t0375b07"></a>夜專心行道，等無有異。族姓子，難陀得最<a class="t" id="t0375b08"></a>上念覺，難陀比丘撿心不散，正觀東方，南西<a class="t" id="t0375b09"></a>北方，亦復如是。撿心觀察，不令錯亂。苦受、樂<a class="t" id="t0375b10"></a>受、不苦不樂受，悉知緣起，知此諸受起滅久<a class="t" id="t0375b11"></a>近。亦知諸想起滅因緣，亦知諸覺當住起滅<a class="t" id="t0375b12"></a>因緣。令諸比丘當作是學，守攝諸根，飲食<a class="t" id="t0375b13"></a>知量，初中後夜，精勤修習，修最上念覺，當如<a class="t" id="t0375b14"></a>難陀。」</p><p><a class="t-linehead" id="t-linehead0375b14"></a>佛告諸比丘：「我今教汝學難陀比丘所<a class="t" id="t0375b15"></a>修之行，設有比丘所修之行，猶如難陀，我今<a class="t" id="t0375b16"></a>亦當教汝等學。」</p><p><a class="t-linehead" id="t-linehead0375b16"></a>爾時，世尊即說偈言：</p><a class="t" id="t0375b17"></a><blockquote class="gatha"><p>「若能善攝諸根者，　　亦能繫念節飲食，<a class="t" id="t0375b18"></a><br>是則名為有智人。　　善知心起之體相，<a class="t" id="t0375b19"></a><br>難陀如是我所歎，　　汝等應當如是學。」</p></blockquote><a class="t" id="t0375b20"></a><p><a class="t-linehead" id="t-linehead0375b20"></a>佛說是已，諸比丘聞佛所說，歡喜奉行。</p><a class="t" id="t0375b21"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
