<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.226"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 226</span><span class="mirror-right">（二二六）</span></h1></div><p><a class="t-linehead" id="t-linehead0456c24"></a>如是我聞：</p><p><a class="t-linehead" id="t-linehead0456c24"></a>一時，佛在舍衛國祇樹給孤<a class="t" id="t0456c25"></a>獨園。爾時，尊者舍利<span class="corr" title="[佛&gt;弗]">弗</span>在講堂中，為眾說法，<a class="t" id="t0456c26"></a>言音滿足，能使聽者心意喜樂，言辭正直，聞<a class="t" id="t0456c27"></a>者開解，心無所為，所說辯了，諸比丘眾，至心<a class="t" id="t0456c28"></a>聽受，聽者悅豫，尊重恭敬，至心憶念，等同<a class="t" id="t0456c29"></a>歡喜，聽受其法。</p><a class="t" id="t0457a01"></a><p><a class="t-linehead" id="t-linehead0457a01"></a>爾時，尊者婆耆奢在於會中，心作是念：「我欲<a class="t" id="t0457a02"></a>以偈讚舍利弗。」作是念已，即正衣服，從坐<a class="t" id="t0457a03"></a>而起，合掌白舍利弗言：「唯願尊者聽我所說。」</p><a class="t" id="t0457a04"></a><p><a class="t-linehead" id="t-linehead0457a04"></a>爾時，尊者告婆耆言：「若有所說，恣聽汝意。」</p><a class="t" id="t0457a05"></a><p><a class="t-linehead" id="t-linehead0457a05"></a>即說偈言：</p><a class="t" id="t0457a06"></a><blockquote class="gatha"><p>「善哉舍利弗！　　明知道非道，<a class="t" id="t0457a07"></a><br>為諸比丘僧，　　略廣而宣說。<a class="t" id="t0457a08"></a><br>此優波室駛，　　出於微妙音，<a class="t" id="t0457a09"></a><br>聞者皆悅豫，　　出聲和雅妙，<a class="t" id="t0457a10"></a><br>可樂甚可愛，　　大眾聽無厭。」</p></blockquote><a class="t" id="t0457a11"></a><p><a class="t-linehead" id="t-linehead0457a11"></a>時婆耆奢說此偈已，歡喜踊躍，還于所止。</p><a class="t" id="t0457a12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
