<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.122"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 122</span><span class="mirror-right">（一二二）</span></h1></div>　<a class="t" id="t0420a01"></a><a class="t" id="t0420a02"></a><a class="t" id="t0420a03"></a><p class="suttainfo"><span class="t-juanname">別譯雜阿含經卷第七</span><br><a class="t" id="t0420a04"></a><a class="t" id="t0420a05"></a><span class="t-byline">失譯人名今附秦錄</span></p><a class="t" id="t0420a06"></a><h2>二誦第二</h2><a class="t" id="t0420a07"></a><p><a class="t-linehead" id="t-linehead0420a07"></a>爾時，世尊在王舍城迦蘭陀竹林。時，<a class="t" id="t0420a08"></a>彼城中有伎人主，號曰動髮，往詣佛所。到<a class="t" id="t0420a09"></a>佛所已，頭面禮足，却坐一面，而作是言：「瞿<a class="t" id="t0420a10"></a>曇！我於昔者曾從宿舊極老伎人邊聞：『於<a class="t" id="t0420a11"></a>伎場上，施設戲具，百千萬人皆來觀看，<a class="t" id="t0420a12"></a>彈琴作倡，鼓樂絃歌，種種戲笑。所作訖<a class="t" id="t0420a13"></a>已，命終之後，生光照天。』如是所說為實為<a class="t" id="t0420a14"></a>虛？」佛告之曰：「止！止！汝今莫問是事。」時，彼伎<a class="t" id="t0420a15"></a>主第二第三，亦如是問，佛悉不答。</p><p><a class="t-linehead" id="t-linehead0420a15"></a>爾時，如<a class="t" id="t0420a16"></a>來語伎主言：「我今問汝，隨汝意答。若有伎<a class="t" id="t0420a17"></a>人，於伎場上，施設戲具，彈琴作倡，鼓樂絃<a class="t" id="t0420a18"></a>歌，以是事故，百千種人，皆悉來集。如此諸<a class="t" id="t0420a19"></a>人，本為愛欲、瞋恚、愚癡之所纏縛，復更造作<a class="t" id="t0420a20"></a>放逸之事，豈不增其貪、恚、癡耶？譬如有人，為<a class="t" id="t0420a21"></a>繩所縛，以水澆之，逾增其急。如是諸人，先為<a class="t" id="t0420a22"></a>三毒之所纏縛，復更於彼伎場之上作倡伎<a class="t" id="t0420a23"></a>樂，唯當增其三毒，熾盛如是。伎主汝為斯<a class="t" id="t0420a24"></a>事，命終得生光照天者，無有是處。若有人計<a class="t" id="t0420a25"></a>於伎場上作眾伎樂，命終生於光照天者，我<a class="t" id="t0420a26"></a>說是人名為邪見。邪見之果，生於二處，若墮<a class="t" id="t0420a27"></a>地獄，或墮畜生。」佛說是已，時，彼伎主悲泣<a class="t" id="t0420a28"></a>墮淚。佛告伎主：「以是因緣故，汝三請，我不<a class="t" id="t0420a29"></a>為汝說。」</p><p><a class="t-linehead" id="t-linehead0420a29"></a>爾時，伎主白佛言：「世尊！我今不以聞<a class="t" id="t0420b01"></a>佛語故而便涕泣，我愍如斯諸伎人等，孾<a class="t" id="t0420b02"></a>愚無智，所作不善。彼於長夜，作如是見，於未<a class="t" id="t0420b03"></a>來世，當受大苦，常被欺誑，為人所輕。若有伎<a class="t" id="t0420b04"></a>人作如是言：『於伎場上作倡伎樂，命終生<a class="t" id="t0420b05"></a>彼光照天。』者，如是之言名大妄語。若以此業，<a class="t" id="t0420b06"></a>生光照天，無有是處。世尊！我從今日更不造<a class="t" id="t0420b07"></a>彼如是惡業。」佛即告言：「汝今真實，於未來世，<a class="t" id="t0420b08"></a>必生善處。」</p><p><a class="t-linehead" id="t-linehead0420b08"></a>爾時，伎主及諸比丘聞佛所說，歡<a class="t" id="t0420b09"></a>喜奉行。</p><a class="t" id="t0420b10"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
