<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.99"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 99</span><span class="mirror-right">（九九）</span></h1></div><p><a class="t-linehead" id="t-linehead0408c27"></a>如是我聞：</p><p><a class="t-linehead" id="t-linehead0408c27"></a>一時，佛遊拘薩羅孫陀利河<a class="t" id="t0408c28"></a>岸。爾時，世尊新剃鬚髮，宿彼河岸。後夜早起，<a class="t" id="t0408c29"></a>以衣覆頭，正身端坐，繫念在前。時，彼河岸有<a class="t" id="t0409a01"></a>祀火婆羅門祀火之法，餘應施與諸婆羅門，<a class="t" id="t0409a02"></a>於天欲曉，即持祀餘，求婆羅門，欲以施之。<a class="t" id="t0409a03"></a>過值於佛，爾時，世尊聞其行聲，即發却覆，<a class="t" id="t0409a04"></a><span class="gaiji">［口＊磬］<!--gaiji,,1[口＊磬],2&#x21107;,3--></span>咳出聲。此婆羅門既見佛已，而作是言：<a class="t" id="t0409a05"></a>「此非婆羅門，乃是剃髮道人。」尋欲迴還，復作<a class="t" id="t0409a06"></a>是念：「夫剃髮者，不必沙門，婆羅門中亦有剃<a class="t" id="t0409a07"></a>髮。我當至彼問其因緣，所生種姓。」時，婆羅門<a class="t" id="t0409a08"></a>即至佛所，問訊言：「汝生何處？為姓何等？」</p><a class="t" id="t0409a09"></a><p><a class="t-linehead" id="t-linehead0409a09"></a>爾時，世尊以偈答言：</p><a class="t" id="t0409a10"></a><blockquote class="gatha"><p>「不應問生處，　　宜問其所行，<a class="t" id="t0409a11"></a><br>微木能生火，　　卑賤生賢達。<a class="t" id="t0409a12"></a><br>亦生善調乘，　　慚愧為善行，<a class="t" id="t0409a13"></a><br>精勤自調順，　　度韋陀彼岸。<a class="t" id="t0409a14"></a><br>定意收其心，　　具足修梵行，<a class="t" id="t0409a15"></a><br>晨朝應施與，　　祠祀之遺餘。<a class="t" id="t0409a16"></a><br>汝今婆羅門，　　若欲修福者，<a class="t" id="t0409a17"></a><br>宜當速施與，　　如是善丈夫。」</p></blockquote><a class="t" id="t0409a18"></a><p><a class="t-linehead" id="t-linehead0409a18"></a>時，婆羅門說偈答言：</p><a class="t" id="t0409a19"></a><blockquote class="gatha"><p>「我今遇善祀，　　此處真祀火，<a class="t" id="t0409a20"></a><br>我今觀察汝，　　實度韋陀岸。<a class="t" id="t0409a21"></a><br>昔來祠祀殘，　　每施與餘人，<a class="t" id="t0409a22"></a><br>未曾得如汝，　　勝妙可施處。」</p></blockquote><a class="t" id="t0409a23"></a><p><a class="t-linehead" id="t-linehead0409a23"></a>婆羅門即以此食奉上世尊，佛不為受，即說<a class="t" id="t0409a24"></a>偈言：</p><a class="t" id="t0409a25"></a><blockquote class="gatha"><p>「先無惠施情，　　說法而後與，<a class="t" id="t0409a26"></a><br>如斯之飲食，　　不應為受取。<a class="t" id="t0409a27"></a><br>常法封如是，　　故我不應食；<a class="t" id="t0409a28"></a><br>所以不受者，　　為說法偈故。<a class="t" id="t0409a29"></a><br>現諸大人等，　　盡滅於煩惱，<a class="t" id="t0409b01"></a><br>應以眾飲食，　　種種供養之。<a class="t" id="t0409b02"></a><br>欲求福田者，　　斯處亦應施，<a class="t" id="t0409b03"></a><br>若欲為福者，　　我即是福田。」</p></blockquote><a class="t" id="t0409b04"></a><p><a class="t-linehead" id="t-linehead0409b04"></a>時，婆羅門重白佛言：「今我此食當施與誰？」佛<a class="t" id="t0409b05"></a>言：「我不見世間沙門、婆羅門、若天、若魔、若梵<a class="t" id="t0409b06"></a>能受是食，正理消化，無有是處。」佛言：「宜置于<a class="t" id="t0409b07"></a>彼無蟲水中。」時，婆羅門受佛教已，即持置彼<a class="t" id="t0409b08"></a>無蟲水中，烟炎俱起，<span class="gaiji">［淴－勿＋（句－口＋夕）］<!--gaiji,,1[淴-勿＋（句－口＋夕）],2,3--></span><span class="gaiji">［淴－勿＋（句－口＋夕）］<!--gaiji,,1[淴-勿＋（句－口＋夕）],2,3--></span>作聲。時，婆羅門見<a class="t" id="t0409b09"></a>是事已，生大驚怖，身毛為竪。以驚懼故，更採<a class="t" id="t0409b10"></a>取薪，以用祀火。</p><p><a class="t-linehead" id="t-linehead0409b10"></a>爾時，世尊即到其所，而說偈<a class="t" id="t0409b11"></a>言：</p><a class="t" id="t0409b12"></a><blockquote class="gatha"><p>「汝齊整薪燃，　　謂為得清淨，<a class="t" id="t0409b13"></a><br>薄福無智人，　　乃然於外火。<a class="t" id="t0409b14"></a><br>婆羅門應當，　　棄汝所燃火，<a class="t" id="t0409b15"></a><br>宜修內心火，　　熾然不斷絕。<a class="t" id="t0409b16"></a><br>增廣如是火，　　斯名為真祀；<a class="t" id="t0409b17"></a><br>數數生信施，　　汝應如是祀。<a class="t" id="t0409b18"></a><br>汝今憍慢重，　　非車所能載，<a class="t" id="t0409b19"></a><br>瞋毒猶如烟，　　亦如油投火，<a class="t" id="t0409b20"></a><br>舌能熾惡言，　　心為火伏藏，<a class="t" id="t0409b21"></a><br>不能自調順，　　云何名丈夫？<a class="t" id="t0409b22"></a><br>若以信為河，　　戒為津濟渡，<a class="t" id="t0409b23"></a><br>如是清淨水，　　善人之所讚。<a class="t" id="t0409b24"></a><br>若入信戒洗，　　即汝毘陀呪，<a class="t" id="t0409b25"></a><br>能滅眾惡相，　　得度於彼岸。<a class="t" id="t0409b26"></a><br>以法用為池，　　瞿曇真濟渡，<a class="t" id="t0409b27"></a><br>清潔之淨水，　　善丈夫所貴。<a class="t" id="t0409b28"></a><br>諸能洗浴者，　　毘陀功德人，<a class="t" id="t0409b29"></a><br>身體不污濕，　　得度于彼岸。<a class="t" id="t0409c01"></a><br>實語調諸根，　　隱藏於三業，<a class="t" id="t0409c02"></a><br>具修於梵行，　　忍慚愧最上。<a class="t" id="t0409c03"></a><br>信向質直人，　　斯是法洗浴，<a class="t" id="t0409c04"></a><br>是故汝今者，　　應當如是知。」</p></blockquote><a class="t" id="t0409c05"></a><p><a class="t-linehead" id="t-linehead0409c05"></a>時，婆羅門聞佛所說，棄事火具，即起禮佛，合<a class="t" id="t0409c06"></a>掌白言：「唯願聽我於佛法中出家受具，得為<a class="t" id="t0409c07"></a>比丘，入於佛法，修于梵行。」佛即聽許，令得出<a class="t" id="t0409c08"></a>家受具足戒。時，彼尊者勤修剋己，專精獨一，<a class="t" id="t0409c09"></a>樂於閑靜，離於放逸，不樂親近出家在家。所<a class="t" id="t0409c10"></a>以者何？此族姓子剃除鬚髮，服於法衣，正<a class="t" id="t0409c11"></a>信出家，為修無上梵行，現在知見，自身證故。<a class="t" id="t0409c12"></a>時此比丘修集定慧，得羅漢果，盡諸有漏，梵<a class="t" id="t0409c13"></a>行已立，所作已辦，不受後有。</p><a class="t" id="t0409c14"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
