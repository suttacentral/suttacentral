<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.108"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 108</span><span class="mirror-right">（一〇八）</span></h1></div><p><a class="t-linehead" id="t-linehead0412b07"></a>如是我聞：</p><p><a class="t-linehead" id="t-linehead0412b07"></a>一時，佛在舍衛國祇樹給孤<a class="t" id="t0412b08"></a>獨園。時，婆迦梵生於邪見言：「此處常堅實不<a class="t" id="t0412b09"></a>壞，不復往來於其生死，若有過此不往來者，<a class="t" id="t0412b10"></a>無有是處。」</p><p><a class="t-linehead" id="t-linehead0412b10"></a>爾時，世尊知婆迦梵心之所念，如<a class="t" id="t0412b11"></a>來爾時譬如壯士屈申臂頃，尋即往彼婆迦<a class="t" id="t0412b12"></a>梵宮。時，婆迦梵語佛言：「大仙！此處是常<a class="t" id="t0412b13"></a>堅實不壞，都無往來。若有過此無往來者，<a class="t" id="t0412b14"></a>無有是處。」</p><p><a class="t-linehead" id="t-linehead0412b14"></a>佛語梵言：「此處無常，汝今云何<a class="t" id="t0412b15"></a>橫生常想？此處敗壞，而復橫生不敗壞想。<a class="t" id="t0412b16"></a>此處不定，橫生定想。此處往來，汝今橫生<a class="t" id="t0412b17"></a>不往來想。更有勝處，都無往來，汝便橫生<a class="t" id="t0412b18"></a>更無勝想。」時，婆迦梵即說偈言：</p><a class="t" id="t0412b19"></a><blockquote class="gatha"><p>「七十二梵作勝福，　　悉皆於此而終沒，<a class="t" id="t0412b20"></a><br>一切諸梵皆知我，　　唯我在此不退沒。」</p></blockquote><a class="t" id="t0412b21"></a><p><a class="t-linehead" id="t-linehead0412b21"></a>爾時，世尊復說偈言：</p><a class="t" id="t0412b22"></a><blockquote class="gatha"><p>「汝謂為長壽，　　其實壽短促，<a class="t" id="t0412b23"></a><br>我知汝壽命，　　百千尼羅浮。」</p></blockquote><a class="t" id="t0412b24"></a><p><a class="t-linehead" id="t-linehead0412b24"></a>時，婆迦梵說偈答曰：</p><a class="t" id="t0412b25"></a><blockquote class="gatha"><p>「婆<span class="corr" title="[迦&gt;伽] cf.【麗】">伽</span>婆世尊！　　汝智實無盡，<a class="t" id="t0412b26"></a><br>過於生老憂，　　為具眼者說。<a class="t" id="t0412b27"></a><br>我先造何業，　　修何等戒行，<a class="t" id="t0412b28"></a><br>在此梵天上，　　壽命得延長？」</p></blockquote><a class="t" id="t0412b29"></a><p><a class="t-linehead" id="t-linehead0412b29"></a>爾時，世尊復說偈言：</p><a class="t" id="t0412c01"></a><blockquote class="gatha"><p>「往昔有群賊，　　劫掠壞聚落，<a class="t" id="t0412c02"></a><br>剝脫繫縛人，　　大取於財物。<a class="t" id="t0412c03"></a><br>汝當於爾時，　　甚有大勇力，<a class="t" id="t0412c04"></a><br>救解於諸人，　　然復不加害。<a class="t" id="t0412c05"></a><br>尋共彼諸人，　　一劫中修善，<a class="t" id="t0412c06"></a><br>慈仁好惠施，　　復能持戒行。<a class="t" id="t0412c07"></a><br>汝於睡及寤，　　宜憶本所行。<a class="t" id="t0412c08"></a><br>又有人乘船，　　於彼恒河中，<a class="t" id="t0412c09"></a><br>惡龍提船人，　　盡欲加毒害，<a class="t" id="t0412c10"></a><br>汝時為神仙，　　救濟於彼命。<a class="t" id="t0412c11"></a><br>此汝昔日時，　　修戒之所致。」</p></blockquote><a class="t" id="t0412c12"></a><p><a class="t-linehead" id="t-linehead0412c12"></a>時，婆迦梵即說偈言：</p><a class="t" id="t0412c13"></a><blockquote class="gatha"><p>「汝實能知我，　　壽命之脩短，<a class="t" id="t0412c14"></a><br>更有諸餘事，　　汝亦悉知之。<a class="t" id="t0412c15"></a><br>汝光甚熾盛，　　能蔽於諸梵，<a class="t" id="t0412c16"></a><br>靡所不了達，　　故名婆伽婆。」</p></blockquote><a class="t" id="t0412c17"></a><p><a class="t-linehead" id="t-linehead0412c17"></a>爾時，世尊為婆迦梵說種種法，示教利喜，尋<a class="t" id="t0412c18"></a>復於彼沒，還祇洹。</p><a class="t" id="t0412c19"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
