<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.204"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 204</span><span class="mirror-right">（二〇四）</span></h1></div><p><a class="t-linehead" id="t-linehead0449b28"></a>如是我聞：</p><p><a class="t-linehead" id="t-linehead0449b28"></a>一時，佛在王舍城須摩竭陀<a class="t" id="t0449b29"></a>池岸。爾時，奢羅浮梵志在大眾中，而作是言：<a class="t" id="t0449c01"></a>「我知釋子所說教法，我所知見，勝彼釋子。」當<a class="t" id="t0449c02"></a>于爾時，有眾多比丘入城乞食，見奢羅浮梵<a class="t" id="t0449c03"></a>志在彼池岸，聞其所說，作如是言：「我知釋子<a class="t" id="t0449c04"></a>所有法教，我所知者，出過於彼。」時諸比丘聞<a class="t" id="t0449c05"></a>此語已，還至僧坊，收攝衣鉢，洗手足已，往詣<a class="t" id="t0449c06"></a>佛所，頂禮佛足，在一面坐。白佛言：「世尊！我等<a class="t" id="t0449c07"></a>今日入城乞食，食訖已，還歸於其中，路經須<a class="t" id="t0449c08"></a>摩竭陀池，彼池岸上有一梵志，名奢羅浮，在<a class="t" id="t0449c09"></a>大眾中，唱如是言：『我知釋子所有教法，我所<a class="t" id="t0449c10"></a>知者，出過於彼。』善哉！世尊，唯願當往彼池岸。」<a class="t" id="t0449c11"></a>爾時，如來默然許之，與諸比丘前後圍遶，往<a class="t" id="t0449c12"></a>詣於彼須摩竭陀池。</p><p><a class="t-linehead" id="t-linehead0449c12"></a>時奢羅浮遙見佛來，即<a class="t" id="t0449c13"></a>從坐起，敷置高座，尋白佛言：「可就此坐。」佛即<a class="t" id="t0449c14"></a>便就座，坐已而告之曰：「汝實作是言：『我知釋<a class="t" id="t0449c15"></a>子所有法教，我所知者，出過於彼。』如是說不？」<a class="t" id="t0449c16"></a>時彼梵志默然而住。佛復告曰：「何故默然而<a class="t" id="t0449c17"></a>不答我？汝若解者，隨汝意說；若不解者，吾當<a class="t" id="t0449c18"></a>為汝分別宣說，令汝具足；汝今若能具足說<a class="t" id="t0449c19"></a>者，吾助爾喜。梵志當知，世若有人說言：『如<a class="t" id="t0449c20"></a>來非阿羅呵、三藐三佛陀者。』如是說者，我稱<a class="t" id="t0449c21"></a>善哉，當問彼言：『汝以何事，說言如來非阿羅<a class="t" id="t0449c22"></a>呵、三藐三佛陀？』此眾生等，於理不決，不能正<a class="t" id="t0449c23"></a>答，更說世間其餘談論，以諸雜語間錯其中，<a class="t" id="t0449c24"></a>憍慢矜高，生毀害心。以不能答如斯問故，默<a class="t" id="t0449c25"></a>然而住，慚愧低頭，失於機辯。奢羅浮！汝今亦<a class="t" id="t0449c26"></a>爾。設復有人作如是言：『沙門瞿曇能善顯示，<a class="t" id="t0449c27"></a>是有過法。』如是說者，我亦稱善。當問於彼：『以<a class="t" id="t0449c28"></a>何智知如斯之事？』彼不能答，更說其餘世間<a class="t" id="t0449c29"></a>談論，錯亂其中，辭窮理屈，慚愧低頭，默然而<a class="t" id="t0450a01"></a>住，失於機辯，亦如汝今無有異也。若復說<a class="t" id="t0450a02"></a>言：『沙門瞿曇所有弟子無善迴向，不具持<a class="t" id="t0450a03"></a>戒。』我亦稱善，而問於彼：『汝以何法，驗知斯<a class="t" id="t0450a04"></a>事？』彼不能答，更說世間其餘談論，錯亂其<a class="t" id="t0450a05"></a>中，辭窮理屈，慚愧低頭，默然而住，失於機<a class="t" id="t0450a06"></a>辯，汝今亦爾。」</p><p><a class="t-linehead" id="t-linehead0450a06"></a>當于爾時，奢羅浮同梵行者<a class="t" id="t0450a07"></a>語奢羅浮：「汝今何故默然不答？汝昔日時，恒<a class="t" id="t0450a08"></a>於大眾多人之中而言：『我所知見，出過瞿曇<a class="t" id="t0450a09"></a>所有教法。』汝今宜問沙門瞿曇，云何乃使沙<a class="t" id="t0450a10"></a>門瞿曇反問於汝？詰汝使說，作如是言：『汝<a class="t" id="t0450a11"></a>所說者，若能具足，吾助爾喜，稱慶善哉；如其<a class="t" id="t0450a12"></a>不具，吾當為汝分別宣示，令得具足。』」時奢羅<a class="t" id="t0450a13"></a>浮聞斯語已，亦復默然，無所陳說。</p><p><a class="t-linehead" id="t-linehead0450a13"></a>爾時，世尊<a class="t" id="t0450a14"></a>在須摩竭陀池岸，作師子吼已，即從坐起，還<a class="t" id="t0450a15"></a>王舍城。</p><p><a class="t-linehead" id="t-linehead0450a15"></a>佛去不久，彼諸同行，種種呵責，作如<a class="t" id="t0450a16"></a>是言：「汝於今者，如截角牛在屏處吼，汝亦如<a class="t" id="t0450a17"></a>是。於閑靜處，作師子吼；於沙門瞿曇前，默<a class="t" id="t0450a18"></a>然無所說。亦如童女，欲作男子聲，然不能作，<a class="t" id="t0450a19"></a>還為女聲，汝亦如是。欲學瞿曇作師子吼而<a class="t" id="t0450a20"></a>不能成，亦如雌野干欲作師子吼，然其出聲<a class="t" id="t0450a21"></a>故作野干，終不能成師子之聲。」諸同行者如<a class="t" id="t0450a22"></a>是種種呵責奢羅浮已，各四散而去。</p><a class="t" id="t0450a23"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
