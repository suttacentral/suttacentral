<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.268"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 268</span><span class="mirror-right">（二六八）</span></h1></div><p><a class="t-linehead" id="t-linehead0467b27"></a>如是我聞：</p><p><a class="t-linehead" id="t-linehead0467b27"></a>一時，佛在王舍城迦蘭陀竹<a class="t" id="t0467b28"></a>林。爾時，世尊著衣持鉢，入城乞食，到火姓達<a class="t" id="t0467b29"></a>賴殊婆羅門家。爾時，火姓達賴殊於中門前<a class="t" id="t0467c01"></a>祀祠於火，佛來至門，達賴殊遙見佛來，而語<a class="t" id="t0467c02"></a>之言：「住！住！旃陀羅！莫來至此。」</p><p><a class="t-linehead" id="t-linehead0467c02"></a>佛告之言：「汝識<a class="t" id="t0467c03"></a>旃陀羅，知旃陀羅法不？」</p><p><a class="t-linehead" id="t-linehead0467c03"></a>婆羅門答言：「不識不<a class="t" id="t0467c04"></a>知旃陀羅、旃陀羅法，汝識旃陀羅，知旃陀羅<a class="t" id="t0467c05"></a>法耶？」</p><p><a class="t-linehead" id="t-linehead0467c05"></a>佛告之言：「我識旃陀羅，知旃陀羅法。」</p><p><a class="t-linehead" id="t-linehead0467c05"></a>時<a class="t" id="t0467c06"></a>婆羅門於坐處起，為佛敷座，而白佛言：「汝為<a class="t" id="t0467c07"></a>我說旃陀羅法。」</p><p><a class="t-linehead" id="t-linehead0467c07"></a>爾時，世尊即坐其座，而說偈<a class="t" id="t0467c08"></a>言：</p><a class="t" id="t0467c09"></a><blockquote class="gatha"><p>「惡性喜瞋久嫌恨，　　為人剛惡懷憍慢，<a class="t" id="t0467c10"></a><br>行於倒見及幻惑，　　當知此是旃陀羅。<a class="t" id="t0467c11"></a><br>含忿嫉妬好惡欲，　　難可調化無慚愧，<a class="t" id="t0467c12"></a><br>行如是者旃陀羅。　　傷害胎生及卵生，<a class="t" id="t0467c13"></a><br>心無慈愍害生類，　　傷殘毀害於四生，<a class="t" id="t0467c14"></a><br>當知是此旃陀羅。　　若人齎物涉道路，<a class="t" id="t0467c15"></a><br>聚落空處有財寶，　　悉能劫奪并害命，<a class="t" id="t0467c16"></a><br>行如是者旃陀羅。　　造行眾惡無悔恨，<a class="t" id="t0467c17"></a><br>是則名為旃陀羅。　　捨自己妻及婬女，<a class="t" id="t0467c18"></a><br>邪姦他婦無所避，　　如是亦名旃陀羅。<a class="t" id="t0467c19"></a><br>於己種姓及親友，　　如是之處造邪惡，<a class="t" id="t0467c20"></a><br>不擇好惡而姦婬，　　是亦名為旃陀羅。<a class="t" id="t0467c21"></a><br>以理問義為倒說，　　如是亦名旃陀羅。<a class="t" id="t0467c22"></a><br>自歎己德毀呰他，　　貪著我慢下賤行，<a class="t" id="t0467c23"></a><br>如是亦名旃陀羅。　　橫加誹謗極愚癡，<a class="t" id="t0467c24"></a><br>為小利故生誹謗，　　如是亦名旃陀羅。<a class="t" id="t0467c25"></a><br>自己有過推與他，　　專行欺誑謗毀人，<a class="t" id="t0467c26"></a><br>如是亦名旃陀羅。　　多有財寶饒親族，<a class="t" id="t0467c27"></a><br>自食好美與他惡，　　如是亦名旃陀羅。<a class="t" id="t0467c28"></a><br>己到他家得美食，　　他若來時與麁惡，<a class="t" id="t0467c29"></a><br>如是亦名旃陀羅。　　父母衰老離盛壯，<a class="t" id="t0468a01"></a><br>而不孝順加供養，　　如是亦名旃陀羅。<a class="t" id="t0468a02"></a><br>父母兄弟及姊妹，　　罵詈惡口無遜弟，<a class="t" id="t0468a03"></a><br>如是亦名旃陀羅。　　沙門及與婆羅門，<a class="t" id="t0468a04"></a><br>中時垂至不施與，　　更加罵詈而瞋恚，<a class="t" id="t0468a05"></a><br>如是亦名旃陀羅。　　沙門及與婆羅門，<a class="t" id="t0468a06"></a><br>貧窮乞匃請向家，　　不與飲食亦不施，<a class="t" id="t0468a07"></a><br>如是亦名旃陀羅。　　毀罵於佛及聲聞，<a class="t" id="t0468a08"></a><br>出家在家加毀罵，　　如是亦名旃陀羅。<a class="t" id="t0468a09"></a><br>竟非羅漢詐稱是，　　於天人中為殘賊，<a class="t" id="t0468a10"></a><br>生於大家婆羅門，　　韋陀典籍悉通利，<a class="t" id="t0468a11"></a><br>數數造作諸惡業，　　種姓不能遮謗毀，<a class="t" id="t0468a12"></a><br>亦不能遮地獄報，　　現前為人所罵辱，<a class="t" id="t0468a13"></a><br>未來之世墮惡趣，　　生旃陀羅須陀延。<a class="t" id="t0468a14"></a><br>得好名稱必不聞，　　又得盛樂生梵處，<a class="t" id="t0468a15"></a><br>種姓不能遮梵處，　　現在稱歎終生天。<a class="t" id="t0468a16"></a><br>我今為汝顯示說，　　如是之事應當知，<a class="t" id="t0468a17"></a><br>種姓不是婆羅門，　　種姓不是旃陀羅，<a class="t" id="t0468a18"></a><br>淨業得作婆羅門，　　惡行得為旃陀羅。」</p></blockquote><a class="t" id="t0468a19"></a><p><a class="t-linehead" id="t-linehead0468a19"></a>婆羅門聞是偈，讚言：「如是！如是！大精進！實如<a class="t" id="t0468a20"></a>所說，大牟尼！不以種姓是婆羅門，不以種姓<a class="t" id="t0468a21"></a>旃陀羅。善能修行是婆羅門，作惡行者旃陀<a class="t" id="t0468a22"></a>羅。」婆羅門聞是偈已，歡喜信解，盛滿鉢飲食，<a class="t" id="t0468a23"></a>持以奉佛，佛不為受。何以故？以是說法食故。<a class="t" id="t0468a24"></a>婆羅門白佛言：「此食當以施誰？」</p><p><a class="t-linehead" id="t-linehead0468a24"></a>佛言：「我不見<a class="t" id="t0468a25"></a>沙門、婆羅門、若天、若魔、若梵，能消此食者，無<a class="t" id="t0468a26"></a>有是處。當以此食著淨無虫水中。」</p><p><a class="t-linehead" id="t-linehead0468a26"></a>婆羅門即<a class="t" id="t0468a27"></a>以此食著無虫水中，烟炎俱起，滑滑大聲。爾<a class="t" id="t0468a28"></a>時，婆羅門生未曾有想，佛世尊尚於食所，出<a class="t" id="t0468a29"></a>大神足。婆羅門還至佛所，白佛言：「唯願世尊<a class="t" id="t0468b01"></a>聽我出家，得及道次。」</p><p><a class="t-linehead" id="t-linehead0468b01"></a>佛言：「善來比丘！鬚髮自<a class="t" id="t0468b02"></a>落，法服著身。」即得具戒，如出家法，於空靜處，<a class="t" id="t0468b03"></a>獨己精修。所以族姓子剃除鬚髮，被服法衣<a class="t" id="t0468b04"></a>者，為正修無上梵行故。族姓子梵行已立，所<a class="t" id="t0468b05"></a>作已辦，不受後有，成阿羅漢，得解脫樂。而說<a class="t" id="t0468b06"></a>偈言：</p><a class="t" id="t0468b07"></a><blockquote class="gatha"><p>「我昔迷正真，　　愚惑造邪行，<a class="t" id="t0468b08"></a><br>不識清淨道，　　又不知死路。<a class="t" id="t0468b09"></a><br>妄想生橫計，　　劬勞承奉火，<a class="t" id="t0468b10"></a><br>空為虛妄事，　　徒損無所獲。<a class="t" id="t0468b11"></a><br>今遇天中天，　　黑闇蒙惠光，<a class="t" id="t0468b12"></a><br>獲得樂中樂。　　具戒得三明，<a class="t" id="t0468b13"></a><br>於佛教法中，　　所作皆已訖。<a class="t" id="t0468b14"></a><br>本雖婆羅門，　　實是旃陀羅，<a class="t" id="t0468b15"></a><br>今日真實是，　　淨行婆羅門，<a class="t" id="t0468b16"></a><br>遠離於淤泥，　　淨自澡浴已，<a class="t" id="t0468b17"></a><br>過韋陀彼岸。」</p></blockquote><a class="t" id="t0468b18"></a><p class="endsutta"><span class="t-juanname">別譯雜阿含經卷第十三</span></p><a class="t" id="t0468b19"></a><div class="w"><p><a class="t-linehead" id="t-linehead0468b19"></a><span class="t-note">（自極慢已下十一經，皆丹藏所無，於大本經中亦無同<a class="t" id="t0468b20"></a>本異譯者。然其文相不異，當經前後。則丹藏無者，脫之<a class="t" id="t0468b21"></a>耳。故此仍之。　癸卯歲高麗國大藏都監奉勅彫造）</span></p></div>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
