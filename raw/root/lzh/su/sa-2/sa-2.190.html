<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.190"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 190</span><span class="mirror-right">（一九〇）</span></h1></div>　<a class="t" id="t0443a07"></a><a class="t" id="t0443a08"></a><a class="t" id="t0443a09"></a><p class="suttainfo"><span class="t-juanname">別譯雜阿含經卷第十<span class="t-note">（丹本第十八卷初准）</span></span><br><a class="t" id="t0443a10"></a><a class="t" id="t0443a11"></a><span class="t-byline">失譯人名今附秦錄</span></p><a class="t" id="t0443a12"></a><p><a class="t-linehead" id="t-linehead0443a12"></a>如是我聞：</p><p><a class="t-linehead" id="t-linehead0443a12"></a>一時，佛住王舍城迦蘭陀竹<a class="t" id="t0443a13"></a>林。爾時，犢子梵志往詣佛所，慰問如來，在一<a class="t" id="t0443a14"></a>面坐。白佛言：「世尊！我有少疑，將欲請問。汝<a class="t" id="t0443a15"></a>若多聞，願垂聽察。」</p><p><a class="t-linehead" id="t-linehead0443a15"></a>佛告犢子：「若有所疑，隨汝<a class="t" id="t0443a16"></a>所問。」</p><p><a class="t-linehead" id="t-linehead0443a16"></a>犢子問曰：「身之與我為是一耶？」</p><p><a class="t-linehead" id="t-linehead0443a16"></a>佛言：「如<a class="t" id="t0443a17"></a>此之事，我所不答。」</p><p><a class="t-linehead" id="t-linehead0443a17"></a>又問：「身我異耶？」</p><p><a class="t-linehead" id="t-linehead0443a17"></a>佛言：「如<a class="t" id="t0443a18"></a>此之事，我亦不答。」</p><p><a class="t-linehead" id="t-linehead0443a18"></a>犢子復言：「今我問汝，我身<a class="t" id="t0443a19"></a>一耶？汝不見答。身我異耶？汝復不答。如斯等<a class="t" id="t0443a20"></a>問，尚不見答，云何而能記諸弟子死此生彼<a class="t" id="t0443a21"></a>天人之中？汝若記彼死此生彼，寧可不是身<a class="t" id="t0443a22"></a>留於此，我往於彼五道之中？若如斯者，身之<a class="t" id="t0443a23"></a>與我則為別異。」</p><p><a class="t-linehead" id="t-linehead0443a23"></a>佛告梵志：「我說有取，記彼受<a class="t" id="t0443a24"></a>生；若無取者，則無受生。復<span class="corr" title="[此&gt;次] cf.【麗】">次</span>犢子，譬如彼<a class="t" id="t0443a25"></a>火，有取則然；若無取者，火則不然。」</p><p><a class="t-linehead" id="t-linehead0443a25"></a>犢子言：<a class="t" id="t0443a26"></a>「瞿曇！我亦見火無取而然。」</p><p><a class="t-linehead" id="t-linehead0443a26"></a>佛告犢子：「汝見何<a class="t" id="t0443a27"></a>火無取而然？」</p><p><a class="t-linehead" id="t-linehead0443a27"></a>犢子復言：「譬如見大火，甚為熾<a class="t" id="t0443a28"></a>盛，猛風絕炎，離火見然。」</p><p><a class="t-linehead" id="t-linehead0443a28"></a>佛告犢子：「如此絕炎，<a class="t" id="t0443a29"></a>亦復有取。」</p><p><a class="t-linehead" id="t-linehead0443a29"></a>犢子言：「離火見然，以何為取？」</p><p><a class="t-linehead" id="t-linehead0443a29"></a>佛<a class="t" id="t0443b01"></a>言：「如斯絕炎，因風而然，以風取故，炎得暫<a class="t" id="t0443b02"></a>停。以風力故，絕炎可見。」</p><p><a class="t-linehead" id="t-linehead0443b02"></a>犢子言：「瞿曇！火尚<a class="t" id="t0443b03"></a>可爾，人則不然。所以者何？身死於此，意生於<a class="t" id="t0443b04"></a>彼，於其中間，誰為其取？」</p><p><a class="t-linehead" id="t-linehead0443b04"></a>佛言：「當於爾時，以愛<a class="t" id="t0443b05"></a>為取，愛取因緣，眾生受生。一切世間，皆樂於<a class="t" id="t0443b06"></a>取，一切皆為取所愛樂，一切悉皆以取為因。<a class="t" id="t0443b07"></a>眾生見取，則生歡喜，一切眾生皆入于取。如<a class="t" id="t0443b08"></a>來阿羅呵以無取故，而得成於無上正覺。」</p><p><a class="t-linehead" id="t-linehead0443b08"></a>犢<a class="t" id="t0443b09"></a>子言：「我於今者，大有所作，欲還所止。」</p><p><a class="t-linehead" id="t-linehead0443b09"></a>佛言：<a class="t" id="t0443b10"></a>「梵志！宜知是時。」</p><p><a class="t-linehead" id="t-linehead0443b10"></a>爾時，犢子聞佛所說，歡喜奉<a class="t" id="t0443b11"></a>行。</p><a class="t" id="t0443b12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
