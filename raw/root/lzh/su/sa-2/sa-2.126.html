<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.126"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 126</span><span class="mirror-right">（一二六）</span></h1></div><p><a class="t-linehead" id="t-linehead0421b11"></a>爾時，有聚落主名如意珠頂髮，往詣<a class="t" id="t0421b12"></a>佛所，頂禮佛足，在一面坐，即白佛言：「世尊！<a class="t" id="t0421b13"></a>我於往日在王宮殿，與諸輔相共一處坐，群<a class="t" id="t0421b14"></a>臣眷屬詳議講論，所謂作沙門者，為得捉於<a class="t" id="t0421b15"></a>錢寶，以不得捉金不？時，彼眾中有一人言：『縱<a class="t" id="t0421b16"></a>令捉者，竟有何過？應當得捉。』有一人言：『不應<a class="t" id="t0421b17"></a>得捉。沙門釋子不捉金寶。』世尊！如是二語，<a class="t" id="t0421b18"></a>為得名為稱法而說，為不稱說？若作斯語，非<a class="t" id="t0421b19"></a>為毀佛，非過言耶？為是佛說，為非是乎？」</p><p><a class="t-linehead" id="t-linehead0421b19"></a>佛告<a class="t" id="t0421b20"></a>聚落主：「若作是說，斯名謗我，為不稱說，名為<a class="t" id="t0421b21"></a>過說。然我所說，實不同彼。何以故？為比丘<a class="t" id="t0421b22"></a>者，沙門釋子，法不應捉金等錢寶。若捉金等<a class="t" id="t0421b23"></a>錢寶，彼非沙門釋子之法，佛之教法轉勝<a class="t" id="t0421b24"></a>端嚴。佛如是說，為比丘者，不應捉於金等錢<a class="t" id="t0421b25"></a>寶，設有捉者，非沙門法。」</p><p><a class="t-linehead" id="t-linehead0421b25"></a>村主言：「我於彼時，<a class="t" id="t0421b26"></a>於大眾中，亦作是說，沙門釋子實不應捉金<a class="t" id="t0421b27"></a>等錢寶，若有捉者，宜應自恣放逸五欲。」時，<a class="t" id="t0421b28"></a>彼村主聞佛所說，頂禮而去。</p><p><a class="t-linehead" id="t-linehead0421b28"></a>當於爾時，阿難<a class="t" id="t0421b29"></a>比丘侍立佛側，以扇扇佛。佛告阿難曰：「汝<a class="t" id="t0421c01"></a>可召諸比丘依此王舍城而住止者，盡集講<a class="t" id="t0421c02"></a>堂。」爾時，阿難奉佛教已，如佛所命，勅諸比丘，<a class="t" id="t0421c03"></a>盡集講堂。時，諸比丘各來集已，阿難詣佛，頂<a class="t" id="t0421c04"></a>禮佛足，在一面坐。白佛言：「世尊！諸比丘僧<a class="t" id="t0421c05"></a>依王舍城迦蘭陀竹林者，皆來集在講堂之<a class="t" id="t0421c06"></a>中，唯願世尊宜知是時。」</p><p><a class="t-linehead" id="t-linehead0421c06"></a>爾時，世尊即往講堂，<a class="t" id="t0421c07"></a>於眾僧前敷座而坐。佛告比丘：「有如意珠頂<a class="t" id="t0421c08"></a>髮聚落主來至我所，頂禮我已，而作是言：『我<a class="t" id="t0421c09"></a>於往日，在王宮殿，與諸輔相共議講論沙<a class="t" id="t0421c10"></a>門之法，為應捉持金等錢寶，為不捉耶？時，彼<a class="t" id="t0421c11"></a>眾中有一人言：「假令沙門捉持錢寶及金<a class="t" id="t0421c12"></a>銀等，有何過咎？但捉無苦。」復有人言：「沙門之<a class="t" id="t0421c13"></a>法，法不應捉金等錢寶。」如斯二人，其語不<a class="t" id="t0421c14"></a>同，此二人言，何者稱法？』我即答言：『沙門釋<a class="t" id="t0421c15"></a>子不應捉持金等錢寶。』時，聚落主而作是<a class="t" id="t0421c16"></a>言：『我於昔時，於彼眾中，亦作是語，如斯沙<a class="t" id="t0421c17"></a>門，得捉金等及以錢寶，亦應恣令受於五欲。』<a class="t" id="t0421c18"></a>時，彼村主聞我所說，歡喜而去。」</p><p><a class="t-linehead" id="t-linehead0421c18"></a>佛告諸比丘：<a class="t" id="t0421c19"></a>「汝等當知，彼如意珠頂髮聚落主於眾人前<a class="t" id="t0421c20"></a>作師子吼言：『沙門法不應受取金銀錢寶。』汝<a class="t" id="t0421c21"></a>諸比丘從今已後，若有所須，欲捉之者，當作<a class="t" id="t0421c22"></a>草木及捉糞想，寧捉糞穢，不捉寶物。」</p><p><a class="t-linehead" id="t-linehead0421c22"></a>時，諸比<a class="t" id="t0421c23"></a>丘聞佛所說，歡喜頂禮而去。</p><a class="t" id="t0421c24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
