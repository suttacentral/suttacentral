<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.55"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 55</span><span class="mirror-right">（五五）</span></h1></div><p><a class="t-linehead" id="t-linehead0392c04"></a>如是我聞：</p><p><a class="t-linehead" id="t-linehead0392c04"></a>一時，佛在舍衛國祇樹給孤<a class="t" id="t0392c05"></a>獨園。爾時，波斯匿王在空閑處獨靜思惟：「夫<a class="t" id="t0392c06"></a>為人者，云何愛己？云何惡己？」復作是念：「若<a class="t" id="t0392c07"></a>身口意行於善業，遠離諸惡，<span class="corr" title="[名是&gt;是名] cf.【麗】">是名</span>愛己。若<a class="t" id="t0392c08"></a>身口意行不善業，作眾惡行，名不愛己。」波<a class="t" id="t0392c09"></a>斯匿王思惟是已，從靜處起，往詣佛所，頂<a class="t" id="t0392c10"></a>禮佛足，在一面坐，即白佛言：「世尊！我獨靜處，<a class="t" id="t0392c11"></a>作是思惟：『云何名愛己？云何不愛己？若能於<a class="t" id="t0392c12"></a>身口意行善，是名愛己；若身口意行不善業，<a class="t" id="t0392c13"></a>名不愛己。』」</p><p><a class="t-linehead" id="t-linehead0392c13"></a>佛言：「大王！實爾。若人身口意行惡<a class="t" id="t0392c14"></a>者，是名不愛己。何以故？彼為惡者，雖有怨<a class="t" id="t0392c15"></a>讎，不必速能有所傷害；自造惡業，毀害甚深，<a class="t" id="t0392c16"></a>是以自作惡業，名為不愛己。又有為己故，作<a class="t" id="t0392c17"></a>殺盜婬，是為損己。若人身口意行善者，設作<a class="t" id="t0392c18"></a>是念：『我捨所愛居家妻子。』名不愛己，實是愛<a class="t" id="t0392c19"></a>己。何以故？如此之人，雖有親友、父母、兄弟，恩<a class="t" id="t0392c20"></a>徹骨髓，至其衰老，不能得救。要自身口意<a class="t" id="t0392c21"></a>修行善，能自濟度，是名愛己。」</p><p><a class="t-linehead" id="t-linehead0392c21"></a>佛即說偈言：</p><a class="t" id="t0392c22"></a><blockquote class="gatha"><p>「若人自愛己，　　不以惡加彼，<a class="t" id="t0392c23"></a><br>無有造作惡，　　得於快樂者。<a class="t" id="t0392c24"></a><br>若人自愛己，　　應修諸善業，<a class="t" id="t0392c25"></a><br>速疾能獲得，　　種種諸快樂。<a class="t" id="t0392c26"></a><br>夫欲愛己者，　　應當自擁護，<a class="t" id="t0392c27"></a><br>譬如邊表城，　　曠野多賊盜。<a class="t" id="t0392c28"></a><br>得值無難時，　　應當自隱藏，<a class="t" id="t0392c29"></a><br>若其失無難，　　值難苦無窮。」</p></blockquote><a class="t" id="t0393a01"></a><p><a class="t-linehead" id="t-linehead0393a01"></a>佛說是已，諸比丘聞佛所說，歡喜奉行。</p><a class="t" id="t0393a02"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
