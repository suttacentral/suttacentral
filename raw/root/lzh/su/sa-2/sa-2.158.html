<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.158"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 158</span><span class="mirror-right">（一五八）</span></h1></div><p><a class="t-linehead" id="t-linehead0433c02"></a>如是我聞：</p><p><a class="t-linehead" id="t-linehead0433c02"></a>一時，佛在迦毘羅衛國尼拘<a class="t" id="t0433c03"></a>陀園林中。爾時，摩訶男釋往詣佛所，頂禮佛<a class="t" id="t0433c04"></a>足，在一面坐，白佛言：「世尊！如我解佛所說之<a class="t" id="t0433c05"></a>義，獲定心故，而得解脫。若如是者，為先得定<a class="t" id="t0433c06"></a>後解脫耶？為先解脫後得定耶？定與解脫為<a class="t" id="t0433c07"></a>俱時耶？所未曾得，所未曾行，過去未來所未<a class="t" id="t0433c08"></a>曾生，現在亦無。」爾時，世尊嘿然不答，第二第<a class="t" id="t0433c09"></a>三亦如是問，如來嘿然，悉皆不答。</p><p><a class="t-linehead" id="t-linehead0433c09"></a>時尊者<a class="t" id="t0433c10"></a>阿難侍如來側，以扇扇佛。于時阿難作是念：<a class="t" id="t0433c11"></a>「今釋摩訶男以此甚深之義諮問世尊，世尊<a class="t" id="t0433c12"></a>今者，所患始除，氣力尚微，未堪說法，我當為<a class="t" id="t0433c13"></a>彼略說少法，令其還去。」時尊者阿難作是<a class="t" id="t0433c14"></a>念已，即語釋摩男：「如來所說，說於學戒，亦說<a class="t" id="t0433c15"></a>於彼無學之戒。說於學定，亦說於彼無學之<a class="t" id="t0433c16"></a>定。說於學慧，亦說於彼無學之慧。說學解脫，<a class="t" id="t0433c17"></a>亦說於彼無學解脫。」</p><p><a class="t-linehead" id="t-linehead0433c17"></a>時，摩訶男白阿難言：「云<a class="t" id="t0433c18"></a>何如來說於學戒及無學戒，學定、無學定，學慧、<a class="t" id="t0433c19"></a>無學慧，學解脫、無學解脫？」</p><p><a class="t-linehead" id="t-linehead0433c19"></a>阿難言：「如來聖眾<a class="t" id="t0433c20"></a>住戒持波羅提木叉，具足威儀，行所行處，<a class="t" id="t0433c21"></a>於小罪中，心生大怖，具持禁戒，是則名為持<a class="t" id="t0433c22"></a>戒具足。厭於欲惡及諸不善，離生喜樂，入<a class="t" id="t0433c23"></a>於初禪，乃至入第四禪，是名為禪。如實知<a class="t" id="t0433c24"></a>苦，如實知苦集，如實知苦滅，如實知苦滅道，<a class="t" id="t0433c25"></a>如是知見，斷五下分結，身見、戒取、疑、欲愛、瞋<a class="t" id="t0433c26"></a>恚。彼斷五下分結，便得化生，即於彼處，而得<a class="t" id="t0433c27"></a>涅槃，名阿那含，更不還來至此欲界，是則名<a class="t" id="t0433c28"></a>為學戒、學定、學慧、解脫。復次，更於異時，盡諸<a class="t" id="t0433c29"></a>有漏，得於無漏，心得解脫，慧得解脫，現法取<a class="t" id="t0434a01"></a>證，逮得無生，自知生死已盡，梵行已立，所作<a class="t" id="t0434a02"></a>已辦，不復受有。當于爾時，得無學戒、無學<a class="t" id="t0434a03"></a>定、無學慧、無學解脫。摩訶男！以是緣故，佛說<a class="t" id="t0434a04"></a>於學及以無學。」時摩訶男聞其所說，歡喜頂<a class="t" id="t0434a05"></a>禮而去。</p><p><a class="t-linehead" id="t-linehead0434a05"></a>時摩訶男既去不遠，佛告阿難：「此迦<a class="t" id="t0434a06"></a>毘羅衛國諸比丘等，頗共諸釋講論如是深<a class="t" id="t0434a07"></a>遠義不？」阿難白佛：「此迦毘羅衛諸比丘等，每<a class="t" id="t0434a08"></a>與諸釋共論如是甚深之義。」</p><p><a class="t-linehead" id="t-linehead0434a08"></a>佛告阿難：「迦毘<a class="t" id="t0434a09"></a>羅衛比丘與諸釋等，獲大善利，能解如是聖<a class="t" id="t0434a10"></a>賢慧眼。」</p><p><a class="t-linehead" id="t-linehead0434a10"></a>諸比丘聞佛所說，歡喜奉行。</p><a class="t" id="t0434a11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
