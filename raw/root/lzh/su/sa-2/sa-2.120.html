<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.120"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 120</span><span class="mirror-right">（一二〇）</span></h1></div><p><a class="t-linehead" id="t-linehead0419a03"></a>如是我聞：</p><p><a class="t-linehead" id="t-linehead0419a03"></a>一時，佛在王舍城耆闍崛山<a class="t" id="t0419a04"></a>迦蘭陀竹林。爾時，尊者舍利弗及大迦葉俱<a class="t" id="t0419a05"></a>在彼山。時，彼國中有諸異見六師徒黨，來詣<a class="t" id="t0419a06"></a>尊者舍利弗所，問訊已訖，在一面坐，而作是<a class="t" id="t0419a07"></a>言：「如來世尊頗說於我死此生彼，如是說<a class="t" id="t0419a08"></a>不？」</p><p><a class="t-linehead" id="t-linehead0419a08"></a>舍利弗答言：「如斯之事，佛所不說。」</p><p><a class="t-linehead" id="t-linehead0419a08"></a>外道<a class="t" id="t0419a09"></a>六師復作是言：「若如是者，說於我身在此間<a class="t" id="t0419a10"></a>耶？更不生耶？」</p><p><a class="t-linehead" id="t-linehead0419a10"></a>舍利弗言：「如斯之事，佛亦不<a class="t" id="t0419a11"></a>說。」</p><p><a class="t-linehead" id="t-linehead0419a11"></a>外道復言：「我於此死，亦生於彼，亦不生<a class="t" id="t0419a12"></a>彼，如是說耶？」</p><p><a class="t-linehead" id="t-linehead0419a12"></a>舍利弗言：「佛亦不說。」</p><p><a class="t-linehead" id="t-linehead0419a12"></a>外道復<a class="t" id="t0419a13"></a>言：「我死之後，非生非不生耶？」</p><p><a class="t-linehead" id="t-linehead0419a13"></a>舍利弗言：「佛<a class="t" id="t0419a14"></a>亦不說。」</p><p><a class="t-linehead" id="t-linehead0419a14"></a>外道復言：「我先問汝，死此生彼，乃<a class="t" id="t0419a15"></a>至非生非不生，悉不見答。汝若名為宿舊<a class="t" id="t0419a16"></a>出家，應廣解義，為我分別。今者觀汝不能答<a class="t" id="t0419a17"></a>我，便是童蒙，無智愚人。」時，彼外道作是語<a class="t" id="t0419a18"></a>已，即從坐起，還其所止。</p><p><a class="t-linehead" id="t-linehead0419a18"></a>爾時，尊者摩訶迦<a class="t" id="t0419a19"></a>葉去舍利弗不遠，外道去後，舍利弗即詣<a class="t" id="t0419a20"></a>於彼大迦葉所，以外道問，向迦葉說：「如來何<a class="t" id="t0419a21"></a>故，如是四問，默然不答？何以故，不引相似<a class="t" id="t0419a22"></a>比類而答於彼？我昔曾聞，有人問佛：『於此死<a class="t" id="t0419a23"></a>已，受後有不？』佛默然不答。又問：『死後不受<a class="t" id="t0419a24"></a>有耶？』佛亦不答。又問：『我此死已，亦受後有，<a class="t" id="t0419a25"></a>亦不受耶？』佛亦不答。又問：『我死之後，非受於<a class="t" id="t0419a26"></a>有，非不受有耶？』佛亦不答。」</p><p><a class="t-linehead" id="t-linehead0419a26"></a>尊者迦葉語舍<a class="t" id="t0419a27"></a>利弗言：「如來寧可說色滅已，生於後有，乃至<a class="t" id="t0419a28"></a>非生非不生。世尊於彼色所盡處，正智解脫，<a class="t" id="t0419a29"></a>然都無有死此生彼，死此不生彼，亦生亦不<a class="t" id="t0419b01"></a>生，非生非不生，是故不答。如斯之義，甚深廣<a class="t" id="t0419b02"></a>大，無量無邊，無有算數，乃至盡滅。受想乃<a class="t" id="t0419b03"></a>至識，死此生彼，乃至非生非不生，亦復如是。<a class="t" id="t0419b04"></a>此是動轉，此是憍慢，此是放逸，此是有為造<a class="t" id="t0419b05"></a>作之業，此是愛結，此愛生彼愛不生，彼愛亦<a class="t" id="t0419b06"></a>生彼，亦不生彼愛，非生彼非不生彼，如來<a class="t" id="t0419b07"></a>愛盡得善解脫，愛盡生彼，有亦無也。不生彼，<a class="t" id="t0419b08"></a>有亦無也。生彼不生彼，亦無也。非不有生彼，<a class="t" id="t0419b09"></a>非不無生彼，亦無也。此義甚深，廣大無邊，無<a class="t" id="t0419b10"></a>有算數，至於盡滅。大德舍利弗當知，以是因<a class="t" id="t0419b11"></a>緣故，如來於問中，而不正答，死此生彼，此死<a class="t" id="t0419b12"></a>不生彼，亦生彼亦不生彼，非生非不生。」</p><p><a class="t-linehead" id="t-linehead0419b12"></a>此二<a class="t" id="t0419b13"></a>大人互相讚美，各還所止。</p><a class="t" id="t0419b14"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
