<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.51"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 51</span><span class="mirror-right">（五一）</span></h1></div><p><a class="t-linehead" id="t-linehead0390b11"></a>如是我聞：</p><p><a class="t-linehead" id="t-linehead0390b11"></a>一時，佛在王舍城<span class="corr" title="[伽&gt;迦] cf.【麗】">迦</span>蘭陀竹<a class="t" id="t0390b12"></a>林。爾時，王舍城中有一貧人，極為窮困，甚可<a class="t" id="t0390b13"></a>憐愍，於佛法中，生清淨信，能淨持戒，少讀<a class="t" id="t0390b14"></a>誦經，亦能小施。有此四事因緣果報，身壞<a class="t" id="t0390b15"></a>命終，生忉利天勝妙善處。此新生天有三事<a class="t" id="t0390b16"></a>勝：一色貌勝，二名稱勝，三壽命勝。諸天見<a class="t" id="t0390b17"></a>已，皆共恭敬，往帝釋所，白帝釋言：「有新生<a class="t" id="t0390b18"></a>天，有三事勝於餘諸天。」帝釋言：「我先曾見，彼<a class="t" id="t0390b19"></a>新生天，本為人時，貧窮困苦，極為寒悴，直<a class="t" id="t0390b20"></a>以信心，向於三寶，能淨持戒，少多修施，今<a class="t" id="t0390b21"></a>得生此忉利天上。」</p><p><a class="t-linehead" id="t-linehead0390b21"></a>爾時，帝釋即說偈言：</p><a class="t" id="t0390b22"></a><blockquote class="gatha"><p>「若於三寶生淨信，　　其心堅固不動轉，<a class="t" id="t0390b23"></a><br>持所受戒不毀犯，　　當知此人不名貧。<a class="t" id="t0390b24"></a><br>名為智慧壽命人，　　以敬無上三寶故，<a class="t" id="t0390b25"></a><br>得生天上受勝樂，　　是故應當作斯學。」</p></blockquote><a class="t" id="t0390b26"></a><p><a class="t-linehead" id="t-linehead0390b26"></a>爾時，諸天聞此偈已，歡喜信受，作禮還宮。</p><a class="t" id="t0390b27"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
