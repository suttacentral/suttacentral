<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.41"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 41</span><span class="mirror-right">（四一）</span></h1></div><p><a class="t-linehead" id="t-linehead0387a02"></a>如是我聞：</p><p><a class="t-linehead" id="t-linehead0387a02"></a>一時，佛在舍衛國祇樹給孤<a class="t" id="t0387a03"></a>獨園。爾時，世尊告諸比丘：「昔釋提桓因欲詣<a class="t" id="t0387a04"></a>遊戲園，勅御者摩得梨：『汝駕千馬車。』時，摩得<a class="t" id="t0387a05"></a>梨尋駕車已，詣帝釋所，即白釋言：『嚴駕已<a class="t" id="t0387a06"></a>訖，宜知是時。』爾時，帝釋出毘禪延堂，合掌南<a class="t" id="t0387a07"></a>向。時，摩得梨見已，心亦驚怕，失鞭及轡。帝釋<a class="t" id="t0387a08"></a>語言：『汝見何事，驚怖乃爾？』摩得梨言：『摩佉釋<a class="t" id="t0387a09"></a>脂之夫！我今見汝合掌南向，心懷懼故，致失<a class="t" id="t0387a10"></a>鞭轡。一切有生，皆敬於汝。一切地主，盡屬於<a class="t" id="t0387a11"></a>汝。四天王天及三十三天，皆禮敬汝。誰復<a class="t" id="t0387a12"></a>有德，勝於汝者？叉手合掌，南向而立。』帝釋答<a class="t" id="t0387a13"></a>言：『一切敬我，信如汝言。一切天人，所恭敬<a class="t" id="t0387a14"></a>者，名之為法，我今恭敬禮具足戒法。』爾時，<a class="t" id="t0387a15"></a>帝釋即說偈言：</p><a class="t" id="t0387a16"></a><blockquote class="gatha"><p>「『有諸出家者，　　以修不放逸，<a class="t" id="t0387a17"></a><br>　長夜入寂定，　　修最上梵行。<a class="t" id="t0387a18"></a><br>　捨棄於三毒，　　能得解脫法，<a class="t" id="t0387a19"></a><br>　有如是等法，　　我今恭敬禮。<a class="t" id="t0387a20"></a><br>　諸大阿羅漢，　　遠離於欲者，<a class="t" id="t0387a21"></a><br>　能滅無明闇，　　斷除諸結使；<a class="t" id="t0387a22"></a><br>　并在家修善，　　不作惡業者，<a class="t" id="t0387a23"></a><br>　如是正法子，　　今我皆敬禮。』</p></blockquote><a class="t" id="t0387a24"></a><p><a class="t-linehead" id="t-linehead0387a24"></a>「摩得梨言：『汝禮最勝，我願隨禮。』爾時，帝釋作<a class="t" id="t0387a25"></a>是語已，合掌敬禮，乘輦而去。」</p><p><a class="t-linehead" id="t-linehead0387a25"></a>佛告諸比丘：<a class="t" id="t0387a26"></a>「帝釋處於人天，而得自在，尚能恭敬禮敬於<a class="t" id="t0387a27"></a>法，況汝比丘，剃除鬚髮，出家學道，而當不勤<a class="t" id="t0387a28"></a>恭敬於法？」</p><p><a class="t-linehead" id="t-linehead0387a28"></a>佛說是已，諸比丘聞佛所說，歡喜<a class="t" id="t0387a29"></a>奉行。</p><a class="t" id="t0387b01"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
