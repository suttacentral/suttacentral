<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.71"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 71</span><span class="mirror-right">（七一）</span></h1></div><p><a class="t-linehead" id="t-linehead0399a19"></a>如是我聞：</p><p><a class="t-linehead" id="t-linehead0399a19"></a>一時，佛在舍衛國祇樹給孤<a class="t" id="t0399a20"></a>獨園。爾時，波斯匿王往詣佛所，稽首佛足，在<a class="t" id="t0399a21"></a>一面坐。時，祇洹中有長髮梵志七人，復有裸<a class="t" id="t0399a22"></a>形尼乾七人，復有一衣外道七人，身皆長大。<a class="t" id="t0399a23"></a>波斯匿王見諸外道在祇洹中，經行彷徉。時，<a class="t" id="t0399a24"></a>波斯匿王從坐而起，合掌敬心，向諸外道，自<a class="t" id="t0399a25"></a>說：「我是波斯匿王。」如是三說。佛告波斯匿王：<a class="t" id="t0399a26"></a>「何故見此長髮裸形一衣之人如此恭敬？」</p><p><a class="t-linehead" id="t-linehead0399a26"></a>王<a class="t" id="t0399a27"></a>言：「世尊！我國有此三人，阿羅漢中，名為最<a class="t" id="t0399a28"></a>勝。」</p><p><a class="t-linehead" id="t-linehead0399a28"></a>佛告王言：「汝不善知他心所趣，云何知是<a class="t" id="t0399a29"></a>羅漢非羅漢也？如共久處，用意觀察，爾乃<a class="t" id="t0399b01"></a>可知。持戒破戒，雖復久處，聰智能知，愚者不<a class="t" id="t0399b02"></a>知。若其父母，親里眷屬，有死亡者，可分別<a class="t" id="t0399b03"></a>知。若無此事，難可了知。若遭厄難，為人強<a class="t" id="t0399b04"></a>逼，令行殺害。或為女人私處逼迫，而不犯戒。<a class="t" id="t0399b05"></a>可知堅實。隨逐觀察，乃能可知，淨行不淨，欲<a class="t" id="t0399b06"></a>試其智，聽其所說，唯有智者，善能分別。唯有<a class="t" id="t0399b07"></a>智人，久處共住，爾乃可知。」</p><p><a class="t-linehead" id="t-linehead0399b07"></a>王即讚佛言：「善哉！<a class="t" id="t0399b08"></a>世尊！如佛所說，久處共住，爾乃可知。持戒破<a class="t" id="t0399b09"></a>戒，臨難別人，觀察其行，知淨不淨，講說議<a class="t" id="t0399b10"></a>論，乃別其智凡，此上說有智能知，愚者不<a class="t" id="t0399b11"></a>知。久處乃知，非可卒知。何以故？我所使人，<a class="t" id="t0399b12"></a>亦使著如是形服，使遠至他國，察彼國中，或<a class="t" id="t0399b13"></a>經八月，或至十月，作種種事已，還來歸國。<a class="t" id="t0399b14"></a>五欲自恣，一切所作，如前無異。是以知佛所<a class="t" id="t0399b15"></a>說實是善說。」王又白言：「世尊！我亦先知有如<a class="t" id="t0399b16"></a>是事，但卒不觀察，便起恭敬。」</p><p><a class="t-linehead" id="t-linehead0399b16"></a>爾時，世尊即說<a class="t" id="t0399b17"></a>偈言：</p><a class="t" id="t0399b18"></a><blockquote class="gatha"><p>「不以見色貌，　　而可觀察知，<a class="t" id="t0399b19"></a><br>若卒見人時，　　不可即便信。<a class="t" id="t0399b20"></a><br>相貌似羅漢，　　實不攝諸根，<a class="t" id="t0399b21"></a><br>形貌種種行，　　都不可分別。<a class="t" id="t0399b22"></a><br>如似塗耳鐺，　　亦復如塗錢，<a class="t" id="t0399b23"></a><br>愚者謂是金，　　其內實是銅。<a class="t" id="t0399b24"></a><br>如是諸人等，　　癡闇無所知，<a class="t" id="t0399b25"></a><br>外相似賢善，　　內心實毒惡。<a class="t" id="t0399b26"></a><br>行時多將從，　　表於賢勝者。」</p></blockquote><a class="t" id="t0399b27"></a><p><a class="t-linehead" id="t-linehead0399b27"></a>佛說是已，諸比丘聞佛所說，歡喜奉行。</p><a class="t" id="t0399b28"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
