<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.180"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 180</span><span class="mirror-right">（一八〇）</span></h1></div><p><a class="t-linehead" id="t-linehead0438c12"></a>如是我聞：</p><p><a class="t-linehead" id="t-linehead0438c12"></a>一時，佛在舍衛國祇樹給孤<a class="t" id="t0438c13"></a>獨園。時有一天，光色倍常，於其夜中，來詣佛<a class="t" id="t0438c14"></a>所，威光顯照，遍于祇洹，晃然大明，却坐一<a class="t" id="t0438c15"></a>面，而問佛言：「瞿曇！汝為能度瀑駛流耶？」</p><p><a class="t-linehead" id="t-linehead0438c15"></a>爾時，<a class="t" id="t0438c16"></a>世尊答言：「實爾！」</p><p><a class="t-linehead" id="t-linehead0438c16"></a>天言：「瞿曇！如此駛流，深廣<a class="t" id="t0438c17"></a>無際，傍無攀緣，中無安足，而能得度，甚為奇<a class="t" id="t0438c18"></a>特。」</p><p><a class="t-linehead" id="t-linehead0438c18"></a>佛言：「實爾。」</p><p><a class="t-linehead" id="t-linehead0438c18"></a>天復問曰：「瞿曇！汝今云何於此<a class="t" id="t0438c19"></a>駛流，無可攀挽，無安足處，而能得度？」</p><p><a class="t-linehead" id="t-linehead0438c19"></a>佛答天<a class="t" id="t0438c20"></a>曰：「若我懈怠，必為沈沒。若為沈沒，必為所<a class="t" id="t0438c21"></a>漂。若我精進，必不沈沒。若不沈沒，不為所<a class="t" id="t0438c22"></a>漂。我於如是大洪流中，無可攀挽，無安足<a class="t" id="t0438c23"></a>處，而能得度此大駛流。」</p><p><a class="t-linehead" id="t-linehead0438c23"></a>天即讚言：「善哉！善哉！<a class="t" id="t0438c24"></a>比丘於此駛流，無所攀挽，而能得度，甚為希<a class="t" id="t0438c25"></a>有！」</p><a class="t" id="t0438c26"></a><p><a class="t-linehead" id="t-linehead0438c26"></a>天復以偈讚言：</p><a class="t" id="t0438c27"></a><blockquote class="gatha"><p>「我昔已曾見，　　婆羅門涅槃，<a class="t" id="t0438c28"></a><br>久捨於嫌怖，　　能度世間愛。」</p></blockquote><a class="t" id="t0438c29"></a><p><a class="t-linehead" id="t-linehead0438c29"></a>爾時，此天說此偈已，歡喜還宮。</p><a class="t" id="t0439a01"></a><blockquote class="gatha"><p>牟鋑及天女　　四轉輪、髻髮<a class="t" id="t0439a02"></a><br>睡厭、極難盡　　伊尼延、駛流<a class="t" id="t0439a03"></a><br>無縛著解脫　　而能得濟度</p></blockquote><a class="t" id="t0439a04"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
