<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.26"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 26</span><span class="mirror-right">（二六）</span></h1></div><p><a class="t-linehead" id="t-linehead0381c16"></a>如是我聞：</p><p><a class="t-linehead" id="t-linehead0381c16"></a>一時，佛住王舍城迦蘭陀竹<a class="t" id="t0381c17"></a>林。爾時，世尊於初夜後分，坐臥經行。於其晨<a class="t" id="t0381c18"></a>朝，洗足入房，右脇著地，足足相累，繫心在明，<a class="t" id="t0381c19"></a>修於念覺，而生起想。爾時，魔王波旬即作是<a class="t" id="t0381c20"></a>念：「沙門瞿曇在王舍城迦蘭陀竹林中，經行<a class="t" id="t0381c21"></a>坐臥。於其晨朝，洗足入房，右脇著地，足足相<a class="t" id="t0381c22"></a>累，繫心在明，修於念覺，作於起想。我當至彼，<a class="t" id="t0381c23"></a>而作嬈亂。」作是念已，化為摩納，在佛前住，而<a class="t" id="t0381c24"></a>說偈言：</p><a class="t" id="t0381c25"></a><blockquote class="gatha"><p>「何以睡眠？　　何以睡眠？　　云何睡眠，<a class="t" id="t0381c26"></a><br>如入涅槃？　　如所作辦，　　而自安眠，<a class="t" id="t0381c27"></a><br>乃至日出，　　故復眠也。」</p></blockquote><a class="t" id="t0381c28"></a><p><a class="t-linehead" id="t-linehead0381c28"></a>佛知天魔來作嬈亂，即說偈言：</p><a class="t" id="t0381c29"></a><blockquote class="gatha"><p>「愛網著諸有，　　遍覆一切處，<a class="t" id="t0382a01"></a><br>我今破斯網，　　諸愛永已斷。<a class="t" id="t0382a02"></a><br>一切有生盡，　　安隱涅槃樂，<a class="t" id="t0382a03"></a><br>波旬汝今者，　　於我復何為？」</p></blockquote><a class="t" id="t0382a04"></a><p><a class="t-linehead" id="t-linehead0382a04"></a>爾時，魔王聞說偈已，憂愁苦惱，即便隱形，還<a class="t" id="t0382a05"></a>于天宮。</p><a class="t" id="t0382a06"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
