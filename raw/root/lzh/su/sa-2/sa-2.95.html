<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.95"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 95</span><span class="mirror-right">（九五）</span></h1></div><p><a class="t-linehead" id="t-linehead0407b13"></a>如是我聞：</p><p><a class="t-linehead" id="t-linehead0407b13"></a>一時，佛遊拘薩羅。爾時，彼國<a class="t" id="t0407b14"></a>有婆羅門名曰天敬，其聚落中，有止客舍。爾<a class="t" id="t0407b15"></a>時，尊者優波摩那為佛侍者，止客舍中。如來<a class="t" id="t0407b16"></a>于時微患風動，苦於背痛。尊者優婆摩那<a class="t" id="t0407b17"></a>著衣持鉢，詣天敬婆羅門家。爾時，天敬在於<a class="t" id="t0407b18"></a>門中剃髮而坐。彼婆羅門遙見尊者，即說偈<a class="t" id="t0407b19"></a>言：</p><a class="t" id="t0407b20"></a><blockquote class="gatha"><p>「落髮服法衣，　　手中執應器，<a class="t" id="t0407b21"></a><br>住立我門側，　　將欲何所求？」</p></blockquote><a class="t" id="t0407b22"></a><p><a class="t-linehead" id="t-linehead0407b22"></a>時，尊者優波摩那以偈答言：</p><a class="t" id="t0407b23"></a><blockquote class="gatha"><p>「大羅漢善逝，　　牟尼患背痛，<a class="t" id="t0407b24"></a><br>須少燸藥水，　　故來從汝乞。」</p></blockquote><a class="t" id="t0407b25"></a><p><a class="t-linehead" id="t-linehead0407b25"></a>時，婆羅門即取鉢盛滿蘇油，黑石蜜一篋，<a class="t" id="t0407b26"></a>燸藥水一車，而以與之。爾時，尊者既得之<a class="t" id="t0407b27"></a>已，齎詣佛所，即以此油，并燸藥水洗塗佛<a class="t" id="t0407b28"></a>身，飲黑蜜漿，背痛即愈。時，天敬婆羅門於後<a class="t" id="t0407b29"></a>日朝，往詣佛所，問訊世尊，在一面坐。爾時，世<a class="t" id="t0407c01"></a>尊以偈問婆羅門言：</p><a class="t" id="t0407c02"></a><blockquote class="gatha"><p>「云何婆羅門，　　行婆羅門法，<a class="t" id="t0407c03"></a><br>施何獲大果？　　何者是施時？<a class="t" id="t0407c04"></a><br>於何福田中，　　獲得於勝報？」</p></blockquote><a class="t" id="t0407c05"></a><p><a class="t-linehead" id="t-linehead0407c05"></a>時，婆羅門復以偈答言：</p><a class="t" id="t0407c06"></a><blockquote class="gatha"><p>「有多教學者，　　多聞能總持，<a class="t" id="t0407c07"></a><br>父母真正淨，　　顏容悉端嚴，<a class="t" id="t0407c08"></a><br>如是等名為，　　三明婆羅門。<a class="t" id="t0407c09"></a><br>若施如斯處，　　能獲大果報，<a class="t" id="t0407c10"></a><br>隨時施衣食，　　是名勝福田。」</p></blockquote><a class="t" id="t0407c11"></a><p><a class="t-linehead" id="t-linehead0407c11"></a>時，婆羅門復以偈問佛：</p><a class="t" id="t0407c12"></a><blockquote class="gatha"><p>「瞿曇說何種，　　名為婆羅門？<a class="t" id="t0407c13"></a><br>云何為三明？　　施何得大果？<a class="t" id="t0407c14"></a><br>何者是施時？　　云何勝福田？」</p></blockquote><a class="t" id="t0407c15"></a><p><a class="t-linehead" id="t-linehead0407c15"></a>爾時，世尊以偈答言：</p><a class="t" id="t0407c16"></a><blockquote class="gatha"><p>「明知於三世，　　見人天惡趣，<a class="t" id="t0407c17"></a><br>得盡於生死，　　并獲諸神通，<a class="t" id="t0407c18"></a><br>心智得解脫，　　是謂為三明。<a class="t" id="t0407c19"></a><br>施彼得大果，　　是名勝福田。」</p></blockquote><a class="t" id="t0407c20"></a><p><a class="t-linehead" id="t-linehead0407c20"></a>時，天敬婆羅門聞佛所說，歡喜而去。</p><a class="t" id="t0407c21"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
