<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.267"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 267</span><span class="mirror-right">（二六七）</span></h1></div><p><a class="t-linehead" id="t-linehead0467a26"></a>如是我聞：</p><p><a class="t-linehead" id="t-linehead0467a26"></a>一時，佛在憍薩羅國遊行，至<a class="t" id="t0467a27"></a>沙林聚落。爾時，世尊捨於道次，在一樹下，正<a class="t" id="t0467a28"></a>身端坐，繫念在前。時有一婆羅門，姓曰煙氏，<a class="t" id="t0467a29"></a>在佛後來，見佛跡中，千輻輪相，怪未曾有。即<a class="t" id="t0467b01"></a>自思惟：「我未見人有如是跡，我當推尋是何<a class="t" id="t0467b02"></a>人跡。」作是念已，即尋其跡，<span class="corr" title="[住&gt;往] cf.【麗】">往</span>至佛所，瞻仰尊<a class="t" id="t0467b03"></a>顏，容色悅豫，覩者信敬，諸相寂定，心意亦定，<a class="t" id="t0467b04"></a>得最上調心，寂滅之寂，身真金色，猶如金樓。<a class="t" id="t0467b05"></a>即白佛言：「世尊！汝當得天也。」</p><p><a class="t-linehead" id="t-linehead0467b05"></a>佛言：「婆羅門！<a class="t" id="t0467b06"></a>我不得天也。」</p><p><a class="t-linehead" id="t-linehead0467b06"></a>婆羅門言：「當得阿修羅，為得龍、<a class="t" id="t0467b07"></a>揵闥婆、夜叉、緊那羅、摩睺羅伽也。」</p><p><a class="t-linehead" id="t-linehead0467b07"></a>佛言：「我皆<a class="t" id="t0467b08"></a>不得。」</p><p><a class="t-linehead" id="t-linehead0467b08"></a>婆羅門言：「汝得人也。」</p><p><a class="t-linehead" id="t-linehead0467b08"></a>佛言：「我不得人<a class="t" id="t0467b09"></a>也。」</p><p><a class="t-linehead" id="t-linehead0467b09"></a>婆羅門言：「我問汝為得天及龍、阿修羅、揵<a class="t" id="t0467b10"></a>闥婆、夜叉、緊那羅、摩睺羅伽，及人，汝皆言不<a class="t" id="t0467b11"></a>得，為何所得也？」</p><p><a class="t-linehead" id="t-linehead0467b11"></a>爾時，世尊即說偈言：</p><a class="t" id="t0467b12"></a><blockquote class="gatha"><p>「我非天龍阿修羅，　　緊那摩睺乾闥婆，<a class="t" id="t0467b13"></a><br>亦非夜叉及以人，　　我漏已盡斷煩惱。<a class="t" id="t0467b14"></a><br>我雖調馴如龍象，　　終不為他所制御，<a class="t" id="t0467b15"></a><br>不為他制斷疑故，　　斷愛解脫離諸趣。<a class="t" id="t0467b16"></a><br>一切盡知斷後生，　　如芬陀利善開敷，<a class="t" id="t0467b17"></a><br>處於水中得增長，　　終不為水之所著。<a class="t" id="t0467b18"></a><br>清淨香潔人所樂，　　八法不污如蓮華，<a class="t" id="t0467b19"></a><br>我亦如是生世間，　　同於世法不染著。<a class="t" id="t0467b20"></a><br>無量劫來常觀察，　　諸行所緣受苦惱，<a class="t" id="t0467b21"></a><br>諸受生者皆終沒，　　遠塵離垢斷眾習，<a class="t" id="t0467b22"></a><br>拔出毒箭斷煩惱，　　皆得盡於生死際。</p></blockquote><a class="t" id="t0467b23"></a><p><a class="t-linehead" id="t-linehead0467b23"></a>「以是之故，號之為佛。」</p><p><a class="t-linehead" id="t-linehead0467b23"></a>煙姓婆羅門聞佛所說，<a class="t" id="t0467b24"></a>歡喜而去。</p><a class="t" id="t0467b25"></a><p><a class="t-linehead" id="t-linehead0467b25"></a>　慢、優竭提　生聽、極老　比丘、種作　及<a class="t" id="t0467b26"></a>梵天　佛陀、輪相為第十</p><a class="t" id="t0467b27"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
