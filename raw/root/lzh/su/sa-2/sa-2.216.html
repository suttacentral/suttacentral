<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.216"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 216</span><span class="mirror-right">（二一六）</span></h1></div><p><a class="t-linehead" id="t-linehead0454a18"></a>如是我聞：</p><p><a class="t-linehead" id="t-linehead0454a18"></a>一時，佛在舍衛國祇樹給孤<a class="t" id="t0454a19"></a>獨園。爾時，翅舍憍曇彌比丘尼著衣持鉢，入<a class="t" id="t0454a20"></a>城乞食，食訖洗鉢，收攝坐具，至得眼林，坐一<a class="t" id="t0454a21"></a>樹下，住於天住。爾時，魔王波旬作是心念：「沙<a class="t" id="t0454a22"></a>門瞿曇在於舍衛國祇樹給孤獨園，有比丘<a class="t" id="t0454a23"></a>尼名翅舍憍曇彌著衣持鉢，入城乞食，食訖<a class="t" id="t0454a24"></a>洗鉢，收攝坐具，至得眼林，坐一樹下，住於天<a class="t" id="t0454a25"></a>住。」作是念已，化作摩納，欲為擾亂，即說偈<a class="t" id="t0454a26"></a>言：</p><a class="t" id="t0454a27"></a><blockquote class="gatha"><p>「汝今者何為，　　懷憂坐樹下，<a class="t" id="t0454a28"></a><br>歔欷而流淚？　　將不喪子乎？<a class="t" id="t0454a29"></a><br>獨處於林中，　　欲求男子耶？」</p></blockquote><a class="t" id="t0454b01"></a><p><a class="t-linehead" id="t-linehead0454b01"></a>時比丘尼而作是念：「此為是誰？甚為欺詐。為<a class="t" id="t0454b02"></a>是人耶？是非人乎？而欲為我作大擾亂。」入定<a class="t" id="t0454b03"></a>觀察，知是魔王，即說偈言：</p><a class="t" id="t0454b04"></a><blockquote class="gatha"><p>「我斷恩愛已，　　無欲無子想，<a class="t" id="t0454b05"></a><br>端坐林樹間，　　無愁無熱惱。<a class="t" id="t0454b06"></a><br>斷除一切愛，　　滅諸無明闇，<a class="t" id="t0454b07"></a><br>逮得於滅盡，　　安住無漏法。<a class="t" id="t0454b08"></a><br>以是故當知，　　波旬墮負處。」</p></blockquote><a class="t" id="t0454b09"></a><p><a class="t-linehead" id="t-linehead0454b09"></a>爾時，波旬而作是念：「翅舍憍曇彌比丘尼，善<a class="t" id="t0454b10"></a>知我心。」憂愁悔恨，慚愧還宮。</p><a class="t" id="t0454b11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
