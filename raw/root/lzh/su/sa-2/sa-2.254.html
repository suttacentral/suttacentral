<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.254"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 254</span><span class="mirror-right">（二五四）</span></h1></div><p><a class="t-linehead" id="t-linehead0462c09"></a>如是我聞：</p><p><a class="t-linehead" id="t-linehead0462c09"></a>一時，佛在舍衛國祇樹給孤<a class="t" id="t0462c10"></a>獨園。爾時，佛告諸比丘：「世有良醫能治四病，<a class="t" id="t0462c11"></a>應為王師。何謂為四？一、善能知病。二、能知病<a class="t" id="t0462c12"></a>所從起。三者、病生已，善知治愈。四者、已差之<a class="t" id="t0462c13"></a>病，令更不生。能如是者，名世良醫。佛亦成<a class="t" id="t0462c14"></a>就四種之法，如來、至真、等正覺無上良醫，亦<a class="t" id="t0462c15"></a>拔眾生四種毒箭。云何為四？所謂是苦，是苦<a class="t" id="t0462c16"></a>習，是苦滅，是苦滅道。」</p><p><a class="t-linehead" id="t-linehead0462c16"></a>佛告比丘：「生老病死，憂<a class="t" id="t0462c17"></a>悲苦惱，如此毒箭，非是世間醫所能知，生苦<a class="t" id="t0462c18"></a>因緣，及能斷生苦，亦不知老病死，憂悲苦惱<a class="t" id="t0462c19"></a>因緣，及能斷除。唯有如來、至真、等正覺無上<a class="t" id="t0462c20"></a>良醫，知生苦因緣，及以斷苦，乃至知老病死，<a class="t" id="t0462c21"></a>憂悲苦惱，知其因緣，及以斷除。是以如來善<a class="t" id="t0462c22"></a>能拔出四種毒箭，故得稱為無上良醫。」</p><p><a class="t-linehead" id="t-linehead0462c22"></a>爾時，<a class="t" id="t0462c23"></a>尊者婆耆奢在彼會坐，作是念言：「我今當讚<a class="t" id="t0462c24"></a>如來所說拔四毒箭喻法。」即從座起，合掌向<a class="t" id="t0462c25"></a>佛，而說偈言：</p><a class="t" id="t0462c26"></a><blockquote class="gatha"><p>「我今歸命佛，　　愍於群生類，<a class="t" id="t0462c27"></a><br>最上第一尊，　　能拔出毒箭。<a class="t" id="t0462c28"></a><br>世有四種醫，　　能治四種病，<a class="t" id="t0462c29"></a><br>所謂療身疾，　　孾兒眼毒箭。<a class="t" id="t0463a01"></a><br>如來治眼病，　　過於彼世醫，<a class="t" id="t0463a02"></a><br>能以智慧錍，　　決無明眼膜。<a class="t" id="t0463a03"></a><br>如來治身患，　　過於彼世醫，<a class="t" id="t0463a04"></a><br>世醫所療者，　　唯能治四大。<a class="t" id="t0463a05"></a><br>如來善分別，　　六界十八界，<a class="t" id="t0463a06"></a><br>以此法能治，　　三毒身重病，<a class="t" id="t0463a07"></a><br>能治孾愚病，　　最勝無有上，<a class="t" id="t0463a08"></a><br>故我今敬禮，　　瞿曇之大師。<a class="t" id="t0463a09"></a><br>醫王名迦留，　　多施人湯藥，<a class="t" id="t0463a10"></a><br>復有一明醫，　　名為婆呼盧，<a class="t" id="t0463a11"></a><br>瞻毘及耆婆，　　如是醫王等，<a class="t" id="t0463a12"></a><br>皆能療眾病。　　是等四種師，<a class="t" id="t0463a13"></a><br>治者必得差，　　雖差病還發，<a class="t" id="t0463a14"></a><br>亦復不免死。　　如來無上醫，<a class="t" id="t0463a15"></a><br>所可療治者，　　拔毒盡苦際，<a class="t" id="t0463a16"></a><br>畢竟離生死，　　終更不受苦。<a class="t" id="t0463a17"></a><br>無量億那由，　　阿僧祇眾生，<a class="t" id="t0463a18"></a><br>佛治令盡苦，　　畢竟不還發。<a class="t" id="t0463a19"></a><br>我今白大眾，　　諸賢在會者，<a class="t" id="t0463a20"></a><br>甘露不死藥，　　咸當至心服。<a class="t" id="t0463a21"></a><br>諸人應受信，　　最上治目者，<a class="t" id="t0463a22"></a><br>療身拔毒箭，　　諸醫無與等，<a class="t" id="t0463a23"></a><br>是故宜至心，　　歸命瞿曇尊。」</p></blockquote><a class="t" id="t0463a24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
