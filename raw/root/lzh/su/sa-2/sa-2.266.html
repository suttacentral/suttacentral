<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.266"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 266</span><span class="mirror-right">（二六六）</span></h1></div><p><a class="t-linehead" id="t-linehead0467a06"></a>如是我聞：</p><p><a class="t-linehead" id="t-linehead0467a06"></a>一時，佛在舍衛國祇樹給孤<a class="t" id="t0467a07"></a>獨園。爾時，有一婆羅門，往詣佛所，問訊佛已，<a class="t" id="t0467a08"></a>在一面坐，白佛言：「世尊！世人稱汝為佛陀、佛<a class="t" id="t0467a09"></a>迭，如是之名從何而生？」婆羅門說偈問言：</p><a class="t" id="t0467a10"></a><blockquote class="gatha"><p>「佛陀是勝名，　　名生津濟義，<a class="t" id="t0467a11"></a><br>為父母制名，　　故名汝為佛。」</p></blockquote><a class="t" id="t0467a12"></a><p><a class="t-linehead" id="t-linehead0467a12"></a>爾時，世尊以偈答曰：</p><a class="t" id="t0467a13"></a><blockquote class="gatha"><p>「今我哀愍汝，　　當為分別說，<a class="t" id="t0467a14"></a><br>所以有是稱，　　汝今善諦聽。<a class="t" id="t0467a15"></a><br>佛知過去世，　　未來世亦然，<a class="t" id="t0467a16"></a><br>現在普悉知，　　諸行壞滅相。<a class="t" id="t0467a17"></a><br>明達了諸法，　　應修者悉修，<a class="t" id="t0467a18"></a><br>應斷盡斷除，　　以是故名佛。<a class="t" id="t0467a19"></a><br>總相及別相，　　分別解了知，<a class="t" id="t0467a20"></a><br>一切悉知見，　　是故名為佛。<a class="t" id="t0467a21"></a><br>婆羅門當知，　　無量劫觀察，<a class="t" id="t0467a22"></a><br>諸行之苦惱，　　受生必終沒。<a class="t" id="t0467a23"></a><br>遠塵離垢習，　　拔毒箭煩惱，<a class="t" id="t0467a24"></a><br>得盡生死際，　　以是故名佛。」</p></blockquote><a class="t" id="t0467a25"></a><p><a class="t-linehead" id="t-linehead0467a25"></a>婆羅門聞佛所說，歡喜奉行。</p><a class="t" id="t0467a26"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
