<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.276"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 276</span><span class="mirror-right">（二七六）</span></h1></div><p><a class="t-linehead" id="t-linehead0470a14"></a>如是我聞：</p><p><a class="t-linehead" id="t-linehead0470a14"></a>一時，佛在王舍城迦蘭陀竹<a class="t" id="t0470a15"></a>林。爾時，提婆達多友瞿迦梨，往詣佛所，在一<a class="t" id="t0470a16"></a>面立。佛告瞿迦梨：「汝於舍利弗有緣，莫生嫌<a class="t" id="t0470a17"></a>想。舍利弗、目連淨修梵行，心意柔軟，汝莫生<a class="t" id="t0470a18"></a>嫌恨，長夜受諸苦惱。」</p><p><a class="t-linehead" id="t-linehead0470a18"></a>瞿迦梨言：「我信佛語，<a class="t" id="t0470a19"></a>我隨於佛，然舍利弗、目連實有惡欲，惡欲於<a class="t" id="t0470a20"></a>彼，實得自在，彼隨惡欲。」</p><p><a class="t-linehead" id="t-linehead0470a20"></a>佛復告瞿迦梨：「汝今<a class="t" id="t0470a21"></a>勿於彼二人所，生嫌恨心。」如是至三。而瞿迦<a class="t" id="t0470a22"></a>梨雖聞佛言，惡心不改，捨佛而去。去佛不遠，<a class="t" id="t0470a23"></a>身生惡瘡，初如芥子，須臾之頃，猶如豆許，復<a class="t" id="t0470a24"></a>漸長大，如毘梨果，身體爛潰，膿血流出，身壞<a class="t" id="t0470a25"></a>命終，墮大蓮華地獄。</p><p><a class="t-linehead" id="t-linehead0470a25"></a>時有三天，光色倍常，於<a class="t" id="t0470a26"></a>其夜中，來至佛所，頂禮佛足，在一面立。第一<a class="t" id="t0470a27"></a>天白佛言：「世尊！瞿迦梨是夜命終。」第二天言：<a class="t" id="t0470a28"></a>「墮大蓮華地獄。」第三天即說偈言：</p><a class="t" id="t0470a29"></a><blockquote class="gatha"><p>「夫人生世，　　斧在口中，　　由其惡言，<a class="t" id="t0470b01"></a><br>自斬其身。　　應讚而毀，　　應毀而讚，<a class="t" id="t0470b02"></a><br>口出綺語，　　後受苦殃。　　綺語奪財，<a class="t" id="t0470b03"></a><br>是故小過，　　謗佛聖賢，　　是名大患。<a class="t" id="t0470b04"></a><br>受苦長遠，　　具滿百千，　　入尼羅浮，<a class="t" id="t0470b05"></a><br>及三十六，　　入阿浮陀，　　乃至墮彼，<a class="t" id="t0470b06"></a><br>五阿浮陀。　　誹謗賢聖，　　口意造惡，<a class="t" id="t0470b07"></a><br>入斯地獄。」</p></blockquote><a class="t" id="t0470b08"></a><p><a class="t-linehead" id="t-linehead0470b08"></a>時彼三天禮佛足已，還於天宮。</p><a class="t" id="t0470b09"></a><p><a class="t-linehead" id="t-linehead0470b09"></a>爾時，佛告諸比丘：「汝等欲聞彼阿浮陀地獄壽<a class="t" id="t0470b10"></a>命長短以不？」</p><p><a class="t-linehead" id="t-linehead0470b10"></a>比丘白言：「願為我說，我等聞已，<a class="t" id="t0470b11"></a>信受憶持。」</p><p><a class="t-linehead" id="t-linehead0470b11"></a>爾時，世尊告諸比丘：「二十佉利胡<a class="t" id="t0470b12"></a>麻得波羅捺，滿溢一車，有長壽人，足滿百<a class="t" id="t0470b13"></a>年取其一粒，如是胡麻一切都盡，此阿浮陀<a class="t" id="t0470b14"></a>地獄所得壽命，猶故未盡。此二十阿浮陀觝，<a class="t" id="t0470b15"></a>成一尼羅浮陀。二十尼羅浮陀觝，一呵吒吒。<a class="t" id="t0470b16"></a>二十呵吒吒觝，一睺睺。二十睺睺觝，一蓮華<a class="t" id="t0470b17"></a>地獄。二十蓮華地獄觝，一大蓮華地獄。瞿迦<a class="t" id="t0470b18"></a>梨比丘以謗舍利弗、目連故，墮是大蓮華地<a class="t" id="t0470b19"></a>獄中。」</p><p><a class="t-linehead" id="t-linehead0470b19"></a>佛告諸比丘：「被燒燋柱，尚不應謗，況情<a class="t" id="t0470b20"></a>識類。」</p><p><a class="t-linehead" id="t-linehead0470b20"></a>佛說是已，諸比丘聞佛所說，歡喜奉行。</p><a class="t" id="t0470b21"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
