<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.218"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 218</span><span class="mirror-right">（二一八）</span></h1></div><p><a class="t-linehead" id="t-linehead0454c14"></a>如是我聞：</p><p><a class="t-linehead" id="t-linehead0454c14"></a>一時，佛在舍衛國祇樹給孤<a class="t" id="t0454c15"></a>獨園。爾時，石室比丘尼於其晨朝，著衣持鉢，<a class="t" id="t0454c16"></a>入城乞食，食訖洗鉢，收攝坐具，向得眼林。爾<a class="t" id="t0454c17"></a>時，魔王而作是念：「沙門瞿曇在舍衛國祇樹<a class="t" id="t0454c18"></a>給孤獨園，中有石室比丘尼，著衣持鉢，入城<a class="t" id="t0454c19"></a>乞食，食訖洗鉢，收攝坐具，向得眼林。我當為<a class="t" id="t0454c20"></a>其而作擾亂。」作是念已，化為摩納，往至其所，<a class="t" id="t0454c21"></a>而說偈言：</p><a class="t" id="t0454c22"></a><blockquote class="gatha"><p>「眾生是誰造？　　眾生造作誰？<a class="t" id="t0454c23"></a><br>云何名眾生？　　眾生何所趣？」</p></blockquote><a class="t" id="t0454c24"></a><p><a class="t-linehead" id="t-linehead0454c24"></a>時石室比丘尼聞是偈已，而作是念：「此為是<a class="t" id="t0454c25"></a>誰？甚為欺詐。為是人耶？是非人乎？」入定觀<a class="t" id="t0454c26"></a>察，知是魔王，以偈答言：</p><a class="t" id="t0454c27"></a><blockquote class="gatha"><p>「眾魔生邪見，　　謂有眾生想，<a class="t" id="t0454c28"></a><br>假空以聚會，　　都無有眾生。<a class="t" id="t0454c29"></a><br>譬如因眾緣，　　和合有車用，<a class="t" id="t0455a01"></a><br>陰界入亦爾，　　因緣和合有。<a class="t" id="t0455a02"></a><br>業緣故聚會，　　業緣故散滅，<a class="t" id="t0455a03"></a><br>斷除一切愛，　　滅諸無明闇。<a class="t" id="t0455a04"></a><br>逮得於盡滅，　　安住於無漏，<a class="t" id="t0455a05"></a><br>以是故當知，　　波旬墮負處。」</p></blockquote><a class="t" id="t0455a06"></a><p><a class="t-linehead" id="t-linehead0455a06"></a>爾時，魔王而作是念：「此比丘尼善知我心。」憂<a class="t" id="t0455a07"></a>愁悔恨，慚愧還宮。</p><a class="t" id="t0455a08"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
