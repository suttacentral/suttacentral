<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.69"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 69</span><span class="mirror-right">（六九）</span></h1></div><p><a class="t-linehead" id="t-linehead0398a01"></a>如是我聞：</p><p><a class="t-linehead" id="t-linehead0398a01"></a>一時，佛在舍衛國祇樹給孤<a class="t" id="t0398a02"></a>獨園。爾時，波斯匿王往詣佛所，頂禮佛足，在<a class="t" id="t0398a03"></a>一面坐。白佛言：「世尊！婆羅門種常生婆羅門<a class="t" id="t0398a04"></a>家，剎利種常生剎利家不？」</p><p><a class="t-linehead" id="t-linehead0398a04"></a>佛告王曰：「汝今<a class="t" id="t0398a05"></a>不應作如是語。何以故？有四種人：一者從明<a class="t" id="t0398a06"></a>入明，二者從明入冥，三者從冥入明，四者從<a class="t" id="t0398a07"></a>冥入冥。何謂從冥入冥？若有眾生生於下賤、<a class="t" id="t0398a08"></a>貧窮之者，或生魁膾技巧之家，或身羸瘦，其<a class="t" id="t0398a09"></a>形極黑，聾盲瘖瘂，諸根不具，為他作使，不<a class="t" id="t0398a10"></a>得自在。如此之人，或身行惡業，或口作惡<a class="t" id="t0398a11"></a>業，或心念不善，身壞命終，墮於地獄，是名從<a class="t" id="t0398a12"></a>冥入冥。如從廁出，復入一廁，我說此人從冥<a class="t" id="t0398a13"></a>入冥。</p><p><a class="t-linehead" id="t-linehead0398a13"></a>「若如此人，生於下賤及魁膾技巧，或<a class="t" id="t0398a14"></a>身羸瘦，其形極黑，聾盲瘖瘂，諸根不具，為他<a class="t" id="t0398a15"></a>走使，不得自在，是名為冥。若如此人，能身行<a class="t" id="t0398a16"></a>善，能口行善，能意行善，身壞命終，得生天<a class="t" id="t0398a17"></a>上。如此人從地而起，得昇於床。從床而起，<a class="t" id="t0398a18"></a>得乘於車。從車而起，得乘於馬。從馬而起，得<a class="t" id="t0398a19"></a>乘於象。從象而起，得昇宮殿。以是緣故，我說<a class="t" id="t0398a20"></a>從冥入明。</p><p><a class="t-linehead" id="t-linehead0398a20"></a>「何謂從明入冥？若有人生於剎利<a class="t" id="t0398a21"></a>家，或復生於婆羅門家，或生大長者家，多饒<a class="t" id="t0398a22"></a>財寶，巨富無量，庫藏盈溢，多諸僕從，輔相大<a class="t" id="t0398a23"></a>臣，親友眷屬，亦甚眾多，身形端正，有大威<a class="t" id="t0398a24"></a>力，如是之人，是名為明。若此之人，身行惡<a class="t" id="t0398a25"></a>業，口行惡業，意行惡業，身壞命終，墮於地獄。<a class="t" id="t0398a26"></a>如人從宮殿下墮於象上，從象上下而乘於<a class="t" id="t0398a27"></a>馬，從馬上下而乘於車，從車上下而坐於床，<a class="t" id="t0398a28"></a>從床而下墮落於地，從地而墮墜於糞坑，<a class="t" id="t0398a29"></a>我說此人從明入冥。</p><p><a class="t-linehead" id="t-linehead0398a29"></a>「何謂從明入明？若有人<a class="t" id="t0398b01"></a>生於剎利大婆羅門家，或生長者，多饒財<a class="t" id="t0398b02"></a>寶，巨富無量，庫藏盈溢，多諸僕從，輔相大<a class="t" id="t0398b03"></a>臣，親友眷屬，亦甚眾多，身形端正，有大威<a class="t" id="t0398b04"></a>力，此名為明。如此之人，身行善業，口行善<a class="t" id="t0398b05"></a>業，意行善業，身壞命終，得生天上。如似從一<a class="t" id="t0398b06"></a>宮殿至於宮殿，從象至象，從馬至馬，從車至<a class="t" id="t0398b07"></a>車，從床至床。如此之人，我說從明入明。」</p><p><a class="t-linehead" id="t-linehead0398b07"></a>爾時，<a class="t" id="t0398b08"></a>世尊即說偈言：</p><a class="t" id="t0398b09"></a><blockquote class="gatha"><p>「大王汝當知，　　貧窮不信者，<a class="t" id="t0398b10"></a><br>瞋恚懷嫉妬，　　恒起惡覺觀。<a class="t" id="t0398b11"></a><br>邪見無恭敬，　　沙門婆羅門，<a class="t" id="t0398b12"></a><br>持戒及多聞，　　見則加罵辱。<a class="t" id="t0398b13"></a><br>設有少財物，　　無有奉施心，<a class="t" id="t0398b14"></a><br>毀罵施與者。　　如此之業緣，<a class="t" id="t0398b15"></a><br>必墮於地獄，　　是業墮地獄，<a class="t" id="t0398b16"></a><br>名從闇入闇。　　大王今當知，<a class="t" id="t0398b17"></a><br>貧窮好施者，　　有信無瞋恚，<a class="t" id="t0398b18"></a><br>慚愧而好施，　　沙門婆羅門，<a class="t" id="t0398b19"></a><br>持戒及多聞，　　起敬禮問訊，<a class="t" id="t0398b20"></a><br>常行正善行，　　自施讚施者，<a class="t" id="t0398b21"></a><br>受者亦讚嘆。　　如是至後世，<a class="t" id="t0398b22"></a><br>生三十三天，　　此名從此闇，<a class="t" id="t0398b23"></a><br>將入於明處。　　大王又當知，<a class="t" id="t0398b24"></a><br>大富而不信，　　心常懷瞋恚，<a class="t" id="t0398b25"></a><br>常起貪嫉妬，　　邪見不恭敬，<a class="t" id="t0398b26"></a><br>沙門婆羅門，　　持戒及多聞，<a class="t" id="t0398b27"></a><br>見則加罵辱，　　無有奉施心。<a class="t" id="t0398b28"></a><br>從此而命終，　　墮於惡地獄，<a class="t" id="t0398b29"></a><br>名從明入闇。　　大王又當知，<a class="t" id="t0398c01"></a><br>大富信無瞋，　　慚愧得具足，<a class="t" id="t0398c02"></a><br>能捨大慳心，　　沙門婆羅門，<a class="t" id="t0398c03"></a><br>持戒及多聞，　　起敬而問訊，<a class="t" id="t0398c04"></a><br>常行於正善，　　自施讚施者，<a class="t" id="t0398c05"></a><br>受者所歎譽。　　捨此身命已，<a class="t" id="t0398c06"></a><br>以是果報故，　　生三十三天，<a class="t" id="t0398c07"></a><br>此名從於明，　　而入於明處。」</p></blockquote><a class="t" id="t0398c08"></a><p><a class="t-linehead" id="t-linehead0398c08"></a>佛說是已，諸比丘聞佛所說，歡喜奉行。</p><a class="t" id="t0398c09"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
