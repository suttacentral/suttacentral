<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.72"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 72</span><span class="mirror-right">（七二）</span></h1></div><p><a class="t-linehead" id="t-linehead0399b28"></a>如是我聞：</p><p><a class="t-linehead" id="t-linehead0399b28"></a>一時，佛在舍衛國祇樹給孤<a class="t" id="t0399b29"></a>獨園。爾時，有五國王共集一處，各相謂言：「五<a class="t" id="t0399c01"></a>欲之中，何者最妙？」一王說曰：「色為第一。」次王<a class="t" id="t0399c02"></a>說言：「聲為第一。」次王說言：「味為第一。」第四王<a class="t" id="t0399c03"></a>言：「香為第一。」第五王言：「細滑第一。」諸王心<a class="t" id="t0399c04"></a>意，人各不同，各見第一，乃相謂言：「我等心<a class="t" id="t0399c05"></a>意，所美不同，各競其理，可詣佛所，稟受分<a class="t" id="t0399c06"></a>別。」波斯匿王而為上首，共詣佛所。五王爾時<a class="t" id="t0399c07"></a>禮佛足已，在一面立。白佛言：「世尊！我等五王<a class="t" id="t0399c08"></a>私共議論五欲之中，何者第一？一王說言，色<a class="t" id="t0399c09"></a>為第一。如此五王，所說不同，各稱第一。所<a class="t" id="t0399c10"></a>說不同故，來詣佛所，諮問斯義，何者第一？」</p><a class="t" id="t0399c11"></a><p><a class="t-linehead" id="t-linehead0399c11"></a>佛說：「若於色中，取其像貌，心意封著，稱適其<a class="t" id="t0399c12"></a>意。當於爾時，設有妙色勝於此者，但以所著<a class="t" id="t0399c13"></a>為勝，不顧色妙。聲香味觸，亦復如是，乃至於<a class="t" id="t0399c14"></a>觸受，其相貌心意計著，以為最勝。」</p><p><a class="t-linehead" id="t-linehead0399c14"></a>爾時，有一<a class="t" id="t0399c15"></a>婆羅門名曰卑嶷，即從坐起，偏袒右肩，右膝<a class="t" id="t0399c16"></a>著地，合掌向佛，白言：「世尊！欲有所說，唯願<a class="t" id="t0399c17"></a>聽許。」佛告卑嶷：「宜知是時。」</p><p><a class="t-linehead" id="t-linehead0399c17"></a>卑嶷即說偈言：</p><a class="t" id="t0399c18"></a><blockquote class="gatha"><p>「央伽大王畜寶鎧，　　摩竭提主得大利，<a class="t" id="t0399c19"></a><br>佛出其國最上寶，　　名稱普聞如山王。<a class="t" id="t0399c20"></a><br>譬如蓮華新敷榮，　　光映泉池香遍至，<a class="t" id="t0399c21"></a><br>佛亦如日處虛空，　　光明周普照世界。<a class="t" id="t0399c22"></a><br>諦視如來智慧力，　　猶如猛火炎熾盛，<a class="t" id="t0399c23"></a><br>開諸眼目作大明，　　諸有疑惑來稟化，<a class="t" id="t0399c24"></a><br>一切悉得決所疑。」</p></blockquote><a class="t" id="t0399c25"></a><p><a class="t-linehead" id="t-linehead0399c25"></a>五王皆讚美偈訖，各以上衣以用賞之。爾時，<a class="t" id="t0399c26"></a>五王聞佛所說，皆大歡喜，從坐而去。王去已<a class="t" id="t0399c27"></a>後，卑嶷合掌向佛，即以五衣奉上於佛，唯願<a class="t" id="t0399c28"></a>納受，佛即納受。</p><p><a class="t-linehead" id="t-linehead0399c28"></a>佛說是已，諸比丘聞佛所說，<a class="t" id="t0399c29"></a>歡喜奉行。</p><a class="t" id="t0400a01"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
