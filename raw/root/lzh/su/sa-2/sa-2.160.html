<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.160"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 160</span><span class="mirror-right">（一六〇）</span></h1></div><p><a class="t-linehead" id="t-linehead0434b12"></a>爾時，佛在迦毘羅衛國尼俱陀園林<a class="t" id="t0434b13"></a>中。當爾之時，彼國諸釋集講論處，既集坐<a class="t" id="t0434b14"></a>已，於其中間，各共談論，語摩訶男言：「無有前<a class="t" id="t0434b15"></a>後，汝意謂誰以為後耶？麁手釋者，如來記彼<a class="t" id="t0434b16"></a>得須陀洹，於人天中七生七死，得盡苦際。彼<a class="t" id="t0434b17"></a>麁手釋毀犯禁戒，飲彼酒漿，佛尚記言得須<a class="t" id="t0434b18"></a>陀洹。若如是者，有何前後？」復語摩訶男言：「汝<a class="t" id="t0434b19"></a>可往詣於世尊所，問如斯義。」</p><p><a class="t-linehead" id="t-linehead0434b19"></a>時摩訶男釋尋<a class="t" id="t0434b20"></a>如其言，即往佛所，頂禮佛足，在一面坐。白佛<a class="t" id="t0434b21"></a>言：「世尊！迦毘羅釋集講論處，於其中間作<a class="t" id="t0434b22"></a>如是論，語我言：『誰為前後？時麁手釋其命已<a class="t" id="t0434b23"></a>終，如來記彼得須陀洹，於人天中七生七死，<a class="t" id="t0434b24"></a>得盡苦際。彼麁手釋毀犯禁戒，飲放逸漿，若<a class="t" id="t0434b25"></a>記彼得須陀洹，當知是即無有前後。』」</p><p><a class="t-linehead" id="t-linehead0434b25"></a>佛告之<a class="t" id="t0434b26"></a>曰：「皆稱我為善逝，世尊作是語者，亦名善逝。<a class="t" id="t0434b27"></a>稱善逝故，生善逝心，賢聖弟子生正直見，稱<a class="t" id="t0434b28"></a>言善逝。復次，摩訶男！如來弟子一向歸佛，亦<a class="t" id="t0434b29"></a>復歸依法僧三寶，得疾智、利智、厭離智、道智，<a class="t" id="t0434c01"></a>不墮地獄、餓鬼、畜生，及餘惡趣，得八解脫，獲<a class="t" id="t0434c02"></a>於身證，具八解脫，住於具戒，以智慧見，盡於<a class="t" id="t0434c03"></a>諸漏，是則名為得俱解脫阿羅漢也。復次，摩<a class="t" id="t0434c04"></a>訶男！賢聖弟子，亦如上說，慧解脫阿羅漢不<a class="t" id="t0434c05"></a>得八解脫。復次，摩訶男！一向歸佛，餘如上說，<a class="t" id="t0434c06"></a>身證阿那含，成就八解脫，未盡諸漏。復次，摩<a class="t" id="t0434c07"></a>訶男！一向歸佛，餘如上說，不墮地獄、餓鬼、畜<a class="t" id="t0434c08"></a>生，不墮惡趣。如來教法，彼隨順不逆，是名見<a class="t" id="t0434c09"></a>到。復次，摩訶男！賢聖弟子一向歸依佛。餘如<a class="t" id="t0434c10"></a>上說。佛所教法，彼隨順解脫，是名信解脫。復<a class="t" id="t0434c11"></a>次，摩訶男！若信佛語，欣尚翫習，忍樂五法，所<a class="t" id="t0434c12"></a>謂信、精進、念、定、慧，是名賢聖弟子不墮三塗，<a class="t" id="t0434c13"></a>是名堅法。復次，賢聖弟子信受佛語，然有限<a class="t" id="t0434c14"></a>量，忍樂五法，如上所說，是名賢聖弟子不墮<a class="t" id="t0434c15"></a>三塗，是名堅信。摩訶男！我今若說娑羅樹林<a class="t" id="t0434c16"></a>能解義味，無有是處。假使解義，我亦記彼得<a class="t" id="t0434c17"></a>須陀洹。以是義故，麁手釋我當不記彼釋得<a class="t" id="t0434c18"></a>須陀洹。所以者何？彼麁手釋不犯性重，犯於<a class="t" id="t0434c19"></a>遮戒，臨命終時，悔責所作。以悔責故，戒得完<a class="t" id="t0434c20"></a>具，得須陀洹。人少有所犯，悔責完具，何故不<a class="t" id="t0434c21"></a>記彼麁手釋得須陀洹？」</p><p><a class="t-linehead" id="t-linehead0434c21"></a>摩訶男釋聞佛所說，<a class="t" id="t0434c22"></a>歡喜頂禮而去。</p><a class="t" id="t0434c23"></a><blockquote class="gatha"><p>云何優婆塞　　得果、一切行<a class="t" id="t0434c24"></a><br>自輕及住處　　十一與十二<a class="t" id="t0434c25"></a><br>解脫并舍羅　　麁手為第十</p></blockquote><a class="t" id="t0434c26"></a><p class="endsutta"><span class="t-juanname">別譯雜阿含經卷第八</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
