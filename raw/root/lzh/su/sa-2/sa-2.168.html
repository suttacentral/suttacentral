<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.168"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 168</span><span class="mirror-right">（一六八）</span></h1></div><p><a class="t-linehead" id="t-linehead0436b02"></a>如是我聞：</p><p><a class="t-linehead" id="t-linehead0436b02"></a>一時，佛在舍衛國祇樹給孤<a class="t" id="t0436b03"></a>獨園。時有一天，光色倍常，來詣佛所，身光顯<a class="t" id="t0436b04"></a>照，遍於祇洹，赫然大明，却坐一面，而說偈<a class="t" id="t0436b05"></a>言：</p><a class="t" id="t0436b06"></a><blockquote class="gatha"><p>「汝手為有杻，　　及有靽桁不？<a class="t" id="t0436b07"></a><br>不處於牢獄，　　乃至繫閉不？」</p></blockquote><a class="t" id="t0436b08"></a><p><a class="t-linehead" id="t-linehead0436b08"></a>爾時，世尊以偈答曰：</p><a class="t" id="t0436b09"></a><blockquote class="gatha"><p>「我都無手杻，　　及以諸桁械，<a class="t" id="t0436b10"></a><br>羇靽繫閉等，　　一切皆永滅。<a class="t" id="t0436b11"></a><br>夜叉汝當知，　　我脫如是事。」</p></blockquote><a class="t" id="t0436b12"></a><p><a class="t-linehead" id="t-linehead0436b12"></a>天復以偈問曰：</p><a class="t" id="t0436b13"></a><blockquote class="gatha"><p>「云何名為杻？　　云何是桁械？<a class="t" id="t0436b14"></a><br>云何是羇靽？　　云何為繫閉？」</p></blockquote><a class="t" id="t0436b15"></a><p><a class="t-linehead" id="t-linehead0436b15"></a>佛復以偈答曰：</p><a class="t" id="t0436b16"></a><blockquote class="gatha"><p>「母即名為杻，　　婦名為桁械，<a class="t" id="t0436b17"></a><br>子名為羇靽，　　愛名為繫閉。<a class="t" id="t0436b18"></a><br>我無母之杻，　　亦無妻桁械，<a class="t" id="t0436b19"></a><br>無有子羇靽，　　復無愛繫閉。」</p></blockquote><a class="t" id="t0436b20"></a><p><a class="t-linehead" id="t-linehead0436b20"></a>天復說偈言：</p><a class="t" id="t0436b21"></a><blockquote class="gatha"><p>「善哉得無杻！　　亦無有桁械。<a class="t" id="t0436b22"></a><br>善哉無羇靽！　　無繫閉亦善。」</p></blockquote><a class="t" id="t0436b23"></a><p><a class="t-linehead" id="t-linehead0436b23"></a>天復以偈讚言：</p><a class="t" id="t0436b24"></a><blockquote class="gatha"><p>「往昔已曾見，　　婆羅門涅槃，<a class="t" id="t0436b25"></a><br>嫌怖久捨離，　　能度世間愛。」</p></blockquote><a class="t" id="t0436b26"></a><p><a class="t-linehead" id="t-linehead0436b26"></a>爾時，此天說此偈已，歡喜還宮。</p><a class="t" id="t0436b27"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
