<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.150"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 150</span><span class="mirror-right">（一五〇）</span></h1></div><p><a class="t-linehead" id="t-linehead0430a28"></a>如是我聞：</p><p><a class="t-linehead" id="t-linehead0430a28"></a>一時，佛在舍衛國祇樹給孤<a class="t" id="t0430a29"></a>獨園。爾時，世尊告諸比丘：「有八種馬為賢<a class="t" id="t0430b01"></a>所乘。所言賢者，轉輪聖王。何等為八？賢乘所<a class="t" id="t0430b02"></a>生，是名第一賢馬之相。其第二者，極為調善，<a class="t" id="t0430b03"></a>終不惱觸其餘凡馬，是名第二賢馬之相。其<a class="t" id="t0430b04"></a>第三馬，所食之草，不擇好惡，悉盡無遺，是亦<a class="t" id="t0430b05"></a>名為賢馬乘相。其第四者，有穢惡物，生不<a class="t" id="t0430b06"></a>淨相，大小便處，終不於中止住眠臥，是名第<a class="t" id="t0430b07"></a>四具賢馬相。其第五者，能示御者惡馬之過，<a class="t" id="t0430b08"></a>能教御者治於惡馬所有疹態，是亦名為賢<a class="t" id="t0430b09"></a>馬之相。其第六者，能忍重擔，而不求輕，恒作<a class="t" id="t0430b10"></a>是念：『我常見於餘馬擔時，當為伐之。』是名第<a class="t" id="t0430b11"></a>六賢乘馬相。其第七者，常在道中，初不越逸，<a class="t" id="t0430b12"></a>道雖微淺，明了知之，是名第七賢馬之相。<a class="t" id="t0430b13"></a>其第八者，病雖困篤，乃至臨終，力用不異，是<a class="t" id="t0430b14"></a>名第八賢乘馬相。</p><p><a class="t-linehead" id="t-linehead0430b14"></a>「丈夫賢乘亦有八事。何等<a class="t" id="t0430b15"></a>為八？其第一者，若有比丘善持禁戒，具足威<a class="t" id="t0430b16"></a>儀，往返人間，無所毀犯，設誤犯於微小罪者，<a class="t" id="t0430b17"></a>心生大畏。持所受戒，猶如瞎者護餘一目。當<a class="t" id="t0430b18"></a>知是人同彼初馬生賢乘處。其第二者，若有<a class="t" id="t0430b19"></a>比丘具足善法，終不惱觸同梵行者，共住安<a class="t" id="t0430b20"></a>樂，如水乳合。當知是人同第二馬，生於賢<a class="t" id="t0430b21"></a>處。其第三者，復有比丘受飲食時，不擇好<a class="t" id="t0430b22"></a>惡，悉食無餘。當知斯人同第三馬，生於賢處。<a class="t" id="t0430b23"></a>其第四者，若有比丘見諸惡法不清淨者，心<a class="t" id="t0430b24"></a>生厭患，悉皆遠離三業不善，呵責惡法鄙陋<a class="t" id="t0430b25"></a>下賤。當知是人同第四馬，生於賢處。其第五<a class="t" id="t0430b26"></a>者，若有比丘既犯罪已，親於佛前陳己過<a class="t" id="t0430b27"></a>罪，亦復於梵行所說，自發瑕疵。當知是人<a class="t" id="t0430b28"></a>同第五馬，生於賢處。其第六者，若有比丘具<a class="t" id="t0430b29"></a>足學戒，見同梵行諸比丘等，於戒有犯，心每<a class="t" id="t0430c01"></a>念言：『我當修學，令無所毀。』當知斯人同第六<a class="t" id="t0430c02"></a>馬，生於賢處。其第七者，若有比丘行八正<a class="t" id="t0430c03"></a>道，不行邪徑。當知此人同第七馬不行<a class="t" id="t0430c04"></a>非道，生於賢處。其第八者，若有比丘病雖困<a class="t" id="t0430c05"></a>篤，乃至欲死，精勤無懈，志性堅固，不可輕<a class="t" id="t0430c06"></a>動，恒欲進求諸勝妙法，心無疲倦。當知是<a class="t" id="t0430c07"></a>人同第八馬，至死盡力，生於賢處，佛教法<a class="t" id="t0430c08"></a>中，能得真實。」</p><p><a class="t-linehead" id="t-linehead0430c08"></a>佛說是已，諸比丘聞佛所說，<a class="t" id="t0430c09"></a>歡喜奉行。</p><a class="t" id="t0430c10"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
