<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.205"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 205</span><span class="mirror-right">（二〇五）</span></h1></div><p><a class="t-linehead" id="t-linehead0450a23"></a>如是我聞：</p><p><a class="t-linehead" id="t-linehead0450a23"></a>一時，佛在王舍城迦蘭陀竹<a class="t" id="t0450a24"></a>林。時有梵志，名曰重巢，居在於彼須摩竭陀<a class="t" id="t0450a25"></a>池岸上，於彼眾中作是唱言：「我所說偈，若有<a class="t" id="t0450a26"></a>人能具足分別，顯示其義，我當為其而作弟<a class="t" id="t0450a27"></a>子。」時諸比丘食時已到，著衣持鉢，入王舍城<a class="t" id="t0450a28"></a>次第乞食，乞食已訖，即便還歸於其中，路經<a class="t" id="t0450a29"></a>須摩竭陀池岸，聞彼梵志作是語已，即還僧<a class="t" id="t0450b01"></a>坊，收攝衣鉢，洗手足已，往詣佛所，頂禮佛足，<a class="t" id="t0450b02"></a>在一面坐。白佛言：「世尊！須摩竭陀池岸，有重<a class="t" id="t0450b03"></a>巢梵志作如是語：『我所說偈，若有人能具足<a class="t" id="t0450b04"></a>分別，顯示其義，我當為彼而作弟子。』唯願世<a class="t" id="t0450b05"></a>尊往至彼池。」爾時，如來默然許之，與諸比丘<a class="t" id="t0450b06"></a>前後圍遶，往詣彼池。</p><p><a class="t-linehead" id="t-linehead0450b06"></a>爾時，重巢梵志遙見佛<a class="t" id="t0450b07"></a>來，即從坐起，敷置高座，語佛言：「瞿曇！可就<a class="t" id="t0450b08"></a>此座。」于時如來即就其座，而告之曰：「云汝<a class="t" id="t0450b09"></a>自言：『我所作偈，若有人能具足分別，顯示其<a class="t" id="t0450b10"></a>義，我當為彼而作弟子。』為有是不？」</p><p><a class="t-linehead" id="t-linehead0450b10"></a>梵志對曰：<a class="t" id="t0450b11"></a>「實爾。瞿曇！」</p><p><a class="t-linehead" id="t-linehead0450b11"></a>佛復告曰：「汝所作偈，今當為我誦<a class="t" id="t0450b12"></a>其章句，吾當為汝分別解說。」</p><p><a class="t-linehead" id="t-linehead0450b12"></a>爾時，重巢梵志<a class="t" id="t0450b13"></a>復敷高床而坐其上，自說偈言：</p><a class="t" id="t0450b14"></a><blockquote class="gatha"><p>「若是比丘，　　釋種子者，　　應當如法，<a class="t" id="t0450b15"></a><br>清淨活命，　　不宜嬈害，　　於諸眾生。<a class="t" id="t0450b16"></a><br>宜應遠離，　　不善諸法，　　守意清淨，<a class="t" id="t0450b17"></a><br>護所受戒，　　如是調伏，　　隨順定智。」</p></blockquote><a class="t" id="t0450b18"></a><p><a class="t-linehead" id="t-linehead0450b18"></a>爾時，世尊以偈答曰：</p><a class="t" id="t0450b19"></a><blockquote class="gatha"><p>「若稱如是外，　　隨順而履行，<a class="t" id="t0450b20"></a><br>於善丈夫中，　　汝得為最勝。<a class="t" id="t0450b21"></a><br>比丘處閑靜，　　清淨自調順，<a class="t" id="t0450b22"></a><br>不惱害眾生，　　遠離一切惡。<a class="t" id="t0450b23"></a><br>如是調伏者，　　隨順於定智，<a class="t" id="t0450b24"></a><br>柔和善濡心，　　身口不造惡。<a class="t" id="t0450b25"></a><br>能攝三業者，　　亦名順定智，<a class="t" id="t0450b26"></a><br>為世福田故，　　持鉢諸家乞。<a class="t" id="t0450b27"></a><br>撿心修念處，　　謙下處卑劣，<a class="t" id="t0450b28"></a><br>除欲棄貪求，　　故獲無所畏。」</p></blockquote><a class="t" id="t0450b29"></a><p><a class="t-linehead" id="t-linehead0450b29"></a>爾時，重巢梵志聞斯偈已，即生念言：「沙門瞿<a class="t" id="t0450c01"></a>曇實知我心，我今宜應歸依三寶。」作是念已，<a class="t" id="t0450c02"></a>即白佛言：「唯願如來，聽我出家。」佛即聽許，出<a class="t" id="t0450c03"></a>家為道，受具足戒，便成沙門，精懃修習，斷諸<a class="t" id="t0450c04"></a>煩惱，得阿羅漢。</p><p><a class="t-linehead" id="t-linehead0450c04"></a>諸比丘聞佛所說，歡喜奉行。</p><a class="t" id="t0450c05"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
