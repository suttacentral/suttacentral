<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.59"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 59</span><span class="mirror-right">（五九）</span></h1></div><p><a class="t-linehead" id="t-linehead0393c12"></a>如是我聞：</p><p><a class="t-linehead" id="t-linehead0393c12"></a>一時，佛在舍衛國祇樹給孤<a class="t" id="t0393c13"></a>獨園。爾時，波斯匿王往詣佛所，頂禮佛足，在<a class="t" id="t0393c14"></a>一面坐，即白佛言：「世尊！有一長者名摩訶<a class="t" id="t0393c15"></a>南，其家巨富，多饒財寶。」</p><p><a class="t-linehead" id="t-linehead0393c15"></a>佛問王曰：「云何大<a class="t" id="t0393c16"></a>富？」</p><p><a class="t-linehead" id="t-linehead0393c16"></a>王白佛言：「彼長者家，金銀珍寶，數千萬<a class="t" id="t0393c17"></a>億，不可稱量，況復餘財。雖有財富，不能飲<a class="t" id="t0393c18"></a>食，所可食者，雜糠麁澁。若作羹時，渾煮<a class="t" id="t0393c19"></a>薑罷，煮已還取，賣為財用。所可衣者，唯著<a class="t" id="t0393c20"></a>麁布，五總踈弊，以為內衣。乘朽故車，連綴<a class="t" id="t0393c21"></a>樹葉，以為繖蓋。未曾見其施沙門、婆羅門、貧<a class="t" id="t0393c22"></a>窮乞兒。若欲食時，要先閉門，恐諸沙門、婆羅<a class="t" id="t0393c23"></a>門等來從其乞。」</p><p><a class="t-linehead" id="t-linehead0393c23"></a>佛言：「大王！如此之人，非善丈<a class="t" id="t0393c24"></a>夫。何以故？得斯財富，不能開意正直受樂，又<a class="t" id="t0393c25"></a>復不能孝養、供給妻子，亦不賜與奴婢僕使，<a class="t" id="t0393c26"></a>又不時時施諸沙門、婆羅門，亦復不求上業<a class="t" id="t0393c27"></a>生天之報。譬如鹵地，有少汪水，以鹹苦故，無<a class="t" id="t0393c28"></a>能飲者，乃至竭盡。世間愚夫，亦復如是。大<a class="t" id="t0393c29"></a>得財業，不能施用身自受樂，亦復末能供<a class="t" id="t0394a01"></a>養父母及與妻子，并其眷屬、奴婢、僕使、親友<a class="t" id="t0394a02"></a>知識，悉不惠與，雖豐財寶，都無利益。」</p><p><a class="t-linehead" id="t-linehead0394a02"></a>佛言：「大<a class="t" id="t0394a03"></a>王！善丈夫者，得於財業，能自施用正直受<a class="t" id="t0394a04"></a>樂，亦能供養師長父母及與妻子，并其眷屬、<a class="t" id="t0394a05"></a>奴婢僕使、親友知識，乃至供養沙門、婆羅門、<a class="t" id="t0394a06"></a>貧窮乞匃，悉能惠施。如斯善人，所得財寶，名<a class="t" id="t0394a07"></a>為上業。作快樂因生天之緣，此人聚財，成<a class="t" id="t0394a08"></a>就大善。譬如近城村邑聚落，有清冷池，流出<a class="t" id="t0394a09"></a>好水，四邊平正，多饒林樹，種種華果，有柔軟<a class="t" id="t0394a10"></a>草，遍布其地，一切眾人，皆得洗浴，并獲好飲，<a class="t" id="t0394a11"></a>飛禽走獸，翱翔嬉樂。善健丈夫，亦復如是，乃<a class="t" id="t0394a12"></a>至生天，成就大善。」</p><p><a class="t-linehead" id="t-linehead0394a12"></a>爾時，世尊即說偈言：</p><a class="t" id="t0394a13"></a><blockquote class="gatha"><p>「譬如鹹鹵土，　　中有冷汪水，<a class="t" id="t0394a14"></a><br>鹹苦不可飲，　　後自煎涸盡。<a class="t" id="t0394a15"></a><br>儜夫亦復爾，　　雖有多財寶，<a class="t" id="t0394a16"></a><br>不能自衣食，　　亦不施他人，<a class="t" id="t0394a17"></a><br>是名為儜者。　　有財能布施，<a class="t" id="t0394a18"></a><br>譬如平博地，　　有好清流池，<a class="t" id="t0394a19"></a><br>林亦甚蔚茂，　　人獸同快樂，<a class="t" id="t0394a20"></a><br>是名為智者。　　如似大牛王，<a class="t" id="t0394a21"></a><br>生則受快樂，　　死則生天上。」</p></blockquote><a class="t" id="t0394a22"></a><p><a class="t-linehead" id="t-linehead0394a22"></a>佛說是已，諸比丘聞佛所說，歡喜奉行。</p><a class="t" id="t0394a23"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
