<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.197"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 197</span><span class="mirror-right">（一九七）</span></h1></div><p><a class="t-linehead" id="t-linehead0445c09"></a>如是我聞：</p><p><a class="t-linehead" id="t-linehead0445c09"></a>一時，佛在王舍城迦蘭陀竹<a class="t" id="t0445c10"></a>林。爾時，犢子梵志來詣佛所，問言：「瞿曇！若有<a class="t" id="t0445c11"></a>愚癡，起如是見，作斯論言：『世間是常，唯此事<a class="t" id="t0445c12"></a>實，餘則無實。乃至我不生彼，非非生彼。』」</p><p><a class="t-linehead" id="t-linehead0445c12"></a>佛告<a class="t" id="t0445c13"></a>犢子：「不知色者作是見，作是論說言，世間色<a class="t" id="t0445c14"></a>悉皆是常，自執此見，以為真實，謂諸餘者，以<a class="t" id="t0445c15"></a>為虛妄。常無常，亦常亦無常，非常非非常。世<a class="t" id="t0445c16"></a>間有邊無邊，非有邊非無邊，非非有邊非非<a class="t" id="t0445c17"></a>無邊。身一神一，身異神異。我死此生彼，死此<a class="t" id="t0445c18"></a>不生彼，我死此亦生彼亦不生彼，我死此非<a class="t" id="t0445c19"></a>生彼非非生彼，受想行識，亦復如是。」</p><p><a class="t-linehead" id="t-linehead0445c19"></a>犢子<a class="t" id="t0445c20"></a>言：「瞿曇！若有智者，不取是見，不取是論，亦復<a class="t" id="t0445c21"></a>不應起如此見，作如斯論言：『世界是常，此見<a class="t" id="t0445c22"></a>為是，餘見為非。』」</p><p><a class="t-linehead" id="t-linehead0445c22"></a>佛告犢子：「若能知色，解其性<a class="t" id="t0445c23"></a>相，如斯等人，不起是見，不作是論言，世界<a class="t" id="t0445c24"></a>常無常，亦常亦無常，非常非非常見，亦復如<a class="t" id="t0445c25"></a>是。世界有邊無邊，亦有邊亦無邊，非有邊非<a class="t" id="t0445c26"></a>非有邊，亦復如是。身一命一，身異命異。我死<a class="t" id="t0445c27"></a>此生彼，死此不生彼，亦生彼亦不生彼，非生<a class="t" id="t0445c28"></a>彼非非生彼，亦復如是。受想行識，亦如上說。<a class="t" id="t0445c29"></a>若了知識，解其性相，如斯等人，不起是見，不<a class="t" id="t0446a01"></a>作是論言，識是常，此見為是，餘見為非。識為<a class="t" id="t0446a02"></a>無常，亦常亦無常，非常非非常見，亦復如<a class="t" id="t0446a03"></a>是。識有邊無邊，亦有邊亦無邊，非有邊非非<a class="t" id="t0446a04"></a>有邊，亦復如是。身一命一，身異命異。我死此<a class="t" id="t0446a05"></a>生彼，死此不生彼，亦生彼亦不生彼，非生彼<a class="t" id="t0446a06"></a>非不生彼，亦復如是。不知者，如知者說；見者<a class="t" id="t0446a07"></a>不見者，如知者說；解不解，亦如上說；通徹不<a class="t" id="t0446a08"></a>通徹，亦如上說；有相無相，亦如上說；其義深<a class="t" id="t0446a09"></a>淺，亦如上說；寤寤不寤寤，亦如上說。」</p><p><a class="t-linehead" id="t-linehead0446a09"></a>犢子<a class="t" id="t0446a10"></a>梵志聞佛所說，歡喜而去。</p><a class="t" id="t0446a11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
