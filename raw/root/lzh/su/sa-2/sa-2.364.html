<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.364"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 364</span><span class="mirror-right">（三六四）</span></h1></div><p><a class="t-linehead" id="t-linehead0491c26"></a>爾時，憍薩羅國有一比丘，林中止住，<a class="t" id="t0491c27"></a>與一長者共為親友。是時長者有一兒婦，年<a class="t" id="t0491c28"></a>少端正，時，此比丘少共語言，眾人皆謗，謂為<a class="t" id="t0491c29"></a>非法。是時比丘聞是語已，心中懊惱，欲向林<a class="t" id="t0492a01"></a>中而自刑戮。天神念言：「彼比丘實無過患，<a class="t" id="t0492a02"></a>於此林中，若自刑害，甚為非理。我當令其使<a class="t" id="t0492a03"></a>得覺悟。」</p><p><a class="t-linehead" id="t-linehead0492a03"></a>時此天神即便化作彼兒婦形，至比<a class="t" id="t0492a04"></a>丘所。比丘見已，即向化婦而說偈言：</p><a class="t" id="t0492a05"></a><blockquote class="gatha"><p>「如市在四衢，　　甚為寬博處，<a class="t" id="t0492a06"></a><br>唯有染污語，　　三四人眾中，<a class="t" id="t0492a07"></a><br>親近生誹謗。　　汝知是事已，<a class="t" id="t0492a08"></a><br>宜應速疾去，　　勿得此間住。」</p></blockquote><a class="t" id="t0492a09"></a><p><a class="t-linehead" id="t-linehead0492a09"></a>時化天神復說偈言：</p><a class="t" id="t0492a10"></a><blockquote class="gatha"><p>「出家應忍受，　　譏毀誹謗言，<a class="t" id="t0492a11"></a><br>謗語是不實，　　不宜生愁惱。<a class="t" id="t0492a12"></a><br>空聲不著己，　　但是虛妄語，<a class="t" id="t0492a13"></a><br>自省無過咎，　　不應生惱苦。<a class="t" id="t0492a14"></a><br>聞謗而恐畏，　　云何處深林？<a class="t" id="t0492a15"></a><br>譬如彼野鹿，　　終身行不立，<a class="t" id="t0492a16"></a><br>能忍諸音聲，　　善惡上中下，<a class="t" id="t0492a17"></a><br>有識之佳人，　　成就具正行，<a class="t" id="t0492a18"></a><br>不以他語故，　　得名賊牟尼。<a class="t" id="t0492a19"></a><br>汝今自審己，　　既無諸過咎，<a class="t" id="t0492a20"></a><br>賢聖及諸天，　　亦知汝無過。」</p></blockquote><a class="t" id="t0492a21"></a><p><a class="t-linehead" id="t-linehead0492a21"></a>時化天神說是偈已，即於其處隱沒不現。彼<a class="t" id="t0492a22"></a>時比丘晝夜精勤，心不懈息，斷除煩惱，得成<a class="t" id="t0492a23"></a>羅漢。</p><a class="t" id="t0492a24"></a><p class="endsutta"><span class="t-juanname">別譯雜阿含經卷第十六</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
