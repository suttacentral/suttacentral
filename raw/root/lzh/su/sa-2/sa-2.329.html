<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.329"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 329</span><span class="mirror-right">（三二九）</span></h1></div><p><a class="t-linehead" id="t-linehead0485a24"></a>如是我聞：</p><p><a class="t-linehead" id="t-linehead0485a24"></a>一時，佛在王舍城迦蘭陀竹<a class="t" id="t0485a25"></a>林。爾時，尊者舍利弗、大目犍連在靈鷲山。時<a class="t" id="t0485a26"></a>舍利弗新剃髮竟，晨朝早起，正身端坐，以衣<a class="t" id="t0485a27"></a>覆頭。當于彼時，有二夜叉：一名為害，二名復<a class="t" id="t0485a28"></a>害。爾時，復害見舍利弗，語為害言：「我於今者，<a class="t" id="t0485a29"></a>欲以拳打剃頭沙門。」</p><p><a class="t-linehead" id="t-linehead0485a29"></a>為害答言：「而此比丘有<a class="t" id="t0485b01"></a>大神德，汝勿為此，長夜受苦。」第二第三，亦如<a class="t" id="t0485b02"></a>是諫。復害故欲以拳打舍利弗，以不用其所<a class="t" id="t0485b03"></a>諫曉故，乃至以身躬自抱捉。</p><p><a class="t-linehead" id="t-linehead0485b03"></a>爾時，復害惡心<a class="t" id="t0485b04"></a>熾盛，雖聞他諫，乃至抱捉，都不從順。即以<a class="t" id="t0485b05"></a>拳打舍利弗頭，既打之已，復害夜叉語為害<a class="t" id="t0485b06"></a>言：「今打比丘，便為燒煮於我，汝今應當救拔<a class="t" id="t0485b07"></a>於我。」作是語時，地自開裂，現身陷入無間地<a class="t" id="t0485b08"></a>獄。</p><p><a class="t-linehead" id="t-linehead0485b08"></a>爾時，尊者大目<span class="corr" title="[捷&gt;揵]">揵</span>連去舍利弗坐處不遠，<a class="t" id="t0485b09"></a>坐一樹下，尋聞打於舍利弗聲，往詣尊者舍<a class="t" id="t0485b10"></a>利弗所，而語之言：「不能堪忍受如是苦，將無<a class="t" id="t0485b11"></a>驚怖，散壞身耶？」</p><p><a class="t-linehead" id="t-linehead0485b11"></a>舍利弗言：「我身忍受，都無苦<a class="t" id="t0485b12"></a>痛，亦不散壞。」</p><p><a class="t-linehead" id="t-linehead0485b12"></a>尊者即讚歎言：「實有神德，假令<a class="t" id="t0485b13"></a>復害以手打彼耆闍崛山，猶當碎壞，而舍利<a class="t" id="t0485b14"></a>弗都無異相。」</p><p><a class="t-linehead" id="t-linehead0485b14"></a>斯二尊者作是語時，爾時，世尊<a class="t" id="t0485b15"></a>晝在房坐，以淨天耳遙聞其言，即說偈言：</p><a class="t" id="t0485b16"></a><blockquote class="gatha"><p>「正心如大山，　　安住無動搖，<a class="t" id="t0485b17"></a><br>諸所可染著，　　染不染著法，<a class="t" id="t0485b18"></a><br>遠離於愛樂。　　所謂愛樂者，<a class="t" id="t0485b19"></a><br>即是塵欲法。　　若來加惱觸，<a class="t" id="t0485b20"></a><br>不報惱觸者，　　是名不惱觸。<a class="t" id="t0485b21"></a><br>若如是修心，　　終不受於苦。」</p></blockquote><a class="t" id="t0485b22"></a><p><a class="t-linehead" id="t-linehead0485b22"></a>爾時，比丘聞佛所說，歡喜奉行。</p><a class="t" id="t0485b23"></a><p>因陀羅、釋迦、崛<span class="corr" title="[摩&gt;默]">默</span>白山、賓迦羅、富那婆修、<a class="t" id="t0485b24"></a>曼遮尼羅、箭毛、受齋、曠野及雄、淨、七岳并<a class="t" id="t0485b25"></a>雪山。害及於無害。是名第十四</p><a class="t" id="t0485b26"></a><p class="endsutta"><span class="t-juanname">別譯雜阿含經卷第十五</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
