<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.211"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 211</span><span class="mirror-right">（二一一）</span></h1></div><p><a class="t-linehead" id="t-linehead0452b04"></a>如是我聞：</p><p><a class="t-linehead" id="t-linehead0452b04"></a>一時，佛在王舍城迦蘭陀竹<a class="t" id="t0452b05"></a>林。爾時，尸蔔梵志往詣佛所，問訊已訖，在一<a class="t" id="t0452b06"></a>面坐，而作是言：「瞿曇！若有婆羅門作是說：<a class="t" id="t0452b07"></a>『隨所作業，悉是過去，本所作因，於現在世，所<a class="t" id="t0452b08"></a>作諸業，能增過去不善之因。現在之世，若不<a class="t" id="t0452b09"></a>造業，則能破壞生死之橋，四流永絕，更不流<a class="t" id="t0452b10"></a>轉。以業盡故，苦亦得盡，苦盡則苦邊際盡。』瞿<a class="t" id="t0452b11"></a>曇！此事云何？」</p><p><a class="t-linehead" id="t-linehead0452b11"></a>佛告尸蔔：「如汝所言，彼諸沙<a class="t" id="t0452b12"></a>門、婆羅門等，作如是說：『隨所造業，悉是過去<a class="t" id="t0452b13"></a>本業因緣，乃至盡苦邊際。』若如是者，以何因<a class="t" id="t0452b14"></a>緣，於現在世，而有種種風、冷、病等四大增損？<a class="t" id="t0452b15"></a>若如是者，為自所作？為他所作？」</p><p><a class="t-linehead" id="t-linehead0452b15"></a>尸蔔白佛：「他<a class="t" id="t0452b16"></a>之所作。」</p><p><a class="t-linehead" id="t-linehead0452b16"></a>佛告尸蔔：「云何自己所作？常拔鬚髮，<a class="t" id="t0452b17"></a>或舉手立，不在床坐。或復蹲坐，以之為業。或<a class="t" id="t0452b18"></a>復坐臥於<span class="corr" title="[棘&gt;棘]">棘</span>刺之上，或邊椽坐臥，或坐臥灰<a class="t" id="t0452b19"></a>土，或牛屎塗地，於其中坐臥。或翹一足，隨日<a class="t" id="t0452b20"></a>而轉，盛夏之月，五熱炙身，或食菜，或食稗<a class="t" id="t0452b21"></a>子，或食舍樓伽，或食糟，或食油滓，或食牛<a class="t" id="t0452b22"></a>糞。或日三事火，或於冬節，凍氷襯體。有如<a class="t" id="t0452b23"></a>是等無量苦身法，是名自己所作。云何名為<a class="t" id="t0452b24"></a>從他作苦？為他手足，及以力杖、瓦石打擲，如<a class="t" id="t0452b25"></a>是等苦，是則名為從他得苦。一切世人，四大<a class="t" id="t0452b26"></a>增損，或為風冷而起是患。如是等患，現所<a class="t" id="t0452b27"></a>見事，云何彼諸婆羅門等，若作是見，言以此<a class="t" id="t0452b28"></a>故，能盡苦際，即是自作過咎。如是等咎，一<a class="t" id="t0452b29"></a>切世人，皆共知之，彼自虛說，以五因緣故，能<a class="t" id="t0452c01"></a>令身心受諸苦惱。何等為五？所謂貪欲、瞋恚、<a class="t" id="t0452c02"></a>掉悔、疑，如斯五法，能令眾生現在之世身心<a class="t" id="t0452c03"></a>苦惱。復有五因緣故，於現在世，能令身心常<a class="t" id="t0452c04"></a>得快樂，不受苦惱。何等為五？所謂能斷貪欲<a class="t" id="t0452c05"></a>之心，則於現在，能令身心受法快樂。何以故？<a class="t" id="t0452c06"></a>以有貪欲、瞋恚、掉悔故，能令眾生受諸苦惱，<a class="t" id="t0452c07"></a>若能斷除，則受快樂，無有憂患，是故應當斷<a class="t" id="t0452c08"></a>除如是貪欲、瞋恚、掉悔。若斷除者，無熱無惱，<a class="t" id="t0452c09"></a>不待時節，當得解脫，必趣涅槃，尸蔔！是名現<a class="t" id="t0452c10"></a>在所得法。復有現前所得法，所謂正見、正語、<a class="t" id="t0452c11"></a>正業、正命、正方便、正志、正念、正定。」</p><p><a class="t-linehead" id="t-linehead0452c11"></a>說是法時，<a class="t" id="t0452c12"></a>尸蔔梵志遠離塵垢，於諸法中，得法眼淨。<a class="t" id="t0452c13"></a>既得道已，即整衣服，合掌向佛，而白佛言：「世<a class="t" id="t0452c14"></a>尊！唯願如來慈哀憐愍，聽我出家。」如來即聽<a class="t" id="t0452c15"></a>出家，既出家已，於空靜處，慇懃精進，得阿羅<a class="t" id="t0452c16"></a>漢。</p><a class="t" id="t0452c17"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
