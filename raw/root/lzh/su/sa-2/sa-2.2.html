<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.2"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 2</span><span class="mirror-right">（二）</span></h1></div><p><a class="t-linehead" id="t-linehead0374a19"></a>如是我聞：</p><p><a class="t-linehead" id="t-linehead0374a19"></a>一時，佛在舍衛國祇樹給孤<a class="t" id="t0374a20"></a>獨園。爾時，世尊與無央數大眾圍遶說法。<a class="t" id="t0374a21"></a>當于爾時，有一比丘，容色憔悴，無有威德，來<a class="t" id="t0374a22"></a>詣佛所，頂禮佛足，叉手合掌，向諸比丘，在一<a class="t" id="t0374a23"></a>面坐。時，諸比丘皆作是念：「今此比丘，何故如<a class="t" id="t0374a24"></a>是顏容毀悴，無有威德？」世尊爾時知諸比丘<a class="t" id="t0374a25"></a>心之所念，即告之言：「汝諸比丘，見彼比丘禮<a class="t" id="t0374a26"></a>我已不？」時，諸比丘白佛言：「世尊！唯然已見。」佛<a class="t" id="t0374a27"></a>復告言：「汝等今者勿於彼所生下劣想。何以<a class="t" id="t0374a28"></a>故？彼比丘者，所作已辦，獲阿羅漢，捨於重<a class="t" id="t0374a29"></a>擔，盡諸有結，得正解脫。而今汝等，不應於彼<a class="t" id="t0374b01"></a>生輕賤想。汝等若當知見如我，然後乃可籌<a class="t" id="t0374b02"></a>量於彼。若妄稱量，則為自損。」</p><p><a class="t-linehead" id="t-linehead0374b02"></a>爾時，世尊即說<a class="t" id="t0374b03"></a>偈言：</p><a class="t" id="t0374b04"></a><blockquote class="gatha"><p>「孔雀雖以色嚴身，　　不如鴻鵠能高飛，<a class="t" id="t0374b05"></a><br>外形雖有美儀容，　　未若斷漏功德尊。<a class="t" id="t0374b06"></a><br>今此比丘猶良馬，　　能善調伏其心行，<a class="t" id="t0374b07"></a><br>斷欲滅結離生死，　　受後邊身壞魔軍。」</p></blockquote><a class="t" id="t0374b08"></a><p><a class="t-linehead" id="t-linehead0374b08"></a>佛說是已，諸比丘等，聞佛所說，歡喜奉行。</p><a class="t" id="t0374b09"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
