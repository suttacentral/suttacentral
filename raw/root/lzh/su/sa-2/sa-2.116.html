<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.116"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 116</span><span class="mirror-right">（一一六）</span></h1></div><p><a class="t-linehead" id="t-linehead0416b08"></a>如是我聞：</p><p><a class="t-linehead" id="t-linehead0416b08"></a>一時，佛在舍衛國祇樹給孤<a class="t" id="t0416b09"></a>獨園。爾時，尊者摩訶迦葉住舊園林毘舍佉<a class="t" id="t0416b10"></a>講堂。時，大迦葉於日沒時，從禪定起，往至佛<a class="t" id="t0416b11"></a>所，頂禮佛足，却坐一面。爾時，世尊告迦葉<a class="t" id="t0416b12"></a>言：「汝今朽老，年既衰邁，著此商那糞掃納<a class="t" id="t0416b13"></a>衣，垢膩厚重，汝今還可詣於僧中，食於僧食，<a class="t" id="t0416b14"></a>檀越施衣，裁割壞色，而以著之。」</p><p><a class="t-linehead" id="t-linehead0416b14"></a>迦葉白佛言：<a class="t" id="t0416b15"></a>「世尊！而此納衣是我久服，我亦讚嘆著納<a class="t" id="t0416b16"></a>衣者，云何可捨？」</p><p><a class="t-linehead" id="t-linehead0416b16"></a>佛告迦葉：「汝見著納衣者，<a class="t" id="t0416b17"></a>有何義利？長夜服翫，自行阿練若行，讚嘆阿<a class="t" id="t0416b18"></a>練若行者，自行乞食，讚歎乞食者。」</p><p><a class="t-linehead" id="t-linehead0416b18"></a>迦葉白佛<a class="t" id="t0416b19"></a>言：「世尊！我見納衣者有二種利：於現在世<a class="t" id="t0416b20"></a>安樂而住；未來之世，為諸比丘作照明法，為<a class="t" id="t0416b21"></a>後世人之所習學。後世人輩，當發是意：『昔佛<a class="t" id="t0416b22"></a>在世，大德比丘，久修梵行，善樂佛法，深達<a class="t" id="t0416b23"></a>法式，少欲知足。自行阿練若行，讚嘆阿練<a class="t" id="t0416b24"></a>若行者。著糞掃衣，讚歎著彼糞掃衣者。次<a class="t" id="t0416b25"></a>行乞食，讚嘆乞食者。』未來世人多生此心，欣<a class="t" id="t0416b26"></a>慕斯法，為作救拔，義利安樂。」</p><p><a class="t-linehead" id="t-linehead0416b26"></a>佛讚迦葉：「善<a class="t" id="t0416b27"></a>哉！善哉！汝若如是，於長夜中，憐愍世間，利<a class="t" id="t0416b28"></a>益弘多，為作救濟，義利安樂。若有沙門及<a class="t" id="t0416b29"></a>婆羅門毀頭陀者，是等即為毀呰於我。若有<a class="t" id="t0416c01"></a>讚嘆頭陀功德，是等即為讚嘆於我。所以者<a class="t" id="t0416c02"></a>何？我以種種因緣，無數方便，讚嘆頭陀所得<a class="t" id="t0416c03"></a>功德，安立頭陀，讚嘆頭陀，諸行中勝。汝從今<a class="t" id="t0416c04"></a>日已後，常應自行阿練若行，讚嘆能行阿練<a class="t" id="t0416c05"></a>若行者。」</p><p><a class="t-linehead" id="t-linehead0416c05"></a>時，大迦葉及諸比丘聞佛所說，歡喜<a class="t" id="t0416c06"></a>奉行。</p><a class="t" id="t0416c07"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
