<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.40"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 40</span><span class="mirror-right">（四〇）</span></h1></div><p><a class="t-linehead" id="t-linehead0386c09"></a>如是我聞：</p><p><a class="t-linehead" id="t-linehead0386c09"></a>一時，佛在舍衛國祇樹給孤<a class="t" id="t0386c10"></a>獨園。爾時，佛告比丘：「昔釋提桓因欲詣遊戲<a class="t" id="t0386c11"></a>園，勅御者摩得梨伽：『汝駕千馬車。』時，摩得梨<a class="t" id="t0386c12"></a>伽疾駕車已，即白釋言：『嚴駕已訖，宜知是<a class="t" id="t0386c13"></a>時。』帝釋出毘禪延堂上，叉手合掌，東面向<a class="t" id="t0386c14"></a>佛。摩得梨見帝釋東向合掌，心生驚懼，失所<a class="t" id="t0386c15"></a>捉鞭，并所執轡。帝釋語言：『汝見何事，驚怖乃<a class="t" id="t0386c16"></a>爾，失馬鞭轡？』摩得梨言：『摩佉釋脂之夫，我<a class="t" id="t0386c17"></a>見汝叉手東向，以是心懼，故失鞭轡。一切有<a class="t" id="t0386c18"></a>生，皆敬於汝。一切地主，盡屬於汝。四天王<a class="t" id="t0386c19"></a>及三十三天，皆禮敬汝。誰復有德，勝於汝者？<a class="t" id="t0386c20"></a>叉手合掌，東向而立。』帝釋答言：『一切敬我，<a class="t" id="t0386c21"></a>信如汝言。一切人天，所恭敬者，號之為佛。我<a class="t" id="t0386c22"></a>今恭敬，禮向於佛。』爾時，帝釋即說偈言：</p><a class="t" id="t0386c23"></a><blockquote class="gatha"><p>「『最大名稱世間尊，　　汝摩得梨應當知，<a class="t" id="t0386c24"></a><br>　我今於彼生敬信，　　是故叉手合掌立。』</p></blockquote><a class="t" id="t0386c25"></a><p><a class="t-linehead" id="t-linehead0386c25"></a>「摩得梨即說偈言：</p><a class="t" id="t0386c26"></a><blockquote class="gatha"><p>「『爾時敬禮世間勝，　　我亦隨汝恭敬禮。』</p></blockquote><a class="t" id="t0386c27"></a><p><a class="t-linehead" id="t-linehead0386c27"></a>「作是語已，合掌禮敬，乘輦而去。」</p><p><a class="t-linehead" id="t-linehead0386c27"></a>佛告諸比丘：<a class="t" id="t0386c28"></a>「帝釋自在處天王位，猶尚恭敬禮拜於佛，汝<a class="t" id="t0386c29"></a>諸比丘，剃除鬚髮，出家學道，勤當敬佛，應出<a class="t" id="t0387a01"></a>家法。」</p><p><a class="t-linehead" id="t-linehead0387a01"></a>佛說是已，諸比丘聞佛所說，歡喜奉行。</p><a class="t" id="t0387a02"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
