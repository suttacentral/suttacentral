<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.70"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 70</span><span class="mirror-right">（七〇）</span></h1></div><p><a class="t-linehead" id="t-linehead0398c09"></a>如是我聞：</p><p><a class="t-linehead" id="t-linehead0398c09"></a>一時，佛在舍衛國祇樹給孤<a class="t" id="t0398c10"></a>獨園。波斯匿王於日中時，乘駕輦輿，往詣佛<a class="t" id="t0398c11"></a>所，身體塵坌。爾時，世尊而問王言：「大王！何故<a class="t" id="t0398c12"></a>以日中來至於此，身體塵坌？」</p><p><a class="t-linehead" id="t-linehead0398c12"></a>王白佛言：「世尊！<a class="t" id="t0398c13"></a>國事廣大，眾務猥多，斷理庶訖，來詣佛所，<a class="t" id="t0398c14"></a>以是之故，身體坌塵。」</p><p><a class="t-linehead" id="t-linehead0398c14"></a>佛言：「大王！我今問汝，<a class="t" id="t0398c15"></a>隨汝意答。大王！譬如有人從東方來，稟性正<a class="t" id="t0398c16"></a>直，未曾虛欺，為眾所信。設語王言：『今者東<a class="t" id="t0398c17"></a>方有大石山，上連於天，下連於地。從東方來，<a class="t" id="t0398c18"></a>其所歷處所，有林卉有生之類，悉皆摧碎。』南<a class="t" id="t0398c19"></a>西北方，亦復如是，皆為眾人，深生信心，亦相<a class="t" id="t0398c20"></a>謂言：『今者四方有大石山，一時俱至，又無孔<a class="t" id="t0398c21"></a>穴可逃避處，天龍人鬼，有生之類，咸皆碎滅，<a class="t" id="t0398c22"></a>甚可怖畏。』」佛告王曰：「當於爾時，設何方計而<a class="t" id="t0398c23"></a>得免難？」</p><p><a class="t-linehead" id="t-linehead0398c23"></a>王言：「世尊！當爾之時，更無方計，唯<a class="t" id="t0398c24"></a>信佛法，修行真行，更無餘方。」</p><p><a class="t-linehead" id="t-linehead0398c24"></a>佛言：「大王！如<a class="t" id="t0398c25"></a>王所說，乃至除信佛法，更無餘計。大王！何故<a class="t" id="t0398c26"></a>作如是語？」</p><p><a class="t-linehead" id="t-linehead0398c26"></a>波斯匿王白佛言：「世尊！設如灌頂<a class="t" id="t0398c27"></a>受王位者，象兵、馬兵、車兵、步兵，各嚴戰具，如<a class="t" id="t0398c28"></a>此大山，無可共鬪，刀箭弓矟，無可用處。若<a class="t" id="t0398c29"></a>以呪術，錢財貢獻，如此之事，無如之何，亦<a class="t" id="t0399a01"></a>復無有求名捔力諍勝之處。是故世尊！我言<a class="t" id="t0399a02"></a>應修善法，遠離虛妄，除信佛法，更無餘計。」</p><p><a class="t-linehead" id="t-linehead0399a02"></a>佛<a class="t" id="t0399a03"></a>言：「如是大王！如是大王！老山能壞壯年盛色，<a class="t" id="t0399a04"></a>病山能壞一切強健，死山能壞一切壽命，衰<a class="t" id="t0399a05"></a>耗之山能壞一切榮華富貴，妻子喪沒，眷屬<a class="t" id="t0399a06"></a>分離，錢財亡失。大王！有如是四方碎壞世間，<a class="t" id="t0399a07"></a>隨逐於人，實如汝言，唯有修行真法，除於佛<a class="t" id="t0399a08"></a>法，更無餘計。」</p><p><a class="t-linehead" id="t-linehead0399a08"></a>爾時，世尊即說頌曰：</p><a class="t" id="t0399a09"></a><blockquote class="gatha"><p>「譬如四方有大山，　　廣大深厚無涯際，<a class="t" id="t0399a10"></a><br>從四面來一時至，　　慞惶奔走無避處，<a class="t" id="t0399a11"></a><br>象車馬兵不能拒，　　呪術財寶不能却，<a class="t" id="t0399a12"></a><br>如是大王無常山，　　老病死山衰滅山，<a class="t" id="t0399a13"></a><br>殘滅一切有生類，　　剎利首陀婆羅門，<a class="t" id="t0399a14"></a><br>乃至下賤真陀羅，　　在家出家修梵行，<a class="t" id="t0399a15"></a><br>及以全戒至毀禁，　　悉皆殘滅無遺餘。<a class="t" id="t0399a16"></a><br>是以智人應修善，　　尊崇三寶行眾福，<a class="t" id="t0399a17"></a><br>身口及意常清淨，　　現得名譽後生天。」</p></blockquote><a class="t" id="t0399a18"></a><p><a class="t-linehead" id="t-linehead0399a18"></a>佛說是已，諸比丘聞佛所說，歡喜奉行。</p><a class="t" id="t0399a19"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
