<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.97"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 97</span><span class="mirror-right">（九七）</span></h1></div><p><a class="t-linehead" id="t-linehead0408a10"></a>如是我聞：</p><p><a class="t-linehead" id="t-linehead0408a10"></a>一時，佛遊拘薩羅國，在娑羅<a class="t" id="t0408a11"></a>林。時有一婆羅門去林不遠，五百摩納，從其<a class="t" id="t0408a12"></a>受學。時彼婆羅門每念世尊如來何時來遊<a class="t" id="t0408a13"></a>此林，當往諮問，釋我疑滯。時婆羅門遣諸摩<a class="t" id="t0408a14"></a>納，詣林採薪，欲以祀火。時諸摩納既至林<a class="t" id="t0408a15"></a>已，見於如來在樹下坐，端正殊特，容貌和<a class="t" id="t0408a16"></a>奕，如真金樓，暉光赫然。時諸摩納覩如來<a class="t" id="t0408a17"></a>已，尋負薪歸，白其師言：「和上昔日，每思見<a class="t" id="t0408a18"></a>佛，今者如來近在此林，若欲見者，宜知是<a class="t" id="t0408a19"></a>時。」時婆羅門聞是語已，即詣佛所，問訊起<a class="t" id="t0408a20"></a>居，在一面坐。即說偈言：</p><a class="t" id="t0408a21"></a><blockquote class="gatha"><p>「深林極茂盛，　　其中甚可畏，<a class="t" id="t0408a22"></a><br>何故獨宴坐，　　修禪無懼心？<a class="t" id="t0408a23"></a><br>又無眾音樂，　　可以娛自身，<a class="t" id="t0408a24"></a><br>云何樂閑居？　　實為未曾有。<a class="t" id="t0408a25"></a><br>汝為求大梵，　　世界自在主？<a class="t" id="t0408a26"></a><br>為求於帝釋，　　三十三天尊？<a class="t" id="t0408a27"></a><br>何故樂獨處，　　可畏深林中？<a class="t" id="t0408a28"></a><br>常修於苦行，　　將欲何所求？」</p></blockquote><a class="t" id="t0408a29"></a><p><a class="t-linehead" id="t-linehead0408a29"></a>爾時，世尊說偈答言：</p><a class="t" id="t0408b01"></a><blockquote class="gatha"><p>「著有所欲者，　　多懷諸疑惑，<a class="t" id="t0408b02"></a><br>於無數境界，　　各各生染著。<a class="t" id="t0408b03"></a><br>一切諸結使，　　皆因無智起，<a class="t" id="t0408b04"></a><br>我斷無智根，　　吐結欲埿乾。<a class="t" id="t0408b05"></a><br>悉斷於志求，　　亦無諸諂曲，<a class="t" id="t0408b06"></a><br>於諸善法中，　　證知得清淨，<a class="t" id="t0408b07"></a><br>正得無上道，　　修禪離欲者。」</p></blockquote><a class="t" id="t0408b08"></a><p><a class="t-linehead" id="t-linehead0408b08"></a>爾時，婆羅門復說偈言：</p><a class="t" id="t0408b09"></a><blockquote class="gatha"><p>「我今稽首禮，　　歸依牟尼尊，<a class="t" id="t0408b10"></a><br>於諸禪自在，　　解悟無量覺。<a class="t" id="t0408b11"></a><br>於天人中尊，　　具三十二相，<a class="t" id="t0408b12"></a><br>端正無與等，　　猶彼雪山王。<a class="t" id="t0408b13"></a><br>於林得解脫，　　而不著於林，<a class="t" id="t0408b14"></a><br>清淨解脫者，　　無生拔毒箭。<a class="t" id="t0408b15"></a><br>如來所說法，　　於諸論中上，<a class="t" id="t0408b16"></a><br>言說最第一。　　人中師子吼，<a class="t" id="t0408b17"></a><br>敷演四真諦，　　廣度於一切，<a class="t" id="t0408b18"></a><br>自離於大苦，　　亦度諸群生，<a class="t" id="t0408b19"></a><br>咸<span class="corr" title="[今&gt;令] cf.【麗】">令</span>得安樂，　　願為說此法，<a class="t" id="t0408b20"></a><br>我今歸命禮，　　得度於彼岸。<a class="t" id="t0408b21"></a><br>離諸怖畏者，　　善來住此林。<a class="t" id="t0408b22"></a><br>今我得值遇，　　天人大導師，<a class="t" id="t0408b23"></a><br>能除滅眾生，　　一切諸苦惱。」</p></blockquote><a class="t" id="t0408b24"></a><p><a class="t-linehead" id="t-linehead0408b24"></a>爾時，婆羅門說是偈已，歡喜而去。</p><a class="t" id="t0408b25"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
