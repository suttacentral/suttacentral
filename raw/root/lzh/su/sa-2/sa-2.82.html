<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.82"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 82</span><span class="mirror-right">（八二）</span></h1></div><p><a class="t-linehead" id="t-linehead0402b11"></a>如是我聞：</p><p><a class="t-linehead" id="t-linehead0402b11"></a>一時，佛在舍衛國祇樹給孤<a class="t" id="t0402b12"></a>獨園。爾時，有一婆羅門名曰摩佉，往至佛所，<a class="t" id="t0402b13"></a>問訊佛已，在一面坐。爾時，摩佉白佛言：「世尊！<a class="t" id="t0402b14"></a>今我家中，若有一人來，及三人來，眾多人來，<a class="t" id="t0402b15"></a>我盡施與。瞿曇！我行如是施，獲大福不也？」</p><a class="t" id="t0402b16"></a><p><a class="t-linehead" id="t-linehead0402b16"></a>佛時答：「有，實獲大福。若施一人，及眾多人，悉<a class="t" id="t0402b17"></a>皆施與，獲得無量阿僧祇福。」</p><p><a class="t-linehead" id="t-linehead0402b17"></a>摩佉婆羅門即<a class="t" id="t0402b18"></a>說偈言：</p><a class="t" id="t0402b19"></a><blockquote class="gatha"><p>「我今樂設祠，　　所以施復施，<a class="t" id="t0402b20"></a><br>為求福德故，　　我今問牟尼，<a class="t" id="t0402b21"></a><br>願<span class="corr" title="[問&gt;聞] cf.【麗】">聞</span>佛所說。　　我今謂世尊，<a class="t" id="t0402b22"></a><br>與梵天齊等，　　云何得解脫？<a class="t" id="t0402b23"></a><br>云何至諸趣？　　云何階梵天？<a class="t" id="t0402b24"></a><br>云何作正禮，　　及以為祠主，<a class="t" id="t0402b25"></a><br>得生於梵天，　　壽命長無極？」</p></blockquote><a class="t" id="t0402b26"></a><p><a class="t-linehead" id="t-linehead0402b26"></a>爾時，世尊說偈答曰：</p><a class="t" id="t0402b27"></a><blockquote class="gatha"><p>「欲使設祠時，　　歡喜而施與，<a class="t" id="t0402b28"></a><br>作已三時善，　　緣善故心喜。<a class="t" id="t0402b29"></a><br>隨其安心施，　　悉能離過患，<a class="t" id="t0402c01"></a><br>善除於貪欲，　　正斷欲解脫。<a class="t" id="t0402c02"></a><br>若修慈無量，　　是名具足祀，<a class="t" id="t0402c03"></a><br>便得心具足，　　於善趣亦生。<a class="t" id="t0402c04"></a><br>如是祠祀者，　　是名為正祀，<a class="t" id="t0402c05"></a><br>得生梵天上，　　壽命極長久。」</p></blockquote><a class="t" id="t0402c06"></a><p><a class="t-linehead" id="t-linehead0402c06"></a>時，摩佉婆羅門聞佛所說，作禮而去，歡喜奉<a class="t" id="t0402c07"></a>行。</p><a class="t" id="t0402c08"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
