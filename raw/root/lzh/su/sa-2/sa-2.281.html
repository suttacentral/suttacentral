<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.281"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 281</span><span class="mirror-right">（二八一）</span></h1></div><p><a class="t-linehead" id="t-linehead0471b28"></a>如是我聞：</p><p><a class="t-linehead" id="t-linehead0471b28"></a>一時，佛在舍衛國祇樹給孤<a class="t" id="t0471b29"></a>獨園。時有一天，光顏晃曜，赫然甚明，遍于祇<a class="t" id="t0471c01"></a>洹，來詣佛所，頂禮佛足，退坐一面，而說偈言：</p><a class="t" id="t0471c02"></a><blockquote class="gatha"><p>「云何生為人，　　如見極明了，<a class="t" id="t0471c03"></a><br>集諸財寶利，　　多少義云何？」</p></blockquote><a class="t" id="t0471c04"></a><p><a class="t-linehead" id="t-linehead0471c04"></a>爾時，世尊以偈答曰：</p><a class="t" id="t0471c05"></a><blockquote class="gatha"><p>「先學眾技能，　　次集諸財寶，<a class="t" id="t0471c06"></a><br>集財為四分，　　一分供衣食，<a class="t" id="t0471c07"></a><br>二分營作事，　　一分俟匱乏。<a class="t" id="t0471c08"></a><br>種田是初業，　　商估是為次，<a class="t" id="t0471c09"></a><br>蕃息養牛群，　　羔<span class="corr" title="[牛&gt;羊] cf.【麗】">羊</span>并六畜。<a class="t" id="t0471c10"></a><br>復有諸子息，　　各為求妻婦，<a class="t" id="t0471c11"></a><br>出女并姊妹，　　及六畜家法，<a class="t" id="t0471c12"></a><br>調和得利樂，　　不和得苦惱。<a class="t" id="t0471c13"></a><br>作事令終訖，　　終不中休廢，<a class="t" id="t0471c14"></a><br>智者善思惟，　　深知於得失。<a class="t" id="t0471c15"></a><br>善解作不作，　　財寶來趣己，<a class="t" id="t0471c16"></a><br>如河歸大海，　　勤修於事業。<a class="t" id="t0471c17"></a><br>如蜂採眾華，　　日日常增長，<a class="t" id="t0471c18"></a><br>晝夜聚財業，　　如彼蜂增長。<a class="t" id="t0471c19"></a><br>財不寄老朽，　　不與邊遠人，<a class="t" id="t0471c20"></a><br>惡人作鄙業，　　勢力勝己者，<a class="t" id="t0471c21"></a><br>終不以財寶，　　與如是等人。<a class="t" id="t0471c22"></a><br>與財為親厚，　　債索時忿諍，<a class="t" id="t0471c23"></a><br>怪哉財義利，　　失財失親友。<a class="t" id="t0471c24"></a><br>但如法聚財，　　不應作非法，<a class="t" id="t0471c25"></a><br>丈夫如法作，　　端嚴極熾盛。<a class="t" id="t0471c26"></a><br>既能自衣食，　　又復惠施人，<a class="t" id="t0471c27"></a><br>調適不失度，　　命終得生天。」</p></blockquote><a class="t" id="t0471c28"></a><p><a class="t-linehead" id="t-linehead0471c28"></a>天復以偈讚曰：</p><a class="t" id="t0471c29"></a><blockquote class="gatha"><p>「我昔已曾見，　　婆羅門涅槃，<a class="t" id="t0472a01"></a><br>久棄捨嫌怖，　　以度世間愛。」</p></blockquote><a class="t" id="t0472a02"></a><p><a class="t-linehead" id="t-linehead0472a02"></a>爾時，此天說此偈已，歡喜還宮。</p><a class="t" id="t0472a03"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
