<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.324"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 324</span><span class="mirror-right">（三二四）</span></h1></div><p><a class="t-linehead" id="t-linehead0482a16"></a>如是我聞：</p><p><a class="t-linehead" id="t-linehead0482a16"></a>一時，佛在舍衛國祇樹給孤<a class="t" id="t0482a17"></a>獨園。爾時，優婆夷有一男兒，受持八戒，於戒<a class="t" id="t0482a18"></a>有缺，以犯戒故，鬼著而狂。時優婆夷即說偈<a class="t" id="t0482a19"></a>言：</p><a class="t" id="t0482a20"></a><blockquote class="gatha"><p>「十四十五日，　　及以月八日，<a class="t" id="t0482a21"></a><br>如來神足月，　　清淨持八戒。<a class="t" id="t0482a22"></a><br>修行不缺減，　　鬼神不擾亂，<a class="t" id="t0482a23"></a><br>我從羅漢所，　　得聞如是事。」</p></blockquote><a class="t" id="t0482a24"></a><p><a class="t-linehead" id="t-linehead0482a24"></a>時有夜叉而說偈言：</p><a class="t" id="t0482a25"></a><blockquote class="gatha"><p>「十四十五日，　　及以月八日，<a class="t" id="t0482a26"></a><br>神足月齋日，　　持戒不毀缺，<a class="t" id="t0482a27"></a><br>具受八支齋，　　鬼神不擾亂。<a class="t" id="t0482a28"></a><br>汝於羅漢所，　　所聞皆稱實。<a class="t" id="t0482a29"></a><br>我今必當放。」　　夜叉作是語：<a class="t" id="t0482b01"></a><br>「毀戒鬼擾弄，　　若有所毀缺，<a class="t" id="t0482b02"></a><br>現在鬼神惱，　　將來獲惡果。<a class="t" id="t0482b03"></a><br>受戒如執刀，　　急緩俱能傷，<a class="t" id="t0482b04"></a><br>智者須菩提，　　得中則無害，<a class="t" id="t0482b05"></a><br>不持法沙門，　　後受地獄苦。<a class="t" id="t0482b06"></a><br>如彼拙用刀，　　必傷於其手，<a class="t" id="t0482b07"></a><br>善捉者不傷，　　能護沙門法，<a class="t" id="t0482b08"></a><br>後必得涅槃。」　　夜叉捉兒竟，<a class="t" id="t0482b09"></a><br>捉已尋復放。　　時彼優婆夷，<a class="t" id="t0482b10"></a><br>尋語其子言：　　「汝今當聽我，<a class="t" id="t0482b11"></a><br>夜叉之所說，　　諸有遲緩業，<a class="t" id="t0482b12"></a><br>梵行不清淨，　　邪命并諂曲，<a class="t" id="t0482b13"></a><br>彼不成大果。　　譬如拙用刀，<a class="t" id="t0482b14"></a><br>必自傷害手，　　善持沙門法，<a class="t" id="t0482b15"></a><br>後必近涅槃，　　如似善捉刀，<a class="t" id="t0482b16"></a><br>不自傷其手。」</p></blockquote><a class="t" id="t0482b17"></a><p><a class="t-linehead" id="t-linehead0482b17"></a>爾時，優婆夷為子種種說是法已，其子尋即<a class="t" id="t0482b18"></a>生於厭惡，既厭惡已，便求出家，剃除鬚髮，即<a class="t" id="t0482b19"></a>著法服，年少出家，不能深樂出家之法，以不<a class="t" id="t0482b20"></a>樂故，便還歸家。</p><p><a class="t-linehead" id="t-linehead0482b20"></a>時優婆夷遙見子來，舉手大<a class="t" id="t0482b21"></a>喚，而說偈言：</p><a class="t" id="t0482b22"></a><blockquote class="gatha"><p>「舍既被燒，　　烟炎熾盛，　　善出諸物，<a class="t" id="t0482b23"></a><br>何以復來，　　而欲入火？　　舍既焚燒，<a class="t" id="t0482b24"></a><br>烟<span class="corr" title="[焰&gt;炎] cf.【麗】">炎</span>熾盛，　　何緣復來，　　欲被燒害？」</p></blockquote><a class="t" id="t0482b25"></a><p><a class="t-linehead" id="t-linehead0482b25"></a>爾時，其子復說偈言：</p><a class="t" id="t0482b26"></a><blockquote class="gatha"><p>「一切世人死，　　必應悲號哭，<a class="t" id="t0482b27"></a><br>現在若不見，　　亦復應啼泣，<a class="t" id="t0482b28"></a><br>母今以何故，　　如彼餓鬼哭？」</p></blockquote><a class="t" id="t0482b29"></a><p><a class="t-linehead" id="t-linehead0482b29"></a>其母復說偈言：</p><a class="t" id="t0482c01"></a><blockquote class="gatha"><p>「汝以先捨欲，　　出家為沙門。<a class="t" id="t0482c02"></a><br>汝今欲還家，　　恐為魔所縛。<a class="t" id="t0482c03"></a><br>我今以是故，　　是以哭於汝。」<a class="t" id="t0482c04"></a><br>時優婆夷，　　如是種種，　　呵責其子，<a class="t" id="t0482c05"></a><br>使生厭惡。</p></blockquote><a class="t" id="t0482c06"></a><p><a class="t-linehead" id="t-linehead0482c06"></a>爾時，其子即向阿練若處，精勤修道，晝夜不<a class="t" id="t0482c07"></a>廢，獲阿羅漢。</p><a class="t" id="t0482c08"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
