<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.67"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 67</span><span class="mirror-right">（六七）</span></h1></div><p><a class="t-linehead" id="t-linehead0397a09"></a>如是我聞：</p><p><a class="t-linehead" id="t-linehead0397a09"></a>一時，佛在舍衛國祇樹給孤<a class="t" id="t0397a10"></a>獨園。爾時，波斯匿王於閑靜處，作是思惟：「世<a class="t" id="t0397a11"></a>有三法：一者可憎，二不可愛，三不可追念。何<a class="t" id="t0397a12"></a>謂可憎？所謂老也。何謂不可愛？所謂病也。何<a class="t" id="t0397a13"></a>謂不可追念，所謂死也。」波斯匿王思惟是<a class="t" id="t0397a14"></a>已，即從坐起，往詣佛所，頂禮佛已，在一面<a class="t" id="t0397a15"></a>坐。白佛言：「世尊！我於靜處作是思惟：『世有<a class="t" id="t0397a16"></a>三法：一者可憎，二者不可愛，三者不可追念。<a class="t" id="t0397a17"></a>何謂可憎？所謂老也。何謂不可愛？所謂病也。<a class="t" id="t0397a18"></a>何謂不可追念？所謂死也。』」</p><p><a class="t-linehead" id="t-linehead0397a18"></a>佛告王曰：「如是！如<a class="t" id="t0397a19"></a>是！此三種法實如王言。」佛言：「大王！世間若<a class="t" id="t0397a20"></a>無此三，佛不出世，亦不說法。以有此三故，<a class="t" id="t0397a21"></a>佛出世為眾說法。」</p><p><a class="t-linehead" id="t-linehead0397a21"></a>爾時，世尊即說偈言：</p><a class="t" id="t0397a22"></a><blockquote class="gatha"><p>「王車嚴飾盛，　　莊挍甚奇妙，<a class="t" id="t0397a23"></a><br>久故色毀敗，　　如身必歸老，<a class="t" id="t0397a24"></a><br>實法無衰老，　　展轉相付故。<a class="t" id="t0397a25"></a><br>咄哉老賊惡，　　端正殊妙色，<a class="t" id="t0397a26"></a><br>汝能壞敗也。　　設壽滿百年，<a class="t" id="t0397a27"></a><br>必入于死徑。　　病來奪其力，<a class="t" id="t0397a28"></a><br>老將付與死。　　是故常樂禪，<a class="t" id="t0397a29"></a><br>撿心勤精進，　　了知生邊際，<a class="t" id="t0397b01"></a><br>勝彼魔軍眾，　　度有生死岸。」</p></blockquote><a class="t" id="t0397b02"></a><p><a class="t-linehead" id="t-linehead0397b02"></a>佛說是已，諸比丘聞佛所說，歡喜奉行。</p><a class="t" id="t0397b03"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
