<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.37"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 37</span><span class="mirror-right">（三七）</span></h1></div><p><a class="t-linehead" id="t-linehead0385b04"></a>如是我聞：</p><p><a class="t-linehead" id="t-linehead0385b04"></a>一時，佛在舍衛國祇樹給孤<a class="t" id="t0385b05"></a>獨園。爾時，世尊晨朝時到，著衣持鉢，入城乞<a class="t" id="t0385b06"></a>食。食已，洗足，攝坐具，詣得眼林中，遍觀察已，<a class="t" id="t0385b07"></a>於閑靜處，在樹下，結加趺坐，住於天住。爾<a class="t" id="t0385b08"></a>時，耆陀精舍中，有二比丘於僧斷事時，共生<a class="t" id="t0385b09"></a>忿諍，一小默然忍，一瞋熾盛。彼熾盛者，自見<a class="t" id="t0385b10"></a><span class="corr" title="[巳&gt;己]">己</span>過，而來歸向默忍比丘，求欲懺悔。默忍比<a class="t" id="t0385b11"></a>丘，不受其懺。如是展轉，諸比丘等共相論<a class="t" id="t0385b12"></a>說，出大音聲。</p><p><a class="t-linehead" id="t-linehead0385b12"></a>如來爾時住於天住，以淨天耳<a class="t" id="t0385b13"></a>過於人耳，遙聞是聲，即從坐起，至於僧中，<a class="t" id="t0385b14"></a>在於僧前，敷座而坐。佛告諸比丘：「我於今朝<a class="t" id="t0385b15"></a>著衣持鉢，入城乞食，乃至來入林中靜坐，聞<a class="t" id="t0385b16"></a>諸比丘高聲大喚，為作何事？」</p><p><a class="t-linehead" id="t-linehead0385b16"></a>爾時，比丘即白<a class="t" id="t0385b17"></a>佛言：「世尊！耆陀精舍有二比丘僧斷事時，共<a class="t" id="t0385b18"></a>生忿諍。一比丘者，小自默忍；其一比丘，熾盛<a class="t" id="t0385b19"></a>多語。熾盛比丘，自知己過，歸誠懺悔，默忍比<a class="t" id="t0385b20"></a>丘，不受其懺。展轉共道，出大音聲。」</p><p><a class="t-linehead" id="t-linehead0385b20"></a>佛告比<a class="t" id="t0385b21"></a>丘：「云何愚癡，不受他懺？諸比丘！當知昔日<a class="t" id="t0385b22"></a>釋提桓因在善法堂諸天眾中，而說偈言：</p><a class="t" id="t0385b23"></a><blockquote class="gatha"><p>「『譬如用瓢器，　　斟酥以益燈，<a class="t" id="t0385b24"></a><br>　火然轉熾盛，　　反更燒瓢器。<a class="t" id="t0385b25"></a><br>　瞋心亦如是，　　還自燒善根，<a class="t" id="t0385b26"></a><br>　我終不含怒，　　瞋已尋復散。<a class="t" id="t0385b27"></a><br>　不如水<span class="gaiji">漩<!--gaiji,漩,1[漩-方],2&#x3CEC;,3--></span>流，　　迴復無窮已，<a class="t" id="t0385b28"></a><br>　雖瞋不惡口，　　不觸汝所諱。<a class="t" id="t0385b29"></a><br>　所諱如要脈，　　我終不傷害，<a class="t" id="t0385c01"></a><br>　調伏於身已，　　於己即有利。<a class="t" id="t0385c02"></a><br>　無瞋無害者，　　彼即是賢聖，<a class="t" id="t0385c03"></a><br>　亦賢聖弟子，　　常應親近之。<a class="t" id="t0385c04"></a><br>　諸有瞋恚者，　　重障猶如山。<a class="t" id="t0385c05"></a><br>　若有瞋恚時，　　能少禁制者，<a class="t" id="t0385c06"></a><br>　是名為善業，　　如轡制惡馬。』」</p></blockquote><a class="t" id="t0385c07"></a><p><a class="t-linehead" id="t-linehead0385c07"></a>佛告諸比丘：「釋提桓因處天王位，天中自在，<a class="t" id="t0385c08"></a>尚能修忍，讚嘆忍者，況汝比丘，出家毀形，而<a class="t" id="t0385c09"></a>當不忍讚嘆於忍？」</p><p><a class="t-linehead" id="t-linehead0385c09"></a>佛說是已，諸比丘聞佛所<a class="t" id="t0385c10"></a>說，歡喜奉行。</p><a class="t" id="t0385c11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
