<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.203"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 203</span><span class="mirror-right">（二〇三）</span></h1></div><p><a class="t-linehead" id="t-linehead0449a04"></a>如是我聞：</p><p><a class="t-linehead" id="t-linehead0449a04"></a>一時，佛在王舍城迦蘭陀竹<a class="t" id="t0449a05"></a>林。爾時，長爪梵志往詣佛所，在一面坐，而作<a class="t" id="t0449a06"></a>是言：「如我今者，於一切法悉不忍受。」</p><p><a class="t-linehead" id="t-linehead0449a06"></a>佛告長<a class="t" id="t0449a07"></a>爪梵志：「汝於諸法悉不忍者，見是忍不？」</p><p><a class="t-linehead" id="t-linehead0449a07"></a>長爪<a class="t" id="t0449a08"></a>復言：「如此之見，我亦不忍。」</p><p><a class="t-linehead" id="t-linehead0449a08"></a>佛告長爪梵志：<a class="t" id="t0449a09"></a>「汝若不忍如是見者，何故而言：『我於諸法，悉<a class="t" id="t0449a10"></a>皆不忍。』誰為汝出不忍之語？」佛復告大姓：<a class="t" id="t0449a11"></a>「汝若知若見，不忍是見，即斷是見，已棄是見。<a class="t" id="t0449a12"></a>譬如有人，既嘔吐已，若如是者，於餘見中，即<a class="t" id="t0449a13"></a>不次第，便為不取，便是不生。」</p><p><a class="t-linehead" id="t-linehead0449a13"></a>長爪梵志復作<a class="t" id="t0449a14"></a>是念：「汝所言我已斷是見，已棄是見，譬如人<a class="t" id="t0449a15"></a>吐，便於諸見，無有次第，不取不生。」</p><p><a class="t-linehead" id="t-linehead0449a15"></a>佛告長爪：<a class="t" id="t0449a16"></a>「若如是者，多有眾生，同汝所見，亦復如是<a class="t" id="t0449a17"></a>論者，諸有異道沙門、婆羅門，若捨是見，更不<a class="t" id="t0449a18"></a>受異見，是名少智，極為尠薄，亦名愚癡。梵志<a class="t" id="t0449a19"></a>當知，世間眾生，皆依三見，初言我忍一切，第<a class="t" id="t0449a20"></a>二言一切不忍，第三言我少忍少不忍。賢聖<a class="t" id="t0449a21"></a>弟子，觀察初見，能起貪欲、瞋恚、愚癡，常為如<a class="t" id="t0449a22"></a>是三毒纏縛，不得遠離，能生患害，能生結使，<a class="t" id="t0449a23"></a>不得解脫，憙樂於欲，守護縛著，是名為忍。若<a class="t" id="t0449a24"></a>不忍者，能生貪欲、瞋恚、愚癡，常為如斯三毒所<a class="t" id="t0449a25"></a>纏，不能遠離、獲得解脫，憙樂於欲，常為愛取，<a class="t" id="t0449a26"></a>守護縛著，是名不忍。若見少忍少不忍，亦復<a class="t" id="t0449a27"></a>如是。忍如上忍中說，不忍如上不忍中說。賢<a class="t" id="t0449a28"></a>聖弟子若說言忍，便為與彼二見共諍。若言<a class="t" id="t0449a29"></a>不忍，亦復與彼二見共諍。若言少忍少不忍，<a class="t" id="t0449b01"></a>亦與二見共諍。以己所見，違於他故，便起諍<a class="t" id="t0449b02"></a>論。若起諍論，必相毀害。以共諍論生毀害故，<a class="t" id="t0449b03"></a>以見是過，生諸諍論故，便棄是見，不受餘見。<a class="t" id="t0449b04"></a>以是義故，能斷是見，棄離是見，猶如人吐，<a class="t" id="t0449b05"></a>於諸見中，無有次第，不取不生。賢聖弟子若<a class="t" id="t0449b06"></a>言忍，及以不忍，少忍少不忍，亦有是過。如是<a class="t" id="t0449b07"></a>梵志，此色顯現四大所成，賢聖弟子見是身<a class="t" id="t0449b08"></a>無常，既見無常，便能離欲。見此身滅，即便捨<a class="t" id="t0449b09"></a>離。若見身無常，便離身欲，便離身愛，離身窟<a class="t" id="t0449b10"></a>宅，除身決定想。梵志當知，受有三種，苦受、<a class="t" id="t0449b11"></a>樂受、不苦不樂受。如此三受，以何為因？云何<a class="t" id="t0449b12"></a>為習？因何而生？從何處出？以觸為因，因觸生<a class="t" id="t0449b13"></a>習，習從觸生，因觸所生。若觸滅則受滅，離熱<a class="t" id="t0449b14"></a>得涼。譬如日沒，身邊命邊，受身邊時，知是身<a class="t" id="t0449b15"></a>邊，受命邊時，知是命邊，如實而知，無有錯謬。<a class="t" id="t0449b16"></a>賢聖弟子若受樂受，知身必壞。若受苦受、不<a class="t" id="t0449b17"></a>苦不樂受，知身必壞。若受樂受、非和合受、苦<a class="t" id="t0449b18"></a>受、不苦不樂受，亦復如是。云何名為與受不<a class="t" id="t0449b19"></a>和合？所謂貪欲、瞋恚、愚癡，不與生老病死而<a class="t" id="t0449b20"></a>共和合，憂悲苦惱，眾苦聚集。」</p><p><a class="t-linehead" id="t-linehead0449b20"></a>爾時，尊者舍利<a class="t" id="t0449b21"></a>弗出家半月，侍如來側，以扇扇佛，于時如來<a class="t" id="t0449b22"></a>為說斷於離欲之法。時舍利弗如是觀察，諸<a class="t" id="t0449b23"></a>法無常，即便離欲證成，棄捨諸見，無生漏盡，<a class="t" id="t0449b24"></a>心得解脫。</p><p><a class="t-linehead" id="t-linehead0449b24"></a>長爪梵志於諸法中，得法眼淨，如<a class="t" id="t0449b25"></a>上所說。既得信心，即白佛言：「唯願世尊聽我<a class="t" id="t0449b26"></a>出家。」爾時，如來即聽出家，既出家已，懃修精<a class="t" id="t0449b27"></a>進，得阿羅漢道。</p><a class="t" id="t0449b28"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
