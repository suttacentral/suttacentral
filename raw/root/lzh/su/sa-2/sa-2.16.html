<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.16"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 16</span><span class="mirror-right">（一六）</span></h1></div><p><a class="t-linehead" id="t-linehead0378b17"></a>如是我聞：</p><p><a class="t-linehead" id="t-linehead0378b17"></a>一時，佛遊化摩竭陀國桃河<a class="t" id="t0378b18"></a>樹林。見放牧人，稱此林中有鴦掘魔羅賊，或<a class="t" id="t0378b19"></a>傷害人。佛告牧人言：「彼賊或能不見傷害。」即<a class="t" id="t0378b20"></a>便前進。復見牧人，亦作是語，佛如前答，至<a class="t" id="t0378b21"></a>於再三。佛故答言：「彼惡人者，或不見害。」</p><p><a class="t-linehead" id="t-linehead0378b21"></a>佛到<a class="t" id="t0378b22"></a>林中，鴦掘魔羅遙見佛來，左手持鞘，右手拔<a class="t" id="t0378b23"></a>刀，騰躍而來，彼雖奔走，如來徐步，不能得<a class="t" id="t0378b24"></a>及。鴦掘魔羅極走力盡，而語佛言：「住！住！沙門。」<a class="t" id="t0378b25"></a>佛語之言：「我今常住，汝自不住。」鴦掘魔羅即<a class="t" id="t0378b26"></a>說偈言：</p><a class="t" id="t0378b27"></a><blockquote class="gatha"><p>「沙門行不止，　　自言我常住。<a class="t" id="t0378b28"></a><br>我今實自住，　　今言我不住。<a class="t" id="t0378b29"></a><br>云何爾言住，　　道我行不住？」</p></blockquote><a class="t" id="t0378c01"></a><p><a class="t-linehead" id="t-linehead0378c01"></a>爾時，世尊即說偈言：</p><a class="t" id="t0378c02"></a><blockquote class="gatha"><p>「我於諸眾生，　　久捨刀杖害，<a class="t" id="t0378c03"></a><br>汝惱亂眾生，　　不捨是惡業，<a class="t" id="t0378c04"></a><br>是故我言住，　　汝名為不住。<a class="t" id="t0378c05"></a><br>我於有形類，　　捨諸毒惡害，<a class="t" id="t0378c06"></a><br>汝不止惡業，　　常作不善業，<a class="t" id="t0378c07"></a><br>是故我言住，　　汝名為不住。<a class="t" id="t0378c08"></a><br>我於諸有命，　　捨除眾惱害，<a class="t" id="t0378c09"></a><br>汝害有生命，　　未除黑闇業，<a class="t" id="t0378c10"></a><br>以是我言住，　　汝名為不住。<a class="t" id="t0378c11"></a><br>我樂於己法，　　攝心不放逸，<a class="t" id="t0378c12"></a><br>汝不見四部，　　一切所不住，<a class="t" id="t0378c13"></a><br>是名我實住，　　汝名為不住。」</p></blockquote><a class="t" id="t0378c14"></a><p><a class="t-linehead" id="t-linehead0378c14"></a>鴦掘魔羅復說偈言：</p><a class="t" id="t0378c15"></a><blockquote class="gatha"><p>「我久處曠野，　　未見如此人，<a class="t" id="t0378c16"></a><br>婆伽婆來此，　　示我以善法。<a class="t" id="t0378c17"></a><br>我久修惡業，　　今日悉捨離，<a class="t" id="t0378c18"></a><br>我今聽汝說，　　順法斷諸惡。」<a class="t" id="t0378c19"></a><br>以刀內鞘中，　　投棄於深坑，<a class="t" id="t0378c20"></a><br>即便稽首禮，　　歸命於世尊，<a class="t" id="t0378c21"></a><br>信心甚猛利，　　發意求出家。<a class="t" id="t0378c22"></a><br>佛起大悲心，　　饒益諸世間，<a class="t" id="t0378c23"></a><br>尋言汝善來，　　便得成沙門。</p></blockquote><a class="t" id="t0378c24"></a><p><a class="t-linehead" id="t-linehead0378c24"></a>爾時，鴦掘魔羅族姓子，鬚髮自落，被服法衣，<a class="t" id="t0378c25"></a>已得出家，處於空靜，心無放逸，專精行道，勤<a class="t" id="t0378c26"></a>修精進。以能專精，攝心正念，修無上梵行，盡<a class="t" id="t0378c27"></a>諸苦際，於現法中，自身取證明知，己法自知，<a class="t" id="t0378c28"></a>我生已盡，梵<span class="corr" title="[所&gt;行] cf.【麗】">行</span>已立，所作已辦，不受後有。</p><p><a class="t-linehead" id="t-linehead0378c28"></a>爾<a class="t" id="t0378c29"></a>時，尊者無害已成羅漢，得解脫樂。即說偈言：</p><a class="t" id="t0379a01"></a><blockquote class="gatha"><p>「我今字無害，　　後為大殘害，<a class="t" id="t0379a02"></a><br>我今名有實，　　真實是無害。<a class="t" id="t0379a03"></a><br>我今身離害，　　口意亦復然，<a class="t" id="t0379a04"></a><br>終不害於他，　　是真名無害。<a class="t" id="t0379a05"></a><br>我本血塗身，　　故名鴦掘摩，<a class="t" id="t0379a06"></a><br>為大駛流<span class="gaiji">漂<!--gaiji,漂,1[漂＊寸],2&#x3D71;,3--></span>，　　是故歸依佛。<a class="t" id="t0379a07"></a><br>歸依得具戒，　　即逮得三明，<a class="t" id="t0379a08"></a><br>具知佛教法，　　遵奉而修行。<a class="t" id="t0379a09"></a><br>世間調御者，　　治以刀杖捶，<a class="t" id="t0379a10"></a><br>鐵鉤及鞭轡，　　種種諸楚撻。<a class="t" id="t0379a11"></a><br>世尊大調御，　　捨離諸惡法，<a class="t" id="t0379a12"></a><br>去離刀杖捶，　　真是正調御。<a class="t" id="t0379a13"></a><br>渡水須橋船，　　直箭須用火，<a class="t" id="t0379a14"></a><br>匠由斤斧正，　　智以慧自調。<a class="t" id="t0379a15"></a><br>若人先造惡，　　後止不復作，<a class="t" id="t0379a16"></a><br>是照於世間，　　如月雲翳消。<a class="t" id="t0379a17"></a><br>若人先放逸，　　後止不放逸，<a class="t" id="t0379a18"></a><br>正念離棘毒，　　專心度彼岸。<a class="t" id="t0379a19"></a><br>作惡業已訖，　　必應墮惡趣，<a class="t" id="t0379a20"></a><br>蒙佛除我罪，　　得免於惡業。<a class="t" id="t0379a21"></a><br>諸人得我說，　　皆除怨結心，<a class="t" id="t0379a22"></a><br>當以忍淨眼，　　佛說無諍勝。」</p></blockquote><a class="t" id="t0379a23"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
