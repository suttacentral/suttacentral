<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.38"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 38</span><span class="mirror-right">（三八）</span></h1></div><p><a class="t-linehead" id="t-linehead0385c11"></a>如是我聞：</p><p><a class="t-linehead" id="t-linehead0385c11"></a>一時，佛在舍衛國祇樹給孤<a class="t" id="t0385c12"></a>獨園。爾時，世尊告諸比丘：「昔釋提桓因將諸<a class="t" id="t0385c13"></a>天眾，將欲往與阿脩羅戰。時，釋提桓因語毘<a class="t" id="t0385c14"></a>摩質多羅阿脩羅王言：『我等今者，不必苟須<a class="t" id="t0385c15"></a>多將人眾，共相傷害，但共講論，以決勝負。』毘<a class="t" id="t0385c16"></a>摩質多羅語釋提桓因言：『憍尸迦！我等講<a class="t" id="t0385c17"></a>論，若有勝負，誰當分別？』釋提桓因言：『我等<a class="t" id="t0385c18"></a>眾中，并阿修羅，亦有聰哲、智慧、辯才，能當<a class="t" id="t0385c19"></a>善惡，決勝負者。』毘摩質多言：『帝釋汝今先說。』<a class="t" id="t0385c20"></a>帝釋答言：『我亦能說；汝是舊天，應當先說。』</p><p><a class="t-linehead" id="t-linehead0385c20"></a>「毘<a class="t" id="t0385c21"></a>摩質多即說偈言：</p><a class="t" id="t0385c22"></a><blockquote class="gatha"><p>「『今我見忍過，　　愚者謂忍法，<a class="t" id="t0385c23"></a><br>　彼怖故生忍，　　便以己為勝。』</p></blockquote><a class="t" id="t0385c24"></a><p><a class="t-linehead" id="t-linehead0385c24"></a>「釋提桓因復說偈言：</p><a class="t" id="t0385c25"></a><blockquote class="gatha"><p>「『隨彼言怖畏，　　己利最為勝，<a class="t" id="t0385c26"></a><br>　財寶及諸利，　　無勝忍辱者。』</p></blockquote><a class="t" id="t0385c27"></a><p><a class="t-linehead" id="t-linehead0385c27"></a>「毘摩質多羅復說偈言：</p><a class="t" id="t0385c28"></a><blockquote class="gatha"><p>「『愚者無智慧，　　要當須止制，<a class="t" id="t0385c29"></a><br>　譬如彼後牛，　　騰陌先牛上，<a class="t" id="t0386a01"></a><br>　是故須刀杖，　　摧伏於愚者。』</p></blockquote><a class="t" id="t0386a02"></a><p><a class="t-linehead" id="t-linehead0386a02"></a>「釋提桓因以偈答言：</p><a class="t" id="t0386a03"></a><blockquote class="gatha"><p>「『我觀止制愚，　　默忍最為勝，<a class="t" id="t0386a04"></a><br>　極大瞋恚忿，　　能忍彼自息。<a class="t" id="t0386a05"></a><br>　無瞋無害者，　　彼即是賢聖，<a class="t" id="t0386a06"></a><br>　亦賢聖弟子，　　常應親近之。<a class="t" id="t0386a07"></a><br>　諸有瞋恚者，　　瞋重障如山。<a class="t" id="t0386a08"></a><br>　若有瞋恚時，　　能少禁制者，<a class="t" id="t0386a09"></a><br>　是名為善業，　　如轡制惡馬。』</p></blockquote><a class="t" id="t0386a10"></a><p><a class="t-linehead" id="t-linehead0386a10"></a>「諸天及阿脩羅眾有智慧者，詳共評議，量<a class="t" id="t0386a11"></a>其勝負。以阿脩羅說諍鬪為本，釋提桓因止<a class="t" id="t0386a12"></a>息諍訟，心無忿競，以阿脩羅負，帝釋為勝。」</p><p><a class="t-linehead" id="t-linehead0386a12"></a>佛<a class="t" id="t0386a13"></a>告諸比丘：「釋提桓因天中自在，長夜忍辱，讚<a class="t" id="t0386a14"></a>忍辱法，汝等比丘，若能忍辱，讚嘆忍者，稱出<a class="t" id="t0386a15"></a>家法。」</p><p><a class="t-linehead" id="t-linehead0386a15"></a>佛說是已，諸比丘聞佛所說，歡喜奉行。</p><a class="t" id="t0386a16"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
