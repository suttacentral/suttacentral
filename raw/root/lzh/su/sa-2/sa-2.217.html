<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.217"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 217</span><span class="mirror-right">（二一七）</span></h1></div><p><a class="t-linehead" id="t-linehead0454b11"></a>如是我聞：</p><p><a class="t-linehead" id="t-linehead0454b11"></a>一時，佛在舍衛國祇樹給孤<a class="t" id="t0454b12"></a>獨園。爾時蓮華色比丘尼，於其晨朝，著衣持<a class="t" id="t0454b13"></a>鉢，入城乞食，食訖洗鉢，收攝坐具，并洗足<a class="t" id="t0454b14"></a>已，入得眼林，坐一樹下，端坐思惟，住於天<a class="t" id="t0454b15"></a>住。爾時，魔王而作是念：「沙門瞿曇在舍衛<a class="t" id="t0454b16"></a>國祇樹給孤獨園，蓮華色比丘尼，著衣持鉢，<a class="t" id="t0454b17"></a>入城乞食，食訖洗鉢，收攝坐具，至得眼林<a class="t" id="t0454b18"></a>中，坐一樹下，住於天住。我當為其而作擾亂。」<a class="t" id="t0454b19"></a>作是念已，化為摩納，往至其所，而說偈言：</p><a class="t" id="t0454b20"></a><blockquote class="gatha"><p>「娑羅樹下坐，　　如華善開敷，<a class="t" id="t0454b21"></a><br>獨一比丘尼，　　汝今坐禪耶？<a class="t" id="t0454b22"></a><br>更無第二伴，　　能不畏愚癡？」</p></blockquote><a class="t" id="t0454b23"></a><p><a class="t-linehead" id="t-linehead0454b23"></a>爾時，蓮華比丘尼即作是念：「此為是誰？擾<a class="t" id="t0454b24"></a>亂於我，甚為欺詐。為是人耶？是非人乎？」入定<a class="t" id="t0454b25"></a>觀察，知是波旬，即說偈言：</p><a class="t" id="t0454b26"></a><blockquote class="gatha"><p>「百千姦偽賊，　　皆悉令如汝，<a class="t" id="t0454b27"></a><br>不動我一毛，　　故獨無所畏。」</p></blockquote><a class="t" id="t0454b28"></a><p><a class="t-linehead" id="t-linehead0454b28"></a>爾時，魔王復說偈言：</p><a class="t" id="t0454b29"></a><blockquote class="gatha"><p>「我今自隱形，　　入汝腹中央，<a class="t" id="t0454c01"></a><br>或入汝眉間，　　令汝不得見。」</p></blockquote><a class="t" id="t0454c02"></a><p><a class="t-linehead" id="t-linehead0454c02"></a>時比丘尼復以偈答：</p><a class="t" id="t0454c03"></a><blockquote class="gatha"><p>「我心得自在，　　善修如意定，<a class="t" id="t0454c04"></a><br>斷絕大繫縛，　　終不怖畏汝。<a class="t" id="t0454c05"></a><br>我已吐諸結，　　得拔三垢根，<a class="t" id="t0454c06"></a><br>怖畏根本盡，　　故我無所畏。<a class="t" id="t0454c07"></a><br>我今住於此，　　都無畏汝心，<a class="t" id="t0454c08"></a><br>汝軍眾盡來，　　我亦不怖畏。<a class="t" id="t0454c09"></a><br>斷除一切愛，　　滅諸無明闇，<a class="t" id="t0454c10"></a><br>逮得於盡滅，　　安住無漏法。<a class="t" id="t0454c11"></a><br>以是故當知，　　波旬墮負處。」</p></blockquote><a class="t" id="t0454c12"></a><p><a class="t-linehead" id="t-linehead0454c12"></a>爾時，波旬而作是念：「蓮華色比丘尼善解我<a class="t" id="t0454c13"></a>心。」憂愁悔恨，慚愧還宮。</p><a class="t" id="t0454c14"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
