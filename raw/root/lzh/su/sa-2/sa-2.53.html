<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.53"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 53</span><span class="mirror-right">（五三）</span></h1></div><p><a class="t-linehead" id="t-linehead0391c02"></a>如是我聞：</p><p><a class="t-linehead" id="t-linehead0391c02"></a>一時，佛在俱薩羅國漸次遊<a class="t" id="t0391c03"></a>行，至舍衛城祇樹給孤獨園。時，波斯匿王聞<a class="t" id="t0391c04"></a>佛來至舍衛國祇樹給孤獨園，往詣佛所，稽<a class="t" id="t0391c05"></a>首問訊，在一面坐，而白佛言：「世尊！我昔聞<a class="t" id="t0391c06"></a>爾出家求道，要成無上至真、等正覺。汝為實<a class="t" id="t0391c07"></a>有如是語耶？將非他人謬傳者乎？為是譏嫌，<a class="t" id="t0391c08"></a>致於毀呰，作此語也？」佛告波斯匿言：「如此語<a class="t" id="t0391c09"></a>者，是真實語，非為毀呰，亦非增減，實是我<a class="t" id="t0391c10"></a>語，實如法說，非非法說，一切外人亦無有<a class="t" id="t0391c11"></a>能譏嫌我者。」</p><p><a class="t-linehead" id="t-linehead0391c11"></a>波斯匿王復作是言：「我雖聞爾<a class="t" id="t0391c12"></a>有如此語，猶未能信。何故不信？自昔諸人，有<a class="t" id="t0391c13"></a>久出家，耆老宿舊，諸婆羅門：富蘭那迦葉、末<a class="t" id="t0391c14"></a>伽梨俱賒梨子、刪闍耶毘羅邸子、阿闍多翅<a class="t" id="t0391c15"></a>舍欽婆羅、迦據多迦栴延、尼乾陀闍提弗多<a class="t" id="t0391c16"></a>羅，彼諸宿舊，尚自不信得阿耨多羅三藐三<a class="t" id="t0391c17"></a>菩提，況汝年少而出家未久，而當得乎？」佛言：<a class="t" id="t0391c18"></a>「大王！世有四事，小不可輕。何者為四？一者、<a class="t" id="t0391c19"></a>王子雖小，最不可輕。二、龍子雖小，亦不可<a class="t" id="t0391c20"></a>輕。三、火雖小，亦不可輕。四、比丘雖小，亦不可<a class="t" id="t0391c21"></a>輕。」</p><p><a class="t-linehead" id="t-linehead0391c21"></a>爾時，世尊即說偈言：</p><a class="t" id="t0391c22"></a><blockquote class="gatha"><p>「王者雖為小，　　具習諸技藝，<a class="t" id="t0391c23"></a><br>生處既真正，　　亦不雜鄙穢。<a class="t" id="t0391c24"></a><br>有大美名稱，　　一切悉聞知，<a class="t" id="t0391c25"></a><br>如此雖言小，　　其實不可輕。<a class="t" id="t0391c26"></a><br>欲護己命者，　　不應輕於小。<a class="t" id="t0391c27"></a><br>剎利雖云小，　　法應紹王位，<a class="t" id="t0391c28"></a><br>既紹王位已，　　法當行謫罰，<a class="t" id="t0391c29"></a><br>是以應敬順，　　不宜生輕慢。<a class="t" id="t0392a01"></a><br>於諸聚落中，　　及以閑靜處，<a class="t" id="t0392a02"></a><br>若見小龍子，　　形狀雖微細，<a class="t" id="t0392a03"></a><br>能大亦能小，　　亦復能興雲，<a class="t" id="t0392a04"></a><br>降注於大雨。　　若以小故輕，<a class="t" id="t0392a05"></a><br>必能縱毒螫，　　欲護身命者，<a class="t" id="t0392a06"></a><br>不宜輕於彼。　　為於己利故，<a class="t" id="t0392a07"></a><br>宜應自擁護。　　亦如有小火，<a class="t" id="t0392a08"></a><br>若具於眾緣，　　猛炎甚熾盛，<a class="t" id="t0392a09"></a><br>遇於大暴風，　　能焚燒山野，<a class="t" id="t0392a10"></a><br>既焚林野已，　　遇時還復生，<a class="t" id="t0392a11"></a><br>欲護己命者，　　不應輕小火。<a class="t" id="t0392a12"></a><br>若於淨戒所，　　惡口加罵辱，<a class="t" id="t0392a13"></a><br>其身及子孫，　　一切皆毀謗，<a class="t" id="t0392a14"></a><br>於未來世中，　　當同受惡報，<a class="t" id="t0392a15"></a><br>是故應自護，　　莫以惡加彼。<a class="t" id="t0392a16"></a><br>剎利具技藝，　　龍子及與火，<a class="t" id="t0392a17"></a><br>比丘持淨戒，　　此四不可輕。<a class="t" id="t0392a18"></a><br>為護己命故，　　謹慎應遠離。」</p></blockquote><a class="t" id="t0392a19"></a><p><a class="t-linehead" id="t-linehead0392a19"></a>爾時，波斯匿王聞此語已，其心戰慄，身毛為<a class="t" id="t0392a20"></a>竪，即從坐起，偏袒右肩，合掌向佛，白佛言：<a class="t" id="t0392a21"></a>「世尊！我於今者，實有過罪，自知毀犯，譬如<a class="t" id="t0392a22"></a>孾愚，狂癡無知，所作不善。唯願世尊憐愍我<a class="t" id="t0392a23"></a>故，聽我懺悔。」佛告波斯匿王言：「我今愍汝，<a class="t" id="t0392a24"></a>聽汝懺悔。」時，波斯匿王既蒙懺悔，心大歡喜，<a class="t" id="t0392a25"></a>作禮而去。</p><a class="t" id="t0392a26"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
