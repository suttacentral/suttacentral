<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.358"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 358</span><span class="mirror-right">（三五八）</span></h1></div><p><a class="t-linehead" id="t-linehead0490c09"></a>爾時，復有一比丘，在俱薩羅國，依止彼<a class="t" id="t0490c10"></a>林，眼視不明，請醫占之。醫語之言：「比丘！若能<a class="t" id="t0490c11"></a>嗅蓮華香，眼還得明。」彼比丘即信其言，又語<a class="t" id="t0490c12"></a>之曰：「我於何處得斯蓮花？」醫即答言：「汝若欲<a class="t" id="t0490c13"></a>得蓮花香者，當詣蓮花池所。」時彼比丘即用<a class="t" id="t0490c14"></a>其言，至彼池所，端坐嗅香。爾時，天神見其如<a class="t" id="t0490c15"></a>是，即說偈言：</p><a class="t" id="t0490c16"></a><blockquote class="gatha"><p>「池中所生華，　　香氣甚馝馥，<a class="t" id="t0490c17"></a><br>汝都不見主，　　云何偷花香？<a class="t" id="t0490c18"></a><br>而汝於今者，　　真實得名盜，<a class="t" id="t0490c19"></a><br>大仙汝何故，　　而盜於彼香？」</p></blockquote><a class="t" id="t0490c20"></a><p><a class="t-linehead" id="t-linehead0490c20"></a>比丘說偈答言：</p><a class="t" id="t0490c21"></a><blockquote class="gatha"><p>「天神汝當知，　　蓮華生池中，<a class="t" id="t0490c22"></a><br>我不傷根莖，　　亦不偷盜取，<a class="t" id="t0490c23"></a><br>但遠嗅香氣。　　以何因緣故，<a class="t" id="t0490c24"></a><br>名為偷香者？　　我不受此語。」</p></blockquote><a class="t" id="t0490c25"></a><p><a class="t-linehead" id="t-linehead0490c25"></a>天神復說偈言：</p><a class="t" id="t0490c26"></a><blockquote class="gatha"><p>「池中有香花，　　不問其主取，<a class="t" id="t0490c27"></a><br>檀越不施與，　　世人名為盜。<a class="t" id="t0490c28"></a><br>大仙汝偷香，　　一向成盜罪。」</p></blockquote><a class="t" id="t0490c29"></a><p><a class="t-linehead" id="t-linehead0490c29"></a>時有一人來入此池，以鎌芟截蓮花根葉，重<a class="t" id="t0491a01"></a>負而去。比丘見已，復說偈言：</p><a class="t" id="t0491a02"></a><blockquote class="gatha"><p>「斯人入池中，　　斬拔花根子，<a class="t" id="t0491a03"></a><br>狼籍而踐蹈，　　重擔而齎歸。<a class="t" id="t0491a04"></a><br>何故不遮彼，　　語言汝盜取？」</p></blockquote><a class="t" id="t0491a05"></a><p><a class="t-linehead" id="t-linehead0491a05"></a>天神說偈答言：</p><a class="t" id="t0491a06"></a><blockquote class="gatha"><p>「彼人入池者，　　恒作於惡業，<a class="t" id="t0491a07"></a><br>譬如乳兒母，　　而著於黑衣，<a class="t" id="t0491a08"></a><br>雖有諸唌唾，　　都不見污辱。<a class="t" id="t0491a09"></a><br>汝如白淨衣，　　易受其點污，<a class="t" id="t0491a10"></a><br>是故止制汝，　　不能遮于彼。<a class="t" id="t0491a11"></a><br>惡人如衣黑，　　造惡不譏呵；<a class="t" id="t0491a12"></a><br>鮮白上有點，　　猶如蠅脚等，<a class="t" id="t0491a13"></a><br>世人皆共見。　　設諸賢智人，<a class="t" id="t0491a14"></a><br>有少微細過，　　其喻亦如是，<a class="t" id="t0491a15"></a><br>珂貝上黑點，　　人皆遠見之。<a class="t" id="t0491a16"></a><br>若斷結使者，　　諸業皆潔淨，<a class="t" id="t0491a17"></a><br>有如毛髮惡，　　人見如丘山。」</p></blockquote><a class="t" id="t0491a18"></a><p><a class="t-linehead" id="t-linehead0491a18"></a>比丘復說偈言：</p><a class="t" id="t0491a19"></a><blockquote class="gatha"><p>「天今利益我，　　為欲拔濟故，<a class="t" id="t0491a20"></a><br>隨所見我處，　　數數覺悟我。」</p></blockquote><a class="t" id="t0491a21"></a><p><a class="t-linehead" id="t-linehead0491a21"></a>天神說偈答言：</p><a class="t" id="t0491a22"></a><blockquote class="gatha"><p>「汝不以錢財，　　而用市我得，<a class="t" id="t0491a23"></a><br>又不破他國，　　虜掠見擒獲。<a class="t" id="t0491a24"></a><br>損益汝自知，　　誰逐汝覺悟？<a class="t" id="t0491a25"></a><br>汝今應自忖，　　諸有損益事。」</p></blockquote><a class="t" id="t0491a26"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
