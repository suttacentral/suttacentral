<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.154"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 154</span><span class="mirror-right">（一五四）</span></h1></div><p><a class="t-linehead" id="t-linehead0431c12"></a>如是我聞：</p><p><a class="t-linehead" id="t-linehead0431c12"></a>一時，佛在迦毘羅衛國尼拘<a class="t" id="t0431c13"></a>陀林。時釋摩男往詣佛所，修敬已畢，在一面<a class="t" id="t0431c14"></a>坐，而白佛言：「世尊！云何名優婆塞具丈夫志？<a class="t" id="t0431c15"></a>廣說如上。復當云何滿足諸行？」</p><p><a class="t-linehead" id="t-linehead0431c15"></a>佛告摩訶男：<a class="t" id="t0431c16"></a>「優婆塞雖具足信，未具禁戒，是名有信，不具<a class="t" id="t0431c17"></a>於戒。欲求具足信戒之者，當勤方便，求使具<a class="t" id="t0431c18"></a>足，是名信戒滿足優婆塞。」佛復告摩訶男：「優<a class="t" id="t0431c19"></a>婆塞雖具信戒，捨不具足，為具足故，勤修方<a class="t" id="t0431c20"></a>便，令得具足。」</p><p><a class="t-linehead" id="t-linehead0431c20"></a>時，摩訶男白佛言：「世尊！我於<a class="t" id="t0431c21"></a>今者，具信、戒、捨，具足三支。」</p><p><a class="t-linehead" id="t-linehead0431c21"></a>佛告摩訶男：「雖具<a class="t" id="t0431c22"></a>三事，然不數往僧坊精舍，以是因緣，名不具<a class="t" id="t0431c23"></a>足，應勤方便，數往塔寺。」</p><p><a class="t-linehead" id="t-linehead0431c23"></a>時，摩訶男言諸優婆<a class="t" id="t0431c24"></a>塞：「我今應當具足信戒，及以捨心，詣於塔寺。」</p><a class="t" id="t0431c25"></a><p><a class="t-linehead" id="t-linehead0431c25"></a>佛告摩訶男：「若能具足信、戒、捨心，數詣塔寺，<a class="t" id="t0431c26"></a>親近眾僧，是名具足。」佛告摩訶男：「雖復具足<a class="t" id="t0431c27"></a>如上四事，若不聽法，名不具足。」</p><p><a class="t-linehead" id="t-linehead0431c27"></a>摩訶男言：「我<a class="t" id="t0431c28"></a>能聽法。」</p><p><a class="t-linehead" id="t-linehead0431c28"></a>佛復告摩訶男：「雖能聽經，若不受持，<a class="t" id="t0431c29"></a>亦名不具。雖能受持，不解其義，亦名不具。雖<a class="t" id="t0432a01"></a>解義趣，而未能得如說修行，亦名不具。若能<a class="t" id="t0432a02"></a>具足信、戒、捨心，數往塔寺聽法，受持、解其義<a class="t" id="t0432a03"></a>趣，如說修行，是則名為滿足之行。摩訶男<a class="t" id="t0432a04"></a>雖復具足信、戒、捨心，數詣塔寺，親近眾僧，然<a class="t" id="t0432a05"></a>猶未能專心聽法，是亦名為行不具足。以斯<a class="t" id="t0432a06"></a>義故，應當方便專心聽法。雖能聽法，若不受<a class="t" id="t0432a07"></a>持，亦名不具，是故應當受持正法。雖能受<a class="t" id="t0432a08"></a>持，若不解義，亦名不具，是故應當解其言趣。<a class="t" id="t0432a09"></a>雖解義味，若復不能如說修行，亦名不具，<a class="t" id="t0432a10"></a>是故應當如說修行。若能具足信心，持戒及<a class="t" id="t0432a11"></a>捨心等，數往僧坊，專心聽法，受持莫忘，解其<a class="t" id="t0432a12"></a>義趣，信戒捨心，往詣塔寺，聽受經法，受持不<a class="t" id="t0432a13"></a>忘，解其義趣。若復不能如說修行，是亦名為<a class="t" id="t0432a14"></a>不具足也。摩訶男！優婆塞以信心故，則能持<a class="t" id="t0432a15"></a>戒。以持戒故，能具捨心。具捨心故，能往詣<a class="t" id="t0432a16"></a>僧坊。往詣僧坊故，能專心聽法。專心聽法故，<a class="t" id="t0432a17"></a>則能受持。能受持故，解其義趣。解其義趣，能<a class="t" id="t0432a18"></a>如說修行。能如說修行故，勤作方便，能令滿<a class="t" id="t0432a19"></a>足。」</p><p><a class="t-linehead" id="t-linehead0432a19"></a>時摩訶男復白佛言：「世尊！云何優婆塞具<a class="t" id="t0432a20"></a>足幾支，自利未利於他？」</p><p><a class="t-linehead" id="t-linehead0432a20"></a>佛告摩訶男：「具足八<a class="t" id="t0432a21"></a>支能自利益，未利於他。何等為八？優婆塞自<a class="t" id="t0432a22"></a>己有信，不能教他。自持淨戒，不能教人令持<a class="t" id="t0432a23"></a>禁戒。自修於捨，不能教人令行布施。自往詣<a class="t" id="t0432a24"></a>塔寺，親近比丘，不能教人往詣塔寺，親近比<a class="t" id="t0432a25"></a>丘。自能聽法，不能教人令聽正法。自能受持，<a class="t" id="t0432a26"></a>不能教人受持。自能解義，不能教人令解其<a class="t" id="t0432a27"></a>義。自能如說修行，不教他人如說修行。是名<a class="t" id="t0432a28"></a>具足八支，唯能自利不能利他。」</p><p><a class="t-linehead" id="t-linehead0432a28"></a>時摩訶男復<a class="t" id="t0432a29"></a>白佛言：「具足幾法，能自利益，亦利於他？」</p><p><a class="t-linehead" id="t-linehead0432a29"></a>佛告<a class="t" id="t0432b01"></a>之曰：「若能具足十六支者，如是之人，能自他<a class="t" id="t0432b02"></a>利。自生信心，教人令得。自行受持，教人受<a class="t" id="t0432b03"></a>持。自行捨心，亦復教人令行捨心。身自往詣<a class="t" id="t0432b04"></a>僧坊塔寺，亦復教人往詣僧坊，親近比丘。自<a class="t" id="t0432b05"></a>能聽法，亦復教人令聽正法。自能受持，亦復<a class="t" id="t0432b06"></a>教人令受持法。自解義趣，亦復教人解其義<a class="t" id="t0432b07"></a>味。自如說行，亦復教人如說修行。若能具足<a class="t" id="t0432b08"></a>十六支，此則名為自利利他。如斯之人，若<a class="t" id="t0432b09"></a>在剎利眾，若婆羅門眾，若居士眾，若沙門眾，<a class="t" id="t0432b10"></a>隨所至處，能為此眾作大照明，猶如日光，<a class="t" id="t0432b11"></a>除諸闇冥，當知是人，甚為希有。」佛說是已，<a class="t" id="t0432b12"></a>釋摩男禮佛而退。</p><p><a class="t-linehead" id="t-linehead0432b12"></a>時諸比丘聞佛所說，歡喜<a class="t" id="t0432b13"></a>奉行。</p><a class="t" id="t0432b14"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
