<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.260"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 260</span><span class="mirror-right">（二六〇）</span></h1></div><p><a class="t-linehead" id="t-linehead0465b06"></a>如是我聞：</p><p><a class="t-linehead" id="t-linehead0465b06"></a>一時，佛在舍衛國祇樹給孤<a class="t" id="t0465b07"></a>獨園。爾時，有摩納名僧伽羅，往詣佛所，問訊<a class="t" id="t0465b08"></a>佛已，在一面坐，即白佛言：「世尊！云何觀察不<a class="t" id="t0465b09"></a>善丈夫？」</p><p><a class="t-linehead" id="t-linehead0465b09"></a>佛言：「譬如觀月。」</p><p><a class="t-linehead" id="t-linehead0465b09"></a>又問：「云何觀察善勝<a class="t" id="t0465b10"></a>丈夫？」</p><p><a class="t-linehead" id="t-linehead0465b10"></a>佛復答曰：「亦如觀月。」</p><p><a class="t-linehead" id="t-linehead0465b10"></a>爾時，摩納復白佛<a class="t" id="t0465b11"></a>言：「云何不善丈夫觀之如月？」</p><p><a class="t-linehead" id="t-linehead0465b11"></a>佛言：「不善丈夫<a class="t" id="t0465b12"></a>如十六日月光，漸減圓滿，轉虧，乃至於盡損<a class="t" id="t0465b13"></a>減不現。如佛法中不能信心受持禁戒，少所<a class="t" id="t0465b14"></a>讀誦，若修少施，於其後時，懈怠不勤，漸失信<a class="t" id="t0465b15"></a>心，毀犯禁戒，復不布施，親近惡友，不至僧坊<a class="t" id="t0465b16"></a>諮受於法，不聽法故，身口意業造於不善，以<a class="t" id="t0465b17"></a>造惡故，身壞命終，墮於惡道。是故當知惡丈<a class="t" id="t0465b18"></a>夫者，猶如彼月漸漸損減，乃至滅盡。」</p><p><a class="t-linehead" id="t-linehead0465b18"></a>又問：「云<a class="t" id="t0465b19"></a>何善勝丈夫亦復如月？」</p><p><a class="t-linehead" id="t-linehead0465b19"></a>佛言：「譬如初月，光明<a class="t" id="t0465b20"></a>熾然，漸漸增長，至十五日圓滿具足。如佛法<a class="t" id="t0465b21"></a>中，能有信心修行禁戒，習於多聞，修於布施，<a class="t" id="t0465b22"></a>却除邪見，修於正見，於佛法中，得純信心，堅<a class="t" id="t0465b23"></a>持禁戒，善修多聞，能施不慳，具於正見，信心<a class="t" id="t0465b24"></a>持戒，多聞惠施，以漸增長，是善丈夫身口意<a class="t" id="t0465b25"></a>行，親近善友，具修諸善，身壞命終，得生天上。<a class="t" id="t0465b26"></a>是故當知善丈夫者亦復如月。」</p><p><a class="t-linehead" id="t-linehead0465b26"></a>爾時，世尊即<a class="t" id="t0465b27"></a>說偈言：</p><a class="t" id="t0465b28"></a><blockquote class="gatha"><p>「譬如盛滿月，　　處於虛空中，<a class="t" id="t0465b29"></a><br>圓光甚暉曜，　　映蔽於諸星。<a class="t" id="t0465c01"></a><br>亦如具信人，　　戒聞捨貪嫉，<a class="t" id="t0465c02"></a><br>於諸嫉妬者，　　如月蔽眾星。」</p></blockquote><a class="t" id="t0465c03"></a><p><a class="t-linehead" id="t-linehead0465c03"></a>時僧伽羅摩納聞佛所說，<span class="corr" title="[誦&gt;踊]">踊</span>躍而去。諸比丘<a class="t" id="t0465c04"></a>聞佛所說，歡喜奉行。</p><a class="t" id="t0465c05"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
