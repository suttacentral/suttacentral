<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.20"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 20</span><span class="mirror-right">（二〇）</span></h1></div><p><a class="t-linehead" id="t-linehead0380b02"></a>如是我聞：</p><p><a class="t-linehead" id="t-linehead0380b02"></a>一時，佛在波羅奈國古仙人住<a class="t" id="t0380b03"></a>處鹿野苑中。爾時，世尊時到，著衣持鉢，入城<a class="t" id="t0380b04"></a>乞食。有一比丘在天祠邊，心念惡覺，嗜欲在<a class="t" id="t0380b05"></a>心。時，佛世尊語比丘言：「比丘！比丘！汝種苦子，<a class="t" id="t0380b06"></a>極為鄙穢，諸根惡漏，有漏汁處，必有蠅集。」爾<a class="t" id="t0380b07"></a>時，比丘聞佛所說，知佛世尊識其心念，生大<a class="t" id="t0380b08"></a>怖畏，身毛皆竪，疾疾而去。</p><p><a class="t-linehead" id="t-linehead0380b08"></a>佛乞食還，食已洗<a class="t" id="t0380b09"></a>足，還僧坊中，入靜房坐。從靜房出，在眾僧前<a class="t" id="t0380b10"></a>敷座而坐。佛告諸比丘：「我今入城乞食，見一<a class="t" id="t0380b11"></a>比丘在天祠邊，心念惡覺。嗜欲在心。我即語<a class="t" id="t0380b12"></a>言：『比丘！比丘！汝種苦子，極為鄙穢，諸根惡<a class="t" id="t0380b13"></a>漏，有漏汁處，必有蠅集。』是時，比丘聞佛所說，<a class="t" id="t0380b14"></a>生大驚怖，身毛皆竪，疾疾而去。」</p><p><a class="t-linehead" id="t-linehead0380b14"></a>佛說是已，有<a class="t" id="t0380b15"></a>一比丘從坐而起，叉手合掌，白佛言：「世尊！<a class="t" id="t0380b16"></a>云何名種苦子？云何名為鄙穢？云何名為惡<a class="t" id="t0380b17"></a>漏？云何名為蠅集？」</p><p><a class="t-linehead" id="t-linehead0380b17"></a>佛言：「諦聽！諦聽！當為汝<a class="t" id="t0380b18"></a>說。瞋恚嫌害，名種苦子。縱心五欲，名為鄙<a class="t" id="t0380b19"></a>穢。由六觸入，不攝戒行，名為惡漏。煩惱止<a class="t" id="t0380b20"></a>住，能起無明、憍慢、無慚、無愧，起諸結使，所謂<a class="t" id="t0380b21"></a>蠅集。」</p><p><a class="t-linehead" id="t-linehead0380b21"></a>爾時，世尊即說偈言：</p><a class="t" id="t0380b22"></a><blockquote class="gatha"><p>「若有不攝諸根者，　　增長欲愛種苦子，<a class="t" id="t0380b23"></a><br>作諸鄙穢常流出，　　親近欲覺惱害覺，<a class="t" id="t0380b24"></a><br>若在聚落空閑處，　　心終無有暫樂時。<a class="t" id="t0380b25"></a><br>若於己身修正定，　　修集諸通得三明，<a class="t" id="t0380b26"></a><br>彼得快樂安隱眠，　　能滅覺蠅使無餘，<a class="t" id="t0380b27"></a><br>能修得行住健處，　　履行聖迹到善方，<a class="t" id="t0380b28"></a><br>得正智迹終不還，　　入於涅槃寂滅樂。」</p></blockquote><a class="t" id="t0380b29"></a><p><a class="t-linehead" id="t-linehead0380b29"></a>佛說是已，諸比丘聞已，歡喜奉行。</p><a class="t" id="t0380c01"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
