<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.65"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 65</span><span class="mirror-right">（六五）</span></h1></div><p><a class="t-linehead" id="t-linehead0396a07"></a>如是我聞：</p><p><a class="t-linehead" id="t-linehead0396a07"></a>一時，佛在舍衛國祇樹給孤<a class="t" id="t0396a08"></a>獨園。爾時，波斯匿王於閑靜處，作是思惟：「佛<a class="t" id="t0396a09"></a>所教法，極有義利，能得現報，無有熱惱，不待<a class="t" id="t0396a10"></a>時節，能將於人到于善處。語諸人言：『汝等來！<a class="t" id="t0396a11"></a>善示汝妙法。夫為智者，自身取證，深得解<a class="t" id="t0396a12"></a>達。須善友，須善同伴，恒應親友如是善友，不<a class="t" id="t0396a13"></a>向惡友并惡知識，遠離惡伴。』」思惟是已，從坐<a class="t" id="t0396a14"></a>處起，往詣佛所，在一面坐。白佛言：「世尊！我<a class="t" id="t0396a15"></a>於閑處，作是思惟：『佛所教法，有大義利，能招<a class="t" id="t0396a16"></a>現報，無諸熱惱，不待時節，乃至不與惡友交<a class="t" id="t0396a17"></a>遊。』」</p><p><a class="t-linehead" id="t-linehead0396a17"></a>佛告王曰：「實爾，實爾。佛所教法，有大義<a class="t" id="t0396a18"></a>利，能招現報，乃至不與惡伴交遊。我於往時，<a class="t" id="t0396a19"></a>在王舍城耆梨跋提林。爾時，阿難比丘獨在<a class="t" id="t0396a20"></a>靜處，作是思惟：『善知識者，梵行半體。』阿難起<a class="t" id="t0396a21"></a>已，來至我所，頂禮我已，而作是言：『善知識<a class="t" id="t0396a22"></a>者，梵行半體，非惡知識、惡伴、惡友。』我告阿<a class="t" id="t0396a23"></a>難：『止！止！莫作是語。所以者何？夫善知識、善友、<a class="t" id="t0396a24"></a>善伴，乃是梵行全體。又善友伴者，不與惡知<a class="t" id="t0396a25"></a>識、惡友、惡伴而為徒黨。何以故？我以善知識<a class="t" id="t0396a26"></a>故，脫於生死。是故當知，善知識者，梵行全<a class="t" id="t0396a27"></a>體。如是之事，應分別知。』佛所說法，有大義<a class="t" id="t0396a28"></a>利，能招現報，乃至不與惡友惡伴惡知識等<a class="t" id="t0396a29"></a>而為伴黨。」</p><p><a class="t-linehead" id="t-linehead0396a29"></a>爾時，世尊即說偈言：</p><a class="t" id="t0396b01"></a><blockquote class="gatha"><p>「於諸善法中，　　不放逸最勝。<a class="t" id="t0396b02"></a><br>若當放逸者，　　賢聖所譏嫌。<a class="t" id="t0396b03"></a><br>若不放逸者，　　獲於天帝位，<a class="t" id="t0396b04"></a><br>於諸天中勝。　　於作無作中，<a class="t" id="t0396b05"></a><br>不放逸最勝。　　若不放逸者，<a class="t" id="t0396b06"></a><br>坐禪盡諸漏，　　逮得於勝果。」</p></blockquote><a class="t" id="t0396b07"></a><p><a class="t-linehead" id="t-linehead0396b07"></a>佛說是已，諸比丘聞佛所說，歡喜奉行。</p><a class="t" id="t0396b08"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
