<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.264"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 264</span><span class="mirror-right">（二六四）</span></h1></div><p><a class="t-linehead" id="t-linehead0466b18"></a>如是我聞：</p><p><a class="t-linehead" id="t-linehead0466b18"></a>一時，佛在王舍城迦蘭陀竹<a class="t" id="t0466b19"></a>林。爾時，王舍城北有耕作婆羅門，名豆羅闍。<a class="t" id="t0466b20"></a>爾時，世尊於其晨朝，著衣持鉢，往至彼所。時<a class="t" id="t0466b21"></a>婆羅門遙見佛來，即至佛所，白言：「世尊！我種<a class="t" id="t0466b22"></a>作人耕種而食，不從人乞。瞿曇！汝今亦可耕<a class="t" id="t0466b23"></a>種而食。」</p><p><a class="t-linehead" id="t-linehead0466b23"></a>佛言：「我亦耕種而食。」</p><p><a class="t-linehead" id="t-linehead0466b23"></a>時豆羅闍婆羅<a class="t" id="t0466b24"></a>門即說偈言：</p><a class="t" id="t0466b25"></a><blockquote class="gatha"><p>「汝自說知耕，　　未見汝耕時，<a class="t" id="t0466b26"></a><br>汝若知耕者，　　為我說耕法。」</p></blockquote><a class="t" id="t0466b27"></a><p><a class="t-linehead" id="t-linehead0466b27"></a>爾時，世尊說偈答言：</p><a class="t" id="t0466b28"></a><blockquote class="gatha"><p>「吾以信為種，　　諸善為良田，<a class="t" id="t0466b29"></a><br>精進為調牛，　　智慧為轅<span class="gaiji">［輻－田＋冏］<!--gaiji,,1[輻-田＋冏],2,3--></span>，<a class="t" id="t0466c01"></a><br>慚愧為犁具，　　念為御耕者，<a class="t" id="t0466c02"></a><br>身口意調順，　　持戒為鞅子。<a class="t" id="t0466c03"></a><br>耕去煩惱穢，　　甘雨隨時降，<a class="t" id="t0466c04"></a><br>芸耨為善心，　　大獲善苗稼，<a class="t" id="t0466c05"></a><br>趣向安隱處，　　可以剋永安。<a class="t" id="t0466c06"></a><br>吾所耕如是，　　故得甘露果，<a class="t" id="t0466c07"></a><br>超昇離三界，　　不來入諸有。」</p></blockquote><a class="t" id="t0466c08"></a><p><a class="t-linehead" id="t-linehead0466c08"></a>婆羅門言：「汝耕實是耕無上之勝耕。」婆羅門<a class="t" id="t0466c09"></a>聞是偈，心生信解，盛滿鉢飲食，來用奉佛，佛<a class="t" id="t0466c10"></a>不受。餘如上豆羅闍婆羅門所說，乃至不受<a class="t" id="t0466c11"></a>後有。</p><a class="t" id="t0466c12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
