<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.253"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 253</span><span class="mirror-right">（二五三）</span></h1></div><p><a class="t-linehead" id="t-linehead0462b19"></a>如是我聞：</p><p><a class="t-linehead" id="t-linehead0462b19"></a>一時，佛在舍衛國祇樹給孤<a class="t" id="t0462b20"></a>獨園。爾時，佛告諸比丘：「我今欲演說四句偈<a class="t" id="t0462b21"></a>法，汝等至心諦聽諦聽，我今當說。云何名為<a class="t" id="t0462b22"></a>四句義？</p><a class="t" id="t0462b23"></a><blockquote class="gatha"><p>「善說最為上，　　仙聖之所說，<a class="t" id="t0462b24"></a><br>愛語非麁語，　　是名為第二。<a class="t" id="t0462b25"></a><br>實語非妄語，　　是名為第三。<a class="t" id="t0462b26"></a><br>說法不非法，　　是名為第四。<a class="t" id="t0462b27"></a><br>是名演四句，　　四句之偈義。」</p></blockquote><a class="t" id="t0462b28"></a><p><a class="t-linehead" id="t-linehead0462b28"></a>爾時，婆耆奢在眾會中，而作是念：「佛今演於<a class="t" id="t0462b29"></a>四句之法，我今欲於一句以一偈讚。」爾時，婆<a class="t" id="t0462c01"></a>耆奢即從座起，合掌向佛，白佛言：「世尊！我今<a class="t" id="t0462c02"></a>婆耆奢欲有所說，唯願聽許。」</p><p><a class="t-linehead" id="t-linehead0462c02"></a>佛告之言：「恣聽<a class="t" id="t0462c03"></a>汝說。」</p><p><a class="t-linehead" id="t-linehead0462c03"></a>爾時，婆耆奢即說偈言：</p><a class="t" id="t0462c04"></a><blockquote class="gatha"><p>「諸有所說不惱己，　　亦不害他名善說。<a class="t" id="t0462c05"></a><br>常當愛語令他喜，　　亦不造作諸過惡。<a class="t" id="t0462c06"></a><br>從諸佛口有所說，　　必得安樂趣涅槃，<a class="t" id="t0462c07"></a><br>能斷諸苦讚善說，　　實語甘露最無上，<a class="t" id="t0462c08"></a><br>實語應語得大利，　　安立實說善丈夫。」</p></blockquote><a class="t" id="t0462c09"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
