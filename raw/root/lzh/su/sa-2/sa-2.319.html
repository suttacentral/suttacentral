<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.319"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 319</span><span class="mirror-right">（三一九）</span></h1></div><p><a class="t-linehead" id="t-linehead0480b18"></a>如是我聞：</p><p><a class="t-linehead" id="t-linehead0480b18"></a>一時，佛在白山。爾時，尊者<a class="t" id="t0480b19"></a>象護為佛侍者。於時世尊夜中經行，天降微<a class="t" id="t0480b20"></a>雨，電光晃曜。時天帝釋即便化作琉璃寶堂，<a class="t" id="t0480b21"></a>以覆佛上，作是事已，來詣佛所，頂禮佛足，如<a class="t" id="t0480b22"></a>來經行，猶未休止。時彼國人若小兒啼泣，不<a class="t" id="t0480b23"></a>時止者，輒以薄俱羅鬼而以恐之。然諸佛常<a class="t" id="t0480b24"></a>法，師不入室，弟子不得在前入房，而先眠睡。<a class="t" id="t0480b25"></a>爾時，象護作是心念：「今夜既久，世尊不眠，我<a class="t" id="t0480b26"></a>當作薄俱羅鬼，恐其令眠。」作斯念已，尋便反<a class="t" id="t0480b27"></a>被，俱執至經行道頭，而語佛言：「沙門！沙門！<a class="t" id="t0480b28"></a>薄俱羅鬼來。」</p><p><a class="t-linehead" id="t-linehead0480b28"></a>爾時，佛告象護：「汝甚愚癡，以薄<a class="t" id="t0480b29"></a>俱羅鬼恐怖於我，汝寧不知如來久斷驚懼、<a class="t" id="t0480c01"></a>毛竪、一切畏耶？」</p><p><a class="t-linehead" id="t-linehead0480c01"></a>時釋提桓因見聞是已，白佛<a class="t" id="t0480c02"></a>言：「世尊！佛法之中亦有如是出家人也。」</p><p><a class="t-linehead" id="t-linehead0480c02"></a>佛告<a class="t" id="t0480c03"></a>天帝：「憍尸迦！瞿曇種姓極為寬廓，多所容納，<a class="t" id="t0480c04"></a>如是之人，不久亦當得清淨法。」</p><p><a class="t-linehead" id="t-linehead0480c04"></a>爾時，世尊即<a class="t" id="t0480c05"></a>說偈言：</p><a class="t" id="t0480c06"></a><blockquote class="gatha"><p>「若於自己法，　　具行婆羅門，<a class="t" id="t0480c07"></a><br>到于彼岸者，　　盡諸有結漏。<a class="t" id="t0480c08"></a><br>若於自己法，　　具行婆羅門，<a class="t" id="t0480c09"></a><br>名到于彼岸，　　觀諸受滅沒。<a class="t" id="t0480c10"></a><br>若於自己法，　　具行婆羅門，<a class="t" id="t0480c11"></a><br>到于彼岸者，　　觀因之盡沒。<a class="t" id="t0480c12"></a><br>若於自己法，　　具行婆羅門，<a class="t" id="t0480c13"></a><br>能度于彼岸，　　觀結使寂滅。<a class="t" id="t0480c14"></a><br>若於自己法，　　具行婆羅門，<a class="t" id="t0480c15"></a><br>度于彼岸者，　　觀生老病死。<a class="t" id="t0480c16"></a><br>若於自己法，　　具行婆羅門，<a class="t" id="t0480c17"></a><br>度于彼岸者，　　能度毘舍闍，<a class="t" id="t0480c18"></a><br>薄俱羅彼岸。」</p></blockquote><a class="t" id="t0480c19"></a><p><a class="t-linehead" id="t-linehead0480c19"></a>爾時，帝釋聞佛所說，歡喜頂禮，還于天宮。</p><a class="t" id="t0480c20"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
