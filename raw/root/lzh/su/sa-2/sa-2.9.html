<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.9"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 9</span><span class="mirror-right">（九）</span></h1></div><p><a class="t-linehead" id="t-linehead0376a15"></a>如是我聞：</p><p><a class="t-linehead" id="t-linehead0376a15"></a>一時，佛在舍衛國祇樹給孤<a class="t" id="t0376a16"></a>獨園。當于爾時，有眾多比丘集講堂中，各作<a class="t" id="t0376a17"></a>衣服。時，有一年少比丘，出家未久，新受具戒，<a class="t" id="t0376a18"></a>在僧中坐，不作僧衣。時，諸比丘作衣已訖，往<a class="t" id="t0376a19"></a>至佛所，頂禮佛足，在一面坐。諸比丘白佛言：<a class="t" id="t0376a20"></a>「世尊！我等比丘在講堂中裁作衣服，此年少<a class="t" id="t0376a21"></a>比丘在僧中坐，不為眾僧造作衣服。」</p><p><a class="t-linehead" id="t-linehead0376a21"></a>佛告年<a class="t" id="t0376a22"></a>少比丘言：「汝實不佐眾僧而作衣耶？」比丘白<a class="t" id="t0376a23"></a>佛言：「世尊！我隨力所能，亦為僧作。」</p><p><a class="t-linehead" id="t-linehead0376a23"></a>爾時，世尊<a class="t" id="t0376a24"></a>知彼比丘心之所念，告諸比丘：「汝等勿嫌年<a class="t" id="t0376a25"></a>少比丘無所作也，彼比丘者，所作已辦，得阿<a class="t" id="t0376a26"></a>羅漢，諸漏已盡，捨於重擔，獲於正智，心得解<a class="t" id="t0376a27"></a>脫。」</p><p><a class="t-linehead" id="t-linehead0376a27"></a>爾時，世尊即說偈言：</p><a class="t" id="t0376a28"></a><blockquote class="gatha"><p>「我涅槃法，　　終不為彼，　　懈怠無智，<a class="t" id="t0376a29"></a><br>之所獲得。　　猶如良馬，　　上大丈夫，<a class="t" id="t0376b01"></a><br>斷除愛結，　　盡諸煩惱。　　除祛四取，<a class="t" id="t0376b02"></a><br>獲于寂滅，　　能壞魔軍，　　住最後身。」</p></blockquote><a class="t" id="t0376b03"></a><p><a class="t-linehead" id="t-linehead0376b03"></a>佛說是已，諸比丘聞佛所說，歡喜奉行。</p><a class="t" id="t0376b04"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
