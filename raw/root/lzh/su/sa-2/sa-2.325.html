<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.325"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 325</span><span class="mirror-right">（三二五）</span></h1></div><p><a class="t-linehead" id="t-linehead0482c08"></a>如是我聞：</p><p><a class="t-linehead" id="t-linehead0482c08"></a>一時佛遊摩竭提國，往至於<a class="t" id="t0482c09"></a>彼曠野夜叉所住之宮，於夜止宿。時彼夜叉<a class="t" id="t0482c10"></a>與諸夜叉餘處聚會，不在己宮。時有夜叉名<a class="t" id="t0482c11"></a>曰驢駒，見於如來在曠野宮宿，即往於彼曠<a class="t" id="t0482c12"></a>野鬼所，而語之言：「汝獲大利，如來、至真、等正<a class="t" id="t0482c13"></a>覺在汝宮宿。」</p><p><a class="t-linehead" id="t-linehead0482c13"></a>曠野答言：「彼人云何在我宮宿？」</p><a class="t" id="t0482c14"></a><p><a class="t-linehead" id="t-linehead0482c14"></a>時驢駒夜叉復語之言：「雖是人類，實是如來、<a class="t" id="t0482c15"></a>至真、等正覺。」</p><p><a class="t-linehead" id="t-linehead0482c15"></a>曠野復言：「汝審真實，是如來、至<a class="t" id="t0482c16"></a>真、等正覺？為非是耶？」爾時，曠野聚會已訖，還<a class="t" id="t0482c17"></a>於己宮，既見佛已，而作是言：「出去！沙門。」如來<a class="t" id="t0482c18"></a>爾時以彼住處故，隨語出。復語佛言：「沙門還<a class="t" id="t0482c19"></a>入。」佛斷我慢，復隨語入。第二第三，語佛出入，<a class="t" id="t0482c20"></a>佛悉隨之。第四亦言：「沙門出去。」佛言：「汝已三<a class="t" id="t0482c21"></a>請，我於今者，不為汝出。」</p><p><a class="t-linehead" id="t-linehead0482c21"></a>曠野即言：「我欲問<a class="t" id="t0482c22"></a>難，汝若解釋，當聽汝坐；若不答我，當令汝心<a class="t" id="t0482c23"></a>意倒錯，又破汝心，使熱沸血從面而出，挽汝<a class="t" id="t0482c24"></a>之膊，擲置婆耆河岸。」</p><p><a class="t-linehead" id="t-linehead0482c24"></a>佛言：「不見世間若天、若<a class="t" id="t0482c25"></a>魔、若梵、沙門、婆羅門，有能以我如汝語者。汝<a class="t" id="t0482c26"></a>欲問者，隨汝所問。」</p><p><a class="t-linehead" id="t-linehead0482c26"></a>時曠野鬼即說偈言：</p><a class="t" id="t0482c27"></a><blockquote class="gatha"><p>「一切財寶中，　　何者最為勝？<a class="t" id="t0482c28"></a><br>修行何善行，　　能招於樂報？<a class="t" id="t0482c29"></a><br>於諸美味中，　　何者最為勝？<a class="t" id="t0483a01"></a><br>於諸壽命中，　　何者壽命勝？」</p></blockquote><a class="t" id="t0483a02"></a><p><a class="t-linehead" id="t-linehead0483a02"></a>爾時，世尊以偈答曰：</p><a class="t" id="t0483a03"></a><blockquote class="gatha"><p>「於諸人中財，　　信財第一勝。<a class="t" id="t0483a04"></a><br>修行於法者，　　能得於快樂。<a class="t" id="t0483a05"></a><br>實語最美味，　　智慧壽命勝。」</p></blockquote><a class="t" id="t0483a06"></a><p><a class="t-linehead" id="t-linehead0483a06"></a>時曠野夜叉復說偈言：</p><a class="t" id="t0483a07"></a><blockquote class="gatha"><p>「誰渡於駛流？　　誰渡於大海？<a class="t" id="t0483a08"></a><br>誰能捨離苦？　　誰得於清淨？」</p></blockquote><a class="t" id="t0483a09"></a><p><a class="t-linehead" id="t-linehead0483a09"></a>爾時，世尊以偈答曰：</p><a class="t" id="t0483a10"></a><blockquote class="gatha"><p>「信能渡駛流，　　不放逸渡海，<a class="t" id="t0483a11"></a><br>精進能離苦，　　智慧能清淨。」</p></blockquote><a class="t" id="t0483a12"></a><p><a class="t-linehead" id="t-linehead0483a12"></a>曠野夜叉復說偈言：</p><a class="t" id="t0483a13"></a><blockquote class="gatha"><p>「云何能得信？　　云何能得財？<a class="t" id="t0483a14"></a><br>云何得名稱？　　云何得善友？」</p></blockquote><a class="t" id="t0483a15"></a><p><a class="t-linehead" id="t-linehead0483a15"></a>爾時，世尊復以偈言：</p><a class="t" id="t0483a16"></a><blockquote class="gatha"><p>「阿羅漢得信，　　行法得涅槃，<a class="t" id="t0483a17"></a><br>順行所應作，　　精勤能聚財。<a class="t" id="t0483a18"></a><br>實語名遠聞，　　廣施得親友，<a class="t" id="t0483a19"></a><br>汝可廣請問，　　沙門婆羅門，<a class="t" id="t0483a20"></a><br>誰邊得實語？　　離我誰有法？<a class="t" id="t0483a21"></a><br>九十六種道，　　汝觀察諦問，<a class="t" id="t0483a22"></a><br>誰法有不害，　　能具調順者？」</p></blockquote><a class="t" id="t0483a23"></a><p><a class="t-linehead" id="t-linehead0483a23"></a>爾時，曠野復說偈言：</p><a class="t" id="t0483a24"></a><blockquote class="gatha"><p>「何須更問彼？　　沙門婆羅門，<a class="t" id="t0483a25"></a><br>大精進顯示，　　善分別說法。<a class="t" id="t0483a26"></a><br>我今念汝恩，　　由汝示我故，<a class="t" id="t0483a27"></a><br>令我今得見，　　無上大商主。<a class="t" id="t0483a28"></a><br>我從於今日，　　隨所行來處，<a class="t" id="t0483a29"></a><br>城邑及聚落，　　常當歸命佛，<a class="t" id="t0483b01"></a><br>顯示於正法。」</p></blockquote><a class="t" id="t0483b02"></a><p><a class="t-linehead" id="t-linehead0483b02"></a>時曠野夜叉聞佛所說，歡喜踊躍，歸依三寶，<a class="t" id="t0483b03"></a>并受禁戒為佛弟子。</p><a class="t" id="t0483b04"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
