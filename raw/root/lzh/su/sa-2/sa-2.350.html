<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.350"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 350</span><span class="mirror-right">（三五〇）</span></h1></div><p><a class="t-linehead" id="t-linehead0488c07"></a>如是我聞：</p><p><a class="t-linehead" id="t-linehead0488c07"></a>一時，佛在王舍城毘富羅山<a class="t" id="t0488c08"></a>下。爾時，世尊告諸比丘：「諸行無常，是生滅法，<a class="t" id="t0488c09"></a>無有住時，不可保信，是<span class="corr" title="[懷&gt;壞] cf.【麗】">壞</span>敗法。以是義故，汝<a class="t" id="t0488c10"></a>諸比丘，於諸行所，應知止足，生厭惡想，離於<a class="t" id="t0488c11"></a>愛欲，而求解脫。」</p><p><a class="t-linehead" id="t-linehead0488c11"></a>復告比丘：「此毘富羅山，往昔<a class="t" id="t0488c12"></a>之時，名曰婆耆半闍。爾時，此城名帝彌羅，彼<a class="t" id="t0488c13"></a>時人民壽四萬歲，諸人民等，欲上此山，經於<a class="t" id="t0488c14"></a>四日，然後乃能至彼山頂。時世有佛，號迦孫<a class="t" id="t0488c15"></a>如來、應供、正遍知、明行足、善逝、世間解、無上士、<a class="t" id="t0488c16"></a>調御丈夫、天人師、佛、世尊，為諸弟子而說法<a class="t" id="t0488c17"></a>要，初中後善，其義深遠，其語巧妙，純一無雜，<a class="t" id="t0488c18"></a>具足清白梵行之相。比丘當知，爾時，婆耆半<a class="t" id="t0488c19"></a>闍山相，於今已滅，人民盡死，是佛世尊入涅<a class="t" id="t0488c20"></a>槃後，人壽轉減。以是義故，諸行無常，是生滅<a class="t" id="t0488c21"></a>法，無有住時，不可保信，是壞敗法。是故比丘，<a class="t" id="t0488c22"></a>於諸行所，應知止足，生厭惡想，離於愛欲，而<a class="t" id="t0488c23"></a>求解脫。」</p><p><a class="t-linehead" id="t-linehead0488c23"></a>復告比丘：「乃往昔時，此山名曰朋迦，<a class="t" id="t0488c24"></a>于時此城名阿毘迦，時，彼世人壽三萬歲，此<a class="t" id="t0488c25"></a>諸眾生，若欲上山，經於三日，便得往還。時世<a class="t" id="t0488c26"></a>有佛世尊，號迦那含牟尼如來、應供、正遍知、<a class="t" id="t0488c27"></a>明行足、善逝、世間解、無上士、調御丈夫、天人師、<a class="t" id="t0488c28"></a>佛、世尊。爾時，如來普為大眾演說法要，所演<a class="t" id="t0488c29"></a>說者，初中後善，其義深遠，其語巧妙，具足清<a class="t" id="t0489a01"></a>淨，顯發梵行之相。比丘當知，彼佛世尊入涅<a class="t" id="t0489a02"></a>槃後，人民轉減，于時山相，於今已滅，人民死<a class="t" id="t0489a03"></a>盡。是故比丘，諸行無常，是變易法，不可恃怙，<a class="t" id="t0489a04"></a>會歸磨滅。汝等應當於諸行所，宜知止足，生<a class="t" id="t0489a05"></a>厭惡想，離於愛欲，而求解脫。」</p><p><a class="t-linehead" id="t-linehead0489a05"></a>佛復告諸比丘：<a class="t" id="t0489a06"></a>「乃往古昔，此山名曰善邊，爾時，國土名曰赤<a class="t" id="t0489a07"></a>馬，于時人民壽二萬歲。當爾之時有佛出世，<a class="t" id="t0489a08"></a>號曰迦葉如來、應供、正遍知、明行足、善逝、世間<a class="t" id="t0489a09"></a>解、無上士、調御丈夫、天人師、佛、世尊，廣為大<a class="t" id="t0489a10"></a>眾敷演分別諸法秘奧，其所說者初中後善，<a class="t" id="t0489a11"></a>其義深遠，其語巧妙，純一無雜，具足清白梵<a class="t" id="t0489a12"></a>行之相。比丘當知，善邊山名於今已滅，人皆<a class="t" id="t0489a13"></a>終沒，彼佛世尊入般涅槃，人命轉減。以是義<a class="t" id="t0489a14"></a>故，諸行無常，是變易法，無有住時，不可恃怙，<a class="t" id="t0489a15"></a>會歸磨滅。是故宜應於諸行所，生於止足，厭<a class="t" id="t0489a16"></a>惡之想，離於愛欲，而求解脫。</p><p><a class="t-linehead" id="t-linehead0489a16"></a>「此山今復名毘<a class="t" id="t0489a17"></a>富羅，而斯國土名摩竭提，是中眾生壽命百<a class="t" id="t0489a18"></a>年，或增或減，此諸眾生若欲上山，須臾之頃，<a class="t" id="t0489a19"></a>即便往還。我釋迦文出現於世，十號具足，為<a class="t" id="t0489a20"></a>眾演說無量經典，其所說者，初中後善，其義<a class="t" id="t0489a21"></a>深遠，其語巧妙，純一無雜，具足清白梵行之<a class="t" id="t0489a22"></a>相。」</p><p><a class="t-linehead" id="t-linehead0489a22"></a>復告比丘：「此山名字并及國人，不久亦當<a class="t" id="t0489a23"></a>悉皆滅盡，我亦不久當入涅槃。以是義故，諸<a class="t" id="t0489a24"></a>行無常，是變易法，無有住時不可恃怙，會歸<a class="t" id="t0489a25"></a>磨滅。是故比丘，宜應至心於諸行所，生止足<a class="t" id="t0489a26"></a>想，厭惡之心，離於愛欲，而求解脫。」</p><p><a class="t-linehead" id="t-linehead0489a26"></a>爾時，世尊<a class="t" id="t0489a27"></a>即說偈言：</p><a class="t" id="t0489a28"></a><blockquote class="gatha"><p>「婆耆半闍帝彌羅，　　阿毘迦羅朋伽迦，<a class="t" id="t0489a29"></a><br>善邊之山赤馬國，　　毘富羅山摩竭提，<a class="t" id="t0489b01"></a><br>諸山悉滅人亦終，　　佛入涅槃壽命滅。</p></blockquote><a class="t" id="t0489b02"></a><p><a class="t-linehead" id="t-linehead0489b02"></a>「以是義故，諸行無常，是生滅法，生滅滅已，寂<a class="t" id="t0489b03"></a>滅為樂。」</p><p><a class="t-linehead" id="t-linehead0489b03"></a>時諸比丘聞佛所說，歡喜奉行。</p><a class="t" id="t0489b04"></a><blockquote class="gatha"><p>城、山、過去　　無地方所　　眾生無不是<a class="t" id="t0489b05"></a><br>麁雨渧雨、如縛掃篲　　擲杖、還轉輪<a class="t" id="t0489b06"></a><br>毘富羅<span class="t-note">（此下與丹本第二十卷准）</span></p></blockquote><a class="t" id="t0489b07"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
