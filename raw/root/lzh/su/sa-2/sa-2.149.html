<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.149"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 149</span><span class="mirror-right">（一四九）</span></h1></div><p><a class="t-linehead" id="t-linehead0429c11"></a>如是我聞：</p><p><a class="t-linehead" id="t-linehead0429c11"></a>一時，佛在舍衛國祇樹給孤<a class="t" id="t0429c12"></a>獨園。爾時，世尊告諸比丘：「馬有八種，過世間<a class="t" id="t0429c13"></a>所知，現在可見。何等為八？一者，乘馬之人控<a class="t" id="t0429c14"></a>轡秉策，將即遠路，而彼惡馬嚙銜跳躑，頓絕<a class="t" id="t0429c15"></a>羈勒，破碎乘具，傷毀形體，是名馬過。其第二<a class="t" id="t0429c16"></a>者，御者乘之，不肯前進，而此惡馬騰躍叵<a class="t" id="t0429c17"></a>制，破碎乘具。其第三者，御者乘之，不肯著路，<a class="t" id="t0429c18"></a>但踰坑塹。其第四者，若乘之時，不肯前進，返<a class="t" id="t0429c19"></a>更却行。其第五者，都不畏於御乘之人、鞭策<a class="t" id="t0429c20"></a>之痛。其第六者，御馬之人，以鞭策之，方便距<a class="t" id="t0429c21"></a>地二足雙立。其第七者，御馬之人意欲馳驟，<a class="t" id="t0429c22"></a>返更臥地，不肯進路。其第八者，御馬之人意<a class="t" id="t0429c23"></a>欲令行，而返停住。</p><p><a class="t-linehead" id="t-linehead0429c23"></a>「於佛法中，修學丈夫亦<a class="t" id="t0429c24"></a>有如是八種過患。何等為八？若比丘同梵行<a class="t" id="t0429c25"></a>者，有見聞疑事覺觸己身，即語彼言：『汝於今<a class="t" id="t0429c26"></a>者，稚小無智，不善不了，汝今應當覺觸餘人，<a class="t" id="t0429c27"></a>云何乃欲覺觸於我？汝自有過，反舉他事。』如<a class="t" id="t0429c28"></a>是之人<span class="corr" title="[一&gt;] cf.【麗】"></span>猶第<span class="corr" title="[&gt;一] cf.【麗】">一</span>馬。其第二者，見他比丘有見<a class="t" id="t0429c29"></a>聞疑罪，同梵行者即便語彼：『有罪人言，汝於<a class="t" id="t0430a01"></a>今者，犯如是罪。』時有罪人復語彼言：『汝今自<a class="t" id="t0430a02"></a>犯如是之罪，若懺悔者，然後乃可糺舉我罪。』<a class="t" id="t0430a03"></a>如是之人猶第二馬所有過失。其第三者，若<a class="t" id="t0430a04"></a>有比丘作見聞疑罪，為他所舉，便作異語，隨<a class="t" id="t0430a05"></a>於愛瞋及以怖，癡心生忿怒，如是之人猶第<a class="t" id="t0430a06"></a>三馬所有過失。其第四者，若有比丘亦復作<a class="t" id="t0430a07"></a>於見聞疑罪，為他所舉，即便語彼舉事人言：<a class="t" id="t0430a08"></a>『我都不憶犯如是罪。』當知此人同第四馬所<a class="t" id="t0430a09"></a>有過失。其第五者，若有比丘亦復犯於見聞<a class="t" id="t0430a10"></a>疑罪，同梵行者而來舉之。時，犯罪人即攝衣<a class="t" id="t0430a11"></a>鉢，隨意而去，其心都無畏忌眾僧及舉事<a class="t" id="t0430a12"></a>者。當知斯人同第五馬所有過失。其第六者，<a class="t" id="t0430a13"></a>若有比丘亦復犯於見聞疑罪，同梵行者而<a class="t" id="t0430a14"></a>舉其事。時犯罪人即便於彼高處而坐，與諸<a class="t" id="t0430a15"></a>長老比丘諍論道理，舉手大喚，作如是言：<a class="t" id="t0430a16"></a>『汝等諸人，悉皆自犯見聞疑罪，而更說我犯<a class="t" id="t0430a17"></a>如是罪。』當知斯人同第六馬所有過患。其第<a class="t" id="t0430a18"></a>七者，若有比丘亦復犯於見聞疑罪，清淨比<a class="t" id="t0430a19"></a>丘糺舉其事，彼有罪人嘿然而住，亦復不<a class="t" id="t0430a20"></a>言有罪無罪，惱亂眾僧。當知斯人同第七<a class="t" id="t0430a21"></a>馬所作過失。其第八者，若有比丘亦復犯於<a class="t" id="t0430a22"></a>見聞疑罪，清淨比丘發舉其事，彼犯罪人即<a class="t" id="t0430a23"></a>便捨戒，退失善根，罷道還俗。既休道已，在<a class="t" id="t0430a24"></a>寺門邊，住立一面，語諸比丘：『我今還俗，為滿<a class="t" id="t0430a25"></a>汝等所願以不？汝今歡喜極快樂不？』當知是<a class="t" id="t0430a26"></a>人同第八馬所有過患。」</p><p><a class="t-linehead" id="t-linehead0430a26"></a>諸比丘聞佛所說，<a class="t" id="t0430a27"></a>歡喜奉行。</p><a class="t" id="t0430a28"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
