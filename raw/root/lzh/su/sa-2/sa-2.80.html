<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.80"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 80</span><span class="mirror-right">（八〇）</span></h1></div><p><a class="t-linehead" id="t-linehead0401b11"></a>如是我聞：</p><p><a class="t-linehead" id="t-linehead0401b11"></a>一時，佛在舍衛國祇樹給孤<a class="t" id="t0401b12"></a>獨園。爾時，世尊於其晨朝，著衣持鉢，入舍衛<a class="t" id="t0401b13"></a>城，次第乞食，次到婆羅突邏闍大婆羅門<a class="t" id="t0401b14"></a>家。時，婆羅門清淨澡手，即取佛鉢，盛滿美<a class="t" id="t0401b15"></a>飯，以奉世尊。於第二日及第三日，亦次乞<a class="t" id="t0401b16"></a>食，至婆羅突邏闍。婆羅門作是念：「今此剃髮<a class="t" id="t0401b17"></a>沙門數來乞食，似我知舊。」</p><p><a class="t-linehead" id="t-linehead0401b17"></a>佛于爾時知婆羅<a class="t" id="t0401b18"></a>門心之所念，即說偈言：</p><a class="t" id="t0401b19"></a><blockquote class="gatha"><p>「天雨數數降，　　五穀數數熟，<a class="t" id="t0401b20"></a><br>道人數數乞，　　檀越數數與。<a class="t" id="t0401b21"></a><br>數數生天上，　　數數受果報，<a class="t" id="t0401b22"></a><br>婦女數懷妊，　　數數生子息。<a class="t" id="t0401b23"></a><br>數數<span class="gaiji">［（殼－一）／牛］<!--gaiji,,1[（殼－一）／牛],2&#x246D3;,3--></span>牛乳，　　數數得酥酪，<a class="t" id="t0401b24"></a><br>數數受於生，　　數數消滅盡。<a class="t" id="t0401b25"></a><br>數數至於死，　　數數悲苦惱，<a class="t" id="t0401b26"></a><br>亦復數數燒，　　數數埋塚墓。<a class="t" id="t0401b27"></a><br>得斷後有道，　　則止不數數，<a class="t" id="t0401b28"></a><br>若不數數生，　　亦不數數死，<a class="t" id="t0401b29"></a><br>得不數數憂，　　亦不數號哭。」<a class="t" id="t0401c01"></a><br>爾時婆羅門，　　聞說是偈已，<a class="t" id="t0401c02"></a><br>心生最上信，　　踊躍甚歡喜，<a class="t" id="t0401c03"></a><br>即取世尊鉢，　　盛滿種種食，<a class="t" id="t0401c04"></a><br>欲以授與佛，　　佛不為其受。<a class="t" id="t0401c05"></a><br>所以不受者，　　為說法偈故。</p></blockquote><a class="t" id="t0401c06"></a><p><a class="t-linehead" id="t-linehead0401c06"></a>時，婆羅門白佛言：「世尊！我於今者所施之食，<a class="t" id="t0401c07"></a>奉上如來，世尊不受，當以與誰？」佛言：「我不見<a class="t" id="t0401c08"></a>沙門婆羅門，若魔若梵，若食此食，有能如法<a class="t" id="t0401c09"></a>得消化者。」佛復言：「此食宜應若置無虫水中，<a class="t" id="t0401c10"></a>無虫草中。」</p><p><a class="t-linehead" id="t-linehead0401c10"></a>時，婆羅門承佛教勅，尋以此食置<a class="t" id="t0401c11"></a>無虫水中。即時熾然烟炎俱出，<span class="gaiji">［淴－勿＋（句－口＋夕）］<!--gaiji,,1[淴-勿＋（句－口＋夕）],2,3--></span><span class="gaiji">［淴－勿＋（句－口＋夕）］<!--gaiji,,1[淴-勿＋（句－口＋夕）],2,3--></span>振爆<a class="t" id="t0401c12"></a>聲大叫裂。婆羅門作是言：「沙門瞿曇所為神<a class="t" id="t0401c13"></a>足，實為希有！於少食中，尚作此變。」婆羅門<a class="t" id="t0401c14"></a>見斯事已，即詣佛所，頂禮佛足，白佛言：「唯願<a class="t" id="t0401c15"></a>世尊聽我出家。」</p><p><a class="t-linehead" id="t-linehead0401c15"></a>佛言：「善來比丘！鬚髮自落，<a class="t" id="t0401c16"></a>法衣著身。」便成沙門，獲具足戒。此族姓子，信<a class="t" id="t0401c17"></a>家非家，出家修道，晝夜精勤，正念覺意，在前<a class="t" id="t0401c18"></a>志念堅固，所作已辦，梵行已立，自身取證，不<a class="t" id="t0401c19"></a>受後有，成阿羅漢，心善得解脫。</p><a class="t" id="t0401c20"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
