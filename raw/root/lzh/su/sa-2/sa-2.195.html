<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.195"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 195</span><span class="mirror-right">（一九五）</span></h1></div><p><a class="t-linehead" id="t-linehead0444c01"></a>如是我聞：</p><p><a class="t-linehead" id="t-linehead0444c01"></a>一時，佛在王舍城靈鷲山迦<a class="t" id="t0444c02"></a>蘭陀竹林。彼時犢子梵志往詣佛所，問訊佛<a class="t" id="t0444c03"></a>已，在一面坐。白佛言：「瞿曇！一切眾生為有我<a class="t" id="t0444c04"></a>不？」佛默然不答。又問：「為無我耶？」佛亦不答。<a class="t" id="t0444c05"></a>爾時，犢子作是念：「我曾數問沙門瞿曇如是<a class="t" id="t0444c06"></a>之義，默不見答。」</p><p><a class="t-linehead" id="t-linehead0444c06"></a>爾時，阿難侍如來側，以扇扇<a class="t" id="t0444c07"></a>佛。彼時阿難聞其語已，即白佛言：「世尊！何故<a class="t" id="t0444c08"></a>犢子所問默然不答？若不答者，犢子當言：『我<a class="t" id="t0444c09"></a>問如來都不見答，增邪見耶？』」</p><p><a class="t-linehead" id="t-linehead0444c09"></a>佛告阿難：「於先<a class="t" id="t0444c10"></a>昔，彼問一切諸法，若有我者，吾可答彼犢子<a class="t" id="t0444c11"></a>所問。吾於昔時，寧可不於一切經說無我耶？<a class="t" id="t0444c12"></a>以無我故，答彼所問，則違道理。所以者何？一<a class="t" id="t0444c13"></a>切諸法，皆無我故。云何以我，而答於彼？若然<a class="t" id="t0444c14"></a>者，將更增彼昔來愚惑。復次，阿難！若說有我，<a class="t" id="t0444c15"></a>即墮常見；若說無我，即墮斷見。如來說法，捨<a class="t" id="t0444c16"></a>離二邊，會於中道，以此諸法壞故不常，續故<a class="t" id="t0444c17"></a>不斷，不常不斷，因是有是，因是生故，彼則得<a class="t" id="t0444c18"></a>生，若因不生，則彼不生，是故因於無明，則有<a class="t" id="t0444c19"></a>行生，因行故有識，因識故有名色，因名色故<a class="t" id="t0444c20"></a>有六入，因六入故有觸，因觸故有受，因受故<a class="t" id="t0444c21"></a>有愛，因愛故有取，因取故有有，因有故有生，<a class="t" id="t0444c22"></a>因生故有老死，憂悲苦惱，眾苦聚集。因是故<a class="t" id="t0444c23"></a>有果滅，無明滅則行滅，行滅則識滅，識滅則<a class="t" id="t0444c24"></a>名色滅，名色滅則六入滅，六入滅則觸滅，觸<a class="t" id="t0444c25"></a>滅則受滅，受滅則愛滅，愛滅則取滅，取滅則<a class="t" id="t0444c26"></a>有滅，有滅則生滅，生滅則老死，憂悲苦惱，眾<a class="t" id="t0444c27"></a>苦聚集滅盡，則大苦聚滅。」</p><p><a class="t-linehead" id="t-linehead0444c27"></a>佛說是已，諸比丘<a class="t" id="t0444c28"></a>聞佛所說，歡喜奉行。</p><a class="t" id="t0444c29"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
