<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.56"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 56</span><span class="mirror-right">（五六）</span></h1></div><p><a class="t-linehead" id="t-linehead0393a02"></a>如是我聞：</p><p><a class="t-linehead" id="t-linehead0393a02"></a>一時，佛在舍衛國祇樹給孤<a class="t" id="t0393a03"></a>獨園。爾時，波斯匿王於空閑處，作是思惟：「云<a class="t" id="t0393a04"></a>何護己？云何不護己？」復自念言：「若人修善，名<a class="t" id="t0393a05"></a>為護己；若人行惡，名不護己。」思惟是已，即從<a class="t" id="t0393a06"></a>坐起，往詣佛所，禮佛足已，在一面坐。白佛<a class="t" id="t0393a07"></a>言：「世尊！我於靜處作是思惟：『云何護己？云<a class="t" id="t0393a08"></a>何不護己？』復作是念：『若修善行，名為護己；<a class="t" id="t0393a09"></a>若行不善，名不護己。』」</p><p><a class="t-linehead" id="t-linehead0393a09"></a>佛告大王：「實爾！實爾！<a class="t" id="t0393a10"></a>若以四兵象兵、馬兵、車兵、步兵圍遶自身，不<a class="t" id="t0393a11"></a>名護己。何以故？非內護故。若人身口意善，雖<a class="t" id="t0393a12"></a>無四兵，是名護己。何以故？有內護故。此內<a class="t" id="t0393a13"></a>護者，勝於外護，故名護己。」</p><p><a class="t-linehead" id="t-linehead0393a13"></a>佛即說偈言：</p><a class="t" id="t0393a14"></a><blockquote class="gatha"><p>「若人欲自護，　　<span class="corr" title="[常&gt;當] cf.【麗】">當</span>護身口意，<a class="t" id="t0393a15"></a><br>修行於善法，　　有慚亦有愧。<a class="t" id="t0393a16"></a><br>不護三業者，　　邪見及眠睡，<a class="t" id="t0393a17"></a><br>障蔽諸善法，　　隨從於惡魔。<a class="t" id="t0393a18"></a><br>則為自毀傷，　　是以應自護，<a class="t" id="t0393a19"></a><br>修定及智慧，　　常念佛所教。」</p></blockquote><a class="t" id="t0393a20"></a><p><a class="t-linehead" id="t-linehead0393a20"></a>佛說是已，諸比丘聞佛所說，歡喜奉行。</p><a class="t" id="t0393a21"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
