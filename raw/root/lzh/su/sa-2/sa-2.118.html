<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.118"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 118</span><span class="mirror-right">（一一八）</span></h1></div><p><a class="t-linehead" id="t-linehead0417a23"></a>如是我聞：</p><p><a class="t-linehead" id="t-linehead0417a23"></a><span class="corr" title="[賤&gt;]"></span>一時，佛在王舍城，耆闍崛<a class="t" id="t0417a24"></a>山迦蘭陀竹林。爾時，尊者摩訶迦葉、尊者阿<a class="t" id="t0417a25"></a>難在耆闍崛山中。于時阿難食時已到，語尊<a class="t" id="t0417a26"></a>者摩訶迦葉言：「大德！食時已到，可共乞食。」於<a class="t" id="t0417a27"></a>是摩訶迦葉著衣持鉢，與阿難出耆闍崛山，<a class="t" id="t0417a28"></a>入王舍城乞食。阿難語摩訶迦葉言：「日時猶<a class="t" id="t0417a29"></a>早，我欲至彼比丘尼精舍，觀諸比丘尼等所<a class="t" id="t0417b01"></a>行法式。」迦葉答言：「可爾。」即時共詣比丘尼精<a class="t" id="t0417b02"></a>舍。</p><p><a class="t-linehead" id="t-linehead0417b02"></a>爾時，諸比丘尼遙見二尊者來，即敷床座。<a class="t" id="t0417b03"></a>既敷座已，白二尊者：「可就此坐。」時，二尊者即<a class="t" id="t0417b04"></a>就其坐。諸比丘尼既見坐已，稽首禮足，在一<a class="t" id="t0417b05"></a>面立。爾時，摩訶迦葉為比丘尼種種說法，示<a class="t" id="t0417b06"></a>教利喜。於彼眾中，有比丘尼名偷羅難陀，聞<a class="t" id="t0417b07"></a>說法要，心不甘樂，即出惡言：「今者云何長老<a class="t" id="t0417b08"></a>迦葉在阿難前為比丘尼而說法要？如賣針<a class="t" id="t0417b09"></a>人，至針師門，求欲賣針，終不可售。今者迦<a class="t" id="t0417b10"></a>葉，亦復如是，云何乃在阿難前而說於法？」作<a class="t" id="t0417b11"></a>是語已，嘿然而住。</p><p><a class="t-linehead" id="t-linehead0417b11"></a>時，摩訶迦葉以淨天耳聞<a class="t" id="t0417b12"></a>其所言，語長老阿難：「汝見是偷羅難陀比丘<a class="t" id="t0417b13"></a>尼心不喜樂悅心，出麁言不？」是時阿難語迦<a class="t" id="t0417b14"></a>葉言：「彼說何事？」迦葉答言：「彼作是說：『云何迦<a class="t" id="t0417b15"></a>葉在阿難比提醯子牟尼之前而說法要？<a class="t" id="t0417b16"></a>以汝同彼針師之子，以我名為賣針之人。』」尊<a class="t" id="t0417b17"></a>者阿難語迦葉言：「止！止！尊者！孾愚少智，不<a class="t" id="t0417b18"></a>足具責，唯願大德聽其懺悔。」</p><p><a class="t-linehead" id="t-linehead0417b18"></a>迦葉即語長老<a class="t" id="t0417b19"></a>阿難言：「如來、世尊、多陀阿伽度、阿羅呵、三藐<a class="t" id="t0417b20"></a>三佛陀為教導故，引彼月喻，日漸增長，能<a class="t" id="t0417b21"></a>具慚愧。離於無慚，忍于罵辱，禁制身心，往<a class="t" id="t0417b22"></a>返人間，為導於我，為說於汝，同彼月耶？」</p><p><a class="t-linehead" id="t-linehead0417b22"></a>阿<a class="t" id="t0417b23"></a>難答言：「如來世雄，實不說我同於彼月。」</p><p><a class="t-linehead" id="t-linehead0417b23"></a>迦葉<a class="t" id="t0417b24"></a>復言：「唯佛、世尊、多陀阿伽度、阿羅呵、三藐三<a class="t" id="t0417b25"></a>佛陀、等正覺知者，說我同彼月初生時，日漸<a class="t" id="t0417b26"></a>增長，能具慚愧。離於無慚，忍于罵辱，禁制身<a class="t" id="t0417b27"></a>心，往返諸家。」</p><p><a class="t-linehead" id="t-linehead0417b27"></a>阿難白言：「實爾。」</p><p><a class="t-linehead" id="t-linehead0417b27"></a>尊者迦葉語阿<a class="t" id="t0417b28"></a>難言：「如來世尊於無量百千大眾之前，稱我<a class="t" id="t0417b29"></a>名字言：『是大德有慚愧人，智慧深遠，喻似於<a class="t" id="t0417c01"></a>己。』佛告比丘：『我今離於欲惡不善，有覺有<a class="t" id="t0417c02"></a>觀，喜樂一心，入於初禪，晝夜常在如是定<a class="t" id="t0417c03"></a>中。迦葉比丘亦常離於欲惡不善，有覺有觀，<a class="t" id="t0417c04"></a>喜樂一心，入於初禪，晝夜恒在如是定中。』」</p><p><a class="t-linehead" id="t-linehead0417c04"></a>阿<a class="t" id="t0417c05"></a>難答言：「實爾。迦葉！」二三四禪，慈悲喜捨及<a class="t" id="t0417c06"></a>四禪定、三明、六通，亦復如是。</p><p><a class="t-linehead" id="t-linehead0417c06"></a>爾時，尊者摩訶<a class="t" id="t0417c07"></a>迦葉於比丘尼大眾之前，作師子吼已，從<a class="t" id="t0417c08"></a>坐而起，即還所止。</p><a class="t" id="t0417c09"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
