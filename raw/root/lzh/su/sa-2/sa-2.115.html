<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.115"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 115</span><span class="mirror-right">（一一五）</span></h1></div><p><a class="t-linehead" id="t-linehead0415c18"></a>如是我聞：</p><p><a class="t-linehead" id="t-linehead0415c18"></a>一時，佛在舍衛國祇樹給孤<a class="t" id="t0415c19"></a>獨園。爾時，尊者摩訶迦葉住舊園林毘舍佉<a class="t" id="t0415c20"></a>講堂。時，尊者迦葉於日沒時，從禪定起，往詣<a class="t" id="t0415c21"></a>佛所，頂禮佛足，在一面坐。佛告迦葉：「汝可教<a class="t" id="t0415c22"></a>授諸比丘等，為其說法。所以者何？我常教授，<a class="t" id="t0415c23"></a>汝亦應爾。我常為彼而說法要，汝亦應爾。」</p><a class="t" id="t0415c24"></a><p><a class="t-linehead" id="t-linehead0415c24"></a>迦葉白佛言：「世尊！是諸比丘不能受語，難可<a class="t" id="t0415c25"></a>教授。」</p><p><a class="t-linehead" id="t-linehead0415c25"></a>佛告迦葉：「汝何以故，而不教授，為其<a class="t" id="t0415c26"></a>說法？」</p><p><a class="t-linehead" id="t-linehead0415c26"></a>迦葉對曰：「世尊是法根本，是法之導，法<a class="t" id="t0415c27"></a>所依憑。善哉！世尊，願為敷演，我聞語已，至心<a class="t" id="t0415c28"></a>受持。」</p><p><a class="t-linehead" id="t-linehead0415c28"></a>佛告迦葉：「汝今善聽，受持憶念，吾當為<a class="t" id="t0415c29"></a>汝分別解說。」</p><p><a class="t-linehead" id="t-linehead0415c29"></a>迦葉白佛：「唯然，世尊，願樂欲聞。」</p><a class="t" id="t0416a01"></a><p><a class="t-linehead" id="t-linehead0416a01"></a>佛告迦葉：「昔有比丘自修阿練若行，讚嘆修<a class="t" id="t0416a02"></a>阿練若行者，自行乞食，著糞掃衣，讚嘆乞食<a class="t" id="t0416a03"></a>著、糞掃衣者。少欲知足，常樂空閑寂靜之處，<a class="t" id="t0416a04"></a>勤修精進，心不馳散，恒樂禪定，自盡諸漏，讚<a class="t" id="t0416a05"></a>盡漏者。以是之故，一切比丘咸來親近，而<a class="t" id="t0416a06"></a>問訊之。而此比丘語諸來者：『善來比丘！可<a class="t" id="t0416a07"></a>就此<span class="corr" title="[座&gt;坐] cf.【麗】">坐</span>。汝名為何？是誰弟子？履行賢良，應<a class="t" id="t0416a08"></a>沙門法。夫出家者，宜應如汝，作於沙門。若見<a class="t" id="t0416a09"></a>汝者，學汝所為，不久必當獲於己利。』新學比<a class="t" id="t0416a10"></a>丘，覩斯事已，而作是念：『彼有比丘，共相恭<a class="t" id="t0416a11"></a>敬，我今亦當習學其行，自修阿練若行，讚嘆<a class="t" id="t0416a12"></a>修阿練若行者，自行乞食，著糞掃衣，讚嘆乞<a class="t" id="t0416a13"></a>食著糞掃衣者。少欲知足，常樂空閑寂靜之<a class="t" id="t0416a14"></a>處，勤修精進，心不馳散，恒樂禪定，自盡諸<a class="t" id="t0416a15"></a>漏，讚盡漏者。以是之故，一切比丘咸來親<a class="t" id="t0416a16"></a>近，安慰問訊。而此比丘語諸來者：「善來比<a class="t" id="t0416a17"></a>丘！可就此坐。汝名為何？是誰弟子？履行賢<a class="t" id="t0416a18"></a>良，應沙門法。出家之人，宜應如汝，作於沙<a class="t" id="t0416a19"></a>門。若見汝者，學汝所為，不久必當獲己義<a class="t" id="t0416a20"></a>利。」』諸新學者，若生是念，長夜利益，得義得<a class="t" id="t0416a21"></a>樂，名自濟拔，能令正法得久住世，是人進<a class="t" id="t0416a22"></a>趣，終不退沒。」</p><p><a class="t-linehead" id="t-linehead0416a22"></a>佛告迦葉：「若有比丘生則有<a class="t" id="t0416a23"></a>福，初始出家，多得利養，衣服、湯藥、床敷<span class="corr" title="[敷&gt;] cf.【麗】"></span>、臥<a class="t" id="t0416a24"></a>具，四事豐饒。復有比丘，見是比丘，親近談<a class="t" id="t0416a25"></a>語，安慰問訊。時，此比丘語彼比丘：『汝名何<a class="t" id="t0416a26"></a>等？是誰弟子？生則有福，多得利養，衣服、湯<a class="t" id="t0416a27"></a>藥、床敷、臥具，四事豐饒。若有比丘親近汝<a class="t" id="t0416a28"></a>者，四事不乏。』若有新學比丘，覩斯事已，應<a class="t" id="t0416a29"></a>作是念：『彼有生福比丘，共相恭敬，我今亦當<a class="t" id="t0416b01"></a>修如是行，衣服、臥具、飲食、湯藥，四事供養，亦<a class="t" id="t0416b02"></a>常豐饒。』若新學比丘作如是意，學如是事已，<a class="t" id="t0416b03"></a>是名長夜衰耗，都無利益，及以利樂，非沙門<a class="t" id="t0416b04"></a>法，受諸苦惱，名自輕毀，梵行不立，沒于淤<a class="t" id="t0416b05"></a>泥，為惡所欺，具於結使，數受諸有，名生熱<a class="t" id="t0416b06"></a>惱，獲得苦報，必當受於生老病死。」</p><p><a class="t-linehead" id="t-linehead0416b06"></a>時，大迦葉<a class="t" id="t0416b07"></a>及諸比丘聞佛所說，歡喜奉行。</p><a class="t" id="t0416b08"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
