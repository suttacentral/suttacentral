<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.200"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 200</span><span class="mirror-right">（二〇〇）</span></h1></div><p><a class="t-linehead" id="t-linehead0447c17"></a>如是我聞：</p><p><a class="t-linehead" id="t-linehead0447c17"></a>一時，佛住王舍城迦蘭陀竹<a class="t" id="t0447c18"></a>林。爾時，尊者富那在靈鷲山，多諸異學外道<a class="t" id="t0447c19"></a>梵志來至其所，問訊尊者富那，在一面坐。白<a class="t" id="t0447c20"></a>尊者富那言：「我等皆聞沙門瞿曇說眾生斷，<a class="t" id="t0447c21"></a>更不受生。此事云何？」</p><p><a class="t-linehead" id="t-linehead0447c21"></a>尊者答曰：「如我解佛所<a class="t" id="t0447c22"></a>說義者，佛終不說眾生死已，更不復有死此<a class="t" id="t0447c23"></a>生彼，佛實不見眾生之相。所以者何？凡夫妄<a class="t" id="t0447c24"></a>想，以有慢故，言有眾生。如來斷慢，讚歎斷<a class="t" id="t0447c25"></a>慢故，無眾生想。」時諸外道聞尊者說，不生歡<a class="t" id="t0447c26"></a>喜，亦不嫌毀，即便還歸。</p><p><a class="t-linehead" id="t-linehead0447c26"></a>其去未久，富那即<a class="t" id="t0447c27"></a>便往詣佛所，到佛所已，頂禮佛足，在一面立。<a class="t" id="t0447c28"></a>以諸外道所問，具白世尊：「是諸外道皆言：『世<a class="t" id="t0447c29"></a>尊說眾生斷，更不受生。此事云何？』我即答言：<a class="t" id="t0448a01"></a>『如我解佛所說義者，佛終不說眾生死已，更<a class="t" id="t0448a02"></a>不復有死此生彼，佛實不見眾生之想。所以<a class="t" id="t0448a03"></a>者何？凡夫妄想，以有慢故，起於眾生。如來<a class="t" id="t0448a04"></a>斷慢，讚歎斷慢，是故不起於眾生想。』」富那<a class="t" id="t0448a05"></a>復言：「我為外道作如是說，將不違佛所說教<a class="t" id="t0448a06"></a>法，致於謗毀，生增減耶？為同世尊之所宣說，<a class="t" id="t0448a07"></a>為當異耶？為如法說，為不如法？為似法說，不<a class="t" id="t0448a08"></a>似法說？不為同佛法者所譏呵耶？」</p><p><a class="t-linehead" id="t-linehead0448a08"></a>佛告富那：<a class="t" id="t0448a09"></a>「汝說真實，非為毀謗，不增不減，如我所說，等<a class="t" id="t0448a10"></a>無差別，是如法說，非非法說，無有同佛法者<a class="t" id="t0448a11"></a>能譏呵汝。何以故？從本已來，一切皆為我慢<a class="t" id="t0448a12"></a>所害，眾生煩惱，皆因我慢，而得生長。喜樂我<a class="t" id="t0448a13"></a>慢，不知我慢，以不知故，譬如循環不知端緒，<a class="t" id="t0448a14"></a>亦如亂織莫知其首，亦如麻縕，亦如軍眾，<a class="t" id="t0448a15"></a>被破壞時，擾攘亂走，眾生於何擾亂不定，此<a class="t" id="t0448a16"></a>世他世，流馳不止，生死流轉，不能得出。」復告<a class="t" id="t0448a17"></a>富那：「如是我慢，一切眾生，無盡盡滅無相，至<a class="t" id="t0448a18"></a>於盡滅，悉皆散壞。若知如是，於人世界、天世<a class="t" id="t0448a19"></a>界、魔世界、梵世界、沙門、婆羅門、天人，大眾<a class="t" id="t0448a20"></a>之中，長夜得義，救拔得樂。」</p><p><a class="t-linehead" id="t-linehead0448a20"></a>時諸比丘聞佛所<a class="t" id="t0448a21"></a>說，歡喜奉行。</p><a class="t" id="t0448a22"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
