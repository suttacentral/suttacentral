<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.124"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 124</span><span class="mirror-right">（一二四）</span></h1></div><p><a class="t-linehead" id="t-linehead0420c10"></a>如是我聞：</p><p><a class="t-linehead" id="t-linehead0420c10"></a>一時，佛在王舍城迦蘭陀竹<a class="t" id="t0420c11"></a>林。爾時，善調馬師聚落主往詣佛所，頂禮佛<a class="t" id="t0420c12"></a>足，在一面坐。佛告調馬師曰：「以幾因緣，令馬<a class="t" id="t0420c13"></a>得調？」</p><p><a class="t-linehead" id="t-linehead0420c13"></a>馬師言：「瞿曇！以三事故，能令馬調：一<a class="t" id="t0420c14"></a>者、一向須濡。二者、一向須麁。三者、亦濡亦<a class="t" id="t0420c15"></a>麁。」</p><p><a class="t-linehead" id="t-linehead0420c15"></a>佛語之言：「若斯三事不能調者，復當云何？」</p><a class="t" id="t0420c16"></a><p><a class="t-linehead" id="t-linehead0420c16"></a>馬師對曰：「打令命終。」馬師即言：「瞿曇！汝為<a class="t" id="t0420c17"></a>無上調御之師，調丈夫時，以幾事調？」</p><p><a class="t-linehead" id="t-linehead0420c17"></a>佛言：「我<a class="t" id="t0420c18"></a>亦以三事調御：一、須濡語。二者、麁語。三者、<a class="t" id="t0420c19"></a>不濡不麁，而得調伏。云何名為一向須濡？<a class="t" id="t0420c20"></a>如佛告比丘：『汝若修三業善者，獲善果報，此<a class="t" id="t0420c21"></a>是天，此是人。』是名一向以濡而得調伏。云何<a class="t" id="t0420c22"></a>名麁？如說三惡道，此是身口意業造惡果報。<a class="t" id="t0420c23"></a>云何名為麁而濡？說身口意有諸善業，得<a class="t" id="t0420c24"></a>生人天，此是身口意善所獲果報；亦說身口<a class="t" id="t0420c25"></a>意有諸惡業，當墮三塗，斯亦身口意所獲果<a class="t" id="t0420c26"></a>報。是則名為亦麁亦濡，而調眾生。」</p><p><a class="t-linehead" id="t-linehead0420c26"></a>馬師白<a class="t" id="t0420c27"></a>佛：「若以此三不調伏者，當云何調？」</p><p><a class="t-linehead" id="t-linehead0420c27"></a>佛告之曰：<a class="t" id="t0420c28"></a>「與其切言，若不調者，深加毀害。」</p><p><a class="t-linehead" id="t-linehead0420c28"></a>馬師對曰：「今<a class="t" id="t0420c29"></a>汝沙門常說不殺，云何言害？」</p><p><a class="t-linehead" id="t-linehead0420c29"></a>佛言：「馬師！如<a class="t" id="t0421a01"></a>是！如是！言如來者，實不應殺，所不應作。如來<a class="t" id="t0421a02"></a>世尊以此三事用調眾生，若不調者，終不<a class="t" id="t0421a03"></a>與語，亦不教詔，亦不指授。」佛告馬師：「於汝意<a class="t" id="t0421a04"></a>云何？如來若不教授，設不與語，設不指授，如<a class="t" id="t0421a05"></a>是者則名毀害，是真毀害。」</p><p><a class="t-linehead" id="t-linehead0421a05"></a>馬師對曰：「實爾！瞿<a class="t" id="t0421a06"></a>曇。如來若當不與其語，不教授法，實成毀害，<a class="t" id="t0421a07"></a>甚於世害。」馬師復言：「瞿曇！我自今已後，當<a class="t" id="t0421a08"></a>斷毀害，更不造惡。」</p><p><a class="t-linehead" id="t-linehead0421a08"></a>佛即讚言：「馬師！如汝所說，<a class="t" id="t0421a09"></a>實為真正。」</p><p><a class="t-linehead" id="t-linehead0421a09"></a>爾時，馬師聞佛所說，歡喜頂禮<a class="t" id="t0421a10"></a>而去。</p><a class="t" id="t0421a11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
