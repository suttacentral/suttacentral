<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.18"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 18</span><span class="mirror-right">（一八）</span></h1></div><p><a class="t-linehead" id="t-linehead0379c03"></a>如是我聞：</p><p><a class="t-linehead" id="t-linehead0379c03"></a>一時，佛在王舍城迦蘭陀竹<a class="t" id="t0379c04"></a>林。爾時，有一比丘，於清晨朝往趣河邊，脫衣<a class="t" id="t0379c05"></a>洗浴，還出岸上，晞乾其身。有天放光，照于河<a class="t" id="t0379c06"></a>岸，問比丘言：「比丘！此是巢窟，夜則烟出，晝<a class="t" id="t0379c07"></a>則火燃。有婆羅門見是事已，破彼巢窟，并掘<a class="t" id="t0379c08"></a>其地。時有智人語婆羅門言：『以刀掘地。』見有<a class="t" id="t0379c09"></a>一龜，婆羅門言：『取是龜來。』復語掘地，見一蝮<a class="t" id="t0379c10"></a>蛇，語令捉取。復語掘地，見一肉段，語令挽<a class="t" id="t0379c11"></a>取。復語掘地，見一刀舍，婆羅門言：『此是刀<a class="t" id="t0379c12"></a>舍。』語令掘取。復語掘地，見楞祇芒毒蟲，語<a class="t" id="t0379c13"></a>令掘取。復語掘地，見有二道，復語掘出。語更<a class="t" id="t0379c14"></a>掘地，見有石<span class="corr" title="[娶&gt;聚] cf.【麗】">聚</span>，語令出石。復語掘地，見有一<a class="t" id="t0379c15"></a>龍，婆羅門言：『莫惱於龍。』即跪彼龍。」</p><p><a class="t-linehead" id="t-linehead0379c15"></a>天語比<a class="t" id="t0379c16"></a>丘言：「莫忘我語，可以問佛，佛有所說，至心憶<a class="t" id="t0379c17"></a>持。所以者何？我不見若天、若魔、若梵，有能分<a class="t" id="t0379c18"></a>別者，除佛及以聲聞弟子比丘，無能得解如<a class="t" id="t0379c19"></a>是問者。」</p><p><a class="t-linehead" id="t-linehead0379c19"></a>爾時比丘往至佛所，頂禮佛足，在一<a class="t" id="t0379c20"></a>面立。所聞天語，具向佛說：「世尊！云何巢窟夜<a class="t" id="t0379c21"></a>則烟出，晝則火然？誰是婆羅門？誰是智人？<a class="t" id="t0379c22"></a>云何是刀？云何是掘？云何為龜？云何蝮蛇？云<a class="t" id="t0379c23"></a>何肉段？云何刀舍？云何楞祇芒毒虫？云何二<a class="t" id="t0379c24"></a>道？云何石聚？云何名龍？」</p><p><a class="t-linehead" id="t-linehead0379c24"></a>佛告比丘：「諦聽諦<a class="t" id="t0379c25"></a>聽，當為汝說。巢窟者，所謂是身。受於父母精<a class="t" id="t0379c26"></a>氣，四大和合，衣食長養，乃得成身。而此身<a class="t" id="t0379c27"></a>者，會至散敗，膖脹虫爛乃至碎壞。夜烟出者，<a class="t" id="t0379c28"></a>種種覺觀。晝火然者，從身口業，廣有所作。<a class="t" id="t0379c29"></a>婆羅門者，即是如來。有智人者，即諸聲聞。刀<a class="t" id="t0380a01"></a>喻智慧。掘地者，喻於精進。龜者，喻於五蓋。蝮<a class="t" id="t0380a02"></a>蛇者，喻瞋惱害。肉段者，喻慳貪嫉妬。刀舍<a class="t" id="t0380a03"></a>者，喻五欲。楞祇芒毒虫，喻如愚癡。二道者，<a class="t" id="t0380a04"></a>喻於疑。諸石聚者，喻於我慢。龍者，喻於羅漢，<a class="t" id="t0380a05"></a>盡諸有結。」</p><p><a class="t-linehead" id="t-linehead0380a05"></a>爾時，世尊即說偈言：</p><a class="t" id="t0380a06"></a><blockquote class="gatha"><p>「巢窟名為身，　　覺觀如彼烟，<a class="t" id="t0380a07"></a><br>造作如火然，　　婆羅門如佛，<a class="t" id="t0380a08"></a><br>智人是聲聞，　　刀即是智慧，<a class="t" id="t0380a09"></a><br>掘地喻精進，　　五蓋猶如龜，<a class="t" id="t0380a10"></a><br>瞋恚如蝮蛇，　　貪嫉如肉段，<a class="t" id="t0380a11"></a><br>五欲如刀舍，　　愚癡如楞祇，<a class="t" id="t0380a12"></a><br>疑者如二道，　　我見如石聚，<a class="t" id="t0380a13"></a><br>汝今莫惱龍，　　龍是真羅漢。<a class="t" id="t0380a14"></a><br>善答問難者，　　唯有佛世尊。」</p></blockquote><a class="t" id="t0380a15"></a><p><a class="t-linehead" id="t-linehead0380a15"></a>佛說是已，諸比丘聞佛所說，歡喜奉行。</p><a class="t" id="t0380a16"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
