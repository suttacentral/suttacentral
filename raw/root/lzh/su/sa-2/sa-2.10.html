<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.10"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 10</span><span class="mirror-right">（一〇）</span></h1></div><p><a class="t-linehead" id="t-linehead0376b04"></a>如是我聞：</p><p><a class="t-linehead" id="t-linehead0376b04"></a>一時，佛在舍衛國祇樹給孤<a class="t" id="t0376b05"></a>獨園。時，有一比丘名曰長老，獨止一房，讚嘆<a class="t" id="t0376b06"></a>獨住。時，諸比丘往詣佛所，頂禮佛足，在一面<a class="t" id="t0376b07"></a>坐。白佛言：「世尊！此長老比丘讚嘆獨住、獨行、<a class="t" id="t0376b08"></a>獨坐。」</p><p><a class="t-linehead" id="t-linehead0376b08"></a>佛告比丘：「汝可喚彼長老比丘。」時，一比<a class="t" id="t0376b09"></a>丘往至其所，語長老言：「世尊喚汝。」長老比丘<a class="t" id="t0376b10"></a>受教勅已，來詣佛所，頂禮佛足，在一面立。</p><p><a class="t-linehead" id="t-linehead0376b10"></a>佛<a class="t" id="t0376b11"></a>告長老：「汝實獨住，讚嘆獨坐行法耶？」長老白<a class="t" id="t0376b12"></a>佛言：「實爾，世尊。」佛復告言：「汝今云何樂於獨<a class="t" id="t0376b13"></a>住，讚嘆獨住？」長老白佛言：「世尊！我實獨入聚<a class="t" id="t0376b14"></a>落，獨出獨坐。」佛復告言：「更有獨住，勝汝獨住。<a class="t" id="t0376b15"></a>何等是耶？欲本乾竭，來欲不起，現欲不生，是<a class="t" id="t0376b16"></a>名婆羅門。無我、我所，斷於疑結，遠離諸入，滅<a class="t" id="t0376b17"></a>於煩惱。」</p><p><a class="t-linehead" id="t-linehead0376b17"></a>爾時，世尊即說偈言：</p><a class="t" id="t0376b18"></a><blockquote class="gatha"><p>「一切世間，　　我悉知之。　　捨棄一切，<a class="t" id="t0376b19"></a><br>盡諸愛結。　　如此勝法，　　名為獨住。」</p></blockquote><a class="t" id="t0376b20"></a><p><a class="t-linehead" id="t-linehead0376b20"></a>佛說是已，諸比丘聞佛所說，歡喜奉行。</p><a class="t" id="t0376b21"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
