<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.78"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 78</span><span class="mirror-right">（七八）</span></h1></div><p><a class="t-linehead" id="t-linehead0401a12"></a>如是我聞：</p><p><a class="t-linehead" id="t-linehead0401a12"></a>一時，佛遊俱薩羅國，還至舍<a class="t" id="t0401a13"></a>衛國祇樹給孤獨園。爾時，有婆羅門名曰<a class="t" id="t0401a14"></a>返戾，聞世尊遊俱薩羅還舍衛祇樹給孤獨<a class="t" id="t0401a15"></a>園。時，婆羅門而作是念：「我當往至沙門瞿曇<a class="t" id="t0401a16"></a>所，彼有所說，我當返戾。」時，婆羅門作是念<a class="t" id="t0401a17"></a>已，即詣佛所。爾時，世尊數千億眾前後圍遶，<a class="t" id="t0401a18"></a>而為說法。世尊于時遙見彼婆羅門來，默無<a class="t" id="t0401a19"></a>所說。時，婆羅門來到佛所，語佛言：「何不說法？<a class="t" id="t0401a20"></a>我欲聽之。」</p><p><a class="t-linehead" id="t-linehead0401a20"></a>爾時，世尊即說偈言：</p><a class="t" id="t0401a21"></a><blockquote class="gatha"><p>「若求過短者，　　意欲譏彼闕，<a class="t" id="t0401a22"></a><br>汝不清淨心，　　瞋恚極懷忿，<a class="t" id="t0401a23"></a><br>諸佛所說法，　　終不能解悟。<a class="t" id="t0401a24"></a><br>善順離諍訟，　　并祛不信心，<a class="t" id="t0401a25"></a><br>遠離諸惱害，　　及以嫉妬想，<a class="t" id="t0401a26"></a><br>若能如此者，　　善聽為汝說。」</p></blockquote><a class="t" id="t0401a27"></a><p><a class="t-linehead" id="t-linehead0401a27"></a>時，婆羅門而作是念：「瞿曇沙門已知我心。」即<a class="t" id="t0401a28"></a>起禮佛，而作是言：「我實有過，所念不善，唯願<a class="t" id="t0401a29"></a>世尊受我懺悔。」爾時，世尊以憐愍故，受其懺<a class="t" id="t0401b01"></a>悔。返戾歡喜，頂禮而去。</p><a class="t" id="t0401b02"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
