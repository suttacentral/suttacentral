<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.57"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 57</span><span class="mirror-right">（五七）</span></h1></div><p><a class="t-linehead" id="t-linehead0393a21"></a>如是我聞：</p><p><a class="t-linehead" id="t-linehead0393a21"></a>一時，佛在舍衛國祇樹給孤<a class="t" id="t0393a22"></a>獨園。爾時，波斯匿王於閑靜處，作是思惟：「世<a class="t" id="t0393a23"></a>界之中，少有能得富貴財業。設得財業，不尚<a class="t" id="t0393a24"></a>驕奢，貞廉知足，節於嗜欲，不惱眾生，如是<a class="t" id="t0393a25"></a>人少。世界多有眾人，得勝財業，驕逸自恣，<a class="t" id="t0393a26"></a>貪嗜於欲，加惱眾生，如是人多。」波斯匿王於<a class="t" id="t0393a27"></a>閑靜處，思惟是已，從坐而起，往詣佛所，頂禮<a class="t" id="t0393a28"></a>佛足，在一面坐，即白佛言：「世尊！我於靜處<a class="t" id="t0393a29"></a>作是思惟：『世界之中，若設有人，得勝財業，心<a class="t" id="t0393b01"></a>自知足，能不驕恣，不嗜於欲，不惱於人，如<a class="t" id="t0393b02"></a>是人少。若復有人，得勝基業，憍逸自恣，貪<a class="t" id="t0393b03"></a>嗜於欲，加惱眾生，如是人多。』」</p><p><a class="t-linehead" id="t-linehead0393b03"></a>佛言：「大王！實<a class="t" id="t0393b04"></a>爾，實爾。世界之中，多有眾人，得封祿已，憍<a class="t" id="t0393b05"></a>慢自恣，貪嗜於欲，苦楚眾生。如是愚人，長<a class="t" id="t0393b06"></a>夜受苦，得大損減，命終之後，必入地獄。」</p><p><a class="t-linehead" id="t-linehead0393b06"></a>佛<a class="t" id="t0393b07"></a>言：「大王！譬如魚師及其弟子，於捕魚法善巧<a class="t" id="t0393b08"></a>方便，以細密網截流而拖，魚鼈黿鼉，水性<a class="t" id="t0393b09"></a>之屬，為網所得。此水性等，入網之者，悉皆<a class="t" id="t0393b10"></a>集在魚師之手，牽挽旋轉，任魚師意。世間之<a class="t" id="t0393b11"></a>中，多有眾人，得勝封祿，憍慢自恣，貪嗜五<a class="t" id="t0393b12"></a>欲，加惱眾生，亦復如是。所以者何？如斯愚<a class="t" id="t0393b13"></a>人，即入魔網，為網所獲，周迴舉動，住魔所<a class="t" id="t0393b14"></a>為。」</p><p><a class="t-linehead" id="t-linehead0393b14"></a>爾時，世尊即說偈言：</p><a class="t" id="t0393b15"></a><blockquote class="gatha"><p>「縱逸著事業，　　荒迷嗜五欲，<a class="t" id="t0393b16"></a><br>不知有惡果，　　如魚入密網，<a class="t" id="t0393b17"></a><br>此業已成就，　　極受大苦惱。」</p></blockquote><a class="t" id="t0393b18"></a><p><a class="t-linehead" id="t-linehead0393b18"></a>佛說是已，諸比丘聞佛所說，歡喜奉行。</p><a class="t" id="t0393b19"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
