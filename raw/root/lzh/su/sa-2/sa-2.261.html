<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.261"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 261</span><span class="mirror-right">（二六一）</span></h1></div><p><a class="t-linehead" id="t-linehead0465c05"></a>如是我聞：</p><p><a class="t-linehead" id="t-linehead0465c05"></a>一時，佛在舍衛國祇樹給孤<a class="t" id="t0465c06"></a>獨園。爾時，有婆羅門名曰生聽，往詣佛所，問<a class="t" id="t0465c07"></a>訊已訖，在一面坐，即白佛言：「我曾聞人說：『世<a class="t" id="t0465c08"></a>尊言：「但施於我，莫施餘人，但施我弟子，莫施<a class="t" id="t0465c09"></a>他弟子。若能施我及我弟子，得大果報；若施<a class="t" id="t0465c10"></a>他人及餘弟子，不得果報。」』實說是不？將非世<a class="t" id="t0465c11"></a>人誹謗者乎？」</p><p><a class="t-linehead" id="t-linehead0465c11"></a>佛言：「此實虛妄，誹謗於我，都無<a class="t" id="t0465c12"></a>此語。若如是說，作二種難：一者遮難，二者受<a class="t" id="t0465c13"></a>者得減損難。若如此說，作大損減，身壞命終，<a class="t" id="t0465c14"></a>墮三惡道。汝今應知，乃至洗鉢之水，我尚說<a class="t" id="t0465c15"></a>言：『施與虫蟻，獲大福報。』況於施我？實作是語：<a class="t" id="t0465c16"></a>『施持戒者，得福甚多，施破戒者，得福尠少。』」</p><p><a class="t-linehead" id="t-linehead0465c16"></a>爾<a class="t" id="t0465c17"></a>時，世尊即說偈言：</p><a class="t" id="t0465c18"></a><blockquote class="gatha"><p>「一切布施處，　　我常生讚歎，<a class="t" id="t0465c19"></a><br>破戒得福少，　　持戒獲大果。<a class="t" id="t0465c20"></a><br>黑白赤青牛，　　生犢各差別，<a class="t" id="t0465c21"></a><br>駕用取其力，　　不擇其產種。<a class="t" id="t0465c22"></a><br>人亦復如是，　　剎利婆羅門，<a class="t" id="t0465c23"></a><br>毘舍首陀羅，　　真陀羅富且，<a class="t" id="t0465c24"></a><br>能持於淨戒，　　施之得大果，<a class="t" id="t0465c25"></a><br>如似齎麻幹，　　捨之取珍寶。<a class="t" id="t0465c26"></a><br>孾愚無智者，　　未曾聽聞法，<a class="t" id="t0465c27"></a><br>不能修梵行，　　施之獲少果。<a class="t" id="t0465c28"></a><br>若親近賢聖，　　正覺及聲聞，<a class="t" id="t0465c29"></a><br>能信於善逝，　　信根立堅固，<a class="t" id="t0466a01"></a><br>生處恒尊貴，　　最後得涅槃。」</p></blockquote><a class="t" id="t0466a02"></a><p><a class="t-linehead" id="t-linehead0466a02"></a>爾時，生聽聞佛所說，歡喜奉行。</p><a class="t" id="t0466a03"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
