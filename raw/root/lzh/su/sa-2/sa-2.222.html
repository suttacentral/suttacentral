<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.222"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 222</span><span class="mirror-right">（二二二）</span></h1></div><p><a class="t-linehead" id="t-linehead0455c23"></a>如是我聞：</p><p><a class="t-linehead" id="t-linehead0455c23"></a>一時，佛在舍衛國祇樹給孤<a class="t" id="t0455c24"></a>獨園。爾時優波折羅比丘尼，住王園精舍，<a class="t" id="t0455c25"></a>於其晨朝，著衣持鉢，入舍衛城乞食，乞食已，<a class="t" id="t0455c26"></a>洗鉢洗足，攝持坐具，詣得眼林，在一樹下，正<a class="t" id="t0455c27"></a>身端坐，入於天住。爾時，魔王作是念言：「今瞿<a class="t" id="t0455c28"></a>曇沙門在舍衛國祇樹給孤獨園。王園精舍<a class="t" id="t0455c29"></a>有比丘尼，名曰優波折羅，於其晨朝，著衣持<a class="t" id="t0456a01"></a>鉢，入舍衛城乞食，食訖洗足，收攝坐具，詣得<a class="t" id="t0456a02"></a>眼林，在一樹下，正身端坐，入於天住。我今當<a class="t" id="t0456a03"></a>往而作壞亂。」作是念已，化作<span class="corr" title="[魔&gt;摩]">摩</span>納，即往其所，<a class="t" id="t0456a04"></a>問比丘尼言：「阿利耶欲何處受身？」</p><p><a class="t-linehead" id="t-linehead0456a04"></a>比丘尼答<a class="t" id="t0456a05"></a>曰：「我都無受身處。」</p><p><a class="t-linehead" id="t-linehead0456a05"></a>爾時，摩納即說偈言：</p><a class="t" id="t0456a06"></a><blockquote class="gatha"><p>「忉利及炎摩，　　兜率與化樂，<a class="t" id="t0456a07"></a><br>他化自在天，　　是處極快樂，<a class="t" id="t0456a08"></a><br>汝應願樂彼，　　受於勝妙事。」</p></blockquote><a class="t" id="t0456a09"></a><p><a class="t-linehead" id="t-linehead0456a09"></a>優波折羅比丘尼復說偈言：</p><a class="t" id="t0456a10"></a><blockquote class="gatha"><p>「忉利及炎摩，　　兜率與化樂，<a class="t" id="t0456a11"></a><br>他化自在天，　　諸處雖受樂，<a class="t" id="t0456a12"></a><br>不離於我見，　　必為魔所縛，<a class="t" id="t0456a13"></a><br>世間皆動搖，　　彼亦歸遷謝。<a class="t" id="t0456a14"></a><br>無有諸凡夫，　　離魔之境界，<a class="t" id="t0456a15"></a><br>世間皆熾然，　　世間皆烟出，<a class="t" id="t0456a16"></a><br>離於動搖者，　　我樂如此處，<a class="t" id="t0456a17"></a><br>斷除一切愛，　　滅諸無明闇，<a class="t" id="t0456a18"></a><br>逮得於滅盡，　　安住無漏法。<a class="t" id="t0456a19"></a><br>以是故當知，　　波旬墮負處。」</p></blockquote><a class="t" id="t0456a20"></a><p><a class="t-linehead" id="t-linehead0456a20"></a>爾時，魔王而作此念：「此比丘尼善知我心。」憂<a class="t" id="t0456a21"></a>愁悔恨，慚愧還宮。</p><a class="t" id="t0456a22"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
