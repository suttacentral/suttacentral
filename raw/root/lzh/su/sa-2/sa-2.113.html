<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.113"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 113</span><span class="mirror-right">（一一三）</span></h1></div><p><a class="t-linehead" id="t-linehead0415a05"></a>如是我聞：</p><p><a class="t-linehead" id="t-linehead0415a05"></a>一時，佛在舍衛國祇樹給孤<a class="t" id="t0415a06"></a>獨園。爾時，尊者摩訶迦葉在彼舍衛舊園林<a class="t" id="t0415a07"></a>中毘舍佉講堂。時，尊者摩訶迦葉即於其夜，<a class="t" id="t0415a08"></a>從定而起，從定起已，往詣佛所，頂禮佛足，在<a class="t" id="t0415a09"></a>一面坐。佛告迦葉：「汝當教授諸比丘等，指<span class="corr" title="[道&gt;導] cf.【麗】">導</span><a class="t" id="t0415a10"></a>教照禪定之法，為說法要。何以故？我恒教<a class="t" id="t0415a11"></a>授是比丘等，汝亦應爾。我常為諸比丘說於<a class="t" id="t0415a12"></a>法要，汝亦應爾。」</p><p><a class="t-linehead" id="t-linehead0415a12"></a>迦葉白佛：「是諸比丘不能受<a class="t" id="t0415a13"></a>語，難可教授。」</p><p><a class="t-linehead" id="t-linehead0415a13"></a>佛告迦葉：「汝於今者，以何因<a class="t" id="t0415a14"></a>緣，不為說法？」</p><p><a class="t-linehead" id="t-linehead0415a14"></a>迦葉復白佛言：「今二比丘：一是<a class="t" id="t0415a15"></a>阿難共行弟子，名曰難荼。二是目連弟子，<a class="t" id="t0415a16"></a>名阿毘浮。是二弟子互諍勝負，各自稱言：『我<a class="t" id="t0415a17"></a>知見勝，我所說勝。』互共相引，欲決知見，及以<a class="t" id="t0415a18"></a>言說：『為我說妙，為汝說妙？為我句義具足，為<a class="t" id="t0415a19"></a>汝句義具足？』」</p><p><a class="t-linehead" id="t-linehead0415a19"></a>爾時，阿難侍於世尊，以扇扇佛。<a class="t" id="t0415a20"></a>爾時，阿難語迦葉言：「止！止！尊者！聽我懺悔，如<a class="t" id="t0415a21"></a>此比丘，新入佛法，愚無智慧，未有所解。」</p><p><a class="t-linehead" id="t-linehead0415a21"></a>尊者<a class="t" id="t0415a22"></a>迦葉語阿難言：「爾止！阿難！汝莫僧中作偏<a class="t" id="t0415a23"></a>黨語。」</p><p><a class="t-linehead" id="t-linehead0415a23"></a>爾時，世尊告一比丘：「汝可往喚彼二比<a class="t" id="t0415a24"></a>丘。」時，彼比丘奉教往喚語二比丘言：「世尊喚<a class="t" id="t0415a25"></a>汝。」時，二比丘承佛勅命，即往佛所，頂禮佛<a class="t" id="t0415a26"></a>足，在一面立。爾時，世尊告二比丘：「汝等二<a class="t" id="t0415a27"></a>人實作是語：『我讀誦多，我所知多，我所說言<a class="t" id="t0415a28"></a>句偈不闕，欲決勝負。』為有是不？」時，二比丘白<a class="t" id="t0415a29"></a>佛言：「實爾，世尊。」</p><p><a class="t-linehead" id="t-linehead0415a29"></a>佛復告言：「汝若解我所說修<a class="t" id="t0415b01"></a>多羅、祇夜、授記、說偈、優他那、尼他那、伊帝目<a class="t" id="t0415b02"></a>多伽、本生、毘佛略、未曾有、優波提舍、本事是十<a class="t" id="t0415b03"></a>二部，汝若讀誦，令通利者，是等經中，為有勝<a class="t" id="t0415b04"></a>負以不？」</p><p><a class="t-linehead" id="t-linehead0415b04"></a>時，二比丘白佛言：「世尊！是十二部實<a class="t" id="t0415b05"></a>無是說。」</p><p><a class="t-linehead" id="t-linehead0415b05"></a>佛復告二比丘言：「說十二部經，為欲<a class="t" id="t0415b06"></a>除滅諍訟勝負。汝今云何作如是說？汝等愚<a class="t" id="t0415b07"></a>人，作如是解，我豈可有如是說耶？若生諍訟，<a class="t" id="t0415b08"></a>此非佛法，又復不應出家之法。我佛法中，終<a class="t" id="t0415b09"></a>不如是我勝汝負，乃至我所說法句義具足，<a class="t" id="t0415b10"></a>汝之所說句義不足。如是諍訟，實非我說。汝<a class="t" id="t0415b11"></a>二比丘！如斯之事，汝應作不？」</p><p><a class="t-linehead" id="t-linehead0415b11"></a>時，二比丘即禮<a class="t" id="t0415b12"></a>佛足，白佛言：「我等聞佛所說，自知有過。實如<a class="t" id="t0415b13"></a>孾愚，無所知解。作不應作，所作不善，乃共<a class="t" id="t0415b14"></a>相決種種勝負，實有是過。唯願世尊憐愍我<a class="t" id="t0415b15"></a>故，聽許懺悔。」</p><p><a class="t-linehead" id="t-linehead0415b15"></a>佛言：「知汝誠心慇重懺悔，汝實<a class="t" id="t0415b16"></a>孾愚，無所知解，所作不善，不如佛教，非出<a class="t" id="t0415b17"></a>家法，乃諍勝負，各云多知，乃至我所言說句<a class="t" id="t0415b18"></a>義具足，汝不具足。如是勝負，實不應作。吾今<a class="t" id="t0415b19"></a>受汝誠心懺悔，使汝善法增長，無有退失。何<a class="t" id="t0415b20"></a>以故？若能至心，實知有罪，然後懺悔，後莫復<a class="t" id="t0415b21"></a>作。如是懺者，善法增長，無有退失。」</p><p><a class="t-linehead" id="t-linehead0415b21"></a>諸比丘聞<a class="t" id="t0415b22"></a>佛所說，歡喜頂禮而去。</p><a class="t" id="t0415b23"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
