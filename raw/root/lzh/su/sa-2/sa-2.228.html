<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.228"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 228</span><span class="mirror-right">（二二八）</span></h1></div><p><a class="t-linehead" id="t-linehead0457a29"></a>如是我聞：</p><p><a class="t-linehead" id="t-linehead0457a29"></a>一時，佛在王舍城迦蘭陀竹<a class="t" id="t0457b01"></a>林，夏坐安居。爾時，世尊與大比丘眾五百人<a class="t" id="t0457b02"></a>俱，皆是阿羅漢，諸漏已盡，所作已辦，捨於<a class="t" id="t0457b03"></a>重擔，盡諸有結，正智心得解脫，唯除一人，<a class="t" id="t0457b04"></a>如來記彼現身盡漏。於七月十五日，自恣時<a class="t" id="t0457b05"></a>到，佛於僧前，敷座而坐。爾時，世尊告諸比丘：<a class="t" id="t0457b06"></a>「汝等當知我是婆羅門，於般涅槃，受最後身，<a class="t" id="t0457b07"></a>無上良醫，拔於毒箭。汝等皆是我子，悉從<a class="t" id="t0457b08"></a>於我心口而生，是我法子，從法化生，我今<a class="t" id="t0457b09"></a>欲自恣，我身口意無過失不？」</p><p><a class="t-linehead" id="t-linehead0457b09"></a>爾時，尊者舍<a class="t" id="t0457b10"></a>利弗在眾中坐，從坐而起，整其衣服，合掌向<a class="t" id="t0457b11"></a>佛白言：「世尊！如佛所說：『我是婆羅門，於般<a class="t" id="t0457b12"></a>涅槃，受最後身，無上良醫，拔於毒箭。汝等皆<a class="t" id="t0457b13"></a>是我子，悉從於我心口而生，是我法子，從法<a class="t" id="t0457b14"></a>化生。』我等不見如來身口有少過失。何以故？<a class="t" id="t0457b15"></a>世尊能使不調者調，不寂滅者，使得寂滅。苦<a class="t" id="t0457b16"></a>惱之者，能使安隱。未入涅槃者，使得涅槃。<a class="t" id="t0457b17"></a>如來是知道者，是示道者，是說道者，是導<a class="t" id="t0457b18"></a>道者，將來弟子相續不絕。世尊教法，次第修<a class="t" id="t0457b19"></a>道，恒相教習，隨順正法，常應擁護，親愛善法。<a class="t" id="t0457b20"></a>我等不見世尊若身口意有少過失。」</p><p><a class="t-linehead" id="t-linehead0457b20"></a>舍利弗<a class="t" id="t0457b21"></a>言：「世尊自恣，說我若身口意有所闕短，垂哀<a class="t" id="t0457b22"></a>教勅。」</p><a class="t" id="t0457b23"></a><p><a class="t-linehead" id="t-linehead0457b23"></a>佛告舍利弗：「我不見汝有少過失。何以故？汝<a class="t" id="t0457b24"></a>舍利弗堅持淨戒，多聞、少欲、知足、遠離憒閙、<a class="t" id="t0457b25"></a>樂於閑靜，有精進，具足定心、智慧，疾智、捷智、<a class="t" id="t0457b26"></a>展轉智、有大種智、別智，唯除如來，諸餘智慧，<a class="t" id="t0457b27"></a>無能及汝，深遠之智，成就實智，示教利喜。心<a class="t" id="t0457b28"></a>無嫉妬，見他有能，示教利喜，隨喜讚歎。若為<a class="t" id="t0457b29"></a>四眾比丘、比丘尼、優婆塞、優婆夷，說法無有<a class="t" id="t0457c01"></a>疲厭，是故汝今若身口意無有少過。」</p><p><a class="t-linehead" id="t-linehead0457c01"></a>舍利弗<a class="t" id="t0457c02"></a>白言：「世尊！頗見是五百比丘於身口意有<a class="t" id="t0457c03"></a>少過不？」</p><p><a class="t-linehead" id="t-linehead0457c03"></a>佛告舍利弗：「我不見五百比丘於身<a class="t" id="t0457c04"></a>口意有少過失。何以故？是五百比丘，皆是阿<a class="t" id="t0457c05"></a>羅漢，諸漏已盡，所作已辦，捨於重擔，逮得己<a class="t" id="t0457c06"></a>利，盡諸有結，正智心得解脫。以是義故，我不<a class="t" id="t0457c07"></a>見是五百比丘若身口意有少過失。」</p><a class="t" id="t0457c08"></a><p><a class="t-linehead" id="t-linehead0457c08"></a>舍利弗復白佛言：「世尊！終不譏彼小闕，亦不<a class="t" id="t0457c09"></a>見五百比丘若身口意有少過失。世尊！此五<a class="t" id="t0457c10"></a>百比丘幾具三明？幾得俱解脫？幾得慧解脫？」</p><a class="t" id="t0457c11"></a><p><a class="t-linehead" id="t-linehead0457c11"></a>佛言：「此比丘眾中，九十比丘具於三明，有百<a class="t" id="t0457c12"></a>八十得俱解脫，其餘之者，盡慧解脫。」</p><p><a class="t-linehead" id="t-linehead0457c12"></a>舍利弗<a class="t" id="t0457c13"></a>言：「此五百人離諸塵垢，無有腐敗，悉皆貞實。」</p><a class="t" id="t0457c14"></a><p><a class="t-linehead" id="t-linehead0457c14"></a>爾時婆耆奢在彼眾中，而作是念：「佛今自恣，<a class="t" id="t0457c15"></a>我今欲說讚自恣偈。」婆耆奢合掌向佛，白佛<a class="t" id="t0457c16"></a>言：「世尊！唯願聽我所說。」</p><p><a class="t-linehead" id="t-linehead0457c16"></a>佛言：「婆耆！隨汝所<a class="t" id="t0457c17"></a>說。」</p><p><a class="t-linehead" id="t-linehead0457c17"></a>婆耆奢即說偈言：</p><a class="t" id="t0457c18"></a><blockquote class="gatha"><p>「此十五日清淨朝，　　五百比丘同共處，<a class="t" id="t0457c19"></a><br>皆悉斷於結使縛，　　盡於後有之大仙。<a class="t" id="t0457c20"></a><br>誠心親近淨世尊，　　悉得解脫離後有，<a class="t" id="t0457c21"></a><br>斷於生死所作辦，　　諸漏已盡滅掉悔。<a class="t" id="t0457c22"></a><br>除貪憍慢斷有結，　　拔愛毒箭滅愛有，<a class="t" id="t0457c23"></a><br>人中師子離諸取，　　盡諸有結滅怖畏。<a class="t" id="t0457c24"></a><br>如似轉輪大聖王，　　群臣翼從而圍遶，<a class="t" id="t0457c25"></a><br>遊行大地至巨海，　　譬如鬪戰得大勝。<a class="t" id="t0457c26"></a><br>無上商主弟子眾，　　悉具三明滅於死，<a class="t" id="t0457c27"></a><br>斯等皆是佛真子，　　離諸垢穢純清淨，<a class="t" id="t0457c28"></a><br>如日親友今敬禮。」</p></blockquote><a class="t" id="t0457c29"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
