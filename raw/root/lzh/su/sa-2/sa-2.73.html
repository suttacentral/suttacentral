<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.73"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 73</span><span class="mirror-right">（七三）</span></h1></div><p><a class="t-linehead" id="t-linehead0400a01"></a>如是我聞：</p><p><a class="t-linehead" id="t-linehead0400a01"></a>一時，佛在舍衛國祇樹給孤<a class="t" id="t0400a02"></a>獨園。爾時，波斯匿王身體肥大，喘息極麁，往<a class="t" id="t0400a03"></a>詣佛所，頂禮佛足，在一面坐。佛告王言：「王今<a class="t" id="t0400a04"></a>身體極為重大，至於動轉，出入息時，極為大<a class="t" id="t0400a05"></a>難。」</p><p><a class="t-linehead" id="t-linehead0400a05"></a>王白佛言：「如是，如是。如世尊教，今患此<a class="t" id="t0400a06"></a>身，以為慚愧，用自譏呵。」</p><p><a class="t-linehead" id="t-linehead0400a06"></a>爾時，世尊即說偈言：</p><a class="t" id="t0400a07"></a><blockquote class="gatha"><p>「夫人常當自憶念，　　若得飲食應知量，<a class="t" id="t0400a08"></a><br>身體輕便受苦少，　　正得消化護命長。」</p></blockquote><a class="t" id="t0400a09"></a><p><a class="t-linehead" id="t-linehead0400a09"></a>爾時，烏帶摩納在於眾中。王告摩納言：「汝能<a class="t" id="t0400a10"></a>受持此偈，於我食時，常能為我誦此偈不？若<a class="t" id="t0400a11"></a>能誦者，我當賞汝日百金錢，我之所食常當<a class="t" id="t0400a12"></a>聽汝先我前食。」烏帶摩納爾時答言：「我能。」佛<a class="t" id="t0400a13"></a>重為波斯匿王種種說法，示教利喜，默然而<a class="t" id="t0400a14"></a>住。波斯匿王禮佛而退，烏帶摩納小在後住，<a class="t" id="t0400a15"></a>受持此偈。佛告摩納：「王若食時，恒為王說如<a class="t" id="t0400a16"></a>此上偈。」</p><p><a class="t-linehead" id="t-linehead0400a16"></a>爾時，波斯匿王日日減食，身體日日<a class="t" id="t0400a17"></a>轉小，漸得輕便。波斯匿王後至佛所，身體<a class="t" id="t0400a18"></a>輕便，轉得端正。白佛言：「世尊！我於今者奉佛<a class="t" id="t0400a19"></a>勅教，現身之中受無量樂。南無佛、婆伽婆、至<a class="t" id="t0400a20"></a>真、等正覺！知我現報現前利益，由節食故。」</p><a class="t" id="t0400a21"></a><blockquote class="gatha"><p>得勝、毀壞、從佛教　　一法、福田、可厭患<a class="t" id="t0400a22"></a><br>明闇、石山、著一衣　　諸王、喘息名跋瞿</p></blockquote><a class="t" id="t0400a23"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
