<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.169"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 169</span><span class="mirror-right">（一六九）</span></h1></div><p><a class="t-linehead" id="t-linehead0436b27"></a>如是我聞：</p><p><a class="t-linehead" id="t-linehead0436b27"></a>一時，佛在釋翅鳩羅脾大斯<a class="t" id="t0436b28"></a>聚落。爾時，世尊剃除鬚髮，未久之間，晨朝早<a class="t" id="t0436b29"></a>起，正身端坐，以衣覆頭。時彼鳩羅脾大斯<a class="t" id="t0436c01"></a>聚落之中，有一天神來至佛所，而問佛言：「汝<a class="t" id="t0436c02"></a>憂愁耶？」佛言：「我無所失，何故憂愁？」天神復<a class="t" id="t0436c03"></a>言：「汝歡喜耶？」佛答之曰：「我無所得，何故歡<a class="t" id="t0436c04"></a>喜？」復言：「沙門汝不憂愁不歡喜耶？」佛言：「誠如<a class="t" id="t0436c05"></a>所言。」</p><p><a class="t-linehead" id="t-linehead0436c05"></a>天即說偈言：</p><a class="t" id="t0436c06"></a><blockquote class="gatha"><p>「比丘汝云何，　　得無煩惱耶？<a class="t" id="t0436c07"></a><br>汝無少歡喜，　　獨坐於林野，<a class="t" id="t0436c08"></a><br>是處難忍樂。　　而汝於今者，<a class="t" id="t0436c09"></a><br>不為不忍樂，　　之所覆蔽障。」</p></blockquote><a class="t" id="t0436c10"></a><p><a class="t-linehead" id="t-linehead0436c10"></a>爾時，世尊以偈答曰：</p><a class="t" id="t0436c11"></a><blockquote class="gatha"><p>「我都無煩惱，　　安住得解脫。<a class="t" id="t0436c12"></a><br>亦無有歡喜，　　不樂所不亂，<a class="t" id="t0436c13"></a><br>天神應當知，　　是故能獨住。」</p></blockquote><a class="t" id="t0436c14"></a><p><a class="t-linehead" id="t-linehead0436c14"></a>天神復以偈問言：</p><a class="t" id="t0436c15"></a><blockquote class="gatha"><p>「比丘汝今者，　　何故無煩惱？<a class="t" id="t0436c16"></a><br>云何無歡喜？　　而獨住林野，<a class="t" id="t0436c17"></a><br>不為彼不樂，　　之所覆蔽障？」</p></blockquote><a class="t" id="t0436c18"></a><p><a class="t-linehead" id="t-linehead0436c18"></a>爾時，世尊以偈答曰：</p><a class="t" id="t0436c19"></a><blockquote class="gatha"><p>「歡喜即煩惱，　　煩惱即歡喜。<a class="t" id="t0436c20"></a><br>我無喜煩惱，　　天神應當知。」</p></blockquote><a class="t" id="t0436c21"></a><p><a class="t-linehead" id="t-linehead0436c21"></a>天神復說偈言：</p><a class="t" id="t0436c22"></a><blockquote class="gatha"><p>「比丘快善哉！　　而無諸煩惱，<a class="t" id="t0436c23"></a><br>亦無有歡喜，　　無歡喜善哉！<a class="t" id="t0436c24"></a><br>善哉處閑獨！　　不樂所不亂。」</p></blockquote><a class="t" id="t0436c25"></a><p><a class="t-linehead" id="t-linehead0436c25"></a>天神復以偈讚言：</p><a class="t" id="t0436c26"></a><blockquote class="gatha"><p>「往昔已曾見，　　婆羅門涅槃，<a class="t" id="t0436c27"></a><br>嫌怖久捨離，　　能度世間愛。」</p></blockquote><a class="t" id="t0436c28"></a><p><a class="t-linehead" id="t-linehead0436c28"></a>爾時，此天說此偈已，歡喜還宮。</p><a class="t" id="t0436c29"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
