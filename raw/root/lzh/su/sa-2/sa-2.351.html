<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.351"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 351</span><span class="mirror-right">（三五一）</span></h1></div><p><a class="t-linehead" id="t-linehead0489b07"></a>爾時，眾多比丘在俱薩羅園竹林中<a class="t" id="t0489b08"></a>夏坐安居。彼園林中，有天神住，天神愁念，而<a class="t" id="t0489b09"></a>作是言：「今僧自恣，月十五日已復欲去。」</p><p><a class="t-linehead" id="t-linehead0489b09"></a>更有<a class="t" id="t0489b10"></a>天神即問之言：「汝今何故愁憂如是？」即說偈<a class="t" id="t0489b11"></a>言：</p><a class="t" id="t0489b12"></a><blockquote class="gatha"><p>「天神汝今者，　　何以懷愁憂？<a class="t" id="t0489b13"></a><br>淨戒諸比丘，　　今日當自恣，<a class="t" id="t0489b14"></a><br>得遇如是事，　　宜應自欣悅。」</p></blockquote><a class="t" id="t0489b15"></a><p><a class="t-linehead" id="t-linehead0489b15"></a>彼林天神以偈答曰：</p><a class="t" id="t0489b16"></a><blockquote class="gatha"><p>「我亦知彼等，　　今日當自恣，<a class="t" id="t0489b17"></a><br>非是無慚愧，　　同諸外道等。<a class="t" id="t0489b18"></a><br>斯等皆精懃，　　具有慚愧者，<a class="t" id="t0489b19"></a><br>收斂衣鉢已，　　自恣各散去。<a class="t" id="t0489b20"></a><br>比丘既散已，　　此林空無人，<a class="t" id="t0489b21"></a><br>更無所聞見，　　是故我愁憂。」</p></blockquote><a class="t" id="t0489b22"></a><p><a class="t-linehead" id="t-linehead0489b22"></a>時諸比丘既自恣已，各散出林，還其所止。爾<a class="t" id="t0489b23"></a>時，天神見其四散，心懷憂慘，即說偈言：</p><a class="t" id="t0489b24"></a><blockquote class="gatha"><p>「諸比丘去已，　　但見遊居處，<a class="t" id="t0489b25"></a><br>牟尼諸弟子，　　多聞有知見，<a class="t" id="t0489b26"></a><br>善能具分別，　　種種清淨說。<a class="t" id="t0489b27"></a><br>如斯持法人，　　今者安所詣？」</p></blockquote><a class="t" id="t0489b28"></a><p><a class="t-linehead" id="t-linehead0489b28"></a>時餘天神復說偈言：</p><a class="t" id="t0489b29"></a><blockquote class="gatha"><p>「此諸比丘等，　　四散道不同，<a class="t" id="t0489c01"></a><br>有向摩竭提，　　或有詣跋耆，<a class="t" id="t0489c02"></a><br>亦復有向彼，　　毘舍離國者。<a class="t" id="t0489c03"></a><br>此阿練若處，　　集會諸比丘，<a class="t" id="t0489c04"></a><br>譬如野鳥鹿，　　栖止無恒所。<a class="t" id="t0489c05"></a><br>此諸比丘等，　　捨<span class="corr" title="[樂&gt;棄] cf.【麗】">棄</span>於緣務，<a class="t" id="t0489c06"></a><br>常求空閑處，　　靜坐得安樂。」</p></blockquote><a class="t" id="t0489c07"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
