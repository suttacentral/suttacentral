<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.215"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 215</span><span class="mirror-right">（二一五）</span></h1></div><p><a class="t-linehead" id="t-linehead0453c26"></a>如是我聞：</p><p><a class="t-linehead" id="t-linehead0453c26"></a>一時，佛在舍衛國祇樹給孤<a class="t" id="t0453c27"></a>獨園。爾時，蘇摩比丘尼著衣持鉢，入舍衛城<a class="t" id="t0453c28"></a>乞食，食訖洗鉢，收攝坐具，向得眼林。魔王波<a class="t" id="t0453c29"></a>旬作是念：「今蘇摩比丘尼，著衣持鉢，入城<a class="t" id="t0454a01"></a>乞食，食訖洗鉢，收攝坐具，向得眼林。」爾時，波<a class="t" id="t0454a02"></a>旬化作婆羅門，在路側立，而作是言：「阿梨<a class="t" id="t0454a03"></a>耶欲何所至？」</p><p><a class="t-linehead" id="t-linehead0454a03"></a>比丘尼答言：「我今欲詣彼寂靜<a class="t" id="t0454a04"></a>處。」</p><p><a class="t-linehead" id="t-linehead0454a04"></a>爾時，波旬即說偈言：</p><a class="t" id="t0454a05"></a><blockquote class="gatha"><p>「仙聖之所得，　　斯處難階及，<a class="t" id="t0454a06"></a><br>非汝鄙穢智，　　獲得如是處。」</p></blockquote><a class="t" id="t0454a07"></a><p><a class="t-linehead" id="t-linehead0454a07"></a>時比丘尼作如是念：「此為是人？是非人乎？而<a class="t" id="t0454a08"></a>欲惱我。」入定觀<span class="corr" title="[眾&gt;察]">察</span>，知是波旬，即說偈言：</p><a class="t" id="t0454a09"></a><blockquote class="gatha"><p>「女相無所作，　　唯意修禪定，<a class="t" id="t0454a10"></a><br>觀見於上法。　　若有男女相，<a class="t" id="t0454a11"></a><br>可說於女人，　　於法無所能。<a class="t" id="t0454a12"></a><br>若無男女相，　　云何生分別？<a class="t" id="t0454a13"></a><br>斷除一切愛，　　滅諸無明闇，<a class="t" id="t0454a14"></a><br>逮證于盡滅，　　住於無漏法，<a class="t" id="t0454a15"></a><br>以是故當知，　　波旬墮負處。」</p></blockquote><a class="t" id="t0454a16"></a><p><a class="t-linehead" id="t-linehead0454a16"></a>爾時，波旬而作是念：「蘇摩比丘尼，善知我心。」<a class="t" id="t0454a17"></a>憂愁悔恨，慚愧還宮。</p><a class="t" id="t0454a18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
