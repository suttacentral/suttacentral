<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.102"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 102</span><span class="mirror-right">（一〇二）</span></h1></div><p><a class="t-linehead" id="t-linehead0410b10"></a>如是我聞：</p><p><a class="t-linehead" id="t-linehead0410b10"></a>一時，佛在優樓頻螺聚落，<a class="t" id="t0410b11"></a>泥連河側菩提樹下，成佛未久。佛於樹下，獨<a class="t" id="t0410b12"></a>坐思惟，而作是念：「唯有一道，能淨眾生，使離<a class="t" id="t0410b13"></a>苦惱，亦能除滅不善惡業，獲正法利，所言法<a class="t" id="t0410b14"></a>者，即四念處。云何名為四念處耶？觀身念處、<a class="t" id="t0410b15"></a>觀受念處、觀心念處、觀法念處。若人不修四<a class="t" id="t0410b16"></a>念處者，為遠離賢聖之法，遠離聖道。若離聖<a class="t" id="t0410b17"></a>道，即遠離甘露。若遠離甘露，則不免生老病<a class="t" id="t0410b18"></a>死、憂悲苦惱。如是等人，我說終不能得離於<a class="t" id="t0410b19"></a>一切諸苦。若修四念處，即親近賢聖法者，若<a class="t" id="t0410b20"></a>親近賢聖法，即親近賢聖道。若親近賢聖道，<a class="t" id="t0410b21"></a>即親近甘露法。若親近甘露法，即能得免生<a class="t" id="t0410b22"></a>老病死、憂悲苦惱。若免生老病死、憂悲苦惱，<a class="t" id="t0410b23"></a>如是等人，即說離苦。」</p><p><a class="t-linehead" id="t-linehead0410b23"></a>時，梵主天遙知如來<a class="t" id="t0410b24"></a>心之所念，作是念言：「我於今者，當至佛所，隨<a class="t" id="t0410b25"></a>喜勸善。」思惟是已，譬如壯士屈申臂頃，來<a class="t" id="t0410b26"></a>至佛所，頂禮佛足，在一面立。白佛言：「誠如世<a class="t" id="t0410b27"></a>尊心之所念，唯有一道，能淨眾生，乃至得免<a class="t" id="t0410b28"></a>憂悲苦惱。」時，梵主天即說偈言：</p><a class="t" id="t0410b29"></a><blockquote class="gatha"><p>「唯此道出要，　　斯處可精勤，<a class="t" id="t0410c01"></a><br>欲求遠離苦，　　唯有此一道。<a class="t" id="t0410c02"></a><br>若涉斯道者，　　如鶴飛空逝，<a class="t" id="t0410c03"></a><br>釋迦牟尼尊，　　逮得於佛道。<a class="t" id="t0410c04"></a><br>一切正導師，　　當以此覺道，<a class="t" id="t0410c05"></a><br>顯示於眾生，　　常應數數說，<a class="t" id="t0410c06"></a><br>咸令一切知，　　生有之邊際，<a class="t" id="t0410c07"></a><br>唯願說一道，　　愍濟諸眾生。<a class="t" id="t0410c08"></a><br>過去一切佛，　　從斯道得度，<a class="t" id="t0410c09"></a><br>未來及今佛，　　亦從此道度。<a class="t" id="t0410c10"></a><br>云何名為度？　　能度瀑駚流，<a class="t" id="t0410c11"></a><br>究竟於無邊，　　調伏得極淨。<a class="t" id="t0410c12"></a><br>世間悉生死，　　解知一切界，<a class="t" id="t0410c13"></a><br>為於具眼者，　　宣明如此道。<a class="t" id="t0410c14"></a><br>譬如彼恒河，　　流赴於大海，<a class="t" id="t0410c15"></a><br>聖道亦如是，　　佛為開顯現，<a class="t" id="t0410c16"></a><br>斯道如彼河，　　趣於甘露海。<a class="t" id="t0410c17"></a><br>昔來<span class="corr" title="[末&gt;未]">未</span>曾聞，　　轉妙法輪音，<a class="t" id="t0410c18"></a><br>唯願天人尊，　　度老病死者，<a class="t" id="t0410c19"></a><br>一切所歸命，　　為轉妙法輪。」</p></blockquote><a class="t" id="t0410c20"></a><p><a class="t-linehead" id="t-linehead0410c20"></a>時，梵主天頂禮佛足，即沒而去。</p><a class="t" id="t0410c21"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
