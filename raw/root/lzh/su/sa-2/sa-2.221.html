<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.221"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 221</span><span class="mirror-right">（二二一）</span></h1></div><p><a class="t-linehead" id="t-linehead0455b26"></a>如是我聞：</p><p><a class="t-linehead" id="t-linehead0455b26"></a>一時，佛在舍衛國祇樹給孤<a class="t" id="t0455b27"></a>獨園。爾時，有一比丘尼，名曰折羅，於其晨朝，<a class="t" id="t0455b28"></a>著衣持鉢，入城乞食，食訖洗鉢，收攝坐具，入<a class="t" id="t0455b29"></a>得眼林，在一樹下，正身端坐，入於天住。爾時，<a class="t" id="t0455c01"></a>魔王作是念言：「沙門瞿曇在舍衛國祇樹給<a class="t" id="t0455c02"></a>孤獨園，中有一比丘尼，名曰折羅，於其晨朝，<a class="t" id="t0455c03"></a>著衣持鉢，入城乞食，食已洗鉢，收攝坐具，入<a class="t" id="t0455c04"></a>得眼林中，在一樹下坐，入於天住。我今當往<a class="t" id="t0455c05"></a>而作擾亂。」爾時，魔王作是念已，化摩納形，往<a class="t" id="t0455c06"></a>至其所，而語之言：「阿利耶欲生何處？」</p><p><a class="t-linehead" id="t-linehead0455c06"></a>比丘尼<a class="t" id="t0455c07"></a>言：「如我今者，都無生處。」</p><p><a class="t-linehead" id="t-linehead0455c07"></a>爾時，摩納即說偈言：</p><a class="t" id="t0455c08"></a><blockquote class="gatha"><p>「有生必得樂，　　生必受五欲，<a class="t" id="t0455c09"></a><br>汝受誰教勅，　　言不用復生？」</p></blockquote><a class="t" id="t0455c10"></a><p><a class="t-linehead" id="t-linehead0455c10"></a>折羅比丘尼說偈報言：</p><a class="t" id="t0455c11"></a><blockquote class="gatha"><p>「生者必有死，　　眾苦所纏縛，<a class="t" id="t0455c12"></a><br>一切苦應斷，　　是以不求生。<a class="t" id="t0455c13"></a><br>具眼牟尼尊，　　說斯真諦法，<a class="t" id="t0455c14"></a><br>苦因生於苦，　　皆應捨離之。<a class="t" id="t0455c15"></a><br>修聖八正道，　　安隱趣涅槃，<a class="t" id="t0455c16"></a><br>世尊教導我，　　我樂是教法。<a class="t" id="t0455c17"></a><br>我證知彼法，　　是故不樂生，<a class="t" id="t0455c18"></a><br>斷除一切愛，　　滅諸無明闇，<a class="t" id="t0455c19"></a><br>逮得於滅盡，　　安住無漏法。<a class="t" id="t0455c20"></a><br>以是故當知，　　波旬墮負處。」</p></blockquote><a class="t" id="t0455c21"></a><p><a class="t-linehead" id="t-linehead0455c21"></a>爾時，波旬而作是念：「此比丘尼善知我心。」憂<a class="t" id="t0455c22"></a>愁悔恨，慚愧還宮。</p><a class="t" id="t0455c23"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
