<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.282"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 282</span><span class="mirror-right">（二八二）</span></h1></div><p><a class="t-linehead" id="t-linehead0472a03"></a>如是我聞：</p><p><a class="t-linehead" id="t-linehead0472a03"></a>一時，佛在舍衛國祇樹給孤<a class="t" id="t0472a04"></a>獨園。爾時，佛告諸比丘：「乃往古昔，俱薩羅國<a class="t" id="t0472a05"></a>有一善彈琴人，名俱<span class="gaiji">［少／兔］<!--gaiji,,1[少／兔],2&#x3779;,3--></span>羅，涉路而行。時有六<a class="t" id="t0472a06"></a>天女各乘宮殿，陵虛而行。天等出宮，語此人<a class="t" id="t0472a07"></a>言：『舅可為我彈奏清琴，我當歌舞。』時彈琴人<a class="t" id="t0472a08"></a>覩其容貌，光明異常，生希有想。問言：『姊妹！作<a class="t" id="t0472a09"></a>何功德，得生斯處？爾先為我說其先因，我當<a class="t" id="t0472a10"></a>為爾彈奏清琴。』天女答曰：『汝今但當為我彈<a class="t" id="t0472a11"></a>琴，我於歌中，自說往緣。』時俱<span class="gaiji">［少／兔］<!--gaiji,,1[少／兔],2&#x3779;,3--></span>羅於六天前<a class="t" id="t0472a12"></a>即鼓琴，時，第一天女而說偈言：</p><a class="t" id="t0472a13"></a><blockquote class="gatha"><p>「『諸能以上衣，　　用施於他人，<a class="t" id="t0472a14"></a><br>　人中生尊勝，　　處天如我今。<a class="t" id="t0472a15"></a><br>　身如真金聚，　　光色甚凞怡，<a class="t" id="t0472a16"></a><br>　天女有數百，　　我為最尊勝。<a class="t" id="t0472a17"></a><br>　施於所愛物，　　其福勝如是。』</p></blockquote><a class="t" id="t0472a18"></a><p><a class="t-linehead" id="t-linehead0472a18"></a>「第二天女復說偈言：</p><a class="t" id="t0472a19"></a><blockquote class="gatha"><p>「『若以諸上味，　　餚饍飲食施，<a class="t" id="t0472a20"></a><br>　生人為男女，　　男女中最勝。<a class="t" id="t0472a21"></a><br>　若生於天上，　　猶如我今日，<a class="t" id="t0472a22"></a><br>　以捨所愛故，　　隨意受快樂。<a class="t" id="t0472a23"></a><br>　汝觀我宮殿，　　乘空自在行，<a class="t" id="t0472a24"></a><br>　身如真金聚，　　光顏甚殊妙。<a class="t" id="t0472a25"></a><br>　天女有數百，　　我為最尊勝，<a class="t" id="t0472a26"></a><br>　施上味飲食，　　獲勝報如是。』</p></blockquote><a class="t" id="t0472a27"></a><p><a class="t-linehead" id="t-linehead0472a27"></a>「第三天女復說偈言：</p><a class="t" id="t0472a28"></a><blockquote class="gatha"><p>「『若以勝妙香，　　布施而修福，<a class="t" id="t0472a29"></a><br>　生人得尊勝，　　處天如我身，<a class="t" id="t0472b01"></a><br>　以捨所愛故，　　隨意受快樂。<a class="t" id="t0472b02"></a><br>　汝觀我宮殿，　　乘空自在行，<a class="t" id="t0472b03"></a><br>　身如真金聚，　　光顏甚殊妙。<a class="t" id="t0472b04"></a><br>　天女有數百，　　我為最尊勝，<a class="t" id="t0472b05"></a><br>　以施勝香故，　　獲報得如是。』</p></blockquote><a class="t" id="t0472b06"></a><p><a class="t-linehead" id="t-linehead0472b06"></a>「第四天女復說偈言：</p><a class="t" id="t0472b07"></a><blockquote class="gatha"><p>「『我本人中時，　　孝事難舅姑，<a class="t" id="t0472b08"></a><br>　罵詈麁惡言，　　我悉能忍受。<a class="t" id="t0472b09"></a><br>　是故於今者，　　獲得此天身，<a class="t" id="t0472b10"></a><br>　以能孝順故，　　隨意受快樂。<a class="t" id="t0472b11"></a><br>　汝觀我宮殿，　　乘空自在行，<a class="t" id="t0472b12"></a><br>　身如真金聚，　　光顏甚殊妙。<a class="t" id="t0472b13"></a><br>　天女有百數，　　我為最尊勝，<a class="t" id="t0472b14"></a><br>　以能孝事故，　　獲勝報如是。』</p></blockquote><a class="t" id="t0472b15"></a><p><a class="t-linehead" id="t-linehead0472b15"></a>「第五天女復說偈言：</p><a class="t" id="t0472b16"></a><blockquote class="gatha"><p>「『我於先身時，　　屬人為婢使，<a class="t" id="t0472b17"></a><br>　奉侍於大家，　　隨順不瞋戾，<a class="t" id="t0472b18"></a><br>　精勤不懈怠，　　早起而晚臥。<a class="t" id="t0472b19"></a><br>　若於大家所，　　得少飲食時，<a class="t" id="t0472b20"></a><br>　分施於沙門，　　及與婆羅門，<a class="t" id="t0472b21"></a><br>　是故得天身，　　隨意受快樂。<a class="t" id="t0472b22"></a><br>　汝觀我宮殿，　　乘空自在行，<a class="t" id="t0472b23"></a><br>　身如真金聚，　　光顏甚殊妙。<a class="t" id="t0472b24"></a><br>　天女數百中，　　我最為尊勝，<a class="t" id="t0472b25"></a><br>　處賤修福田，　　獲勝報如是。』</p></blockquote><a class="t" id="t0472b26"></a><p><a class="t-linehead" id="t-linehead0472b26"></a>「第六天女復說偈言：</p><a class="t" id="t0472b27"></a><blockquote class="gatha"><p>「『我於先身時，　　得見於比丘，<a class="t" id="t0472b28"></a><br>　及以比丘尼，　　生大歡喜心。<a class="t" id="t0472b29"></a><br>　彼教我精勤，　　得聞彼說法，<a class="t" id="t0472c01"></a><br>　一日受齋法，　　是故今生天。<a class="t" id="t0472c02"></a><br>　隨意受快樂，　　汝觀我宮殿，<a class="t" id="t0472c03"></a><br>　乘空自在行，　　身如真金色，<a class="t" id="t0472c04"></a><br>　光顏甚殊妙。　　天女數百中，<a class="t" id="t0472c05"></a><br>　我為最<span class="corr" title="[勝尊&gt;尊勝] cf.【麗】">尊勝</span>。　　汝今且觀我，<a class="t" id="t0472c06"></a><br>　以用善教故，　　獲勝報如是。』</p></blockquote><a class="t" id="t0472c07"></a><p><a class="t-linehead" id="t-linehead0472c07"></a>「時彈琴者復說偈言：</p><a class="t" id="t0472c08"></a><blockquote class="gatha"><p>「『我今極善行，　　可樂薩羅林，<a class="t" id="t0472c09"></a><br>　我今見天女，　　晃曜如電光，<a class="t" id="t0472c10"></a><br>　見聞如斯事，　　還歸造功德。』」</p></blockquote><a class="t" id="t0472c11"></a><p><a class="t-linehead" id="t-linehead0472c11"></a>爾時，比丘聞佛所說，歡喜奉行。</p><a class="t" id="t0472c12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
