<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.81"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 81</span><span class="mirror-right">（八一）</span></h1></div><p><a class="t-linehead" id="t-linehead0401c20"></a>如是我聞：</p><p><a class="t-linehead" id="t-linehead0401c20"></a>一時，佛在舍衛國祇樹給孤<a class="t" id="t0401c21"></a>獨園。爾時，舍衛城中婆私吒婆羅門女，於佛<a class="t" id="t0401c22"></a>法僧前，心信清淨，歸依三寶，心不生疑，苦<a class="t" id="t0401c23"></a>習滅道，亦不生疑，得見四諦，逮第一果，見法<a class="t" id="t0401c24"></a>同等。其夫婆羅門姓，婆羅突邏闍為夫所使，<a class="t" id="t0401c25"></a>足趺倒地，從地起已，叉手合掌，向佛方所，<a class="t" id="t0401c26"></a>而作是言：「南無佛陀、如來、至真、等正覺，真金<a class="t" id="t0401c27"></a>之色，圓光一尋，身體方整，如尼拘陀樹，說法<a class="t" id="t0401c28"></a>第一，第七仙聖，解脫世雄，我之世尊。」</p><p><a class="t-linehead" id="t-linehead0401c28"></a>爾時，其<a class="t" id="t0401c29"></a>夫婆羅門聞婦此語，極生瞋忿，而罵詈言：「汝<a class="t" id="t0402a01"></a>是顛狂旃陀羅也。誰今為此癡旃陀羅，作蠱<a class="t" id="t0402a02"></a>道也？更無如汝極下賤者，汝於三明大婆羅<a class="t" id="t0402a03"></a>門所不能恭敬，方禮禿頭瘦黑之人，如此沙<a class="t" id="t0402a04"></a>門，共耶那邏延斷人種者，極相讚嘆。汝若<a class="t" id="t0402a05"></a>信樂極深厚者，咄我於今，請與汝師，共相講<a class="t" id="t0402a06"></a>論。」</p><p><a class="t-linehead" id="t-linehead0402a06"></a>婦語夫言：「我都不見若沙門、婆羅門、若<a class="t" id="t0402a07"></a>天、若魔、若梵，有能與佛共講論者。」其婦復言：<a class="t" id="t0402a08"></a>「南無佛陀、如來、至真、等正覺，真金之色，身體<a class="t" id="t0402a09"></a>方整，圓光一尋，如尼拘陀樹，說法第一，第七<a class="t" id="t0402a10"></a>仙聖，解脫世雄，我之世尊，汝自知。」</p><p><a class="t-linehead" id="t-linehead0402a10"></a>時，婆羅門<a class="t" id="t0402a11"></a>即詣佛所，問訊已訖，在一面坐，說偈問曰：</p><a class="t" id="t0402a12"></a><blockquote class="gatha"><p>「摧壞何物得安眠？　　除却何法獲無憂？<a class="t" id="t0402a13"></a><br>是何一法能死滅？　　瞿曇沙門為我說。」</p></blockquote><a class="t" id="t0402a14"></a><p><a class="t-linehead" id="t-linehead0402a14"></a>爾時，世尊說偈答言：</p><a class="t" id="t0402a15"></a><blockquote class="gatha"><p>「摧壞瞋恚得安眠，　　除滅瞋恚得無憂，<a class="t" id="t0402a16"></a><br>瞋恚詐親能死害，　　摩納如是應當知，<a class="t" id="t0402a17"></a><br>滅除瞋恚聖所讚，　　能害彼者得無憂。」</p></blockquote><a class="t" id="t0402a18"></a><p><a class="t-linehead" id="t-linehead0402a18"></a>爾時，世尊為婆羅門如應說法，示教利喜，次<a class="t" id="t0402a19"></a>第為說施論、戒論、生天之論，欲為不淨苦惱<a class="t" id="t0402a20"></a>之本，出要為樂，廣示眾善白淨之法。時，婆羅<a class="t" id="t0402a21"></a>門聞佛所說，心開意解，踊躍歡喜。佛知摩納<a class="t" id="t0402a22"></a>心意調濡，踊躍歡喜，心無狐疑，堪任法器，為<a class="t" id="t0402a23"></a>說一法，堪任解悟，如諸佛法，為說四諦，苦<a class="t" id="t0402a24"></a>習盡道，廣為說已。時，婆羅突邏闍聞佛所<a class="t" id="t0402a25"></a>說，如白淨<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>易受染色，即於坐上，見四真諦，<a class="t" id="t0402a26"></a>了達諸法，得法真際，度疑彼岸，不隨於他，得<a class="t" id="t0402a27"></a>無所畏，即從坐起，合掌向佛白言：「世尊！我<a class="t" id="t0402a28"></a>已出離。今欲歸依佛法僧寶，盡我形壽為優<a class="t" id="t0402a29"></a>婆塞，不殺、不盜、不婬、不妄語、不飲酒。」即於佛<a class="t" id="t0402b01"></a>所，得不壞信，禮佛歸家。</p><p><a class="t-linehead" id="t-linehead0402b01"></a>其婦見夫如上歎佛，<a class="t" id="t0402b02"></a>「我師如是，汝共語耶？」夫答婦言：「我不見世間<a class="t" id="t0402b03"></a>若沙門、若婆羅門、若天、若魔、若梵，有能與佛<a class="t" id="t0402b04"></a>共論議者。」復語婦言：「與我衣來。」婦即與之，既<a class="t" id="t0402b05"></a>得衣已，往詣佛所，頂禮佛足，在一面坐，白佛<a class="t" id="t0402b06"></a>言：「世尊！唯願聽我於佛法中出家學道。」佛即<a class="t" id="t0402b07"></a>然許，命一比丘，度使出家。既出家已，稱出家<a class="t" id="t0402b08"></a>法，獨已專精。餘如婆羅突邏闍經中廣說，乃<a class="t" id="t0402b09"></a>至得阿羅漢，心得好解脫。</p><p><a class="t-linehead" id="t-linehead0402b09"></a>佛說是已，諸比丘<a class="t" id="t0402b10"></a>聞佛所說，歡喜奉行。</p><a class="t" id="t0402b11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
