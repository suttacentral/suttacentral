<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.90"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 90</span><span class="mirror-right">（九〇）</span></h1></div><p><a class="t-linehead" id="t-linehead0404b27"></a>如是我聞：</p><p><a class="t-linehead" id="t-linehead0404b27"></a>一時，佛在舍衛國祇樹給孤<a class="t" id="t0404b28"></a>獨園。時有摩納名優北伽，往詣佛所，稽首<a class="t" id="t0404b29"></a>問訊，在一面坐。白佛言：「世尊！婆羅門如法乞<a class="t" id="t0404c01"></a>財，聚斂大祀，教他設祀。如是之祀，為當作<a class="t" id="t0404c02"></a>祀，為當不作？」</p><p><a class="t-linehead" id="t-linehead0404c02"></a>爾時，世尊說偈答言：</p><a class="t" id="t0404c03"></a><blockquote class="gatha"><p>「施設大祀具，　　不擾害群生，<a class="t" id="t0404c04"></a><br>若能如是祀，　　所作皆清淨，<a class="t" id="t0404c05"></a><br>是名祀深隱，　　梵行者所受。<a class="t" id="t0404c06"></a><br>現於世間中，　　名聞極遠者，<a class="t" id="t0404c07"></a><br>遠離於戰諍，　　如是祀可讚，<a class="t" id="t0404c08"></a><br>諸佛所稱善。　　祀及祀之道，<a class="t" id="t0404c09"></a><br>以清淨惠施，　　宜施彼應供，<a class="t" id="t0404c10"></a><br>施時施何處，　　斯名廣大祀，<a class="t" id="t0404c11"></a><br>諸天所信敬。　　以如法聚財，<a class="t" id="t0404c12"></a><br>淨水手自與，　　若能如是祀，<a class="t" id="t0404c13"></a><br>名為自他利，　　必獲大果報。<a class="t" id="t0404c14"></a><br>如是之大祀，　　唯有智者能，<a class="t" id="t0404c15"></a><br>能生於淨信，　　亦得心解脫，<a class="t" id="t0404c16"></a><br>惱害不能加，　　得世間最樂，<a class="t" id="t0404c17"></a><br>得生於勝處，　　名為有智者。」</p></blockquote><a class="t" id="t0404c18"></a><p><a class="t-linehead" id="t-linehead0404c18"></a>佛說是已，優北伽聞佛所說，歡喜而去。</p><a class="t" id="t0404c19"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
