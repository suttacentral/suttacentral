<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.48"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 48</span><span class="mirror-right">（四八）</span></h1></div><p><a class="t-linehead" id="t-linehead0389b29"></a>如是我聞：</p><p><a class="t-linehead" id="t-linehead0389b29"></a>一時，佛在舍衛國祇樹給孤<a class="t" id="t0389c01"></a>獨園。爾時，帝釋來詣佛所，將欲還時，請受一<a class="t" id="t0389c02"></a>戒。何謂一戒？「若我還宮，見諸怨憎，設來害<a class="t" id="t0389c03"></a>我，我於彼所，終不加害。」毘摩質多羅既聞帝<a class="t" id="t0389c04"></a>釋持如是戒，便捉利劍，於路而待。時，釋提桓<a class="t" id="t0389c05"></a>因聞阿脩羅在於路側捉劍而待，遙語阿脩<a class="t" id="t0389c06"></a>羅言：「止！止！汝今自縛。」毘摩質多語帝釋言：「汝<a class="t" id="t0389c07"></a>於佛所，受一戒言：『若我還宮，見諸怨憎，設彼<a class="t" id="t0389c08"></a>害我，我於彼所，終不加惡，豈可不受如是戒<a class="t" id="t0389c09"></a>耶？』」帝釋答言：「我雖受戒，語汝住住，汝今自<a class="t" id="t0389c10"></a>縛。如是之言，於戒無犯。」毘摩質多羅言：「憍<a class="t" id="t0389c11"></a>尸迦放我！」帝釋語言：「汝作呪誓，更於我所，不<a class="t" id="t0389c12"></a>為怨疾，我當放汝。」毘摩質多羅即說誓言：</p><a class="t" id="t0389c13"></a><blockquote class="gatha"><p>「貪瞋妄語謗賢聖，　　如是惡報使我得。」</p></blockquote><a class="t" id="t0389c14"></a><p><a class="t-linehead" id="t-linehead0389c14"></a>爾時，帝釋聞斯誓已，即語毘摩質多羅言：「我<a class="t" id="t0389c15"></a>今放汝。」</p><p><a class="t-linehead" id="t-linehead0389c15"></a>釋提桓因還至佛所，頂禮佛足，白<a class="t" id="t0389c16"></a>佛言：「世尊！毘摩質多羅聞我受戒，即捉利<a class="t" id="t0389c17"></a>劍，在於路側，伺圖於我。時，我遙語阿脩羅<a class="t" id="t0389c18"></a>言：『止！止！汝今自縛。』毘摩質多即語我言：『汝<a class="t" id="t0389c19"></a>於佛所受於一戒，若我還宮，見有怨憎，設<a class="t" id="t0389c20"></a>來害我，我於彼所，終不加惡，豈可不受如是<a class="t" id="t0389c21"></a>戒耶？』我即答言：『我雖受戒，但語汝住，汝今<a class="t" id="t0389c22"></a>自縛。如是之言，於戒無犯。』毘摩質多羅即<a class="t" id="t0389c23"></a>語我言：『憍尸迦！放我！』我即語言：『汝可重誓，<a class="t" id="t0389c24"></a>更於我所，莫生憎疾，我當放汝。』時，毘摩質<a class="t" id="t0389c25"></a>多羅聞我語已，即說誓言：</p><a class="t" id="t0389c26"></a><blockquote class="gatha"><p>「『貪瞋妄語謗賢聖，　　如是惡報使我得。』</p></blockquote><a class="t" id="t0389c27"></a><p><a class="t-linehead" id="t-linehead0389c27"></a>「我聞其誓，即放令去。」帝釋復白佛言：「此阿脩<a class="t" id="t0389c28"></a>羅作重誓已，從今已後，更不作於怨憎惡耶？」<a class="t" id="t0389c29"></a>佛告帝釋：「阿脩羅設不作誓，猶不為惡，況作<a class="t" id="t0390a01"></a>誓已？」</p><p><a class="t-linehead" id="t-linehead0390a01"></a>爾時，帝釋聞佛所說，踊躍歡喜，即於坐<a class="t" id="t0390a02"></a>沒，尋還天宮。</p><a class="t" id="t0390a03"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
