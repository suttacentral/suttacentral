<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.287"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 287</span><span class="mirror-right">（二八七）</span></h1></div><p><a class="t-linehead" id="t-linehead0473c27"></a>如是我聞：</p><p><a class="t-linehead" id="t-linehead0473c27"></a>一時，佛在王舍城毘婆山側<a class="t" id="t0473c28"></a>七葉窟中。時佛為佉陀羅刺脚，極為苦痛，如<a class="t" id="t0473c29"></a>來默受，雖復苦痛，無所請求。</p><p><a class="t-linehead" id="t-linehead0473c29"></a>爾時，有八天子<a class="t" id="t0474a01"></a>顏容端正，來詣佛所。中有一天言：「沙門瞿曇<a class="t" id="t0474a02"></a>實是丈夫人中師子，雖受苦痛，不捨念覺，心<a class="t" id="t0474a03"></a>無惱異，若復有人於瞿曇大師子所生誹謗<a class="t" id="t0474a04"></a>者，當知是人甚大愚癡。」</p><p><a class="t-linehead" id="t-linehead0474a04"></a>第二天亦作是說：「瞿<a class="t" id="t0474a05"></a>曇沙門丈夫龍象，雖受苦痛，不捨念覺，心無<a class="t" id="t0474a06"></a>惱異，若復有人於瞿曇龍象所生誹謗者，當<a class="t" id="t0474a07"></a>知是人甚大愚癡。」</p><p><a class="t-linehead" id="t-linehead0474a07"></a>第三天復作是言：「沙門瞿<a class="t" id="t0474a08"></a>曇如善乘牛。」第四天復作是言：「沙門瞿曇如<a class="t" id="t0474a09"></a>善乘馬。」第五天復作是言：「沙門瞿曇猶如牛<a class="t" id="t0474a10"></a>王。」第六天復作是言：「沙門瞿曇無上丈夫。」第<a class="t" id="t0474a11"></a>七天復作是言：「沙門瞿曇人中蓮花。」</p><p><a class="t-linehead" id="t-linehead0474a11"></a>第八天<a class="t" id="t0474a12"></a>復作是言：「沙門瞿曇猶如分陀利，觀彼禪寂，<a class="t" id="t0474a13"></a>極為善定，終不矜高，亦不卑下。止故解脫，解<a class="t" id="t0474a14"></a>脫故止。」時第八天即說偈言：</p><a class="t" id="t0474a15"></a><blockquote class="gatha"><p>「非彼清淨心，　　假使滿百千，<a class="t" id="t0474a16"></a><br>通達五比施，　　為於戒取縛，<a class="t" id="t0474a17"></a><br>沒溺愛欲海，　　不能度彼岸。」</p></blockquote><a class="t" id="t0474a18"></a><p><a class="t-linehead" id="t-linehead0474a18"></a>爾時，八天說此偈已，頂禮佛足，還其所止。</p><a class="t" id="t0474a19"></a><blockquote class="gatha"><p>垂下及遮止　　名稱及技能<a class="t" id="t0474a20"></a><br>彈琴并棄捨　　種別、善丈夫<a class="t" id="t0474a21"></a><br>慳貪不惠施　　八天為第十</p></blockquote><a class="t" id="t0474a22"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
