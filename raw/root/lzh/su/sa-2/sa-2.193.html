<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.193"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 193</span><span class="mirror-right">（一九三）</span></h1></div><p><a class="t-linehead" id="t-linehead0444a05"></a>爾時，尊者僧提迦旃延在那提城群寔<a class="t" id="t0444a06"></a>迦所住之處。爾時，犢子梵志以緣事故，往詣<a class="t" id="t0444a07"></a>彼城。既至彼已，營事已訖，即便往彼尊者僧<a class="t" id="t0444a08"></a>提迦旃延所，相問訊已，在一面坐。白尊者言：<a class="t" id="t0444a09"></a>「我有所疑，欲相諮問，汝若閑裕，聽我所問，願<a class="t" id="t0444a10"></a>為解說。」</p><p><a class="t-linehead" id="t-linehead0444a10"></a>尊者告言：「犢子！我聽汝問，然後乃知。」</p><a class="t" id="t0444a11"></a><p><a class="t-linehead" id="t-linehead0444a11"></a>犢子問言：「以何因緣故，諸餘沙門、婆羅門，<a class="t" id="t0444a12"></a>有人來問，死此生彼，死此不生彼，乃至非生<a class="t" id="t0444a13"></a>彼非非生彼，悉皆能答；沙門瞿曇為以此<a class="t" id="t0444a14"></a>問，色死此生彼，乃至非生彼非非生彼，無義<a class="t" id="t0444a15"></a>理故，置不答乎？」</p><p><a class="t-linehead" id="t-linehead0444a15"></a>尊者告言：「我今問汝，隨汝所<a class="t" id="t0444a16"></a>解，而答於我。於汝意云何？若因若緣，若行若<a class="t" id="t0444a17"></a>根本，若行所從生，若色若無色，若有想若無<a class="t" id="t0444a18"></a>想，以此因，以此緣，以此行，以此根本，以此<a class="t" id="t0444a19"></a>行所從生，無餘寂滅，無想盡處，若如是等，無<a class="t" id="t0444a20"></a>有因緣，無行無相，及盡滅法，如來寧可說，死<a class="t" id="t0444a21"></a>此生彼，乃至說非生彼非非生彼耶？」</p><p><a class="t-linehead" id="t-linehead0444a21"></a>犢子言：<a class="t" id="t0444a22"></a>「迦旃延！如是因，如是緣，如是行，如是根本，<a class="t" id="t0444a23"></a>如是行所從生，是色是無色，是想是無想，此<a class="t" id="t0444a24"></a>等諸法，皆至無餘盡滅，無想滅盡，是等諸法，<a class="t" id="t0444a25"></a>無有因緣，如來云何而當說之？」犢子聞已，心<a class="t" id="t0444a26"></a>懷歡喜，問尊者言：「汝為佛弟子，從來久近？」</p><p><a class="t-linehead" id="t-linehead0444a26"></a>尊<a class="t" id="t0444a27"></a>者答言：「我為佛弟子，始過三年。」</p><p><a class="t-linehead" id="t-linehead0444a27"></a>犢子言：「迦<a class="t" id="t0444a28"></a>旃延！汝獲大利，能於眾中，身口智慧辯才如<a class="t" id="t0444a29"></a>是，於少時中，能具斯事，實為希有。」犢子言：<a class="t" id="t0444b01"></a>「我今緣事，欲還所止。」</p><p><a class="t-linehead" id="t-linehead0444b01"></a>尊者言：「宜知是時。」</p><p><a class="t-linehead" id="t-linehead0444b01"></a>犢子<a class="t" id="t0444b02"></a>梵志聞尊者語，歡喜而去。</p><a class="t" id="t0444b03"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
