<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t755">
<article>
<div class="mirror hgroup">
<h1 class="mirror-row">
<span class="mirror-left latin">T No. 755</span><span class="mirror-right">佛說淨意優婆塞所問經</span>
</h1>
</div>
　<a class="t" id="t0588c05"></a><a class="t" id="t0588c06"></a><a class="t" id="t0588c07"></a>
<p class="suttainfo latin"><span class="juannum">No. 755</span><br>
<a class="t" id="t0588c08"></a> <span class="t-juanname">佛說淨意優婆塞所問經</span><br>
<a class="t" id="t0588c09"></a><a class="t" id="t0588c10"></a> <span class="t-byline">西天譯經三藏朝奉大夫<a class="t" id="t0588c11"></a>試光祿卿傳法大師賜紫<a class="t" id="t0588c12"></a>臣施護奉　詔譯</span></p>
<a class="t" id="t0588c13"></a>
<p><a class="t-linehead" id="t-linehead0588c13"></a>如是我聞：</p>
<p>一時，佛在舍衛國祇樹給孤獨園，<a class="t" id="t0588c14"></a>與大眾俱。是時，城中有一族姓兜泥耶子，名<a class="t" id="t0588c15"></a>曰淨意，來詣佛所。到佛所已，見佛相好，心生<a class="t" id="t0588c16"></a>歡喜種種稱讚，合掌恭敬禮佛足已，退住一<a class="t" id="t0588c17"></a>面。</p>
<a class="t" id="t0588c18"></a>
<p><a class="t-linehead" id="t-linehead0588c18"></a>時，淨意兜泥耶子，前白佛言：「世尊！我有少法，<a class="t" id="t0588c19"></a>欲伸請問，願佛世尊聽許我說。」</p>
<a class="t" id="t0588c20"></a>
<p><a class="t-linehead" id="t-linehead0588c20"></a>佛言：「淨意！隨有所疑，今恣汝問，佛當一一為<a class="t" id="t0588c21"></a>汝開決。」</p>
<a class="t" id="t0588c22"></a>
<p><a class="t-linehead" id="t-linehead0588c22"></a>爾時，淨意兜泥耶子白佛言：「世尊！我見世間<a class="t" id="t0588c23"></a>一切人眾，種種行相而各差別，或見有人得<a class="t" id="t0588c24"></a>長壽者，有短壽者；有多病者，有少病者；有端<a class="t" id="t0588c25"></a>正者，有醜陋者；有如意者，有不如意者；有生<a class="t" id="t0588c26"></a>下族者，有生上族者；有富貴者，有貧窮者；有<a class="t" id="t0588c27"></a>愚癡者，有智慧者，如是等類，種種差別。以何<a class="t" id="t0588c28"></a>因緣，報應如是？願佛世尊為我宣說。」</p>
<a class="t" id="t0588c29"></a>
<p><a class="t-linehead" id="t-linehead0588c29"></a>佛言：「淨意！汝今當知世間眾生，所作因行<a class="t" id="t0589a01"></a>有差別故，其所得果而各有異。」時，淨意兜泥<a class="t" id="t0589a02"></a>耶子復白佛言：「世尊！如佛所言因果差別，願<a class="t" id="t0589a03"></a>佛世尊略為開示、若廣說者。我於是義，不能<a class="t" id="t0589a04"></a>解了。」佛言：「淨意！汝當諦聽如善作意，今為汝<a class="t" id="t0589a05"></a>說。」是時，淨意兜泥耶子受教而聽。</p>
<p><a class="t-linehead" id="t-linehead0589a05"></a>佛言：「淨<a class="t" id="t0589a06"></a>意！汝今當知，世間一類男子、女人心懷惡毒，<a class="t" id="t0589a07"></a>或時持刀、或時執杖，伺求方便殺害生命，無<a class="t" id="t0589a08"></a>悲愍心不生慚愧，或自手殺、或教他殺。由此<a class="t" id="t0589a09"></a>因緣，身壞命終墮在惡趣，受地獄苦。地獄報<a class="t" id="t0589a10"></a>盡縱得為人，在在所生壽命短促。淨意當<a class="t" id="t0589a11"></a>知，由殺命因，獲短壽果。</p>
<a class="t" id="t0589a12"></a>
<p><a class="t-linehead" id="t-linehead0589a12"></a>「復次，淨意！世間一類男子、女人心無惡毒，不<a class="t" id="t0589a13"></a>持刀杖不殺生命，具悲愍心有大慚愧。由此<a class="t" id="t0589a14"></a>因緣，身壞命終得生善趣，受天人身。天中報<a class="t" id="t0589a15"></a>盡來生人間，在在所生壽命長遠。淨意當<a class="t" id="t0589a16"></a>知，由不殺因，感長壽果。</p>
<a class="t" id="t0589a17"></a>
<p><a class="t-linehead" id="t-linehead0589a17"></a>「復次，淨意！世間一類男子、女人，或時執持杖、<a class="t" id="t0589a18"></a>木、瓦、石打擲有情，或復自手觸惱於人。由此<a class="t" id="t0589a19"></a>因緣，身壞命終墮在惡趣，受地獄苦。地獄報<a class="t" id="t0589a20"></a>盡縱得為人，在在所生多諸疾病。淨意當<a class="t" id="t0589a21"></a>知，由惱害因，感多病果。</p>
<a class="t" id="t0589a22"></a>
<p><a class="t-linehead" id="t-linehead0589a22"></a>「復次，淨意，世間一類男子、女人，不持杖、木、瓦、<a class="t" id="t0589a23"></a>石打擲有情，不以自手觸惱於人。由此因緣，<a class="t" id="t0589a24"></a>身壞命終得生善趣，受天人身。天中報盡來<a class="t" id="t0589a25"></a>生人間，在在所生少諸疾病。淨意當知，由不<a class="t" id="t0589a26"></a>惱害因，感少病果。</p>
<a class="t" id="t0589a27"></a>
<p><a class="t-linehead" id="t-linehead0589a27"></a>「復次，淨意！世間一類男子、女人，常起忿恨瞋<a class="t" id="t0589a28"></a>恚之心，生諸過失。由此因緣，身壞命終墮在<a class="t" id="t0589a29"></a>惡趣，受地獄苦。地獄報盡縱得為人，在在所<a class="t" id="t0589b01"></a>生相貌醜陋。淨意當知，由忿恚因，感醜陋<a class="t" id="t0589b02"></a>果。</p>
<a class="t" id="t0589b03"></a>
<p><a class="t-linehead" id="t-linehead0589b03"></a>「復次，淨意！世間一類男子、女人，不起忿恨瞋<a class="t" id="t0589b04"></a>恚之心，不生過失。由此因緣，身壞命終得生<a class="t" id="t0589b05"></a>善趣，受天人身。天中報盡來生人間，在在<a class="t" id="t0589b06"></a>所生相貌端正。淨意當知，由不忿恚因，感端<a class="t" id="t0589b07"></a>正果。</p>
<a class="t" id="t0589b08"></a>
<p><a class="t-linehead" id="t-linehead0589b08"></a>「復次，淨意！世間一類男子、女人，若見他人所<a class="t" id="t0589b09"></a>有利養，乃至名聞諸可意事，即以方便而為<a class="t" id="t0589b10"></a>障礙，不令他得。由此因緣，身壞命終墮在惡<a class="t" id="t0589b11"></a>趣，受地獄苦。地獄報盡縱得為人，在在所<a class="t" id="t0589b12"></a>生，凡所施作皆不如意。淨意當知，由障可<a class="t" id="t0589b13"></a>意事因，感不如意果。</p>
<a class="t" id="t0589b14"></a>
<p><a class="t-linehead" id="t-linehead0589b14"></a>「復次，淨意！世間一類男子、女人，若見他人所<a class="t" id="t0589b15"></a>有利養，乃至名聞諸可意事，不以方便而為<a class="t" id="t0589b16"></a>障礙，欲令他得。由此因緣，身壞命終得生善<a class="t" id="t0589b17"></a>趣，受天人身。天中報盡來生人間，在在所<a class="t" id="t0589b18"></a>生，凡所施作悉得如意。淨意當知，由不障他<a class="t" id="t0589b19"></a>可意事因，感如意果。</p>
<a class="t" id="t0589b20"></a>
<p><a class="t-linehead" id="t-linehead0589b20"></a>「復次，淨意！世間一類男子、女人，於他人所應<a class="t" id="t0589b21"></a>尊重者而不尊重，所應恭敬而不恭敬，所應<a class="t" id="t0589b22"></a>供養而不供養，常起我慢，自高其心。由此因<a class="t" id="t0589b23"></a>緣，身壞命終墮在惡趣，受地獄苦。地獄報<a class="t" id="t0589b24"></a>盡縱得為人，在在所生，常生下族。淨意當<a class="t" id="t0589b25"></a>知，由起我慢自高為因，感下族果。</p>
<a class="t" id="t0589b26"></a>
<p><a class="t-linehead" id="t-linehead0589b26"></a>「復次，淨意！世間一類男子、女人，於他人所應<a class="t" id="t0589b27"></a>尊重者即起尊重，所應恭敬即起恭敬，所應<a class="t" id="t0589b28"></a>供養即當供養，不起我慢自高之心。由此因<a class="t" id="t0589b29"></a>緣，身壞命終得生善趣，受天人身。天中報<a class="t" id="t0589c01"></a>盡來生人間，在在所生，常生上族。淨意當<a class="t" id="t0589c02"></a>知，由不起我慢自高為因，感上族果。</p>
<a class="t" id="t0589c03"></a>
<p><a class="t-linehead" id="t-linehead0589c03"></a>「復次，淨意！世間一類男子、女人，其心慳悋，不<a class="t" id="t0589c04"></a>以飲食、衣服、臥具、醫藥、住舍、床座，乃至不以<a class="t" id="t0589c05"></a>塗香、末香，施諸沙門、婆羅門等。由此因緣，身<a class="t" id="t0589c06"></a>壞命終墮在惡趣，受地獄苦。地獄報盡縱得<a class="t" id="t0589c07"></a>為人，在在所生貧窮闕乏。淨意當知，由慳悋<a class="t" id="t0589c08"></a>因，感貧窮果。</p>
<a class="t" id="t0589c09"></a>
<p><a class="t-linehead" id="t-linehead0589c09"></a>「復次，淨意！世間一類男子、女人，心不慳悋，常<a class="t" id="t0589c10"></a>以飲食、衣服、臥具、醫藥、住舍、床座，乃至塗香、<a class="t" id="t0589c11"></a>末香，施諸沙門、婆羅門等。由此因緣，身壞命<a class="t" id="t0589c12"></a>終得生善趣，受天人身。天中報盡來生人<a class="t" id="t0589c13"></a>間，在在所生富貴自在。淨意當知，由不慳<a class="t" id="t0589c14"></a>悋因，感富貴果。</p>
<a class="t" id="t0589c15"></a>
<p><a class="t-linehead" id="t-linehead0589c15"></a>「復次，淨意！世間一類男子、女人，心不愛樂正<a class="t" id="t0589c16"></a>法經典，又復不於沙門、婆羅門所請問諸義：<a class="t" id="t0589c17"></a>何者是善？何者不善？何者應發起？何者不應<a class="t" id="t0589c18"></a>發起？何者應行？何者不應行？不能如是請問<a class="t" id="t0589c19"></a>開決。由此因緣，身壞命終墮在惡趣，受地獄<a class="t" id="t0589c20"></a>苦。地獄報盡縱得為人，在在所生愚癡無<a class="t" id="t0589c21"></a>智。淨意當知，由不樂法、不問法因，感愚癡<a class="t" id="t0589c22"></a>果。</p>
<a class="t" id="t0589c23"></a>
<p><a class="t-linehead" id="t-linehead0589c23"></a>「復次，淨意！世間一類男子、女人，心常愛樂正<a class="t" id="t0589c24"></a>法經典，又復能於沙門、婆羅門所請問諸義：<a class="t" id="t0589c25"></a>何者是善？何者不善？何者應發起？何者不應<a class="t" id="t0589c26"></a>發起？何者應行？何者不應行？而能如是請問<a class="t" id="t0589c27"></a>開決。由此因緣，身壞命終得生善趣，受天人<a class="t" id="t0589c28"></a>身。天中報盡來生人間，在在所生具大智<a class="t" id="t0589c29"></a>慧。淨意當知，由愛樂法、請問法因，感智慧<a class="t" id="t0590a01"></a>果。</p>
<a class="t" id="t0590a02"></a>
<p><a class="t-linehead" id="t-linehead0590a02"></a>「復次，淨意！如我上說，如是因果種種差別。是<a class="t" id="t0590a03"></a>故當知，短壽因得短壽果，長壽因得長壽果；<a class="t" id="t0590a04"></a>多病因得多病果，少病因得少病果；醜陋因<a class="t" id="t0590a05"></a>得醜陋果，端正因得端正果；不如意因得不<a class="t" id="t0590a06"></a>如意果，如意因得如意果；下族因得下族果，<a class="t" id="t0590a07"></a>上族因得上族果；貧窮因得貧窮果，富貴因<a class="t" id="t0590a08"></a>得富貴果；愚癡因得愚癡果，智慧因得智慧<a class="t" id="t0590a09"></a>果。淨意！是故汝今如實了知，短壽因果是佛<a class="t" id="t0590a10"></a>所說，長壽因果是佛所說，多病因果是佛所<a class="t" id="t0590a11"></a>說，少病因果是佛所說，醜陋因果是佛所<a class="t" id="t0590a12"></a>說，端正因果是佛所說，不如意因果是佛<a class="t" id="t0590a13"></a>所說，如意因果是佛所說，下族因果是佛所<a class="t" id="t0590a14"></a>說，上族因果是佛所說，貧窮因果是佛所<a class="t" id="t0590a15"></a>說，富貴因果是佛所說，愚癡因果是佛所<a class="t" id="t0590a16"></a>說，智慧因果是佛所說，是故智者如說而行。</p>
<a class="t" id="t0590a17"></a>
<p><a class="t-linehead" id="t-linehead0590a17"></a>「淨意當知，佛說長壽為勝善報，少病為勝善<a class="t" id="t0590a18"></a>報，端正為勝善報，如意為勝善報，上族為勝<a class="t" id="t0590a19"></a>善報，富貴為勝善報，智慧為勝善報。淨意！如<a class="t" id="t0590a20"></a>是等法是佛所說，汝當修學。」</p>
<a class="t" id="t0590a21"></a>
<p><a class="t-linehead" id="t-linehead0590a21"></a>爾時，淨意兜泥耶子聞是法已，心生歡喜，白<a class="t" id="t0590a22"></a>佛言：「世尊！譬如世間諸黑闇處，不能通達所<a class="t" id="t0590a23"></a>行之道，雖有眼目不能觀照。若有智者持以<a class="t" id="t0590a24"></a>燈炬，彼所行道悉能通達。世尊亦復如是，善<a class="t" id="t0590a25"></a>說正法破諸無智，而能一一分別諸法。是善，<a class="t" id="t0590a26"></a>是不善；是應發起，是不應發起；是所應行，是<a class="t" id="t0590a27"></a>不應行。如是等法，唯佛如來、應供、正等正覺<a class="t" id="t0590a28"></a>出現世間能善宣說。我於今日快得善利，我<a class="t" id="t0590a29"></a>今歸佛、歸法、歸苾芻僧，持不殺等戒，為優婆<a class="t" id="t0590b01"></a>塞。願佛世尊攝受於我。」佛言：「善哉！今攝受<a class="t" id="t0590b02"></a>汝。」</p>
<a class="t" id="t0590b03"></a>
<p><a class="t-linehead" id="t-linehead0590b03"></a>時，淨意優婆塞，即白佛言：「世尊！今此舍衛<a class="t" id="t0590b04"></a>城中諸族姓子，若聞是事，咸應念言：『兜泥耶<a class="t" id="t0590b05"></a>子於長夜中，善為眾生利益開導。』」爾時，淨意<a class="t" id="t0590b06"></a>優婆塞作是語已，禮佛而退。</p>
<a class="t" id="t0590b07"></a>
<p class="endsutta"><span class="t-juanname">佛說淨意優婆塞所問經</span></p>
</article>
<aside id="metaarea">
<p>This is Tashō vol. 17 sūtra no. 755. The text is from <a href="http://tripitaka.cbeta.org/T17n0755" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
