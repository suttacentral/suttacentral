<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t744">
<article>
<div class="mirror hgroup">
<h1 class="mirror-row">
<span class="mirror-left latin">T No. 744</span><span class="mirror-right">佛說除恐災患經</span>
</h1>
</div>
　<a class="t" id="t0552a01"></a><a class="t" id="t0552a02"></a>
<p class="suttainfo latin"><span class="juannum">No. 744</span><br>
<a class="t" id="t0552a03"></a> <span class="t-juanname">佛說除恐災患經</span><br>
<a class="t" id="t0552a04"></a><a class="t" id="t0552a05"></a> <span class="t-byline">乞伏秦沙門釋聖堅譯</span></p>
<a class="t" id="t0552a06"></a>
<p><a class="t-linehead" id="t-linehead0552a06"></a>聞如是：</p>
<p>一時，佛遊王舍城竹林精舍，與四部<a class="t" id="t0552a07"></a>弟子大眾俱會，說上妙法。</p>
<p><a class="t-linehead" id="t-linehead0552a07"></a>爾時，維耶離國<a class="t" id="t0552a08"></a>厲氣疫疾，威猛赫赫猶如熾火，死亡無數，<a class="t" id="t0552a09"></a>無所歸趣，無方療救。國王、大臣、長者、居士、婆<a class="t" id="t0552a10"></a>羅門集會博議：「國遭災患，非邪所摧，疫火<a class="t" id="t0552a11"></a>所燒，死亡無數。當以何義，設何方便，以除<a class="t" id="t0552a12"></a>災害？」婆羅門議言：「當於諸城門，設祠祀壇。」或<a class="t" id="t0552a13"></a>有議言：「當於城中四衢路頭，立大祠祀，禳<a class="t" id="t0552a14"></a>却害氣。」或有議言：「當用白馬、白駝、白牛、白羊、<a class="t" id="t0552a15"></a>白雞、白狗，種種百頭而以祠祀，鎮厭解除，以<a class="t" id="t0552a16"></a>禳却之。」</p>
<p><a class="t-linehead" id="t-linehead0552a16"></a>時眾會中，有一長者名曰彈尼<a class="t" id="t0552a17"></a><span class="t-note">（晉言才明）</span>，奉佛五戒，修行十善，為清信士，諦證道<a class="t" id="t0552a18"></a>跡，時發議曰：「唯聽所言，國遭災患，死亡無<a class="t" id="t0552a19"></a>數；如仁等議，害生救命，豈得然乎？以先世時<a class="t" id="t0552a20"></a>所行不善，今遭斯厄。當設方便，以善禳惡，<a class="t" id="t0552a21"></a>永無苦別；如何反倒，行害求安，長夜受苦，<a class="t" id="t0552a22"></a>無有出期。」</p>
<p><a class="t-linehead" id="t-linehead0552a22"></a>時諸大會，問才明曰：「當設何議？」</p>
<a class="t" id="t0552a23"></a>
<p><a class="t-linehead" id="t-linehead0552a23"></a>才明對曰：「世有大怙，三千世界、天人之師，一<a class="t" id="t0552a24"></a>切覆護，慈愍眾生，號名為佛，獨步三界。若<a class="t" id="t0552a25"></a>能降致，光臨國者，災害可除。」大眾聞之，皆然<a class="t" id="t0552a26"></a>其議，莫不稱善。</p>
<p><a class="t-linehead" id="t-linehead0552a26"></a>才明又曰：「佛無數劫，修治六<a class="t" id="t0552a27"></a>度，布施無限，國城財寶、象馬車乘、頭目髓<a class="t" id="t0552a28"></a>腦、肌體妻子，戒忍、精進、一心、智慧，每生自<a class="t" id="t0552a29"></a>尅，不可計量，以求佛道，不為己身，但為眾<a class="t" id="t0552b01"></a>生，救濟危厄，消除眾患，生老病死，地獄、鬼<a class="t" id="t0552b02"></a>神、畜生之苦。今成佛道，順其本誓，周行濟救，<a class="t" id="t0552b03"></a>授甘露藥，消除眾生今世、後世苦毒之患，永<a class="t" id="t0552b04"></a>令獲安。」</p>
<p><a class="t-linehead" id="t-linehead0552b04"></a>眾會咸曰：「如仁所言，甚誠大快。佛在<a class="t" id="t0552b05"></a>王舍，阿闍世王與吾國嫌，豈當聽佛來至此<a class="t" id="t0552b06"></a>耶？」或復有言：「儻聽佛來。」</p>
<p><a class="t-linehead" id="t-linehead0552b06"></a>時，才明曰：「佛興出<a class="t" id="t0552b07"></a>世，救眾生苦，猶如虛空，無所罣礙，誰能制<a class="t" id="t0552b08"></a>止？猶如日光，萬物萌生，莫不蒙育！佛憐國<a class="t" id="t0552b09"></a>厄，必來無疑。但遣重使，貢遺琦珍，溫辭雅<a class="t" id="t0552b10"></a>謝，詣阿闍世；又別歸佛，委命酸切。心雖懷<a class="t" id="t0552b11"></a>嫌，信使賢重，貢遺妙寶，辭理柔軟，事無不<a class="t" id="t0552b12"></a>泰。自古已來，隣國不恊，還相侵叛，皆由明<a class="t" id="t0552b13"></a>使，名寶重貢，軟辭遜順，而得和恊。」展轉相<a class="t" id="t0552b14"></a>謂，思誰任使。</p>
<p><a class="t-linehead" id="t-linehead0552b14"></a>爾時，大眾、國王、大臣、長者、居<a class="t" id="t0552b15"></a>士皆同意言：「唯清信士長者才明，是佛弟<a class="t" id="t0552b16"></a>子，可以為使，往行請佛。所以者何？先眾開建<a class="t" id="t0552b17"></a>請佛之議。」便告才明：「唯仁可往，詣王舍國，與<a class="t" id="t0552b18"></a>王相問，求請佛來。」</p>
<p><a class="t-linehead" id="t-linehead0552b18"></a>爾時才明，受使欲往。於<a class="t" id="t0552b19"></a>時，大眾皆起退坐，向佛方面，叉手長跪，五體<a class="t" id="t0552b20"></a>投地，以頂禮佛，跪告才明：「佛天中天，慈悲喜<a class="t" id="t0552b21"></a>護，加於群生，唯憐鄙國遭遇大患，疾病死<a class="t" id="t0552b22"></a>亡，猶猛野火焚燒草木，普遭困厄。幸佛世尊<a class="t" id="t0552b23"></a>猶冥求曉，寒願朝陽，渴暑陰飲，病追良醫，<a class="t" id="t0552b24"></a>迷者求導。唯願，世尊！垂降救濟，授甘露法，<a class="t" id="t0552b25"></a>令得穌息。」</p>
<p><a class="t-linehead" id="t-linehead0552b25"></a>於是，才明受命為使，詣羅閱祇，涉<a class="t" id="t0552b26"></a>路徑達，到王舍城，詣門求通書命貢遺。時王<a class="t" id="t0552b27"></a>聽見，才明啟言：「奉使詣國，前雖不和，無他<a class="t" id="t0552b28"></a>重隙，故先致虔，除前不協，俱綏萬民。佛興於<a class="t" id="t0552b29"></a>世大慈普覆，國有重患，因命請佛。唯願大王，<a class="t" id="t0552c01"></a>勸佛迴光，顧臨鄙國，救濟災患，冀蒙神祐。」</p>
<p><a class="t-linehead" id="t-linehead0552c01"></a>王<a class="t" id="t0552c02"></a>默思惟：「適欲留佛，令不出國，無理得爾，非力<a class="t" id="t0552c03"></a>所制。佛以大慈，普許十方，等視憎愛，救濟為<a class="t" id="t0552c04"></a>務，以是之故，不可留之。」便告才明：「可詣佛<a class="t" id="t0552c05"></a>所，宣貴國命。」</p>
<p><a class="t-linehead" id="t-linehead0552c05"></a>於是，才明辭詣竹林，行到精<a class="t" id="t0552c06"></a>舍。見佛世尊，盡虔禮敬，五體投地，右遶三<a class="t" id="t0552c07"></a>匝，長跪叉手，而白佛言：「維耶離國諸王、大<a class="t" id="t0552c08"></a>臣、長者、居士，遙禮佛足。唯天中天，普慈眾<a class="t" id="t0552c09"></a>生，莫不蒙濟。鄙國遭厄，唯願世尊，垂恩降<a class="t" id="t0552c10"></a>光，憐愍苦厄，令得穌息。」時佛默然，許其所<a class="t" id="t0552c11"></a>請。才明見佛受請許往，歡喜無量。</p>
<p><a class="t-linehead" id="t-linehead0552c11"></a>時王舍國<a class="t" id="t0552c12"></a>境內神祇、天、龍、鬼神，知佛受請，當詣他國，莫<a class="t" id="t0552c13"></a>不躁動，慘然不悅，便現感應，語其國王阿闍<a class="t" id="t0552c14"></a>世曰：「大王如何安然無憂？於今不久，當違<a class="t" id="t0552c15"></a>離佛，猶如嬰兒失其二親，喻行曠路斷失水<a class="t" id="t0552c16"></a>漿，譬如猛寒亡失衣裳。今佛當行，國失恃怙，<a class="t" id="t0552c17"></a>其喻如是。」</p>
<p><a class="t-linehead" id="t-linehead0552c17"></a>王聞神祇降應說是，情即愴然，甚<a class="t" id="t0552c18"></a>懷愁苦，默然思惟：「眾生頑愚，志性鈍濁，今離<a class="t" id="t0552c19"></a>世尊，安從復得智慧之礪磨瑩鈍心？誰當濟<a class="t" id="t0552c20"></a>其塵勞重愆？宿世重責，誰當誨除？一切眾生，<a class="t" id="t0552c21"></a>重罪令輕？吾等久在生死牢獄，重關所閉，誰<a class="t" id="t0552c22"></a>當復以正法之鑰，開生死獄重關牢閉？吾等<a class="t" id="t0552c23"></a>普為勞垢，盛陽暑熱所炙，安從復得佛清涼<a class="t" id="t0552c24"></a>教月精明珠，消除炎熱？」</p>
<p><a class="t-linehead" id="t-linehead0552c24"></a>王即勅嚴駕，出詣<a class="t" id="t0552c25"></a>佛所，稽首佛足，右遶三匝，却坐常位。時佛為<a class="t" id="t0552c26"></a>王說正法化，初中竟善，淨身口意，清淨微<a class="t" id="t0552c27"></a>妙。王心歡喜，叉手白佛：「頃維耶離，使請世<a class="t" id="t0552c28"></a>尊，承已許往，心甚懷慘，無方留尊。唯垂矜<a class="t" id="t0552c29"></a>愍，特受鄙請，住宮三月。」</p>
<p><a class="t-linehead" id="t-linehead0552c29"></a>佛告王言：「眾生可<a class="t" id="t0553a01"></a>傷，若住三月，何時當周眾苦厄者？吾無數劫，<a class="t" id="t0553a02"></a>苦身求道，為眾生故，願欲成佛，以甘露藥，施<a class="t" id="t0553a03"></a>於眾生。今願已成，猶如有人合和神藥，欲救<a class="t" id="t0553a04"></a>眾患；值遇病者，違其本誓而不授與，則非良<a class="t" id="t0553a05"></a>醫。若在江側，見漂流人，不往救度，非賢士<a class="t" id="t0553a06"></a>宜。若於曠野，見失路者，不示正道，是則非<a class="t" id="t0553a07"></a>仁。吾以大慈，普愍眾生，故遊諸國，縣邑村<a class="t" id="t0553a08"></a>落，救濟眾苦，賦甘露藥，無恃者恃，無歸者<a class="t" id="t0553a09"></a>歸。」</p>
<p><a class="t-linehead" id="t-linehead0553a09"></a>王重白佛：「唯垂慈恩，許受二月。」佛故不<a class="t" id="t0553a10"></a>許。王重慇懃，長跪叉手，垂泣白言：「命難可<a class="t" id="t0553a11"></a>保，猶露然燈，遇無常風，奄忽便滅。今與佛<a class="t" id="t0553a12"></a>別，何時當復更覩尊顏，幸受二月？」佛重不許。<a class="t" id="t0553a13"></a>王便投身於佛足下：「唯願世尊特加大慈，與<a class="t" id="t0553a14"></a>弟子眾，許住一月。」世尊不忍，即便許受。</p>
<p><a class="t-linehead" id="t-linehead0553a14"></a>王便<a class="t" id="t0553a15"></a>還起，心悅懷敬，遶佛三匝，禮辭還宮。勅厨饌<a class="t" id="t0553a16"></a>具百味之飯，極令精好，鮮甘香潔，宮裏張施，<a class="t" id="t0553a17"></a>繒綵幡蓋，雜寶床机，綩綖坐具。掃除繕治，香<a class="t" id="t0553a18"></a>汁灑地，眾事辦畢。明日時至，王於正路，遙<a class="t" id="t0553a19"></a>向世尊，燒香長跪：「佛天中天！聖達知時，願與<a class="t" id="t0553a20"></a>聖眾迴降神光，到宮蔬食。」</p>
<p><a class="t-linehead" id="t-linehead0553a20"></a>於時，世尊勅諸弟<a class="t" id="t0553a21"></a>子，法服執器，行詣王請。佛與聖眾俱到王<a class="t" id="t0553a22"></a>宮，王即盡虔，花香伎樂，宮門迎佛，入各就<a class="t" id="t0553a23"></a>坐。王自行水，周遍聖眾，手自斟酌，百味飯<a class="t" id="t0553a24"></a>食，鮮潔香甘，一切平等。日日供養飯食、臥具、<a class="t" id="t0553a25"></a>疾藥所須。令勅外宮，治填道路，種植街樹；<a class="t" id="t0553a26"></a>七行街路乃至江水，頓息帳幔及床座具，嚴<a class="t" id="t0553a27"></a>飾幡蓋，猶如天街；更新造作五百七寶蓋。</p>
<p><a class="t-linehead" id="t-linehead0553a27"></a>維<a class="t" id="t0553a28"></a>耶離國，聞佛當至，亦復平治七行階路，種<a class="t" id="t0553a29"></a>植行樹，帳幔床座。國王、大臣、長者、居士各從<a class="t" id="t0553b01"></a>大眾，出國迎佛。一月期滿，佛與聖眾出宮臨<a class="t" id="t0553b02"></a>路，王從大眾，以花散佛，周遍覆地。大眾來<a class="t" id="t0553b03"></a>集，猶秋水長投於大海。白明月珠校七寶<a class="t" id="t0553b04"></a>蓋，王以恭敬，手執奉上，以覆世尊。佛與大<a class="t" id="t0553b05"></a>眾尋路而行，至江水側。</p>
<p><a class="t-linehead" id="t-linehead0553b05"></a>時王上佛五百七寶<a class="t" id="t0553b06"></a>蓋，大海龍王亦復敬奉五百七寶蓋，恒水諸<a class="t" id="t0553b07"></a>龍亦俱上佛五百七寶蓋。時天帝釋將諸天<a class="t" id="t0553b08"></a>眾亦復獻佛五百七寶蓋。時維耶離大眾迎<a class="t" id="t0553b09"></a>者，服飾嚴麗，青馬、青車、青蓋、青幡，服飾皆青；<a class="t" id="t0553b10"></a>赤馬、赤車，服飾皆赤；黃馬、黃車，服飾皆黃；白<a class="t" id="t0553b11"></a>馬、白車，服飾皆白；黑馬、黑車，服飾皆黑；色色<a class="t" id="t0553b12"></a>部別，將從無數。佛遙見之，告諸弟子：「欲知<a class="t" id="t0553b13"></a>天帝出遊觀時威儀，如是。」</p>
<p><a class="t-linehead" id="t-linehead0553b13"></a>維耶離國，奉迎上<a class="t" id="t0553b14"></a>佛五百七寶蓋，各以其蓋前至佛所，各白佛<a class="t" id="t0553b15"></a>言：「佛天中天！普世覆蓋，願受蓋施。」佛受其<a class="t" id="t0553b16"></a>施，餘留一蓋。</p>
<p><a class="t-linehead" id="t-linehead0553b16"></a>時諸大眾，心各懷疑，不審為是<a class="t" id="t0553b17"></a>宿世積德行善之報。海龍、恒龍、忉利天帝、<a class="t" id="t0553b18"></a>維耶離國、羅閱祇王，各各奉上七寶妙蓋，同<a class="t" id="t0553b19"></a>時俱會，又疑何故不受一蓋？</p>
<p><a class="t-linehead" id="t-linehead0553b19"></a>於是，阿難知眾<a class="t" id="t0553b20"></a>懷疑，長跪叉手，前白佛言：「惟，天中天！大眾<a class="t" id="t0553b21"></a>普疑，今日何緣，有是二千五百七寶寶蓋，同<a class="t" id="t0553b22"></a>時俱至，奉上世尊，為是前世善本報乎？今現<a class="t" id="t0553b23"></a>福耶？唯願世尊，決一切疑。」</p>
<p><a class="t-linehead" id="t-linehead0553b23"></a>佛告阿難：「一心專<a class="t" id="t0553b24"></a>聽，今當決除汝等所疑。乃往過去無央數劫<a class="t" id="t0553b25"></a>時，有轉輪聖王，名曰摩調<span class="t-note">（晉言大天）</span>，典主四域。<a class="t" id="t0553b26"></a>王有千子，七寶導從。王末少子，見其父王七<a class="t" id="t0553b27"></a>寶御蓋，還問母曰：『我當何時得服此蓋，以自<a class="t" id="t0553b28"></a>光飾？』母言：『惟子，王千子中汝最末小，若無<a class="t" id="t0553b29"></a>大王，太子承嗣；若太子崩，以次承繼，展轉<a class="t" id="t0553c01"></a>千子，汝骨朽腐，未央得蓋。』重問母曰：『無蓋<a class="t" id="t0553c02"></a>望耶？』因聞有死，形骸當朽，宿福追逮，悚然心<a class="t" id="t0553c03"></a>恐，惟人生世，必當有死。因報母曰：『唯願見<a class="t" id="t0553c04"></a>聽，捨家學道。』母甚愍傷，不違其願。母告之<a class="t" id="t0553c05"></a>曰：『聽汝捨家，若卿道成，要還見吾，爾乃相<a class="t" id="t0553c06"></a>聽。』對曰：『如勅，道成當還。』</p>
<p><a class="t-linehead" id="t-linehead0553c06"></a>「即詣林藪，除剃鬚<a class="t" id="t0553c07"></a>髮，被著法服，靜處勤修，精進不懈，竭盡塵<a class="t" id="t0553c08"></a>勞，成緣覺道。遊行諸國，縣邑村落，福度眾<a class="t" id="t0553c09"></a>生。所種善本，忽憶母要，便上昇空，猶如鴈<a class="t" id="t0553c10"></a>王，還本國宮，與母相見。闔宮大小，見道士<a class="t" id="t0553c11"></a>神通，莫不歡喜。王諸婇女八萬四千，共請令<a class="t" id="t0553c12"></a>住；道士慈仁，不逆一切，便受其請。諸婇女<a class="t" id="t0553c13"></a>輩，於宮後園，為設廬窟，止宿其中。舉宮供<a class="t" id="t0553c14"></a>養衣食、床臥、疾藥所須，朝暮禮事。</p>
<p><a class="t-linehead" id="t-linehead0553c14"></a>「一切世間，<a class="t" id="t0553c15"></a>壯者皆老，強健必病，生者皆死。時辟支佛於<a class="t" id="t0553c16"></a>其宮園，便捨壽命。舉宮<span class="corr" title="[綵&gt;婇]">婇</span>女，薪油花香，供養<a class="t" id="t0553c17"></a>以禮，斂骨起塔，朝暮禮拜，燒香然燈。</p>
<p><a class="t-linehead" id="t-linehead0553c17"></a>「時王大<a class="t" id="t0553c18"></a>天巡四域還，臨幸後園，見有此塔，顧問侍<a class="t" id="t0553c19"></a>臣：『何故有是？』婇女對曰：『此是聖王最下少子，<a class="t" id="t0553c20"></a>離家學道，於此壽終，為立是塔。』因重發問：『是<a class="t" id="t0553c21"></a>誰之子？何緣捨家？』便召其母而問之曰：『是卿<a class="t" id="t0553c22"></a>子耶？』對曰：『唯爾。』又復問曰：『何緣學道？』其母白<a class="t" id="t0553c23"></a>王：『是兒往昔見王出遊，即還見問：「王七寶蓋，<a class="t" id="t0553c24"></a>不審何時在我上旋？」妾便告言：「太子應繼，承<a class="t" id="t0553c25"></a>嗣聖王，展轉千子，汝骨朽敗，永無蓋望。」子<a class="t" id="t0553c26"></a>聞妾言，慘然畏死，求行學道。妾輒聽之，勤學<a class="t" id="t0553c27"></a>道成。妾等請住供養盡壽，建立此塔。』王復問<a class="t" id="t0553c28"></a>曰：『子以蓋故，行學道耶！』對曰：『如是。』</p>
<p><a class="t-linehead" id="t-linehead0553c28"></a>「王愍其子<a class="t" id="t0553c29"></a>不得蓋故，學道盡壽，生不得蓋，今便以蓋，覆<a class="t" id="t0554a01"></a>其塔上。王因發願：『今以此蓋，奉得道塔，緣是<a class="t" id="t0554a02"></a>福報，願成佛道，濟度眾生生老病死。』王心悚<a class="t" id="t0554a03"></a>然，知世非常，無免死者，因立太子，承嗣聖<a class="t" id="t0554a04"></a>位。王捨四域、七寶、千子、八萬四千後宮婇<a class="t" id="t0554a05"></a>女，除剃鬚髮，行作沙門，靜處學道，修四淨<a class="t" id="t0554a06"></a>行，慈悲喜護，畢其形壽，上生梵天。」</p>
<p><a class="t-linehead" id="t-linehead0554a06"></a>佛告大<a class="t" id="t0554a07"></a>眾：「於卿等意，所志云何？王大天者，豈異人<a class="t" id="t0554a08"></a>乎？莫造斯觀，則吾是也。時以一蓋，上緣覺<a class="t" id="t0554a09"></a>塔，緣是福報，於此地上為轉輪王，不可稱<a class="t" id="t0554a10"></a>數。上為天王，天上世間，受福無限。一蓋餘<a class="t" id="t0554a11"></a>福，吾應於世二千五百返為轉輪王，主四天<a class="t" id="t0554a12"></a>下。」</p>
<p><a class="t-linehead" id="t-linehead0554a12"></a>阿難又問：「世尊！何故不受一蓋？」</p>
<p>佛言：<a class="t" id="t0554a13"></a>「是吾一世轉輪王福，所以捨置而不受者，以<a class="t" id="t0554a14"></a>此福報，施後末世受吾法化為弟子者、學士、<a class="t" id="t0554a15"></a>學女，欲令此等不乏衣食、床臥、疾藥。過去諸<a class="t" id="t0554a16"></a>佛，法沒盡時，其有學道，或因恐怖、或因飢<a class="t" id="t0554a17"></a>窮，不得行道。正法沒盡，其有末世，於吾法<a class="t" id="t0554a18"></a>化，捨家學道，被服法衣，稱佛為師，畜妻養<a class="t" id="t0554a19"></a>子，此等皆尚得人供養，何況精勤修奉禁戒，<a class="t" id="t0554a20"></a>守淨行者，至吾法盡不得供養耶？」</p>
<p><a class="t-linehead" id="t-linehead0554a20"></a>羅閱祇<a class="t" id="t0554a21"></a>王，勅其部界，令於江上更造新橋，佛與聖眾<a class="t" id="t0554a22"></a>得乘度江。維耶離國亦復造橋，欲使佛過。<a class="t" id="t0554a23"></a>恒水、諸龍還相交編結龍為橋，請佛乘度。<a class="t" id="t0554a24"></a>時佛思惟：「若乘羅閱祇所造橋度，恐維耶離<a class="t" id="t0554a25"></a>國及諸龍王心懷微恨。乘維耶離所造橋<a class="t" id="t0554a26"></a>度，恐阿闍世及龍懷恨。欲乘龍橋，恐二王<a class="t" id="t0554a27"></a>有恨。」佛又思惟：「今當分身，令於三橋皆有佛<a class="t" id="t0554a28"></a>過。」</p>
<p><a class="t-linehead" id="t-linehead0554a28"></a>佛垂臨橋，王阿闍世與其將從數億眾<a class="t" id="t0554a29"></a>生，香花雜寶伎樂，供養佛法聖眾。王與群臣<a class="t" id="t0554b01"></a>一切大眾，數億千人，五體投地，自歸悔過，垂<a class="t" id="t0554b02"></a>泣送佛。佛現神化，於二王橋及諸龍橋，皆現<a class="t" id="t0554b03"></a>有佛與聖眾俱，天、龍、鬼神乘橋度江。王舍<a class="t" id="t0554b04"></a>國王、維耶離王、恒水諸龍，各自見其所作橋<a class="t" id="t0554b05"></a>上，佛將大眾乘橋度江；各不知見更有佛<a class="t" id="t0554b06"></a>在餘橋上，獨自見橋，佛登度江。</p>
<p><a class="t-linehead" id="t-linehead0554b06"></a>佛適度<a class="t" id="t0554b07"></a>江已竟，見八萬四千餓鬼，身出煙火。其中未<a class="t" id="t0554b08"></a>得道者，見此火皆恐怖，是何大火？譬如燒其<a class="t" id="t0554b09"></a>大山，見此大火，或來近水，或遠於水。阿難悉<a class="t" id="t0554b10"></a>知一切人意，長跪叉手，白佛言：「佛天中天！佛<a class="t" id="t0554b11"></a>至尊至重，天上天下最尊，一切眾生見此火<a class="t" id="t0554b12"></a>者，無不恐怖。此何等火？願佛為一切眾生，說<a class="t" id="t0554b13"></a>此何等之火。」</p>
<p><a class="t-linehead" id="t-linehead0554b13"></a>佛語阿難：「此今餓鬼，先世不<a class="t" id="t0554b14"></a>逢佛，亦不聞法，亦不見比丘僧，亦不知世間<a class="t" id="t0554b15"></a>有罪福，生為餓鬼。」如今見佛，奔趣歸向，皆為<a class="t" id="t0554b16"></a>頭面著地，長跪叉手，白佛言：「佛天中天！至尊<a class="t" id="t0554b17"></a>至重，天上天下憐愍一切眾生、蠉飛、蠕動有<a class="t" id="t0554b18"></a>形之類，佛為一切眾生之父母。使我墮餓鬼，<a class="t" id="t0554b19"></a>佛度我，我亦如一切眾生之類。」</p>
<p><a class="t-linehead" id="t-linehead0554b19"></a>佛亦知餓鬼<a class="t" id="t0554b20"></a>先世所種，佛為一切眾生故，問餓鬼：「前世所<a class="t" id="t0554b21"></a>種行，今為餓鬼？」餓鬼曰：「先身雖見佛，不知有<a class="t" id="t0554b22"></a>佛；雖見法，不知有法；雖見比丘僧，不知有比<a class="t" id="t0554b23"></a>丘僧。我亦不作福，教他人亦不作福，作福有<a class="t" id="t0554b24"></a>何等福？不作福有何種罪？見人作福，言恒笑<a class="t" id="t0554b25"></a>之。見人作罪，意常歡喜。」</p>
<p><a class="t-linehead" id="t-linehead0554b25"></a>佛問餓鬼：「生此餓鬼<a class="t" id="t0554b26"></a>之中以來，至今更歷幾百年歲？」餓鬼報言：「我<a class="t" id="t0554b27"></a>生中七萬歲。」</p>
<p><a class="t-linehead" id="t-linehead0554b27"></a>佛問餓鬼：「生中七萬歲，食飲何<a class="t" id="t0554b28"></a>種？為得何食？」餓鬼報言：「我先世種行至惡，遇<a class="t" id="t0554b29"></a>值小水，即化不見。至於大水，便為鬼神、龍、羅<a class="t" id="t0554c01"></a>剎所逐，言：『汝先世種惡，今何以來近此江海？』<a class="t" id="t0554c02"></a>雖值大龍普天放雨，謂呼得雨漬其身，方<a class="t" id="t0554c03"></a>便礫石熱沙，或值炭火以墮其身。」</p>
<p><a class="t-linehead" id="t-linehead0554c03"></a>佛問餓<a class="t" id="t0554c04"></a>鬼：「生中七萬歲，由來飲食何等？」餓鬼報佛言：<a class="t" id="t0554c05"></a>「或有世間父母、親里，稱其名字，為作追福者，<a class="t" id="t0554c06"></a>便小得食；不作福者，不得飲食。」諸餓鬼叉手<a class="t" id="t0554c07"></a>白佛言：「從來飢渴。佛天中天慈愍一切眾生，<a class="t" id="t0554c08"></a>今賜餓鬼小飲食。」</p>
<p><a class="t-linehead" id="t-linehead0554c08"></a>佛語阿難：「捉鉢取水，用布<a class="t" id="t0554c09"></a>施餓鬼。」阿難便捉鉢取水，與餓鬼。</p>
<p><a class="t-linehead" id="t-linehead0554c09"></a>餓鬼白佛<a class="t" id="t0554c10"></a>言：「今此一鉢水，不飽一人，況乃八萬四千！」</p>
<p><a class="t-linehead" id="t-linehead0554c10"></a>佛<a class="t" id="t0554c11"></a>語諸餓鬼：「八萬四千捉此鉢水，至心布施佛<a class="t" id="t0554c12"></a>及諸弟子。」諸八萬四千餓鬼捉此鉢水，長跪<a class="t" id="t0554c13"></a>布施：「以我先世不布施，今生餓鬼中。如今<a class="t" id="t0554c14"></a>無所有，持此鉢水，布施佛及諸弟子，使諸餓<a class="t" id="t0554c15"></a>鬼緣此功德遠離三惡道，後所生得師如佛<a class="t" id="t0554c16"></a>無異。」餓鬼過水與阿難，阿難捉水與佛甞一<a class="t" id="t0554c17"></a>口，過與千二百五十弟子各甞一口。</p>
<p><a class="t-linehead" id="t-linehead0554c17"></a>佛語諸<a class="t" id="t0554c18"></a>餓鬼：「入大江飲水，并可洗浴。」江海龍、鬼神遮<a class="t" id="t0554c19"></a>不得洗浴、飲水。佛語海龍王及諸鬼神：「無極<a class="t" id="t0554c20"></a>之水，何以愛惜？」諸龍、鬼神言：「不惜此水，以餓<a class="t" id="t0554c21"></a>鬼不淨故。」佛語海龍王、鬼神：「卿身自從無數<a class="t" id="t0554c22"></a>劫以來，亦作此身，愛惜無極之水，卿後還<a class="t" id="t0554c23"></a>作此身，以慳貪故，生為餓鬼。」諸海龍王、鬼神<a class="t" id="t0554c24"></a>聞佛言，盡還入海，聽諸餓鬼盡得飲水飽滿、<a class="t" id="t0554c25"></a>洗浴。還出，遶佛三匝，為佛作禮，叉手白佛言：<a class="t" id="t0554c26"></a>「佛天中天！知當來過去，何時當脫此餓鬼之<a class="t" id="t0554c27"></a>身？」佛言：「以一鉢水故，後當彌勒佛出世，人壽<a class="t" id="t0554c28"></a>八萬四千歲，現諸餓鬼盡得人身，皆得阿羅<a class="t" id="t0554c29"></a>漢道；其諸眾會，聞此布施功德者，皆得正<a class="t" id="t0555a01"></a>真道意。」諸一切餓鬼遶佛三匝，作禮而去。</p>
<p><a class="t-linehead" id="t-linehead0555a01"></a>維<a class="t" id="t0555a02"></a>耶離國諸王、大臣、長者、居士、國人無數，五體<a class="t" id="t0555a03"></a>作禮，自投佛足，歸命三寶，香花伎樂，繒蓋幢<a class="t" id="t0555a04"></a>幡，奉迎世尊華遍覆地，尋路供養，日日不絕，<a class="t" id="t0555a05"></a>至于國城。佛與聖眾、天、龍、鬼神往于城門，以<a class="t" id="t0555a06"></a>金色臂德相之手，觸城門閫，以梵清淨八種<a class="t" id="t0555a07"></a>之聲，而說偈言：</p>
<a class="t" id="t0555a08"></a>
<blockquote class="gatha">
<p>「諸有眾生類，　　在土界中者，<a class="t" id="t0555a09"></a><br>
　行住於地上，　　及虛空中者，<a class="t" id="t0555a10"></a><br>
　慈愛於眾生，　　令各安休息，<a class="t" id="t0555a11"></a><br>
　晝夜勤專精，　　奉行眾善法。」</p>
</blockquote>
<a class="t" id="t0555a12"></a>
<p><a class="t-linehead" id="t-linehead0555a12"></a>說此偈已，地即為之六返大動，佛便入城。空<a class="t" id="t0555a13"></a>中鬼神，昇空退散；地行鬼神，爭門競出，城<a class="t" id="t0555a14"></a>門不容，各各奔突，崩城而出。於時城中，諸有<a class="t" id="t0555a15"></a>不淨，廁穢臭惡，下沈入地，高卑相從，溝坑皆<a class="t" id="t0555a16"></a>平。盲視聾聽，瘂語躄行，狂者得正，病者除<a class="t" id="t0555a17"></a>愈。象馬牛畜，悲嗚相和，箜篌樂器，不鼓自<a class="t" id="t0555a18"></a>鳴，宮商調和。婦女珠環，相<span class="gaiji">［敲－高＋亭］<!--gaiji,,1[敲-高＋亭],2&#x22F8A;,3--></span>妙響，器物<span class="gaiji">［土＊瓦］<!--gaiji,,1[土＊瓦],2&#x24B2A;,3--></span><a class="t" id="t0555a19"></a>甖，自然有聲，柔軟和暢，妙法之音。地中伏<a class="t" id="t0555a20"></a>藏，自然發出。一切眾生如遭熱渴得清涼水，<a class="t" id="t0555a21"></a>服飲澡浴泰然穌息；舉城眾病，除愈解脫，亦<a class="t" id="t0555a22"></a>復如是。</p>
<p><a class="t-linehead" id="t-linehead0555a22"></a>佛與大眾便還出城，垂大慈哀，欲為<a class="t" id="t0555a23"></a>眾生施大擁護，遶城周匝，門門呪願，敷演妙<a class="t" id="t0555a24"></a>法，除凶致祥，普國疾患，災疫悉除，國界盡<a class="t" id="t0555a25"></a>安。</p>
<p><a class="t-linehead" id="t-linehead0555a25"></a>於是，才明前禮佛足，長跪叉手，白世尊<a class="t" id="t0555a26"></a>言：「前許垂愍，唯願明日與諸大眾，愍眾生<a class="t" id="t0555a27"></a>故，迴光顧臨至舍蔬食。」佛默聽許。歡喜踊<a class="t" id="t0555a28"></a>躍，右遶三匝，禮佛而退。歸家供辦百味飯食，<a class="t" id="t0555a29"></a>清淨香潔，色鮮味甘，嚴飾家<span class="corr" title="[裹&gt;裏]">裏</span>懸繒幡蓋，床<a class="t" id="t0555b01"></a>坐綩綖，香汁灑地，散花燒香。供設備辦，遙<a class="t" id="t0555b02"></a>於門中，長跪燒香，遙白佛言：「幸時降神。」</p>
<p><a class="t-linehead" id="t-linehead0555b02"></a>爾時，<a class="t" id="t0555b03"></a>世尊勅諸弟子，著衣持鉢，行詣長者才明受<a class="t" id="t0555b04"></a>請。即到其門，才明肅恭，花香伎樂，請佛入<a class="t" id="t0555b05"></a>舍，佛與聖眾，以次就位。於時，才明執持金<a class="t" id="t0555b06"></a>瓶，躬行澡水，手自斟酌，上下平等。飯食畢<a class="t" id="t0555b07"></a>訖，重行澡水，長跪叉手，前白佛言：「唯願世<a class="t" id="t0555b08"></a>尊，垂四等心，更受三日如今之請。」佛默便許。<a class="t" id="t0555b09"></a>於是，才明供佛聖眾，種種香潔，如其初日。四<a class="t" id="t0555b10"></a>日已竟，以金色疊價直十萬，次到上座，九<a class="t" id="t0555b11"></a>萬價疊，以次轉下，末下坐者萬錢價疊，以<a class="t" id="t0555b12"></a>為噠嚫。</p>
<p><a class="t-linehead" id="t-linehead0555b12"></a>其妻即起，長跪叉手，白世尊曰：「惟<a class="t" id="t0555b13"></a>天中天，慈加人物，願留神光，受賤妾請，更住<a class="t" id="t0555b14"></a>四日。」佛默然許。其妻供養，初日後日，至于<a class="t" id="t0555b15"></a>四日，飯食香潔，等無差異。四日已竟，又以金<a class="t" id="t0555b16"></a>色十萬價疊，奉上世尊，次九萬疊，最下萬<a class="t" id="t0555b17"></a>錢。</p>
<p><a class="t-linehead" id="t-linehead0555b17"></a>時才明子，起至佛前，長跪叉手，白世尊<a class="t" id="t0555b18"></a>言：「惟天中天，已受父母各四日食，幸垂慈<a class="t" id="t0555b19"></a>哀憐愍，受我四日以請。」佛亦默許。其子恭<a class="t" id="t0555b20"></a>勤，四日供養，飯食甘美，亦如父母。即以金<a class="t" id="t0555b21"></a>色十萬價疊，奉獻世尊，次坐九萬，末下萬<a class="t" id="t0555b22"></a>錢。</p>
<p><a class="t-linehead" id="t-linehead0555b22"></a>子婦又起長跪，白佛：「世尊弘慈，已受公姑<a class="t" id="t0555b23"></a>及夫供養，幸如前比，復受四日。」佛又默受。所<a class="t" id="t0555b24"></a>設餚膳，如前無異，亦至四日，亦以金色十<a class="t" id="t0555b25"></a>萬價疊，次坐九萬，下坐萬錢，以為噠嚫。</p>
<p><a class="t-linehead" id="t-linehead0555b25"></a>居<a class="t" id="t0555b26"></a>家大小，於佛前坐，奉受訓誨，佛為頒宣，敷演<a class="t" id="t0555b27"></a>四諦苦集盡道，八賢聖路，斷除勞意二十二<a class="t" id="t0555b28"></a>結，證諦溝港。</p>
<p><a class="t-linehead" id="t-linehead0555b28"></a>維耶離國諸王、大臣、長者、居<a class="t" id="t0555b29"></a>士、合國人民，皆生心念：「佛來至國，為獨以<a class="t" id="t0555c01"></a>一才明故乎？」意皆懷嫌，象馬車步皆共來集，<a class="t" id="t0555c02"></a>向才明家，欲壞其舍得見世尊。大眾震動，響<a class="t" id="t0555c03"></a>響有聲，佛悉預覩，故問阿難：「外有何聲？」</p>
<p><a class="t-linehead" id="t-linehead0555c03"></a>阿難<a class="t" id="t0555c04"></a>白佛：「維耶離王、大臣、長者、國人巨細，皆懷怨<a class="t" id="t0555c05"></a>心。世尊入國，才明請歸，獨固在家，至十六<a class="t" id="t0555c06"></a>日，餘不得見。以此為嫌，故集會來，欲見世<a class="t" id="t0555c07"></a>尊。」</p>
<p><a class="t-linehead" id="t-linehead0555c07"></a>佛告阿難：「出慰諸人，莫齎恨意，欲見佛<a class="t" id="t0555c08"></a>者，便聽使入。」阿難宣命，謂諸大眾：「以啟聽入。」</p>
<a class="t" id="t0555c09"></a>
<p><a class="t-linehead" id="t-linehead0555c09"></a>國王、大臣及一切人，聞佛教告，怒心霍除，無<a class="t" id="t0555c10"></a>餘微恨，如雨淹塵，便入見佛，五體投地，稽首<a class="t" id="t0555c11"></a>佛足。大眾浩浩，其舍不容。在外者眾，佛悉慈<a class="t" id="t0555c12"></a>愍，化才明舍令為琉璃，表裏清徹，悉通相見。</p>
<a class="t" id="t0555c13"></a>
<p><a class="t-linehead" id="t-linehead0555c13"></a>於是，才明為設床座，氍毺<span class="gaiji">毾<!--gaiji,毾,1[翕＊毛],2&#x23C05;,3--></span><span class="gaiji">［登＊毛］<!--gaiji,,1[登＊毛],2&#x3CAA;,3--></span>，種種食具，<a class="t" id="t0555c14"></a>水精琉璃，金銀雜寶，以為器物，大眾食訖。於<a class="t" id="t0555c15"></a>是，才明前白世尊及諸貴賓：「居儉蔬食，枉屈<a class="t" id="t0555c16"></a>顧臨，願以食器及床座具，以相貢遺。」</p>
<p><a class="t-linehead" id="t-linehead0555c16"></a>時會大<a class="t" id="t0555c17"></a>眾，莫不愕然，皆共歎咤：「長者才明，立名不<a class="t" id="t0555c18"></a>妄，與德相副。興設大施，貢遺寶器，莫不周<a class="t" id="t0555c19"></a>遍。家中財寶，豈可訾計四部弟子及與大<a class="t" id="t0555c20"></a>眾？」心皆懷疑：「長者才明，有何功德？請佛大<a class="t" id="t0555c21"></a>眾，至十六日，及王臣民，供養貢遺，周遍一<a class="t" id="t0555c22"></a>國，得服甘露。前世福耶？今世德乎？」</p>
<p><a class="t-linehead" id="t-linehead0555c22"></a>阿難即知<a class="t" id="t0555c23"></a>眾會心疑，長跪叉手，前白佛言：「大會懷疑長<a class="t" id="t0555c24"></a>者才明，於何福田，廣植德本？遭何明師，受其<a class="t" id="t0555c25"></a>教誨，今逮影報，財富無限，心明行淨，先服甘<a class="t" id="t0555c26"></a>露？惟願世尊，現說本行，決一切疑。」</p>
<p><a class="t-linehead" id="t-linehead0555c26"></a>佛告阿<a class="t" id="t0555c27"></a>難及諸大會：「一心善聽！今當解暢心之所疑。<a class="t" id="t0555c28"></a>往世有城，名波羅奈。去城不遠，山名仙居，山<a class="t" id="t0555c29"></a>中池水，林樹花果，快樂無比。世有佛時，與諸<a class="t" id="t0556a01"></a>弟子遊處其中；若世無佛，緣覺居中。若無緣<a class="t" id="t0556a02"></a>覺，外學神仙則居其中，初無斷絕。以是之<a class="t" id="t0556a03"></a>故，斯名仙居。</p>
<p><a class="t-linehead" id="t-linehead0556a03"></a>「時有緣覺，在山中止。早起澡<a class="t" id="t0556a04"></a>漱，法服持鉢，出山求食，未至聚落，遇暴風<a class="t" id="t0556a05"></a>雨。去道不遠，有官果園，中有園監。見有煙<a class="t" id="t0556a06"></a>出，道士往詣，報語主人：『行遇風雨，幸聽入<a class="t" id="t0556a07"></a>舍，向火曝衣。』即請令入，取薪然火，為曝衣<a class="t" id="t0556a08"></a>裳，衣乾體暖。風雨小歇，著衣欲出。園監問<a class="t" id="t0556a09"></a>曰：『惟聖道士！欲何所至？』答曰：『賢者！一切有<a class="t" id="t0556a10"></a>形，衣食為命，吾捨家學乞食自存。若不得<a class="t" id="t0556a11"></a>食，身命不濟，諸根不定，不能思道。』園監對<a class="t" id="t0556a12"></a>曰：『貧家蔬食，色麁味酸，若垂甘受，幸住勿<a class="t" id="t0556a13"></a>行。』緣覺答曰：『學道求食，不著色味，充軀而<a class="t" id="t0556a14"></a>已，若相許食，便住不行。』</p>
<p><a class="t-linehead" id="t-linehead0556a14"></a>「於是園監，便歸取<a class="t" id="t0556a15"></a>飯，至家問婦：『飯食辦未？』對曰：『已辦。』其國食<a class="t" id="t0556a16"></a>法，分飯別食。夫語婦曰：『取吾分來，偶有要<a class="t" id="t0556a17"></a>客，欲以食之。』妻即念言：『夫為男子，當執勞<a class="t" id="t0556a18"></a>役，涉冐寒暑，假令不食，不能執勞。妾為女<a class="t" id="t0556a19"></a>人，在家閑處，可持妾分，以<span class="gaiji">［仁－二＋俟］<!--gaiji,,1[仁-二＋俟],2,3--></span>此客。』其子又<a class="t" id="t0556a20"></a>言：『父母年老，便可自食，以我分與。』其子婦<a class="t" id="t0556a21"></a>曰：『公姑及夫以許食客，妾年幼壯，堪忍飢<a class="t" id="t0556a22"></a>渴，乞以妾分，持用食客。』大人便言：『汝等各<a class="t" id="t0556a23"></a>各善心欲施，可共減取眾人之分，足以食客。』<a class="t" id="t0556a24"></a>即便各減己之飯分。</p>
<p><a class="t-linehead" id="t-linehead0556a24"></a>「園監又念：『道士衣裳<a class="t" id="t0556a25"></a>裂壞形露。』因問其婦：『家中少有衣裳調無？』其<a class="t" id="t0556a26"></a>妻對曰：『家中惟有一領疊衣，會賓應門，更<a class="t" id="t0556a27"></a>共衣之，餘無所有。』夫答婦言：『以前世時無所<a class="t" id="t0556a28"></a>惠施，今守貧賤，不及逮人。今者不施，貧窮下<a class="t" id="t0556a29"></a>賤，何時當竟？富貴豪尊、衣食自然者，皆是<a class="t" id="t0556b01"></a>前世惠施之福。今續惠施，無有厭足；我亦不<a class="t" id="t0556b02"></a>用會客應門、改易服飾。』取疊并飯，家屬皆<a class="t" id="t0556b03"></a>往，到道士所，澡手奉食。道士食訖，澡漱滌<a class="t" id="t0556b04"></a>鉢，四人奉疊，供授緣覺，即便衣之。</p>
<p><a class="t-linehead" id="t-linehead0556b04"></a>「緣覺不<a class="t" id="t0556b05"></a>以說法教化，現通神足悅寤眾生，令發道<a class="t" id="t0556b06"></a>意，告主人曰：『以能惠施供養道士，堅強汝<a class="t" id="t0556b07"></a>志，發弘誓願。』語竟昇空，結交趺坐，住立經<a class="t" id="t0556b08"></a>行，變現緣覺，充滿虛空。各各現化，身出水<a class="t" id="t0556b09"></a>出火，水不滅火，火不侵水。若干變化，乘空<a class="t" id="t0556b10"></a>飛行，還仙居山。園監眷屬，歡喜踊躍，叉手作<a class="t" id="t0556b11"></a>禮，叩頭求哀，便發誓願：『以今日惠施聖明神<a class="t" id="t0556b12"></a>聖道士，緣是福報，離三惡道地獄、餓鬼、畜生<a class="t" id="t0556b13"></a>之趣，所生之處，常共聚會，天上世間，饒富安<a class="t" id="t0556b14"></a>隱，覺慧道力，服甘露味，如聖明師，若遭明<a class="t" id="t0556b15"></a>師，神德殊勝。』」</p>
<p><a class="t-linehead" id="t-linehead0556b15"></a>佛告大眾：「時園監者，則才明<a class="t" id="t0556b16"></a>是；妻、息、子婦皆是本人。爾時同心施尊緣覺，<a class="t" id="t0556b17"></a>自是以來九十一劫，不更三塗，受弘福<a class="t" id="t0556b18"></a>報，天上世間，室家聚會，不相遠離。爾時發<a class="t" id="t0556b19"></a>願，願服甘露，覺道得解，遭殊勝師。緣是之<a class="t" id="t0556b20"></a>故，今遭值我，得遇勝覺，無限無喻，今服甘<a class="t" id="t0556b21"></a>露，如其先師。」</p>
<p><a class="t-linehead" id="t-linehead0556b21"></a>爾時，大會聞佛頒宣功德報<a class="t" id="t0556b22"></a>應，莫不歡喜，心悅意清，自歸三寶，佛法聖<a class="t" id="t0556b23"></a>眾，嶮結除解，或受五戒，或捨家學。於是會<a class="t" id="t0556b24"></a>中，有四千人皆得道迹、往來、不還、無著之<a class="t" id="t0556b25"></a>果。無央數人，發大乘意，心不退轉。於是，世<a class="t" id="t0556b26"></a>尊起出其舍，一切大眾，稽首各退。</p>
<p><a class="t-linehead" id="t-linehead0556b26"></a>佛與大<a class="t" id="t0556b27"></a>眾遊至柰女林樹精舍，柰女聞佛從大聖眾<a class="t" id="t0556b28"></a>至其樹園，心喜無量，即便嚴駕，與其僕從詣<a class="t" id="t0556b29"></a>園見佛。到下寶車，如雲降電，趨翔入園，如吉<a class="t" id="t0556c01"></a>利天服飾、姿容，殊天玉女。園樹諸天，莫不<a class="t" id="t0556c02"></a>迴目。</p>
<p><a class="t-linehead" id="t-linehead0556c02"></a>佛見其然，是魔使來，壞敗淨戒、定、慧、解<a class="t" id="t0556c03"></a>脫、度知見品，即以梵音告諸沙門：「柰女來至，<a class="t" id="t0556c04"></a>各撿汝意，各自執持精進刀弓，皆自嚴辦智<a class="t" id="t0556c05"></a>慧之矢，被定意鎧，乘禁戒車，與塵勞戰。汝等<a class="t" id="t0556c06"></a>當計女人所有，欺誑一切如金塗錢，皮薄如<a class="t" id="t0556c07"></a>蠅翅以覆惡穢，筋骨連綴，血肉之聚，目眵洟<a class="t" id="t0556c08"></a>唾，身體汗垢，若不洗拭；作是計念，觀女人<a class="t" id="t0556c09"></a>身，以制迷惑色欲之意。諦觀骨舍，束縛以筋，<a class="t" id="t0556c10"></a>塗以血肉，覆以衣服，飾以華綵，猶如畫師立<a class="t" id="t0556c11"></a>牆以塹，埿塗惡露、畫以綵色，女人之身亦<a class="t" id="t0556c12"></a>復如是，當諦計知，除滅婬心。夫欲學道，先<a class="t" id="t0556c13"></a>調其心，後可獲安，不先調心，後悔無及。邪行<a class="t" id="t0556c14"></a>迷旋，譬如櫪馬，臨其壽終，願與意違，終不解<a class="t" id="t0556c15"></a>脫。其有視色，心隨惑者，無常計常、苦有樂<a class="t" id="t0556c16"></a>想、無我計我、不淨淨想；慧覺無常、苦、空、不淨，<a class="t" id="t0556c17"></a>達如是者，即離長途生死患難。」佛以是教，告<a class="t" id="t0556c18"></a>諸弟子，皆共受持，一心奉行。</p>
<p><a class="t-linehead" id="t-linehead0556c18"></a>柰女見佛，如日<a class="t" id="t0556c19"></a>出雲，金光照耀，發清淨意，五體投地，稽首<a class="t" id="t0556c20"></a>佛足，却坐一面。佛告柰女：「女人情逸惑著<a class="t" id="t0556c21"></a>五欲，汝能御心，迴屈詣佛所，樂妙法化，是<a class="t" id="t0556c22"></a>汝最利。男子安重，塵勞垢薄，樂受法化，此不<a class="t" id="t0556c23"></a>為奇。女人纏綿，塵勞羅網，盤旋周障，不識<a class="t" id="t0556c24"></a>出要，一切世間，苦空無常，不可怙恃。強疾侵<a class="t" id="t0556c25"></a>壯，老失顏色，死劫壽命，危侵安隱，欲離是<a class="t" id="t0556c26"></a>患，專精受法，勤修奉行，乃免斯苦。女人怨<a class="t" id="t0556c27"></a>憎，相遇甚惡，亦甚戀慕，恩愛之別。凡為女<a class="t" id="t0556c28"></a>人，每不遠離於此二事。是故女人，當勤奉法，<a class="t" id="t0556c29"></a>可離怨會、恩愛離別，不復遭遇生老病死，眾<a class="t" id="t0557a01"></a>苦都滅。」</p>
<p><a class="t-linehead" id="t-linehead0557a01"></a>柰女聞佛若干妙化女人之穢，心懷<a class="t" id="t0557a02"></a>慚愧，即起長跪，叉手白佛：「願垂慈哀，與聖眾<a class="t" id="t0557a03"></a>俱，至舍受食。」佛即默受。</p>
<p><a class="t-linehead" id="t-linehead0557a03"></a>於是，柰女稽首而<a class="t" id="t0557a04"></a>退，還歸辦具百味之食，甘脆精美，張施幡蓋，<a class="t" id="t0557a05"></a>床座綩綖，香汁灑地，燒香散花，長跪請佛：「日<a class="t" id="t0557a06"></a>時已到，願與聖眾垂迴臨覆。」佛與弟子著<a class="t" id="t0557a07"></a>衣持鉢，至柰女家，花香伎樂，請佛入舍。各就<a class="t" id="t0557a08"></a>坐位，手自斟酌，行水奉食，食訖澡漱。佛為廣<a class="t" id="t0557a09"></a>說布施福報、戒慎之果，天人快樂不得長久，<a class="t" id="t0557a10"></a>危亡別<span class="corr" title="[難&gt;離]">離</span>不可恃怙，唯四聖諦、八賢聖路，<a class="t" id="t0557a11"></a>以獲大安，永無憂患。心皆歡喜，疑除結解，得<a class="t" id="t0557a12"></a>須陀洹。</p>
<p><a class="t-linehead" id="t-linehead0557a12"></a>眾坐懷疑：「柰女前世有何功德，從樹<a class="t" id="t0557a13"></a>花生，端正姝好？」</p>
<p><a class="t-linehead" id="t-linehead0557a13"></a>賢者阿難，知眾懷疑，長跪叉<a class="t" id="t0557a14"></a>手，前白佛言：「眾坐悉疑，柰女前世於何福<a class="t" id="t0557a15"></a>田，植何德本，今遇世尊，服甘露藥？」</p>
<p><a class="t-linehead" id="t-linehead0557a15"></a>佛告阿<a class="t" id="t0557a16"></a>難：「乃前過世，迦葉佛時，人壽二萬歲，佛事<a class="t" id="t0557a17"></a>終竟，復捨壽命。爾時有王，名曰善頸，供養舍<a class="t" id="t0557a18"></a>利，起七寶塔，高一由延。一切眾生，然燈燒<a class="t" id="t0557a19"></a>香，花蓋繒綵，供養禮事。時有眾女，欲供養<a class="t" id="t0557a20"></a>塔，便共相率，掃除塔地。時有狗糞，污穢塔<a class="t" id="t0557a21"></a>地。有一女人，手撮除棄。復有一女，見其以<a class="t" id="t0557a22"></a>手除地狗糞，便唾笑之曰：『汝手以污，不可復<a class="t" id="t0557a23"></a>近。』彼女逆罵：『汝弊婬物，水洗我手，便可得<a class="t" id="t0557a24"></a>淨。佛天人師敬意無已。』手除不淨，已便澡<a class="t" id="t0557a25"></a>手，遶塔求願：『今掃塔地，污穢得除，令我來世<a class="t" id="t0557a26"></a>勞垢消滅清淨無穢。』</p>
<p><a class="t-linehead" id="t-linehead0557a26"></a>「時諸女人掃塔地者，今<a class="t" id="t0557a27"></a>此會中諸女人是。爾時掃地，願滅塵勞，服<a class="t" id="t0557a28"></a>甘露味，爾時以手除狗糞女，今柰女是。爾時<a class="t" id="t0557a29"></a>發願，不與污穢會，所生清淨。以是福報，不因<a class="t" id="t0557b01"></a>胞胎臭穢之處，每因花生。以其爾時，發一惡<a class="t" id="t0557b02"></a>聲，罵言婬女，故今受是婬女之名。」</p>
<p><a class="t-linehead" id="t-linehead0557b02"></a>佛為廣說<a class="t" id="t0557b03"></a>善惡報應，天上世間榮樂歡娛，三惡道苦，更<a class="t" id="t0557b04"></a>相吞噉愁毒號哭。</p>
<p><a class="t-linehead" id="t-linehead0557b04"></a>爾時眾會，聞佛所說，歸命<a class="t" id="t0557b05"></a>三尊，佛法聖眾，除身口意，奉行十善。無央數<a class="t" id="t0557b06"></a>人，各於三乘，建立道意。一切歡喜，遶佛三<a class="t" id="t0557b07"></a>匝，作禮而去。於是，世尊還至精舍。</p>
<a class="t" id="t0557b08"></a>
<p class="endsutta"><span class="t-juanname">佛說除恐災患經</span></p>
</article>
<aside id="metaarea">
<p>This is Tashō vol. 17 sūtra no. 744. The text is from <a href="http://tripitaka.cbeta.org/T17n0744" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
