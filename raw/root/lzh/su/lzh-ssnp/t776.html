<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t776">
<article>
<div class="mirror hgroup">
<h1 class="mirror-row">
<span class="mirror-left latin">T No. 776</span><span class="mirror-right">佛說四品法門經</span>
</h1>
</div>
　<a class="t" id="t0712b07"></a><a class="t" id="t0712b08"></a><a class="t" id="t0712b09"></a>
<p class="suttainfo latin"><span class="juannum">No. 776</span><br>
<a class="t" id="t0712b10"></a> <span class="t-juanname">佛說四品法門經</span><br>
<a class="t" id="t0712b11"></a><a class="t" id="t0712b12"></a> <span class="t-byline">西天譯經三藏朝奉大夫試光祿卿<a class="t" id="t0712b13"></a>明教大師臣法賢奉　詔譯</span></p>
<a class="t" id="t0712b14"></a>
<p><a class="t-linehead" id="t-linehead0712b14"></a>如是我聞：</p>
<p>一時，佛在舍衛國祇樹給孤獨園，<a class="t" id="t0712b15"></a>與大眾俱。</p>
<p><a class="t-linehead" id="t-linehead0712b15"></a>爾時，尊者阿難獨止靜室，心生<a class="t" id="t0712b16"></a>是念：「世間有情，所有驚怖，乃至災害、障難、疾<a class="t" id="t0712b17"></a>病、過咎。已生、當生者，皆是愚人所有；智者即<a class="t" id="t0712b18"></a>無。」</p>
<p><a class="t-linehead" id="t-linehead0712b18"></a>尊者阿難思惟如是事已，從座而起，往詣<a class="t" id="t0712b19"></a>佛所。到佛所已，頭面禮足，修奉已畢，住<a class="t" id="t0712b20"></a>立一面，而白佛言：「世尊！我獨靜室，心生是<a class="t" id="t0712b21"></a>念：『世間所有驚怖等事，皆是愚人所有；智<a class="t" id="t0712b22"></a>者即無。』惟願世尊，為我解說。」</p>
<a class="t" id="t0712b23"></a>
<p><a class="t-linehead" id="t-linehead0712b23"></a>佛告阿難：「汝今諦聽，當為汝說。」</p>
<p>阿難白言：「唯<a class="t" id="t0712b24"></a>然。世尊！願樂欲聞。」</p>
<p><a class="t-linehead" id="t-linehead0712b24"></a>佛言：「阿難！如是世間所有<a class="t" id="t0712b25"></a>驚怖等事，已生、當生，所謂災害、障難、疾病、過<a class="t" id="t0712b26"></a>咎等，皆是愚人所有；智者即無。阿難！譬如有<a class="t" id="t0712b27"></a>人堆積乾葦為火所燃，而彼愚人驚怖等事，<a class="t" id="t0712b28"></a>亦復如是。阿難！如是過去、未來、現在世中，愚<a class="t" id="t0712b29"></a>人有災害，智者無災害；愚人有障難，智者<a class="t" id="t0712c01"></a>無障難；愚人有疾病，智者無疾病；愚人有過<a class="t" id="t0712c02"></a>咎，智者無過咎。阿難！當知是愚人法，是智者<a class="t" id="t0712c03"></a>法，知彼愚人法已，當可遠離行智者法。如是，<a class="t" id="t0712c04"></a>阿難！汝應當學。」</p>
<a class="t" id="t0712c05"></a>
<p><a class="t-linehead" id="t-linehead0712c05"></a>阿難白佛言：「世尊！何名愚人？」</p>
<p>佛告阿難：「愚人<a class="t" id="t0712c06"></a>者，愚為不了。世間愚人，於法不了，故名為愚。<a class="t" id="t0712c07"></a>不了者何？不了法境有四品類，所謂不了界<a class="t" id="t0712c08"></a>法、不了處法、不了緣起法、不了處非處法。阿<a class="t" id="t0712c09"></a>難！於如是法，不能了達，是故得名為愚人<a class="t" id="t0712c10"></a>也。」</p>
<a class="t" id="t0712c11"></a>
<p><a class="t-linehead" id="t-linehead0712c11"></a>阿難白言：「世尊！如是，如是。不了四法，得名<a class="t" id="t0712c12"></a>愚人。又復云何得名智者？」</p>
<a class="t" id="t0712c13"></a>
<p><a class="t-linehead" id="t-linehead0712c13"></a>佛告阿難：「言智人者，於法揀擇，善了是非，故<a class="t" id="t0712c14"></a>名智人。善了者何？善了法境，亦四品類，所謂<a class="t" id="t0712c15"></a>善了界法、善了處法、善了緣生法、善了處<a class="t" id="t0712c16"></a>非處法。善能了知如是等法，是故得名為智<a class="t" id="t0712c17"></a>人也。」</p>
<a class="t" id="t0712c18"></a>
<p><a class="t-linehead" id="t-linehead0712c18"></a>阿難復白佛言：「善了此法，得名智者。而此智<a class="t" id="t0712c19"></a>者，了何界法？」</p>
<a class="t" id="t0712c20"></a>
<p><a class="t-linehead" id="t-linehead0712c20"></a>佛告阿難：「汝能善問，當為汝說。言界法者，而<a class="t" id="t0712c21"></a>有多種，所謂眼界、色界、眼識界；耳界、聲界、耳<a class="t" id="t0712c22"></a>識界；鼻界、香界、鼻識界；舌界、味界、舌識界；身<a class="t" id="t0712c23"></a>界、觸界、身識界；意界、法界、意識界。如是十八<a class="t" id="t0712c24"></a>界，彼智慧者，如實了達。</p>
<p><a class="t-linehead" id="t-linehead0712c24"></a>「復有六界，所謂地<a class="t" id="t0712c25"></a>界、水界、火界、風界、空界、識界，如是六界，彼智<a class="t" id="t0712c26"></a>慧者，如實了達。</p>
<p><a class="t-linehead" id="t-linehead0712c26"></a>「復有六界，所謂喜界、樂界、<a class="t" id="t0712c27"></a>苦界、捨界、煩惱界、無明界，如是六界，彼智慧<a class="t" id="t0712c28"></a>者，如實了達。</p>
<p><a class="t-linehead" id="t-linehead0712c28"></a>「復有六界，所謂貪欲界、瞋恚<a class="t" id="t0712c29"></a>界、不瞋界、殺害界、不殺界、出離界，如是六界，<a class="t" id="t0713a01"></a>彼智慧者，如實了達。</p>
<p><a class="t-linehead" id="t-linehead0713a01"></a>「復有四界，所謂受界、想<a class="t" id="t0713a02"></a>界、行界、識界，如是四界，彼智慧者，如實了達。</p>
<a class="t" id="t0713a03"></a>
<p><a class="t-linehead" id="t-linehead0713a03"></a>「復有三界，所謂欲界、色界、無色界，如是三界，<a class="t" id="t0713a04"></a>彼智慧者，如實了達。</p>
<p><a class="t-linehead" id="t-linehead0713a04"></a>「復有三界，所謂下界、<a class="t" id="t0713a05"></a>中界、上界，如是三界，彼智慧者，如實了達。</p>
<p><a class="t-linehead" id="t-linehead0713a05"></a>「復<a class="t" id="t0713a06"></a>有三界，所謂善界、不善界、無記界，如是三界，<a class="t" id="t0713a07"></a>彼智慧者，如實了達。</p>
<p><a class="t-linehead" id="t-linehead0713a07"></a>「復有三界，所謂有學<a class="t" id="t0713a08"></a>界、無學界、學無學界，如是三界，彼智慧者，如<a class="t" id="t0713a09"></a>實了達。</p>
<p><a class="t-linehead" id="t-linehead0713a09"></a>「復有二界，所謂有漏界、無漏界，如<a class="t" id="t0713a10"></a>是二界，彼智慧者，如實了達。</p>
<p><a class="t-linehead" id="t-linehead0713a10"></a>「復有二界，所<a class="t" id="t0713a11"></a>謂有為界、無為界，如是二界，彼智慧者，如<a class="t" id="t0713a12"></a>實了達。</p>
<p><a class="t-linehead" id="t-linehead0713a12"></a>「阿難！如是等界，諸有智者，善能了<a class="t" id="t0713a13"></a>達。」</p>
<p><a class="t-linehead" id="t-linehead0713a13"></a>阿難白佛言：「世尊！彼智慧者，如是了達諸<a class="t" id="t0713a14"></a>界法已，又復云何，了達處法？」</p>
<a class="t" id="t0713a15"></a>
<p><a class="t-linehead" id="t-linehead0713a15"></a>佛告阿難：「言處法者，謂十二處：眼處、色處、耳<a class="t" id="t0713a16"></a>處、聲處、鼻處、香處、舌處、味處、身處、觸處、意處、<a class="t" id="t0713a17"></a>法處。此十二處，智慧之者，如實了達。」</p>
<a class="t" id="t0713a18"></a>
<p><a class="t-linehead" id="t-linehead0713a18"></a>阿難白佛言：「世尊！智者如是了達十二處已，<a class="t" id="t0713a19"></a>又復云何了緣生法？」</p>
<a class="t" id="t0713a20"></a>
<p><a class="t-linehead" id="t-linehead0713a20"></a>佛告阿難：「智者應知，十二緣法，從因緣起，由<a class="t" id="t0713a21"></a>因緣故，即有諸法。因緣者何？所謂無明緣行，<a class="t" id="t0713a22"></a>行緣識，識緣名色，名色緣六處，六處緣觸，<a class="t" id="t0713a23"></a>觸緣受，受緣愛，愛緣取，取緣有，有緣生，生<a class="t" id="t0713a24"></a>緣老死、憂悲、苦惱，如是即一大苦蘊集。若了<a class="t" id="t0713a25"></a>如上緣生之法，因緣性空，緣聚即有，緣散<a class="t" id="t0713a26"></a>即無；緣法無故，即無諸法。所謂無明滅即行<a class="t" id="t0713a27"></a>滅，行滅即識滅，識滅即名色滅，名色滅即<a class="t" id="t0713a28"></a>六處滅，六處滅即觸滅，觸滅即受滅，受滅<a class="t" id="t0713a29"></a>即愛滅，愛滅即取滅，取滅即有滅，有滅即<a class="t" id="t0713b01"></a>生滅，生滅即老死憂悲苦惱滅，如是即一大<a class="t" id="t0713b02"></a>苦蘊滅。如是生滅之法，智者應當如實了<a class="t" id="t0713b03"></a>達。」</p>
<a class="t" id="t0713b04"></a>
<p><a class="t-linehead" id="t-linehead0713b04"></a>阿難白佛言：「世尊！彼智慧者，於緣生法，如實<a class="t" id="t0713b05"></a>知已，復云何了處非處法？」</p>
<a class="t" id="t0713b06"></a>
<p><a class="t-linehead" id="t-linehead0713b06"></a>佛告阿難：「非處法者，謂身、口、意造不善業，<a class="t" id="t0713b07"></a>而獲所樂善果報者，無有是處。若身、口、意造<a class="t" id="t0713b08"></a>諸善業，而復獲於不善報者，亦無是處。言<a class="t" id="t0713b09"></a>是處者，謂身、口、意造諸善業，而獲所樂勝妙<a class="t" id="t0713b10"></a>果報，斯有是處。若身、口、意造不善業，而獲<a class="t" id="t0713b11"></a>所感不善果報，亦有是處。</p>
<a class="t" id="t0713b12"></a>
<p><a class="t-linehead" id="t-linehead0713b12"></a>「又復，阿難！言非處者，謂身、口、意造不善業，<a class="t" id="t0713b13"></a>如所希求殊勝之果，由此因緣，命終之後，若<a class="t" id="t0713b14"></a>生人天，無有是處。若身、口、意造於善業，墮惡<a class="t" id="t0713b15"></a>趣者，亦無是處。言是處者，謂身、口、意造諸善<a class="t" id="t0713b16"></a>業，生人天者，斯有是處。若造惡業，墮惡趣<a class="t" id="t0713b17"></a>者，亦有是處。</p>
<a class="t" id="t0713b18"></a>
<p><a class="t-linehead" id="t-linehead0713b18"></a>「又復，阿難！世間若有二佛出世，無有是處。一<a class="t" id="t0713b19"></a>佛出世，斯有是處；又復世有二輪王出，亦無<a class="t" id="t0713b20"></a>是處。一輪王出，斯有是處。如是若有女人，為<a class="t" id="t0713b21"></a>轉輪王，治化世間，乃至為彼四王天主、忉<a class="t" id="t0713b22"></a>利天主、大梵天王，及成緣覺無上菩提者，如<a class="t" id="t0713b23"></a>是等事，無有是處。若有善男子，具大人相，福<a class="t" id="t0713b24"></a>慧莊嚴，為轉輪王，出於世間，乃至得成無上<a class="t" id="t0713b25"></a>菩提，斯有是處。</p>
<a class="t" id="t0713b26"></a>
<p><a class="t-linehead" id="t-linehead0713b26"></a>「又復，阿難！若正見人，殺父、害母、殺阿羅漢、破<a class="t" id="t0713b27"></a>和合僧、出佛身血，造於如是五逆業者，無<a class="t" id="t0713b28"></a>有是處。若異生凡夫愚癡邪見，造五逆者，斯<a class="t" id="t0713b29"></a>有是處。</p>
<a class="t" id="t0713c01"></a>
<p><a class="t-linehead" id="t-linehead0713c01"></a>「又復，阿難！若正見人，受具戒品，自犯戒已，於<a class="t" id="t0713c02"></a>阿闍梨而生毀謗，作如是言：『此阿闍梨不善<a class="t" id="t0713c03"></a>戒法，亦復不能受持禁戒，我當揀擇別阿闍<a class="t" id="t0713c04"></a>梨，受學戒法。』作是言已，詣餘沙門婆羅門所，<a class="t" id="t0713c05"></a>選擇師受彼人，或見沙門婆羅門，作諸戲論。<a class="t" id="t0713c06"></a>不律儀者，依稟於彼為阿闍梨，而求寂靜出<a class="t" id="t0713c07"></a>離三有，無有是處。如是等事，若愚癡邪見，作<a class="t" id="t0713c08"></a>此求者，斯有是處。</p>
<a class="t" id="t0713c09"></a>
<p><a class="t-linehead" id="t-linehead0713c09"></a>「又復，阿難！若人不斷根本煩惱及隨煩惱，<a class="t" id="t0713c10"></a>由煩惱故損減善根，障礙智慧，覆蓋涅盤真<a class="t" id="t0713c11"></a>寂靜法。彼人若了四念處者，無有是處。若<a class="t" id="t0713c12"></a>人斷除根本煩惱及隨煩惱，善能了解四念<a class="t" id="t0713c13"></a>處法，求趣涅盤者，斯有是處。</p>
<a class="t" id="t0713c14"></a>
<p><a class="t-linehead" id="t-linehead0713c14"></a>「又復，阿難！若人不斷煩惱，善了四念處，能<a class="t" id="t0713c15"></a>證七覺支，趣向涅盤者，無有是處。若人斷除<a class="t" id="t0713c16"></a>煩惱法已，了四念處，證七覺支，趣向涅槃者，<a class="t" id="t0713c17"></a>斯有是處。</p>
<a class="t" id="t0713c18"></a>
<p><a class="t-linehead" id="t-linehead0713c18"></a>「又復，阿難！若人不斷煩惱，而了四念處，證<a class="t" id="t0713c19"></a>七覺支，盡苦邊際，趣向涅盤，成緣覺菩提，乃<a class="t" id="t0713c20"></a>至無上正等正覺者，無有是處。若斷煩惱，了<a class="t" id="t0713c21"></a>四念處，證七覺支，盡苦邊際，趣向涅盤，成緣<a class="t" id="t0713c22"></a>覺菩提，乃至無上正等正覺者，斯有是處。」</p>
<a class="t" id="t0713c23"></a>
<p><a class="t-linehead" id="t-linehead0713c23"></a>佛告阿難：「智者如是，如實了達處非處法。汝<a class="t" id="t0713c24"></a>等應當如理而學。」</p>
<a class="t" id="t0713c25"></a>
<p><a class="t-linehead" id="t-linehead0713c25"></a>爾時，阿難白佛言：「世尊！我聞如是未曾有法，<a class="t" id="t0713c26"></a>得甘露味，深自慶快。世尊！當何名此經，我等<a class="t" id="t0713c27"></a>云何受持？」</p>
<p><a class="t-linehead" id="t-linehead0713c27"></a>佛告阿難：「是經名為『四品法門』，亦<a class="t" id="t0713c28"></a>名『法鏡』，亦名『甘露鼓』，亦名『多界』，如是名字，汝<a class="t" id="t0713c29"></a>當受持。」</p>
<a class="t" id="t0713c30"></a>
<p><a class="t-linehead" id="t-linehead0713c30"></a>爾時，尊者阿難及諸大眾聞佛所說，皆大歡<a class="t" id="t0714a01"></a>喜，信受奉行。</p>
<a class="t" id="t0714a02"></a>
<p class="endsutta"><span class="t-juanname">佛說四品法門經</span></p>
</article>
<aside id="metaarea">
<p>This is Tashō vol. 17 sūtra no. 776. The text is from <a href="http://tripitaka.cbeta.org/T17n0776" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
