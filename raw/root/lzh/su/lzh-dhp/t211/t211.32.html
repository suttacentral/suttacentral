<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.32">
<article>
<div class="hgroup">
<p class="division">法句譬喻經</p>
<h1>法句譬喻經愛欲品第三十二</h1>
</div>
<p><a class="t" id="t0600c22"></a><a class="t-linehead" id="t-linehead0600c22"></a>昔佛在羅閱祇國耆闍崛山精舍之中，為天<a class="t" id="t0600c23"></a>人龍鬼轉大法輪。時有一人捨家妻子來至<a class="t" id="t0600c24"></a>佛所，為佛作禮求為沙門，佛即受之令作沙<a class="t" id="t0600c25"></a>門，命令樹下坐思惟道德。比丘受教便入深<a class="t" id="t0601a01"></a>山，去精舍百餘里，獨坐樹間思道三年，心不<a class="t" id="t0601a02"></a>堅固意欲退還，自念捨家求道勤苦，不如早<a class="t" id="t0601a03"></a>歸見我妻子。作此念已便起出山。佛以聖達<a class="t" id="t0601a04"></a>見此比丘，應當得道愚故還歸。佛以神足化<a class="t" id="t0601a05"></a>作沙門，便往逆之道路相見。化人即問：「所從<a class="t" id="t0601a06"></a>來也？此地平坦可共坐語。」於是二人便坐息<a class="t" id="t0601a07"></a>語，即答化人：「吾捨家妻子求作沙門，處此深<a class="t" id="t0601a08"></a>山不能得道，與妻子別不如本願，唐喪我命<a class="t" id="t0601a09"></a>勞而無獲，今欲悔還見我妻子，快相娛樂<a class="t" id="t0601a10"></a>後更作計。」須臾之間有老獼猴，久已遠離<a class="t" id="t0601a11"></a>樹木之間，在無樹之處於中生活。化沙門問<a class="t" id="t0601a12"></a>此比丘：「是獼猴何故獨在平地？無有樹木云<a class="t" id="t0601a13"></a>何樂此？」比丘答化人言：「我久見此獼猴，以二<a class="t" id="t0601a14"></a>事故來住此耳。何等為二？一以妻子眷屬<a class="t" id="t0601a15"></a>群多，不得飲食快樂恣口。二常晝夜上下樹<a class="t" id="t0601a16"></a>木，脚底穿壞不得寧息。以此二事故捨樹木<a class="t" id="t0601a17"></a>來住是間。」二人語頃，復見獼猴走還上樹。化<a class="t" id="t0601a18"></a>沙門語比丘言：「汝見獼猴還趣樹木不也？」答<a class="t" id="t0601a19"></a>曰：「見之，此虫愚癡得離樹木，群從憒閙不厭<a class="t" id="t0601a20"></a>勞煩而還入中。」化人復言：「卿亦如是，與此<a class="t" id="t0601a21"></a>獼猴復何異矣？卿本以二事故來入此山中。<a class="t" id="t0601a22"></a>何等為二？一以妻婦舍宅為牢獄故，二<a class="t" id="t0601a23"></a>以兒子眷屬為桎梏故。卿以是故來索求<a class="t" id="t0601a24"></a>道斷生死苦，方欲歸家，還著桎梏入牢獄中，<a class="t" id="t0601a25"></a>恩愛戀慕徑趣地獄。」化沙門即現相好丈六<a class="t" id="t0601a26"></a>金色光明，普照感動一山，飛鳥走獸尋光<a class="t" id="t0601a27"></a>而來，皆識宿命心內悔過。</p>
<p><a class="t-linehead" id="t-linehead0601a27"></a>於是世尊即說偈<a class="t" id="t0601a28"></a>言：<a class="t" id="t0601a29"></a></p>
<blockquote class="gatha">
<p><a class="verse-num-sc" id="verse-num-sc216"></a><a class="vagga-gatha-num-sc" id="vagga-gatha-num-sc32.1"></a>「如樹根深固，　　雖截猶復生，<a class="t" id="t0601b01"></a><br>
愛意不盡除，　　輒當還受苦。<a class="t" id="t0601b02"></a></p>
<p><a class="verse-num-sc" id="verse-num-sc217"></a><a class="vagga-gatha-num-sc" id="vagga-gatha-num-sc32.2"></a>獼猴如離樹，　　得脫復趣樹，<a class="t" id="t0601b03"></a><br>
眾人亦如是，　　出獄復入獄。<a class="t" id="t0601b04"></a></p>
<p><a class="verse-num-sc" id="verse-num-sc218"></a><a class="vagga-gatha-num-sc" id="vagga-gatha-num-sc32.3"></a>貪意為常流，<a class="t" id="t0601b05"></a>　　習與憍慢并，<br>
思想猗婬欲，<a class="t" id="t0601b06"></a>　　自覆無所見。</p>
<p><a class="verse-num-sc" id="verse-num-sc219"></a><a class="vagga-gatha-num-sc" id="vagga-gatha-num-sc32.4"></a>一切意流衍，<a class="t" id="t0601b07"></a>　　愛結如葛藤，<br>
唯慧分別見，<a class="t" id="t0601b08"></a>　　能斷意根源。</p>
<p><a class="verse-num-sc" id="verse-num-sc220"></a><a class="vagga-gatha-num-sc" id="vagga-gatha-num-sc32.5"></a>夫從愛潤澤，<a class="t" id="t0601b09"></a>　　思想為滋蔓，<br>
愛欲深無底，<a class="t" id="t0601b10"></a>　　老死是用增。」<a class="t" id="t0601b11"></a></p>
</blockquote>
<p><a class="t-linehead" id="t-linehead0601b11"></a>比丘見佛光相炳著，又聞偈言悚然戰慄，<a class="t" id="t0601b12"></a>五體投地懺悔謝過，內自改責即便却息<a class="t" id="t0601b13"></a>數隨止觀，在於佛前逮得應真。諸天來聽聞<a class="t" id="t0601b14"></a>皆歡喜，散華供養稱善無量。</p>
<p><a class="t" id="t0601b15"></a><span class="t-juanname">◎法句譬喻經卷第三</span></p>
<a class="t" id="t0601b16"></a>
<div class="w">
<p><a class="t-linehead" id="t-linehead0601b16"></a>◎昔羅閱祇南四千里有國，奉事梵志數千<a class="t" id="t0601b17"></a>人。時國大旱三年不雨，禱祠諸神無所不<a class="t" id="t0601b18"></a>遍，王問梵志問其所由，諸梵志言：「吾等當<a class="t" id="t0601b19"></a>齋戒訖竟，當遣人與梵天相聞，問其災異。」<a class="t" id="t0601b20"></a>王言：「大善！齋戒所乏願見告示。」諸梵志言：<a class="t" id="t0601b21"></a>「當得二十車薪酥蜜膏油華香旛蓋，金銀祭<a class="t" id="t0601b22"></a>器盡用須之。」王即辦送，出至城外，去城七<a class="t" id="t0601b23"></a>里平廣之地積薪如山，共相推獎其有不<a class="t" id="t0601b24"></a>惜身者終生梵天，選得七人，當就火燒遣<a class="t" id="t0601b25"></a>至梵天。七人受祭呪願訖，踧使上薪，從下<a class="t" id="t0601b26"></a>放火當燒殺之。烟焰烔然熱氣直至，七人<a class="t" id="t0601b27"></a>惶懼左右求救無有救者，舉聲曰：「三界之<a class="t" id="t0601b28"></a>中寧有大慈愍念我厄者，願受自歸。」佛遙<a class="t" id="t0601b29"></a>知之，尋聲往救，在虛空中顯現相好，七人<a class="t" id="t0601c01"></a>見佛，悲喜跳踊：「唯願自歸救我痛熱。」於是<a class="t" id="t0601c02"></a>世尊即說偈言：<a class="t" id="t0601c03"></a></p>
</div>
<blockquote class="gatha">
<p><a class="verse-num-sc" id="verse-num-sc221"></a><a class="vagga-gatha-num-sc" id="vagga-gatha-num-sc32.6"></a>「或多自歸，　　山川樹神，<br>
厝立圖像，<a class="t" id="t0601c04"></a>　　禱祠求福。</p>
<p><a class="verse-num-sc" id="verse-num-sc222"></a><a class="vagga-gatha-num-sc" id="vagga-gatha-num-sc32.7"></a>自歸如是，　　非吉非上，<a class="t" id="t0601c05"></a><br>
彼不能來，　　度汝眾苦。</p>
<p><a class="verse-num-sc" id="verse-num-sc223"></a><a class="vagga-gatha-num-sc" id="vagga-gatha-num-sc32.8"></a>如有自歸，<a class="t" id="t0601c06"></a>　　佛法僧眾，<br>
道德四諦，　　必見正慧。<a class="t" id="t0601c07"></a></p>
<p><a class="verse-num-sc" id="verse-num-sc224"></a><a class="vagga-gatha-num-sc" id="vagga-gatha-num-sc32.9"></a>生死極苦，　　從諦得度，<br>
度世八難，<a class="t" id="t0601c08"></a>　　斯除眾苦。</p>
<p><a class="verse-num-sc" id="verse-num-sc225"></a><a class="vagga-gatha-num-sc" id="vagga-gatha-num-sc32.10"></a>自歸三尊，　　最吉最上，<a class="t" id="t0601c09"></a><br>
唯獨有是，　　度一切苦。」<a class="t" id="t0601c10"></a></p>
</blockquote>
<p><a class="t-linehead" id="t-linehead0601c10"></a>佛說渴訖火聲尋滅，七人獲安心喜無量。<a class="t" id="t0601c11"></a>梵志國人莫不驚悚，仰瞻世尊光相赫奕<a class="t" id="t0601c12"></a>分身散體，東沒西現存亡自由，身出水火<a class="t" id="t0601c13"></a>五色晃昱，眾人見之五體歸命。於是七人<a class="t" id="t0601c14"></a>從薪下出，悲喜交集而說偈言：<a class="t" id="t0601c15"></a></p>
<blockquote class="gatha">
<p><a class="verse-num-sc" id="verse-num-sc226"></a><a class="vagga-gatha-num-sc" id="vagga-gatha-num-sc32.11"></a>「見聖人快，　　得依附快，<br>
得離愚人，<a class="t" id="t0601c16"></a>　　為善獨快。</p>
<p><a class="verse-num-sc" id="verse-num-sc227"></a><a class="vagga-gatha-num-sc" id="vagga-gatha-num-sc32.12"></a>守正見快，　　互說法快，<a class="t" id="t0601c17"></a><br>
與世無諍，　　戒具常快。</p>
<p><a class="verse-num-sc" id="verse-num-sc228"></a><a class="vagga-gatha-num-sc" id="vagga-gatha-num-sc32.13"></a>使賢居快，<a class="t" id="t0601c18"></a>　　如親親會，<br>
近仁智者，　　多聞高遠。」<a class="t" id="t0601c19"></a></p>
</blockquote>
<p><a class="t-linehead" id="t-linehead0601c19"></a>於是七人說此偈已，及諸梵志願為弟子。<a class="t" id="t0601c20"></a>佛即受之，皆為沙門，得羅漢道。國王臣民<a class="t" id="t0601c21"></a>咸各修道，天尋大雨國豐民寧，道化興隆<a class="t" id="t0601c22"></a>莫不樂聞。</p>
<h2>喻愛欲品第三十二之二</h2>
<div class="suttainfo">
<p><span class="t-juanname">法句譬喻經卷第四</span><a class="t" id="t0601c23"></a><a class="t" id="t0601c24"></a><a class="t" id="t0601c25"></a><br>
<span class="t-byline">晉世沙門法炬共法立譯</span><a class="t" id="t0601c26"></a><a class="t" id="t0601c27"></a><a class="t" id="t0601c28"></a></p>
</div>
<p><a class="t" id="t0601c29"></a><a class="t-linehead" id="t-linehead0601c29"></a>◎昔佛在舍衛國為天人說法，時城中有婆羅<a class="t" id="t0602a01"></a>門長者，財富無數，為人慳貪不好布施，食常<a class="t" id="t0602a02"></a>閉門不喜人客，若其食時輒勅門士堅閉門<a class="t" id="t0602a03"></a>戶，勿令有人妄入門裏，乞丐求索、沙門梵志<a class="t" id="t0602a04"></a>不能得與其相見。爾時長者欻思美食，便勅<a class="t" id="t0602a05"></a>其妻令作飯食，教殺肥雞薑椒和調炙之<a class="t" id="t0602a06"></a>令熟。飲食飣餖即時已辦，勅外閉門，夫婦<a class="t" id="t0602a07"></a>二人坐，一小兒著聚中央便共飲食。父母取<a class="t" id="t0602a08"></a>雞肉著兒口中，如是數過初不肯廢。佛知此<a class="t" id="t0602a09"></a>長者宿福應度，化作沙門，伺其坐食現出坐<a class="t" id="t0602a10"></a>前，呪願且言：「多少布施可得大富。」長者舉<a class="t" id="t0602a11"></a>頭見化沙門，即罵之曰：「汝為道士而無羞恥，<a class="t" id="t0602a12"></a>室家坐食何為搪揬？」沙門答曰：「卿自愚癡不<a class="t" id="t0602a13"></a>知慚羞，今我乞士何為慚羞？」長者問曰：「吾<a class="t" id="t0602a14"></a>及室家自相娛樂，何故慚羞？」沙門答曰：「卿<a class="t" id="t0602a15"></a>殺父妻母供養怨家，不知慚羞，反謂乞士<a class="t" id="t0602a16"></a>何不慚羞？」</p>
<p><a class="t-linehead" id="t-linehead0602a16"></a>於是沙門即說偈言：<a class="t" id="t0602a17"></a></p>
<blockquote class="gatha">
<p><a class="verse-num-sc" id="verse-num-sc229"></a><a class="vagga-gatha-num-sc" id="vagga-gatha-num-sc32.14"></a>「所生枝不絕，　　但用食貪欲，<a class="t" id="t0602a18"></a><br>
養怨益丘塚，　　愚人常汲汲。<a class="t" id="t0602a19"></a></p>
<p><a class="verse-num-sc" id="verse-num-sc230"></a><a class="vagga-gatha-num-sc" id="vagga-gatha-num-sc32.15"></a>雖獄有鈎鍱，　　慧人不謂牢，<a class="t" id="t0602a20"></a><br>
愚見妻子飾，　　染著愛甚牢。<a class="t" id="t0602a21"></a></p>
<p><a class="verse-num-sc" id="verse-num-sc231"></a><a class="vagga-gatha-num-sc" id="vagga-gatha-num-sc32.16"></a>慧說愛為獄，　　深固難得出，<a class="t" id="t0602a22"></a><br>
是故當斷棄，　　不親欲為安。」<a class="t" id="t0602a23"></a></p>
</blockquote>
<p><a class="t-linehead" id="t-linehead0602a23"></a>長者聞偈驚而問之：「道人何故而說此語也？」<a class="t" id="t0602a24"></a>道人答曰：「案上雞者是卿先世時父，以慳<a class="t" id="t0602a25"></a>貪故常生雞中為卿所食。此小兒者，往昔<a class="t" id="t0602a26"></a>作羅剎，卿作賈客大人乘船入海，每輒<a class="t" id="t0602a27"></a>流墮羅剎國中，為羅剎所食。如是五百世壽<a class="t" id="t0602a28"></a>盡，來生為卿作子，以卿餘罪未畢，故來欲相<a class="t" id="t0602a29"></a>害耳。今是妻者，是卿先世時母，以恩愛深固，<a class="t" id="t0602b01"></a>故今還與卿作婦。今卿愚癡不識宿命，殺父<a class="t" id="t0602b02"></a>養怨、以母為妻，五道生死輪轉無際，周旋五<a class="t" id="t0602b03"></a>道誰能知者？唯有道士見此覩彼，愚者不知，<a class="t" id="t0602b04"></a>豈不慙羞？」於是長者懎然毛竪如畏怖狀，<a class="t" id="t0602b05"></a>佛現威神令識宿命，長者見佛即識宿命，尋<a class="t" id="t0602b06"></a>則懺悔謝佛，便受五戒，佛為說法，即得須陀<a class="t" id="t0602b07"></a>洹道。</p>
<p><a class="t" id="t0602b08"></a><a class="t-linehead" id="t-linehead0602b08"></a>昔佛在舍衛國，祇洹說法。時有年少比丘入<a class="t" id="t0602b09"></a>城分衛，見一年少女人端正無比，心存色欲<a class="t" id="t0602b10"></a>迷結不解，遂便成病食飲不下，顏色憔悴委<a class="t" id="t0602b11"></a>臥不起。同學道人往問訊之：「何所患苦？」年少<a class="t" id="t0602b12"></a>比丘具說其意，欲壞道心，從彼愛欲願不如<a class="t" id="t0602b13"></a>意，愁結為病。同學諫喻不入其耳，便強扶持<a class="t" id="t0602b14"></a>將至佛所，具以事狀啟白世尊。佛告年少比<a class="t" id="t0602b15"></a>丘：「汝願易得耳不足愁結也，吾當為汝方便<a class="t" id="t0602b16"></a>解之。且起食飲。」比丘聞之坦然意喜，氣結便<a class="t" id="t0602b17"></a>通。於是世尊將此比丘并與大眾，入舍衛城<a class="t" id="t0602b18"></a>到好女舍，好女已死停屍三日，室家悲號<a class="t" id="t0602b19"></a>不忍埋藏，身體臭脹不淨流出。佛告比丘：「汝<a class="t" id="t0602b20"></a>所貪惑好女人者今已如此，萬物無常變在<a class="t" id="t0602b21"></a>呼吸，愚者觀外不見其惡，纏綿罪網以為快<a class="t" id="t0602b22"></a>樂。」</p>
<p><a class="t-linehead" id="t-linehead0602b22"></a>於是世尊即說偈言：<a class="t" id="t0602b23"></a></p>
<blockquote class="gatha">
<p><a class="verse-num-sc" id="verse-num-sc232"></a><a class="vagga-gatha-num-sc" id="vagga-gatha-num-sc32.17"></a>「見色心迷惑，　　不惟觀無常，<a class="t" id="t0602b24"></a><br>
愚以為美善，　　安知其非真。<a class="t" id="t0602b25"></a></p>
<p><a class="verse-num-sc" id="verse-num-sc233"></a><a class="vagga-gatha-num-sc" id="vagga-gatha-num-sc32.18"></a>以婬樂自裹，　　譬如蠶作繭，<a class="t" id="t0602b26"></a><br>
智者能斷棄，　　不眄除眾苦。<a class="t" id="t0602b27"></a></p>
<p><a class="verse-num-sc" id="verse-num-sc234"></a><a class="vagga-gatha-num-sc" id="vagga-gatha-num-sc32.19"></a>心念放逸者，　　見婬以為淨，<a class="t" id="t0602b28"></a><br>
恩愛意盛增，　　從是造牢獄。<a class="t" id="t0602b29"></a></p>
<p><a class="verse-num-sc" id="verse-num-sc235"></a><a class="vagga-gatha-num-sc" id="vagga-gatha-num-sc32.20"></a>覺意滅婬者，　　常念欲不淨，<a class="t" id="t0602c01"></a><br>
從是出邪獄，　　能斷老死患。」<a class="t" id="t0602c02"></a></p>
</blockquote>
<p><a class="t-linehead" id="t-linehead0602c02"></a>於是年少比丘見此女人，死已三日面色<a class="t" id="t0602c03"></a>膖爛其臭難近，又聞世尊清誨之偈，悵然意<a class="t" id="t0602c04"></a>悟自知迷謬，為佛作禮叩頭悔過。佛授自歸<a class="t" id="t0602c05"></a>將還祇洹，沒命精進得羅漢道。所將大眾無<a class="t" id="t0602c06"></a>央數人，見色欲之穢信無常之證，貪愛望止<a class="t" id="t0602c07"></a>亦得道迹。</p>
<p><a class="t" id="t0602c08"></a><a class="t-linehead" id="t-linehead0602c08"></a>昔佛在舍衛精舍為天人龍鬼說法。時世有<a class="t" id="t0602c09"></a>大長者，財富無數，有一息男年十二三。父<a class="t" id="t0602c10"></a>母命終，其兒年小未知生活理家之事，泮散<a class="t" id="t0602c11"></a>財物數年便盡，久後行乞由不自供。其父有<a class="t" id="t0602c12"></a>親友長者大富無數，一日見之問其委曲，長<a class="t" id="t0602c13"></a>者愍念將歸經紀，以女配之，給與奴婢車馬，<a class="t" id="t0602c14"></a>資財無數，更作屋宅成立門戶。為人懶惰，無<a class="t" id="t0602c15"></a>有計校不能生活，坐散財盡日更飢困。長者<a class="t" id="t0602c16"></a>以其女故更與資財，故復如前遂至貧乏。長<a class="t" id="t0602c17"></a>者數餉，用之無道，念叵成就，欲奪其婦更嫁<a class="t" id="t0602c18"></a>與人，宗家共議。女竊聞之還語其夫：「我家群<a class="t" id="t0602c19"></a>強勢能奪卿，以卿不能生活故，卿當云何欲<a class="t" id="t0602c20"></a>作何計也？」其夫聞婦言慚愧自念：「是吾薄<a class="t" id="t0602c21"></a>福生失覆蓋，不習家計生活之法，今當失婦<a class="t" id="t0602c22"></a>乞匃如故。恩愛已行貪欲情著，今當生別<a class="t" id="t0602c23"></a>情豈可勝？」思惟反覆便興惡念，將婦入房，今<a class="t" id="t0602c24"></a>欲與汝共死一處，即便剌婦還自<span class="corr" title="[剌&gt;刺]">刺</span>害，夫婦<a class="t" id="t0603a01"></a>俱死。奴婢驚走往告長者，長者大小驚來看<a class="t" id="t0603a02"></a>視，見其已然，棺殮遣送如國常法。長者大<a class="t" id="t0603a03"></a>小憂愁念女不去，須臾聞佛在世教化說法，<a class="t" id="t0603a04"></a>見者歡喜<span class="corr" title="[妄&gt;忘] cf.【麗】">忘</span>憂除患，將家大小往到佛所，為<a class="t" id="t0603a05"></a>佛作禮却坐一面。佛問長者：「為所從來？何以<a class="t" id="t0603a06"></a>不樂憂愁之色？」長者白言：「居門不德，前嫁一<a class="t" id="t0603a07"></a>女，值遇愚夫不能生活，欲奪其婦便殺婦及<a class="t" id="t0603a08"></a>身，共死如此。遣送適還過覲世尊。」佛告長<a class="t" id="t0603a09"></a>者：「貪欲瞋恚世之常病，愚癡無智患害之<a class="t" id="t0603a10"></a>門，三界五道由此墮淵，展轉生死無央數劫，<a class="t" id="t0603a11"></a>受苦萬端由尚不悔，豈況愚人能得識此？貪<a class="t" id="t0603a12"></a>欲之毒滅身滅族，害及眾生何況夫婦？」</p>
<p><a class="t-linehead" id="t-linehead0603a12"></a>於是<a class="t" id="t0603a13"></a>世尊即說偈言：<a class="t" id="t0603a14"></a></p>
<blockquote class="gatha">
<p><a class="verse-num-sc" id="verse-num-sc236"></a><a class="vagga-gatha-num-sc" id="vagga-gatha-num-sc32.21"></a>「愚以貪自縛，　　不求度彼岸，<a class="t" id="t0603a15"></a><br>
貪為財愛故，　　害人亦自害。<a class="t" id="t0603a16"></a></p>
<p><a class="verse-num-sc" id="verse-num-sc237"></a><a class="vagga-gatha-num-sc" id="vagga-gatha-num-sc32.22"></a>愛欲意為田，　　婬怒癡為種，<a class="t" id="t0603a17"></a><br>
故施度世者，　　得福無有量。<a class="t" id="t0603a18"></a></p>
<p><a class="verse-num-sc" id="verse-num-sc238"></a><a class="vagga-gatha-num-sc" id="vagga-gatha-num-sc32.23"></a>伴少而貨多，　　商人怵惕懼，<a class="t" id="t0603a19"></a><br>
嗜欲賊害命，　　故慧不貪欲。」<a class="t" id="t0603a20"></a></p>
</blockquote>
<p><a class="t-linehead" id="t-linehead0603a20"></a>爾時長者聞佛說偈，欣然歡喜忘憂除患，即<a class="t" id="t0603a21"></a>於座上一切大小及諸聽者，破二十億惡，得<a class="t" id="t0603a22"></a>須陀洹道。</p>
<p><a class="t" id="t0603a23"></a><a class="t-linehead" id="t-linehead0603a23"></a>昔佛在舍衛精舍中，為天龍鬼神、帝王臣民<a class="t" id="t0603a24"></a>說法。時有遊蕩子二人共為親友，常相追隨<a class="t" id="t0603a25"></a>一體無異，二人共議欲作沙門，即便相將<a class="t" id="t0603a26"></a>來至佛所，為佛作禮長跪叉手，白佛言：「願<a class="t" id="t0603a27"></a>欲作沙門，唯見聽許。」佛便受之，即作沙門。佛<a class="t" id="t0603a28"></a>令二人共止一房。二人共止，但念世間恩愛<a class="t" id="t0603a29"></a>榮樂，更共咨嗟情欲形體，說其姿媚專著不<a class="t" id="t0603b01"></a>捨念不止息，不計無常污露不淨，以此欝怫<a class="t" id="t0603b02"></a>病生於內。佛以慧眼知其想亂，走意於欲放<a class="t" id="t0603b03"></a>心不住，以是不度。佛令一人行，便自化作<a class="t" id="t0603b04"></a>一人入房，問之言：「吾等所思意志不離，可共<a class="t" id="t0603b05"></a>往觀，視其形體知為何如？但空想念，疲勞無<a class="t" id="t0603b06"></a>益。」二人相隨至婬女村，佛於村內化作一婬<a class="t" id="t0603b07"></a>女人，共入其舍而告之曰：「吾等道人受佛禁<a class="t" id="t0603b08"></a>戒不犯身事，意欲觀女人形容，當顧直如<a class="t" id="t0603b09"></a>法。」於是化女即解瓔珞香薰衣裳，倮形而立<a class="t" id="t0603b10"></a>臭處難近，二人觀之具見污露，化沙門即謂<a class="t" id="t0603b11"></a>一人言：「女人之好，但有脂粉芬薰眾華沐浴<a class="t" id="t0603b12"></a>塗香，著眾雜色衣裳以覆污露，強薰以香欲<a class="t" id="t0603b13"></a>以人觀，譬如革囊盛屎有何可貪？」</p>
<p><a class="t-linehead" id="t-linehead0603b13"></a>於是化比<a class="t" id="t0603b14"></a>丘即說偈言：<a class="t" id="t0603b15"></a></p>
<blockquote class="gatha">
<p><a class="verse-num-sc" id="verse-num-sc239"></a><a class="vagga-gatha-num-sc" id="vagga-gatha-num-sc32.24"></a>「欲我知汝本，　　意以思想生，<a class="t" id="t0603b16"></a><br>
我不思想汝，　　則汝而不有。<a class="t" id="t0603b17"></a></p>
<p><a class="verse-num-sc" id="verse-num-sc240"></a><a class="vagga-gatha-num-sc" id="vagga-gatha-num-sc32.25"></a>心可則為欲，　　何必獨五欲？<a class="t" id="t0603b18"></a><br>
速可絕五欲，　　是乃為勇力。<a class="t" id="t0603b19"></a></p>
<p><a class="verse-num-sc" id="verse-num-sc241"></a><a class="vagga-gatha-num-sc" id="vagga-gatha-num-sc32.26"></a>無欲無所畏，　　恬惔無憂患，<a class="t" id="t0603b20"></a><br>
欲除使結解，　　是為長出淵。」<a class="t" id="t0603b21"></a></p>
</blockquote>
<p><a class="t-linehead" id="t-linehead0603b21"></a>佛說偈已現其光相，比丘見之慚愧悔過，五<a class="t" id="t0603b22"></a>體投地為佛作禮，重為說法，欣然得解便得<a class="t" id="t0603b23"></a>羅漢。一人行還，見伴顏姿欣悅於常，即問其<a class="t" id="t0603b24"></a>伴獨何如斯？即如事說佛之大慈愍度如此，<a class="t" id="t0603b25"></a>蒙世尊恩得免眾苦。於是比丘重為說偈言：<a class="t" id="t0603b26"></a></p>
<blockquote class="gatha">
<p><a class="verse-num-sc" id="verse-num-sc242"></a><a class="vagga-gatha-num-sc" id="vagga-gatha-num-sc32.27"></a>「晝夜念嗜欲，　　意走不念休，<a class="t" id="t0603b27"></a><br>
見女欲污露，　　想滅則無憂。」<a class="t" id="t0603b28"></a></p>
</blockquote>
<p><a class="t-linehead" id="t-linehead0603b28"></a>其伴比丘聞此偈已便自思惟，斷欲滅想，即<a class="t" id="t0603b29"></a>得法眼。</p>
<a class="t" id="t0603c01"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
