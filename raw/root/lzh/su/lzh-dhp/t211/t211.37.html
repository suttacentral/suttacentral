<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.37">
<article>
<div class="hgroup">
<p class="division">法句譬喻經</p>
<h1>法句譬喻經生死品第三十七</h1>
</div>
<p><a class="t" id="t0605c18"></a><a class="t-linehead" id="t-linehead0605c18"></a>昔佛在舍衛國祇洹精舍，為天人國王大臣<a class="t" id="t0605c19"></a>廣說妙法。有一梵志長者居在路側，財富無<a class="t" id="t0605c20"></a>數，正有一子其年二十，新為娶婦未滿七<a class="t" id="t0605c21"></a>日，夫婦相敬言語相順，婦語其夫：「欲至後園<a class="t" id="t0605c22"></a>中看戲，為得爾不？」上春三月夫婦相將至後<a class="t" id="t0605c23"></a>園中，有一<span class="gaiji">［木＊奈］<!--gaiji,,1[木＊奈],2&#x3B88;,3--></span>樹高大華好，婦欲得華無人<a class="t" id="t0605c24"></a>與取，夫知婦意欲得<span class="gaiji">［木＊奈］<!--gaiji,,1[木＊奈],2&#x3B88;,3--></span>華，即便上樹正取<a class="t" id="t0605c25"></a>一華，復欲得一展轉上樹乃至細枝，枝折墮<a class="t" id="t0606a01"></a>地傷中即死。居家大小奔波跳走往趣兒所，<a class="t" id="t0606a02"></a>呼天傷哭斷絕復甦，中外宗族來者無數，<a class="t" id="t0606a03"></a>皆甚悲痛，聞者莫不傷心，見者莫不痛哀，<a class="t" id="t0606a04"></a>父母妻息怨咎天地謂為不護，棺殮衣被<a class="t" id="t0606a05"></a>如法遣送，還家啼泣不能自止。於是世尊愍<a class="t" id="t0606a06"></a>傷其愚往問訊之，長者室家大小見佛悲感<a class="t" id="t0606a07"></a>作禮具陳辛苦。佛語長者：「止息聽法，萬物無<a class="t" id="t0606a08"></a>常不可久保，生則有死罪福相追，此兒三處<a class="t" id="t0606a09"></a>為其哭泣，懊惱斷絕亦復難勝。竟為誰兒？何<a class="t" id="t0606a10"></a>者為親？」</p>
<p><a class="t-linehead" id="t-linehead0606a10"></a>於是世尊即說偈言：<a class="t" id="t0606a11"></a></p>
<blockquote class="gatha">
<p><a class="verse-num-sc" id="verse-num-sc261"></a><a class="vagga-gatha-num-sc" id="vagga-gatha-num-sc37.1"></a>「命如華菓熟，　　常恐會零落，<a class="t" id="t0606a12"></a><br>
已生皆有苦，　　孰能致不死？<a class="t" id="t0606a13"></a></p>
<p><a class="verse-num-sc" id="verse-num-sc262"></a><a class="vagga-gatha-num-sc" id="vagga-gatha-num-sc37.2"></a>從初樂愛欲，　　可婬入胞影，<a class="t" id="t0606a14"></a><br>
受形命如電，　　晝夜流難止。<a class="t" id="t0606a15"></a></p>
<p><a class="verse-num-sc" id="verse-num-sc263"></a><a class="vagga-gatha-num-sc" id="vagga-gatha-num-sc37.3"></a>是身為死物，　　精神無形法，<a class="t" id="t0606a16"></a><br>
假令死復生，　　罪福不敗亡。<a class="t" id="t0606a17"></a></p>
<p><a class="verse-num-sc" id="verse-num-sc264"></a><a class="vagga-gatha-num-sc" id="vagga-gatha-num-sc37.4"></a>終始非一世，　　從愛癡久長，<a class="t" id="t0606a18"></a><br>
自作受苦樂，　　身死神不喪。」<a class="t" id="t0606a19"></a></p>
</blockquote>
<p><a class="t-linehead" id="t-linehead0606a19"></a>長者聞偈意解忘憂，長跪白佛：「此兒宿命作<a class="t" id="t0606a20"></a>何罪舋，盛美之壽而便中夭？唯願解說本所<a class="t" id="t0606a21"></a>行罪。」佛告長者：「乃往昔時有一小兒，持弓箭<a class="t" id="t0606a22"></a>入神樹中戲，邊有三人亦在中看。樹上有雀，<a class="t" id="t0606a23"></a>小兒欲射，三人勸言：『若能中雀者世稱健<a class="t" id="t0606a24"></a>兒。』小兒意美引弓射之，中雀即死墮地，三人<a class="t" id="t0606a25"></a>共笑，助之歡喜而各自去。經歷生死無數劫<a class="t" id="t0606a26"></a>中，所在相遭共會受罪，其三人者，一人有<a class="t" id="t0606a27"></a>福今在天上，一人生海中為化生龍王，一人<a class="t" id="t0606a28"></a>今日長者身是。此小兒者，前生天上為天作<a class="t" id="t0606a29"></a>子，命終來下為長者作子，墮樹命絕即生<a class="t" id="t0606b01"></a>海中，為化生龍王作子，即以生日化生金<a class="t" id="t0606b02"></a>翅鳥王取而食之。」</p>
<p><a class="t" id="t0606b03"></a><a class="t-linehead" id="t-linehead0606b03"></a>「今日三處懊惱涕哭，寧可言也？以其前世<a class="t" id="t0606b04"></a>助其喜故，此三人者報以涕哭。」</p>
<p><a class="t-linehead" id="t-linehead0606b04"></a>於是世尊<a class="t" id="t0606b05"></a>即說偈言：<a class="t" id="t0606b06"></a></p>
<blockquote class="gatha">
<p><a class="verse-num-sc" id="verse-num-sc265"></a><a class="vagga-gatha-num-sc" id="vagga-gatha-num-sc37.5"></a>「識神造三界，　　善不善五處，<a class="t" id="t0606b07"></a><br>
陰行而默至，　　所往如響應。<a class="t" id="t0606b08"></a></p>
<p><a class="verse-num-sc" id="verse-num-sc266"></a><a class="vagga-gatha-num-sc" id="vagga-gatha-num-sc37.6"></a>色欲不色有，　　一切因宿行，<a class="t" id="t0606b09"></a><br>
如種隨本像，　　自然報如影。」<a class="t" id="t0606b10"></a></p>
</blockquote>
<p><a class="t-linehead" id="t-linehead0606b10"></a>佛說偈已，欲使長者意解，即以道力視其宿<a class="t" id="t0606b11"></a>命，皆見天上、龍中之事。長者意解欣然即<a class="t" id="t0606b12"></a>起，長跪叉手，白佛言：「願及大小為佛弟子，奉<a class="t" id="t0606b13"></a>受五戒為優婆塞。」佛即授戒，重為說法無常<a class="t" id="t0606b14"></a>之義，大小歡欣皆得須陀洹道。</p>
<a class="t" id="t0606b15"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
