<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.36">
<article>
<div class="hgroup">
<p class="division">法句譬喻經</p>
<h1>法句譬喻經泥洹品第三十六</h1>
</div>
<p><a class="t" id="t0605b06"></a><a class="t-linehead" id="t-linehead0605b06"></a>昔佛在王舍城靈鷲山中，時與諸比丘千二<a class="t" id="t0605b07"></a>百五十人俱。時摩竭國王號名阿闍世，所<a class="t" id="t0605b08"></a>領五百國各有姓名，近有一國，名曰越祇，<a class="t" id="t0605b09"></a>不順王命欲往伐之，即召群臣講宣議曰：「越<a class="t" id="t0605b10"></a>祇國人，富樂熾盛，多出珍寶，不首伏於我。寧<a class="t" id="t0605b11"></a>可起兵往伐之不？」國有賢公承相名曰雨<a class="t" id="t0605b12"></a>舍，對曰：「唯然。」王告雨舍：「佛去是不遠，聖<a class="t" id="t0605b13"></a>哲三達靡事不貫，汝持吾聲往至佛所，如<a class="t" id="t0605b14"></a>卿意智委悉問之，欲往伐彼寧得勝不？」承<a class="t" id="t0605b15"></a>相受教，即嚴車馬往至精舍，前到佛所頭面<a class="t" id="t0605b16"></a>著地為佛作禮。佛命令坐，公即就坐，佛問國<a class="t" id="t0605b17"></a>承相：「從何所來？」公言：「王使臣來。稽首佛足，問<a class="t" id="t0605b18"></a>訊起居飡食如常？」佛即問公：「王及國土人民<a class="t" id="t0605b19"></a>臣下皆自平安不？」公言：「國主及民皆蒙佛恩。」<a class="t" id="t0605b20"></a>公白佛言：「王與越祇國有嫌，欲往伐之，於佛<a class="t" id="t0605b21"></a>聖意為可得勝不？」佛告承相：「是越祇國人<a class="t" id="t0605b22"></a>民奉行七法不可勝之。王可諦思，勿妄舉動。」<a class="t" id="t0605b23"></a>公即問佛：「何等七法？」佛言：「越祇國人數相<a class="t" id="t0605b24"></a>聚會，講議正法修福自守，以此為常，是謂<a class="t" id="t0605b25"></a>為一。越祇國人君臣常和，所任忠良教諫承<a class="t" id="t0605b26"></a>用不相違戾，是謂為二。越祇國人奉法相率<a class="t" id="t0605b27"></a>無取無捨，不敢犯過上下循常，是謂為三。<a class="t" id="t0605b28"></a>越祇國人禮化謹敬，男女有別長幼相承不<a class="t" id="t0605b29"></a>失儀法，是謂為四。越祇國人孝養父母遜悌<a class="t" id="t0605c01"></a>師長，受誡教誨以為國則，是謂為五。越祇<a class="t" id="t0605c02"></a>國人承天則地，敬畏社稷奉順四時民農不<a class="t" id="t0605c03"></a>廢，是謂為六。越祇國人尊道敬德，國有沙門<a class="t" id="t0605c04"></a>得道應真方遠來者，供養衣被床臥醫藥，是<a class="t" id="t0605c05"></a>謂為七。夫為國主行此七法難可得危，極天<a class="t" id="t0605c06"></a>下兵共往攻之不能得勝。」佛告承相：「若使<a class="t" id="t0605c07"></a>越祇國人持一法者尚不可攻，何況盡持如<a class="t" id="t0605c08"></a>是七法？」</p>
<p><a class="t-linehead" id="t-linehead0605c08"></a>於是世尊即說偈言：<a class="t" id="t0605c09"></a></p>
<blockquote class="gatha">
<p><a class="verse-num-sc" id="verse-num-sc260"></a><a class="vagga-gatha-num-sc" id="vagga-gatha-num-sc36.1"></a>「利勝不足恃，　　雖勝猶復苦，<a class="t" id="t0605c10"></a><br>
當自求勝法，　　已勝無所生。」<a class="t" id="t0605c11"></a></p>
</blockquote>
<p><a class="t-linehead" id="t-linehead0605c11"></a>雨舍承相聞佛說偈即得道迹，時會大小<a class="t" id="t0605c12"></a>皆得須陀洹道。公即從坐起，白佛言：「國事煩<a class="t" id="t0605c13"></a>多欲還請辭。」佛言：「可，宜知是時。」即從坐起禮<a class="t" id="t0605c14"></a>佛而去，還至具事白王，即止不攻，持佛嚴教<a class="t" id="t0605c15"></a>以化國內。越祇國人即來順命，上下相奉國<a class="t" id="t0605c16"></a>遂興隆。</p>
<a class="t" id="t0605c17"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
