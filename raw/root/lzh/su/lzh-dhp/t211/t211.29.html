<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.29">
<article>
<div class="hgroup">
<p class="division">法句譬喻經</p>
<h1>法句譬喻經廣衍品第二十九</h1>
</div>
<p><a class="t" id="t0598a24"></a><a class="t-linehead" id="t-linehead0598a24"></a>昔佛在舍衛國說法教化，天龍鬼神、帝王人<a class="t" id="t0598a25"></a>民三時往聽。彼時國王名波斯匿，為人憍慢<a class="t" id="t0598a26"></a>放恣情欲，目惑於色、耳亂於聲、鼻著馨香、口<a class="t" id="t0598a27"></a>恣五味、身受細滑，食飲極美初無厭足，食<a class="t" id="t0598a28"></a>遂進多恒苦飢虛，厨膳不廢以食為常。身<a class="t" id="t0598a29"></a>體肥盛乘輿不勝，臥起呼吸但苦短氣，氣閉<a class="t" id="t0598b01"></a>息絕經時驚覺，坐臥呻吟恒苦身重，不能<a class="t" id="t0598b02"></a>轉側以身為患，便敕嚴駕往到佛所。侍者扶<a class="t" id="t0598b03"></a>持問訊，却坐叉手，白佛言：「世尊！違遠侍覲<a class="t" id="t0598b04"></a>諮受無階，不知何罪身為自肥？不能自覺何<a class="t" id="t0598b05"></a>故使爾？每自患之，是以違替不數禮覲。」佛<a class="t" id="t0598b06"></a>告大王：「人有五事令人常肥：一者數食，二<a class="t" id="t0598b07"></a>者喜眠，三者憍樂，四者無愁，五者無事。是<a class="t" id="t0598b08"></a>為五事喜令人肥。若欲不肥，減食麤燥，然<a class="t" id="t0598b09"></a>後乃瘦。」</p>
<p><a class="t-linehead" id="t-linehead0598b09"></a>於是世尊即說偈言：<a class="t" id="t0598b10"></a></p>
<blockquote class="gatha">
<p><a class="verse-num-sc" id="verse-num-sc200"></a><a class="vagga-gatha-num-sc" id="vagga-gatha-num-sc29.1"></a>「人當有念意，　　每食知自少，<a class="t" id="t0598b11"></a><br>
從是痛用薄，　　節消而保壽。」<a class="t" id="t0598b12"></a></p>
</blockquote>
<p><a class="t-linehead" id="t-linehead0598b12"></a>王聞此偈歡喜無量，即呼厨士而告之曰：「受<a class="t" id="t0598b13"></a>誦此偈，若下食時先為我說，然後下食。」王辭<a class="t" id="t0598b14"></a>還宮，厨士下食輒便說偈，王聞偈喜，日減<a class="t" id="t0598b15"></a>一匙，食轉減少，遂以身輕即瘦如前。自見<a class="t" id="t0598b16"></a>如此歡欣念佛，即起步行往到佛所，為佛作<a class="t" id="t0598b17"></a>禮，佛命令坐而問王曰：「車馬人從為所在<a class="t" id="t0598b18"></a>也？何緣步行？」王喜白佛：「前得佛教奉行如法，<a class="t" id="t0598b19"></a>今者身輕。世尊之力，是以步來知為何如。」佛<a class="t" id="t0598b20"></a>告大王：「世人如此不知無常，長身情欲不念<a class="t" id="t0598b21"></a>為福，人死神去留身墳<span class="corr" title="[塜&gt;塚] cf.【麗】">塚</span>，智者養神愚者<a class="t" id="t0598b22"></a>養身，若能解此奉修聖教。」</p>
<p><a class="t-linehead" id="t-linehead0598b22"></a>於是世尊重說偈<a class="t" id="t0598b23"></a>言：<a class="t" id="t0598b24"></a></p>
<blockquote class="gatha">
<p><a class="verse-num-sc" id="verse-num-sc201"></a><a class="vagga-gatha-num-sc" id="vagga-gatha-num-sc29.2"></a>「人之無聞，　　老如特牛，<br>
但長肌肥，<a class="t" id="t0598b25"></a>　　無有智慧。</p>
<p><a class="verse-num-sc" id="verse-num-sc202"></a><a class="vagga-gatha-num-sc" id="vagga-gatha-num-sc29.3"></a>生死無聊，　　往來艱難，<a class="t" id="t0598b26"></a><br>
意倚貪身，　　更苦無端。</p>
<p><a class="verse-num-sc" id="verse-num-sc203"></a><a class="vagga-gatha-num-sc" id="vagga-gatha-num-sc29.4"></a>慧人見苦，<a class="t" id="t0598b27"></a>　　是以弃身，<br>
滅意斷欲，　　愛盡無生。」<a class="t" id="t0598b28"></a></p>
</blockquote>
<p><a class="t-linehead" id="t-linehead0598b28"></a>王重聞偈欣然意解，即發無上正真道意，聽<a class="t" id="t0598b29"></a>者無數皆得法眼。</p>
◎<a class="t" id="t0598c01"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
