<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.8">
<article>
<div class="hgroup">
<p class="division">法句譬喻經</p>
<h1>法句譬喻經言語品第八</h1>
</div>
<p><a class="t" id="t0582a24"></a><a class="t-linehead" id="t-linehead0582a24"></a>昔弗加沙王入羅閱祇城分衛，於城門中為<a class="t" id="t0582a25"></a>新產牸牛所觝殺。牛主怖懅，賣牛轉與他人。<a class="t" id="t0582a26"></a>其人牽牛欲飲之，牛從後復觝殺其主。其主<a class="t" id="t0582a27"></a>有子，瞋恚取牛殺之，於市賣肉。有田舍人買<a class="t" id="t0582a28"></a>取牛頭，貫擔持歸去舍里餘，坐樹下息，以牛<a class="t" id="t0582a29"></a>頭掛樹枝上，須臾繩斷牛頭來下正墮人上，<a class="t" id="t0582b01"></a>牛角刺人即時命終。一日之中凡殺三人。瓶沙<a class="t" id="t0582b02"></a>王聞之，怪其如此，即與群臣行詣佛所，到作<a class="t" id="t0582b03"></a>禮畢却坐王位，叉手白佛言：「大可怪！世尊！一<a class="t" id="t0582b04"></a>頭牸牛而殺三人，將有變故？願聞其意。」佛告<a class="t" id="t0582b05"></a>瓶沙王：「罪對有原，非適今也。」王曰：「願聞其<a class="t" id="t0582b06"></a>由。」佛言：「往昔有賈客三人，到他國治生，寄住<a class="t" id="t0582b07"></a>孤獨老母舍，應雇舍直，見老母孤獨，欺不欲<a class="t" id="t0582b08"></a>與，伺老母不在，默聲捨去竟不與直。老母來<a class="t" id="t0582b09"></a>歸不見賈客，即問比居，云皆已去。老母瞋恚，<a class="t" id="t0582b10"></a>尋後追逐疲頓乃及，責索舍直。三賈客逆罵<a class="t" id="t0582b11"></a>詈言：『我前已相與，云何復索？』同聲共觝不肯<a class="t" id="t0582b12"></a>與直。老母單弱不能奈何，懊惱呪誓語三賈<a class="t" id="t0582b13"></a>客：『我今窮厄，何忍欺觝於我？願我後世所生<a class="t" id="t0582b14"></a>之處，若當相值要當殺汝，正使得道終不相<a class="t" id="t0582b15"></a>置也，殺汝乃休，不爾不止。』」佛語瓶沙王：<a class="t" id="t0582b16"></a>「爾時老母者，今此牸牛是也；三賈客者，弗迦<a class="t" id="t0582b17"></a>沙等三人為牛所觝殺者是也。」</p>
<p><a class="t-linehead" id="t-linehead0582b17"></a>於是世尊即<a class="t" id="t0582b18"></a>說偈言：<a class="t" id="t0582b19"></a></p>
<blockquote class="gatha">
<p><a class="verse-num-sc" id="verse-num-sc61"></a><a class="vagga-gatha-num-sc" id="vagga-gatha-num-sc8.1"></a>「惡言罵詈，　　憍陵蔑人，<br>
興起是行，<a class="t" id="t0582b20"></a>　　疾怨茲生。</p>
<p><a class="verse-num-sc" id="verse-num-sc62"></a><a class="vagga-gatha-num-sc" id="vagga-gatha-num-sc8.2"></a>遜言順辭，　　尊敬於人，<a class="t" id="t0582b21"></a><br>
棄結忍惡，　　疾怨自滅。</p>
<p><a class="verse-num-sc" id="verse-num-sc63"></a><a class="vagga-gatha-num-sc" id="vagga-gatha-num-sc8.3"></a>夫士之生，<a class="t" id="t0582b22"></a>　　斧在口中，<br>
所以斬身，　　由其惡言。」<a class="t" id="t0582b23"></a></p>
</blockquote>
<p><a class="t-linehead" id="t-linehead0582b23"></a>佛說是時，瓶沙王官屬一切莫不恭肅，願崇<a class="t" id="t0582b24"></a>善行，作禮而去。◎</p>
<a class="t" id="t0582b25"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
