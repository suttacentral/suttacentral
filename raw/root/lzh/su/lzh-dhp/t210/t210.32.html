<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t210.32">
<article>
<div class="hgroup">
<p class="division">法句經</p>
<h1>愛欲品法句經第三十二三十有二章</h1>
</div>
<p><a class="t" id="t0570c16"></a><a class="t-linehead" id="t-linehead0570c16"></a>愛欲品者，賤婬恩愛，世人為此，盛生災害。<a class="t" id="t0570c17"></a></p>
<blockquote class="gatha">
<p><a class="verse-num-sc" id="verse-num-sc544"></a><a class="vagga-gatha-num-sc" id="vagga-gatha-num-sc32.1"></a>心放在婬行，　　欲愛增枝條，<a class="t" id="t0570c18"></a><br>
分布生熾盛，　　超躍貪果猴。<a class="t" id="t0570c19"></a></p>
<p><a class="verse-num-sc" id="verse-num-sc545"></a><a class="vagga-gatha-num-sc" id="vagga-gatha-num-sc32.2"></a>以為愛忍苦，　　貪欲著世間，<a class="t" id="t0570c20"></a><br>
憂患日夜長，　　莚如蔓草生。<a class="t" id="t0570c21"></a></p>
<p><a class="verse-num-sc" id="verse-num-sc546"></a><a class="vagga-gatha-num-sc" id="vagga-gatha-num-sc32.3"></a>人為恩愛惑，　　不能捨情欲，<a class="t" id="t0570c22"></a><br>
如是憂愛多，　　潺潺盈于池。<a class="t" id="t0570c23"></a></p>
<p><a class="verse-num-sc" id="verse-num-sc547"></a><a class="vagga-gatha-num-sc" id="vagga-gatha-num-sc32.4"></a>夫所以憂悲，　　世間苦非一，<a class="t" id="t0570c24"></a><br>
但為緣愛有，　　離愛則無憂。<a class="t" id="t0570c25"></a></p>
<p><a class="verse-num-sc" id="verse-num-sc548"></a><a class="vagga-gatha-num-sc" id="vagga-gatha-num-sc32.5"></a>己意安棄憂，　　無愛何有世？<a class="t" id="t0570c26"></a><br>
不憂不染求，　　不愛焉得安？<a class="t" id="t0570c27"></a></p>
<p><a class="verse-num-sc" id="verse-num-sc549"></a><a class="vagga-gatha-num-sc" id="vagga-gatha-num-sc32.6"></a>有憂以死時，　　為致親屬多，<a class="t" id="t0570c28"></a><br>
涉憂之長塗，　　愛苦常墮危。<a class="t" id="t0571a01"></a></p>
<p><a class="verse-num-sc" id="verse-num-sc550"></a><a class="vagga-gatha-num-sc" id="vagga-gatha-num-sc32.7"></a>為道行者，　　不與欲會，<br>
先誅愛本，<a class="t" id="t0571a02"></a>　　無所植根，<br>
勿如刈葦，　　令心復生。<a class="t" id="t0571a03"></a></p>
<p><a class="verse-num-sc" id="verse-num-sc551"></a><a class="vagga-gatha-num-sc" id="vagga-gatha-num-sc32.8"></a>如樹根深固，　　雖截猶復生，<a class="t" id="t0571a04"></a><br>
愛意不盡除，　　輒當還受苦。<a class="t" id="t0571a05"></a></p>
<p><a class="verse-num-sc" id="verse-num-sc552"></a><a class="vagga-gatha-num-sc" id="vagga-gatha-num-sc32.9"></a>猨猴得離樹，　　得脫復趣樹，<a class="t" id="t0571a06"></a><br>
眾人亦如是，　　出獄復入獄。<a class="t" id="t0571a07"></a></p>
<p><a class="verse-num-sc" id="verse-num-sc553"></a><a class="vagga-gatha-num-sc" id="vagga-gatha-num-sc32.10"></a>貪意為常流，　　習與憍慢并，<a class="t" id="t0571a08"></a><br>
思想猗婬欲，　　自覆無所見。<a class="t" id="t0571a09"></a></p>
<p><a class="verse-num-sc" id="verse-num-sc554"></a><a class="vagga-gatha-num-sc" id="vagga-gatha-num-sc32.11"></a>一切意流衍，　　愛結如葛藤，<a class="t" id="t0571a10"></a><br>
唯慧分別見，　　能斷意根原。<a class="t" id="t0571a11"></a></p>
<p><a class="verse-num-sc" id="verse-num-sc555"></a><a class="vagga-gatha-num-sc" id="vagga-gatha-num-sc32.12"></a>夫從愛潤澤，　　思想為滋蔓，<a class="t" id="t0571a12"></a><br>
愛欲深無底，　　老死是用增。<a class="t" id="t0571a13"></a></p>
<p><a class="verse-num-sc" id="verse-num-sc556"></a><a class="vagga-gatha-num-sc" id="vagga-gatha-num-sc32.13"></a>所生枝不絕，　　但用食貪欲，<a class="t" id="t0571a14"></a><br>
養怨益丘塜，　　愚人常汲汲。<a class="t" id="t0571a15"></a></p>
<p><a class="verse-num-sc" id="verse-num-sc557"></a><a class="vagga-gatha-num-sc" id="vagga-gatha-num-sc32.14"></a>雖獄有鉤鍱，　　慧人不謂牢，<a class="t" id="t0571a16"></a><br>
愚見妻子息，　　染著愛甚牢。<a class="t" id="t0571a17"></a></p>
<p><a class="verse-num-sc" id="verse-num-sc558"></a><a class="vagga-gatha-num-sc" id="vagga-gatha-num-sc32.15"></a>慧說愛為獄，　　深固難得出，<a class="t" id="t0571a18"></a><br>
是故當斷棄，　　不視欲能安。<a class="t" id="t0571a19"></a></p>
<p><a class="verse-num-sc" id="verse-num-sc559"></a><a class="vagga-gatha-num-sc" id="vagga-gatha-num-sc32.16"></a>見色心迷惑，　　不惟觀無常，<a class="t" id="t0571a20"></a><br>
愚以為美善，　　安知其非真？<a class="t" id="t0571a21"></a></p>
<p><a class="verse-num-sc" id="verse-num-sc560"></a><a class="vagga-gatha-num-sc" id="vagga-gatha-num-sc32.17"></a>以婬樂自裹，　　譬如蠶作繭，<a class="t" id="t0571a22"></a><br>
智者能斷棄，　　不<span class="corr" title="[盻&gt;眄] cf.【麗】">眄</span>除眾苦。<a class="t" id="t0571a23"></a></p>
<p><a class="verse-num-sc" id="verse-num-sc561"></a><a class="vagga-gatha-num-sc" id="vagga-gatha-num-sc32.18"></a>心念放逸者，　　見婬以為淨，<a class="t" id="t0571a24"></a><br>
恩愛意盛增，　　從是造獄牢；<a class="t" id="t0571a25"></a></p>
<p><a class="verse-num-sc" id="verse-num-sc562"></a><a class="vagga-gatha-num-sc" id="vagga-gatha-num-sc32.19"></a>覺意滅婬者，　　常念欲不淨，<a class="t" id="t0571a26"></a><br>
從是出邪獄，　　能斷老死患。<a class="t" id="t0571a27"></a></p>
<p><a class="verse-num-sc" id="verse-num-sc563"></a><a class="vagga-gatha-num-sc" id="vagga-gatha-num-sc32.20"></a>以欲網自蔽、　　以愛蓋自覆，<a class="t" id="t0571a28"></a><br>
自恣縛於獄，　　如魚入笱口，<a class="t" id="t0571a29"></a><br>
為老死所伺，　　若犢求母乳。<a class="t" id="t0571b01"></a></p>
<p><a class="verse-num-sc" id="verse-num-sc564"></a><a class="vagga-gatha-num-sc" id="vagga-gatha-num-sc32.21"></a>離欲滅愛迹，　　出網無所弊。<a class="t" id="t0571b02"></a><br>
盡道除獄縛，　　一切此彼解，<a class="t" id="t0571b03"></a><br>
已得度邊行，　　是為大智士。<a class="t" id="t0571b04"></a></p>
<p><a class="verse-num-sc" id="verse-num-sc565"></a><a class="vagga-gatha-num-sc" id="vagga-gatha-num-sc32.22"></a>勿親遠法人，　　亦勿為愛染，<a class="t" id="t0571b05"></a><br>
不斷三世者，　　會復墮邊行。<a class="t" id="t0571b06"></a></p>
<p><a class="verse-num-sc" id="verse-num-sc566"></a><a class="vagga-gatha-num-sc" id="vagga-gatha-num-sc32.23"></a>若覺一切法，　　能不著諸法，<a class="t" id="t0571b07"></a><br>
一切愛意解，　　是為通聖意。<a class="t" id="t0571b08"></a></p>
<p><a class="verse-num-sc" id="verse-num-sc567"></a><a class="vagga-gatha-num-sc" id="vagga-gatha-num-sc32.24"></a>眾施經施勝、　　眾味道味勝、<a class="t" id="t0571b09"></a><br>
眾樂法樂勝，　　愛盡勝眾苦。<a class="t" id="t0571b10"></a></p>
<p><a class="verse-num-sc" id="verse-num-sc568"></a><a class="vagga-gatha-num-sc" id="vagga-gatha-num-sc32.25"></a>愚以貪自縛，　　不求度彼岸，<a class="t" id="t0571b11"></a><br>
貪為敗處故，　　害人亦自害。<a class="t" id="t0571b12"></a></p>
<p><a class="verse-num-sc" id="verse-num-sc569"></a><a class="vagga-gatha-num-sc" id="vagga-gatha-num-sc32.26"></a>愛欲意為田，　　婬怒癡為種，<a class="t" id="t0571b13"></a><br>
故施度世者，　　得福無有量。<a class="t" id="t0571b14"></a></p>
<p><a class="verse-num-sc" id="verse-num-sc570"></a><a class="vagga-gatha-num-sc" id="vagga-gatha-num-sc32.27"></a>伴少而貨多，　　商人怵惕懼，<a class="t" id="t0571b15"></a><br>
嗜欲賊害命，　　故慧不貪欲。<a class="t" id="t0571b16"></a></p>
<p><a class="verse-num-sc" id="verse-num-sc571"></a><a class="vagga-gatha-num-sc" id="vagga-gatha-num-sc32.28"></a>心可則為欲，　　何必獨五欲？<a class="t" id="t0571b17"></a><br>
違可絕五欲，　　是乃為勇士。<a class="t" id="t0571b18"></a></p>
<p><a class="verse-num-sc" id="verse-num-sc572"></a><a class="vagga-gatha-num-sc" id="vagga-gatha-num-sc32.29"></a>無欲無有畏，　　恬惔無憂患，<a class="t" id="t0571b19"></a><br>
欲除使結解，　　是為長出淵。<a class="t" id="t0571b20"></a></p>
<p><a class="verse-num-sc" id="verse-num-sc573"></a><a class="vagga-gatha-num-sc" id="vagga-gatha-num-sc32.30"></a>欲我知汝本，　　意以思想生，<a class="t" id="t0571b21"></a><br>
我不思想汝，　　則汝而不有。<a class="t" id="t0571b22"></a></p>
<p><a class="verse-num-sc" id="verse-num-sc574"></a><a class="vagga-gatha-num-sc" id="vagga-gatha-num-sc32.31"></a>伐樹忽休，　　樹生諸惡，<br>
斷樹盡株，<a class="t" id="t0571b23"></a>　　比丘滅度。</p>
<p><a class="verse-num-sc" id="verse-num-sc575"></a><a class="vagga-gatha-num-sc" id="vagga-gatha-num-sc32.32"></a>夫不伐樹，　　少多餘親，<a class="t" id="t0571b24"></a><br>
心繫於此，　　如犢求母。<a class="t" id="t0571b25"></a></p>
</blockquote>
</article>
<aside id="metaarea">
<p>【經文資訊】大正藏第 04 冊 No. 0210 法句經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安大德提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 210. It is taken from <a href="http://tripitaka.cbeta.org/T04n0210" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T210">comparative edition.</a></p>
</aside>
</section>
</div>
</body>
</html>
