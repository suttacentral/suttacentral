<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t210.21">
<article>
<div class="hgroup">
<p class="division">法句經</p>
<h1>世俗品法句經第二十一十有四章</h1>
</div>
<p><a class="t" id="t0566a19"></a><a class="t-linehead" id="t-linehead0566a19"></a>世俗品者，說世幻夢，當捨浮華，勉修道<a class="t" id="t0566a20"></a>用。<a class="t" id="t0566a21"></a></p>
<blockquote class="gatha">
<p><a class="verse-num-sc" id="verse-num-sc345"></a><a class="vagga-gatha-num-sc" id="vagga-gatha-num-sc21.1"></a>如車行道，　　捨平大途，<br>
從邪徑敗，<a class="t" id="t0566a22"></a>　　生折軸憂。</p>
<p><a class="verse-num-sc" id="verse-num-sc346"></a><a class="vagga-gatha-num-sc" id="vagga-gatha-num-sc21.2"></a>離法如是，　　從非法增，<a class="t" id="t0566a23"></a><br>
愚守至死，　　亦有折患。</p>
<p><a class="verse-num-sc" id="verse-num-sc347"></a><a class="vagga-gatha-num-sc" id="vagga-gatha-num-sc21.3"></a>順行正道，<a class="t" id="t0566a24"></a>　　勿隨邪業，<br>
行住臥安，　　世世無患。<a class="t" id="t0566a25"></a></p>
<p><a class="verse-num-sc" id="verse-num-sc348"></a><a class="vagga-gatha-num-sc" id="vagga-gatha-num-sc21.4"></a>萬物如泡，　　意如野馬，<br>
居世若幻，<a class="t" id="t0566a26"></a>　　奈何樂此？</p>
<p><a class="verse-num-sc" id="verse-num-sc349"></a><a class="vagga-gatha-num-sc" id="vagga-gatha-num-sc21.5"></a>若能斷此，　　伐其樹根，<a class="t" id="t0566a27"></a><br>
日夜如是，　　必至于定。</p>
<p><a class="verse-num-sc" id="verse-num-sc350"></a><a class="vagga-gatha-num-sc" id="vagga-gatha-num-sc21.6"></a>一施如信，<a class="t" id="t0566a28"></a>　　如樂之人，<br>
或從惱意，　　以飯食眾。<a class="t" id="t0566a29"></a><br>
此輩日夜，　　不得定意，</p>
<p><a class="verse-num-sc" id="verse-num-sc351"></a><a class="vagga-gatha-num-sc" id="vagga-gatha-num-sc21.7"></a>世俗無眼，<a class="t" id="t0566b01"></a>　　莫見道真。<br>
如少見明，　　當養善意，<a class="t" id="t0566b02"></a><br></p>
<p><a class="verse-num-sc" id="verse-num-sc352"></a><a class="vagga-gatha-num-sc" id="vagga-gatha-num-sc21.8"></a>如鴈將群，　　避羅高翔。<br>
明人導世，<a class="t" id="t0566b03"></a>　　度脫邪眾。</p>
<p><a class="verse-num-sc" id="verse-num-sc353"></a><a class="vagga-gatha-num-sc" id="vagga-gatha-num-sc21.9"></a>世皆有死，　　三界無安，<a class="t" id="t0566b04"></a><br>
諸天雖樂，　　福盡亦喪。</p>
<p><a class="verse-num-sc" id="verse-num-sc354"></a><a class="vagga-gatha-num-sc" id="vagga-gatha-num-sc21.10"></a>觀諸世間，<a class="t" id="t0566b05"></a>　　無生不終，<br>
欲離生死，　　當行道真。<a class="t" id="t0566b06"></a></p>
<p><a class="verse-num-sc" id="verse-num-sc355"></a><a class="vagga-gatha-num-sc" id="vagga-gatha-num-sc21.11"></a>癡覆天下，　　貪令不見，<br>
邪疑却道，<a class="t" id="t0566b07"></a>　　苦愚從是。</p>
<p><a class="verse-num-sc" id="verse-num-sc356"></a><a class="vagga-gatha-num-sc" id="vagga-gatha-num-sc21.12"></a>一法脫過，　　謂妄語人，<a class="t" id="t0566b08"></a><br>
不免後世，　　靡惡不更。<a class="t" id="t0566b09"></a></p>
<p><a class="verse-num-sc" id="verse-num-sc357"></a><a class="vagga-gatha-num-sc" id="vagga-gatha-num-sc21.13"></a>雖多積珍寶，　　嵩高至于天，<a class="t" id="t0566b10"></a><br>
如是滿世間，　　不如見道迹。<a class="t" id="t0566b11"></a></p>
<p><a class="verse-num-sc" id="verse-num-sc358"></a><a class="vagga-gatha-num-sc" id="vagga-gatha-num-sc21.14"></a>不善像如善，　　愛如似無愛，<a class="t" id="t0566b12"></a><br>
以苦為樂像，　　狂夫為所厭。</p>
</blockquote>
<p><a class="t" id="t0566b13"></a></p>
<p><span class="t-juanname">法句經卷上</span></p>
<p><a class="t" id="t0566b14"></a></p>
<div class="xu">
<h2>法句經序</h2>
<p><a class="t" id="t0566b15"></a><a class="t-linehead" id="t-linehead0566b15"></a>曇鉢偈者，眾經之要義；曇之言法，鉢者<a class="t" id="t0566b16"></a>句也。而《法句經》別有數部，有九百偈，或七<a class="t" id="t0566b17"></a>百偈及五百偈。偈者，結語，猶詩頌也；是<a class="t" id="t0566b18"></a>佛見事而作，非一時言，各有本末，布在<a class="t" id="t0566b19"></a>諸經。佛一切智，厥性大仁，愍傷天下，出<a class="t" id="t0566b20"></a>興于世，開顯道義。所以解人，凡十二部<a class="t" id="t0566b21"></a>經，總括其要，別為數部。四部阿含，佛去<a class="t" id="t0566b22"></a>世後阿難所傳，卷無大小，皆稱聞如是，<a class="t" id="t0566b23"></a>處佛所在，究暢其說。是後五部，沙門各<a class="t" id="t0566b24"></a>自鈔眾經中四句、六句之偈，比次其義條<a class="t" id="t0566b25"></a>別為品，於十二部經靡不斟酌，無所<a class="t" id="t0566b26"></a>適名，故曰法句。諸經為法言，法句者，由<a class="t" id="t0566b27"></a>法言也。近世葛氏傳七百偈，偈義致深，譯<a class="t" id="t0566b28"></a>人出之頗使其渾。惟佛難值，其文難聞，<a class="t" id="t0566b29"></a>又諸佛興皆在天竺，天竺言語與漢異音，<a class="t" id="t0566c01"></a>云其書為天書、語為天語，名物不同，傳<a class="t" id="t0566c02"></a>實不易。</p>
<p><a class="t-linehead" id="t-linehead0566c02"></a>唯昔藍調安侯世高、都尉佛調，譯<a class="t" id="t0566c03"></a>梵為秦，實得其體，斯已難繼。後之傳者，<a class="t" id="t0566c04"></a>雖不能密，猶常貴其寶，粗得大趣。</p>
<p><a class="t-linehead" id="t-linehead0566c04"></a>始<a class="t" id="t0566c05"></a>者維祇難，出自天竺，以黃武三年來適<a class="t" id="t0566c06"></a>武昌，僕從受此五百偈本，請其同道竺將<a class="t" id="t0566c07"></a>焰為譯。將焰雖善天竺語，未備曉漢，其<a class="t" id="t0566c08"></a>所傳言，或得梵語、或以義出音迎，質真<a class="t" id="t0566c09"></a>樸。初謙其為辭不雅，維祇難曰：「佛言：『依<a class="t" id="t0566c10"></a>其義不用飾、取其法不以嚴。』其傳經<a class="t" id="t0566c11"></a>者令易曉，勿失厥義，是則為善。」坐中咸<a class="t" id="t0566c12"></a>曰：「老氏稱：『美言不信、信言不美。』仲尼亦<a class="t" id="t0566c13"></a>云：『書不盡言、言不盡意。』明聖人意深<a class="t" id="t0566c14"></a>邃無極，今傳梵義，實宜經達。」是以自偈<a class="t" id="t0566c15"></a>受譯人口，因修本旨不加文飾，譯所不<a class="t" id="t0566c16"></a>解則闕不傳，故有脫失多不出者。然<a class="t" id="t0566c17"></a>此雖辭朴而旨深，文約而義博，事鈎眾<a class="t" id="t0566c18"></a>經，章有本句、有義說。其在天竺，始進業<a class="t" id="t0566c19"></a>者不學《法句》，謂之越敘。此乃始進者之<a class="t" id="t0566c20"></a>洪漸、深入者之奧藏也，可以啟曚、辯惑、誘<a class="t" id="t0566c21"></a>人自立，學之功微而所苞者廣，寔可謂<a class="t" id="t0566c22"></a>妙要也哉。</p>
<p><a class="t-linehead" id="t-linehead0566c22"></a>昔傳此時，有所不解，會將<a class="t" id="t0566c23"></a><span class="corr" title="[炎&gt;焰] cf.【麗】">焰</span>來，更從諮問。受此偈輩，復得十三品，<a class="t" id="t0566c24"></a>并校往古，有所增定，第其品目合為一<a class="t" id="t0566c25"></a>部三十九篇，大凡偈七百五十二章，庶有<a class="t" id="t0566c26"></a>補益，共廣問焉。</p>
</div>
</article>
<aside id="metaarea">
<p>【經文資訊】大正藏第 04 冊 No. 0210 法句經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安大德提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 210. It is taken from <a href="http://tripitaka.cbeta.org/T04n0210" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T210">comparative edition.</a></p>
</aside>
</section>
</div>
</body>
</html>
