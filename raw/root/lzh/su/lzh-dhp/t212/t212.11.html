<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.11">
<article>
<div class="hgroup">
<p class="division">出曜經</p>
<h1>◎信品第十一</h1>
</div>
<div class="suttainfo" id="juan12"><a class="t" id="t0672a17"></a>
<p><span class="t-juanname">出曜經卷第十二</span>　<a class="t" id="t0672a11"></a><a class="t" id="t0672a12"></a><a class="t" id="t0672a13"></a><a class="t" id="t0672a14"></a><a class="t" id="t0672a15"></a><br>
<span class="t-byline">姚秦涼州沙門竺佛念譯</span><a class="t" id="t0672a16"></a></p>
</div>
<blockquote class="gatha">
<p><a class="verse-num-sc" id="verse-num-sc331"></a> <a class="vagga-gatha-num-sc" id="vagga-gatha-num-sc11.1"></a><a class="t" id="t0672a17"></a>信慚戒意財，　　是法雅士譽，<a class="t" id="t0672a18"></a><br>
斯道明智說，　　如是昇天世。<a class="t" id="t0672a19"></a></p>
</blockquote>
<p><a class="t-linehead" id="t-linehead0672a19"></a>信慚戒意財者，世儻有人族姓男族姓女有<a class="t" id="t0672a20"></a>此信財，慚愧、戒意財者，便為億百千眾生於<a class="t" id="t0672a21"></a>中獨尊貴，為人所敬眾生樂從不能去離。是<a class="t" id="t0672a22"></a>故說曰，信慙戒意財也。是法雅士譽者，諸佛<a class="t" id="t0672a23"></a>世尊及辟支佛，皆逮度無極眾行不缺，為賢<a class="t" id="t0672a24"></a>聖所譽，是故說，是法雅士譽也。斯道明智<a class="t" id="t0672a25"></a>說者，明智之人聰明黠慧，能演其道暢說旨<a class="t" id="t0672a26"></a>要。云何名為道？道者是誰？所謂道者，無形<a class="t" id="t0672a27"></a>無聲，尋迹不可覩，智者所履非愚所習，清淨<a class="t" id="t0672a28"></a>所修非穢濁所行，是故說曰，斯道明智說也。<a class="t" id="t0672a29"></a>如是昇天世者，人欲求福安處無為，有信有<a class="t" id="t0672b01"></a>慚聞施慧智，皆生天路。或有人偏有信，因<a class="t" id="t0672b02"></a>信生天者其福不廣，或以慚愧因慙愧生天，<a class="t" id="t0672b03"></a>或以戒因戒生天，或以聞因聞生天，或以施<a class="t" id="t0672b04"></a>因施生天，或以慧因慧生天，其福不廣受福<a class="t" id="t0672b05"></a>微少蓋不足言。或有眾生但持戒生天者，唯<a class="t" id="t0672b06"></a>有一天女、一伎樂、己身為三，或有諸天共一<a class="t" id="t0672b07"></a>器食。若持一行而生天者，舉手食黑覆口食<a class="t" id="t0672b08"></a>之，若眾行具足而生天者，舉手食白在眾顯<a class="t" id="t0672b09"></a>現而不匿藏，眾戒具足慚愧戒聞生彼天者，<a class="t" id="t0672b10"></a>玉女營從不可稱計，七寶宮殿所欲自恣，作<a class="t" id="t0672b11"></a>倡伎樂極自歡悅。是故說，如是昇天世也。<a class="t" id="t0672b12"></a></p>
<blockquote class="gatha">
<p><a class="verse-num-sc" id="verse-num-sc332"></a> <a class="vagga-gatha-num-sc" id="vagga-gatha-num-sc11.2"></a>愚不修天行，　　亦不譽布施，<a class="t" id="t0672b13"></a><br>
信施助善者，　　從是到彼安。<a class="t" id="t0672b14"></a></p>
</blockquote>
<p><a class="t-linehead" id="t-linehead0672b14"></a>愚不修天行者，慳嫉妬疑意性局短無惠施<a class="t" id="t0672b15"></a>心，亦復不造後世良祐福田，復無勇猛諸善<a class="t" id="t0672b16"></a>德本，是故說曰，愚不修天行也。亦不譽布<a class="t" id="t0672b17"></a>施者，愚癡之人，自不布施、見施便怒，好修惡<a class="t" id="t0672b18"></a>業不行善法習近愚法。如所說，愚不好施智<a class="t" id="t0672b19"></a>者所忌，愚人執心意性剛強，雖欲惠施意終<a class="t" id="t0672b20"></a>不悟，慧人分別知之不要，是故說曰，亦不譽<a class="t" id="t0672b21"></a>布施也。信施助善者，智人財施意不怯弱，<a class="t" id="t0672b22"></a>信施受福慳嫉為病，是故說曰，信施助善者<a class="t" id="t0672b23"></a>也。從是到彼安者，若從此間上昇於天，天<a class="t" id="t0672b24"></a>上獨王，生於世間豪貴無極，由是自致入滅<a class="t" id="t0672b25"></a>盡泥洹，無有生老病死諸患，寂然永息亦不<a class="t" id="t0672b26"></a>著斷，是故說曰，從是到彼安也。<a class="t" id="t0672b27"></a></p>
<blockquote class="gatha">
<p><a class="verse-num-sc" id="verse-num-sc333"></a> <a class="vagga-gatha-num-sc" id="vagga-gatha-num-sc11.3"></a>信者真人長，　　念法所住安，<a class="t" id="t0672b28"></a><br>
近者意得上，　　智壽壽中賢。<a class="t" id="t0672b29"></a></p>
</blockquote>
<p><a class="t-linehead" id="t-linehead0672b29"></a>昔佛在阿羅毘鬼界處，彼國中時有暴鬼名<a class="t" id="t0672c01"></a>阿羅婆，恒噉生人日數十人，奴婢悉盡。時，彼<a class="t" id="t0672c02"></a>國界人民自相謂言：「我等為此惡鬼所食，死<a class="t" id="t0672c03"></a>者狼籍、在者無幾，我等宜可求謝彼鬼，家家<a class="t" id="t0672c04"></a>以次日送一人供彼厨宰，然後乃有生路耳。」<a class="t" id="t0672c05"></a>時彼人民如其所言，求鬼得恩日送一人，先<a class="t" id="t0672c06"></a>遣奴婢無復遺餘，次遣兒息。時，有那憂羅父<a class="t" id="t0672c07"></a>長者，素尠兒息，即日生一男兒，顏貌殊特世<a class="t" id="t0672c08"></a>之希有，面如桃華視之無厭，次應食鬼復是<a class="t" id="t0672c09"></a>其日，時彼長者饒財多寶，象馬七珍不可稱<a class="t" id="t0672c10"></a>計，金銀珍寶車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙、珊瑚琥珀水精琉璃，<a class="t" id="t0672c11"></a>無價寶物充滿庫藏。長者躬自在街巷求買奴<a class="t" id="t0672c12"></a>婢，以供彼鬼而不能得。爾時長者向天地諸<a class="t" id="t0672c13"></a>神自歸求哀：「奈何亡我所天！吾今日唯生一<a class="t" id="t0672c14"></a>子滿我誓願，今日次食彼惡鬼。」復遙歸命<a class="t" id="t0672c15"></a>如來世尊：「當見哀愍，拔斯苦難。」爾時世尊三<a class="t" id="t0672c16"></a>達六通，知長者心意煩熾無所恃怙，以其神<a class="t" id="t0672c17"></a>力至彼鬼界，正值阿羅婆鬼大集鬼眾至四<a class="t" id="t0672c18"></a>王所。時，有<span class="corr" title="[訶&gt;軻] cf.【麗】">軻</span>陀羅鬼，將乘虛過彼鬼界上，盡<a class="t" id="t0672c19"></a>其力勢不能得過，內自思惟：「計吾力勢，能移<a class="t" id="t0672c20"></a>山飛岳倒覆天地，神力所接無所罣礙。吾常<a class="t" id="t0672c21"></a>由此經過亦無艱難，今日何為有此躓頓？」即<a class="t" id="t0672c22"></a>從空下詣彼鬼舍，遙見世尊光相明著，即前<a class="t" id="t0672c23"></a>禮足右遶三匝便退而去，到彼大集鬼界，語<a class="t" id="t0672c24"></a>阿羅婆鬼曰：「汝今賢士快得善利。所以然者？<a class="t" id="t0672c25"></a>瞿曇大沙門在汝界住。」惡鬼聞已瞋恚興盛，<a class="t" id="t0672c26"></a>心口自語：「吾行不在，便為沙門所見輕易。」語<a class="t" id="t0672c27"></a>彼軻陀羅鬼曰：「吾今還家與沙門共鬪，設我<a class="t" id="t0672c28"></a>得勝則無沙門，若我不如便當自喪不行於<a class="t" id="t0672c29"></a>世。」阿羅婆鬼將軍還詣本界，到已語世尊曰：<a class="t" id="t0673a01"></a>「速出沙門！不須停住。」如來如其語出。「還入沙<a class="t" id="t0673a02"></a>門！」如來如其語入。如是至三。世尊告曰：「吾<a class="t" id="t0673a03"></a>以從汝意三出三入，更有進退不從汝意。」鬼<a class="t" id="t0673a04"></a>曰：「世尊！若沙門不出者當問沙門義，若不報<a class="t" id="t0673a05"></a>義者，當破沙門腹而飲其血，當使沸血從面<a class="t" id="t0673a06"></a>孔出，當捉汝臂掉著江表。」如來告曰：「吾亦不<a class="t" id="t0673a07"></a>見沙門婆羅門梵魔眾聖天若非天，能破我腹<a class="t" id="t0673a08"></a>及使沸血從面孔出。汝欲問義者，今正是時，<a class="t" id="t0673a09"></a>吾當與汝一一分別。」即以說偈問如來曰：<a class="t" id="t0673a10"></a></p>
<blockquote class="gatha">
<p><a class="verse-num-sc" id="verse-num-sc334"></a> <a class="vagga-gatha-num-sc" id="vagga-gatha-num-sc11.4"></a>「人業何者上？　　何行致歡樂？<a class="t" id="t0673a11"></a><br>
何要出要者？　　何壽壽中上？」<a class="t" id="t0673a12"></a></p>
</blockquote>
<p><a class="t-linehead" id="t-linehead0673a12"></a>世尊以偈告曰：<a class="t" id="t0673a13"></a></p>
<blockquote class="gatha">
<p><a class="verse-num-sc" id="verse-num-sc335"></a> <a class="vagga-gatha-num-sc" id="vagga-gatha-num-sc11.5"></a>「信者真人長，　　念法所住安，<a class="t" id="t0673a14"></a><br>
近者意得上，　　智壽壽中賢。」<a class="t" id="t0673a15"></a></p>
</blockquote>
<p><a class="t-linehead" id="t-linehead0673a15"></a>時彼阿羅婆鬼聞佛真實之義，心開意解，即<a class="t" id="t0673a16"></a>前五體投地自歸如來：「我今自歸大沙門足<a class="t" id="t0673a17"></a>下，歸命法歸命比丘僧，自今已始不復殺生，<a class="t" id="t0673a18"></a>願為優婆塞。」世尊告曰：「善來賢士！可從如<a class="t" id="t0673a19"></a>來修奉五戒，於現法中獲無量果報。」鬼白佛<a class="t" id="t0673a20"></a>言：「自受鬼身以來，恒食生人不食死人肉<a class="t" id="t0673a21"></a>血，設當修奉五戒者，云何得全其命？」佛告<a class="t" id="t0673a22"></a>鬼曰：「去此直北有無量眾生，彼國常宜，國<a class="t" id="t0673a23"></a>主大臣父母宗族，有死亡者以刀畫面，或畫<a class="t" id="t0673a24"></a>胸脣血出如涌泉，汝可食之，又不毀戒得全<a class="t" id="t0673a25"></a>性命。」即受五戒。「為優婆塞，盡其壽命不得殺<a class="t" id="t0673a26"></a>生，亦不念殺亦不教人殺。能者報曰：『優鼻。』<a class="t" id="t0673a27"></a>為優婆塞，盡其壽命，不得不與取，不得念取<a class="t" id="t0673a28"></a>不得教人取。能者報曰：『優鼻。』為優婆塞，盡其<a class="t" id="t0673a29"></a>壽命，不得婬妷犯他妻婦，不得教人婬妷。<a class="t" id="t0673b01"></a>能者報曰：『優鼻。』為優婆塞，盡其壽命，不得<a class="t" id="t0673b02"></a>妄語，不<span class="corr" title="[能&gt;得] cf.【麗】">得</span>教人妄語鬪亂彼此。能者報曰：『優<a class="t" id="t0673b03"></a>鼻。』為優婆塞，盡其壽命，不得飲酒，不得甞<a class="t" id="t0673b04"></a>酒，不得教人飲酒。能者報曰：『優鼻。』」時阿<a class="t" id="t0673b05"></a>羅婆居<span class="corr" title="[土&gt;士] cf.【麗】">士</span>那憂羅父，躬抱其兒沐浴澡洗更<a class="t" id="t0673b06"></a>著新衣，將來至鬼界付與鬼將軍。爾時彼鬼<a class="t" id="t0673b07"></a>受已付佛，佛復受已復付其父，以其手手相<a class="t" id="t0673b08"></a>付，字曰手寶。由兒因緣，故說此偈：「信者真<a class="t" id="t0673b09"></a>人長，念法所住安，近者意得上，智壽壽中賢<a class="t" id="t0673b10"></a>也。」佛契經說：「告諸比丘：『若見豪貴長者，饒<a class="t" id="t0673b11"></a>財多寶七珍具足無所缺乏，當念親近微說<a class="t" id="t0673b12"></a>道教，論施論戒生天之德，如此眾行信為<a class="t" id="t0673b13"></a>原首。』」是故說曰，信為真人長也。念法所住安<a class="t" id="t0673b14"></a>者，念法之人當受快樂。樂有二義：一者世<a class="t" id="t0673b15"></a>俗樂，二者第一義樂。世俗樂者，天上世間；<a class="t" id="t0673b16"></a>第一義樂者，賢聖四禪以為樂也。念法之人<a class="t" id="t0673b17"></a>獲此二樂，是故說曰，念法所住安也。近者<a class="t" id="t0673b18"></a>意得上者，生死流轉周而復始，唯貴信義<a class="t" id="t0673b19"></a>真實為上，若人妄語，生輒宗族不和穆，死入<a class="t" id="t0673b20"></a>地獄，千具犂牛而耕其舌，生餓鬼畜生苦惱<a class="t" id="t0673b21"></a>無量，設生為人恒被誹謗言不信用。是故<a class="t" id="t0673b22"></a>說曰，近者意得上也。智壽壽中賢者，受諸果<a class="t" id="t0673b23"></a>證於世無限，永捨生死壽，前進賢聖之壽。<a class="t" id="t0673b24"></a>賢聖壽者，心常遊在百千定意，應機之辯問<a class="t" id="t0673b25"></a>便能報。是故說曰，智壽壽中賢。<a class="t" id="t0673b26"></a></p>
<blockquote class="gatha">
<p><a class="verse-num-sc" id="verse-num-sc336"></a> <a class="vagga-gatha-num-sc" id="vagga-gatha-num-sc11.6"></a>信財乃得道，　　自致法滅度，<a class="t" id="t0673b27"></a><br>
善聞從得慧，　　一切縛得解。<a class="t" id="t0673b28"></a></p>
</blockquote>
<p><a class="t-linehead" id="t-linehead0673b28"></a>信財乃得道者，賢聖無疑信，終不離三寶，一<a class="t" id="t0673b29"></a>向念佛修羅漢業，至心念佛所造功德，若人<a class="t" id="t0673c01"></a>信心向百須陀洹、向百斯陀含、向百阿那含，<a class="t" id="t0673c02"></a>不如信心向一阿羅漢，信須陀洹、斯陀含、阿<a class="t" id="t0673c03"></a>那含皆得生天，信阿羅漢者則信泥洹徑路，<a class="t" id="t0673c04"></a>是故說，信財乃得道，自致法滅度也。善聞從<a class="t" id="t0673c05"></a>得慧者，承受師教從本至竟，究暢義味執義<a class="t" id="t0673c06"></a>思惟不失本際。昔有一比丘名婆耶羅，好習<a class="t" id="t0673c07"></a>奇異搜求妙術，從師受法義理不失。比丘學<a class="t" id="t0673c08"></a>術未盡師法，師外遇客醉酒還歸，却踞其床<a class="t" id="t0673c09"></a>床脚即折，恐師顛倒以身擔床，終竟一夜至<a class="t" id="t0673c10"></a>曉。問其弟子：「卿作何等？」弟子答曰：「師昨醉<a class="t" id="t0673c11"></a>歸踞其床，床脚折，弟子以身擔床耳。」師感<a class="t" id="t0673c12"></a>其意，「我有技術，盡當教卿終不惜也。」技術已<a class="t" id="t0673c13"></a>備，師復試其意。師飲鹽湯即吐在地，使弟子<a class="t" id="t0673c14"></a>食之，弟子即欲食之。師捉止之。「卿術已成，吉<a class="t" id="t0673c15"></a>無不利。」方憶佛語教誡之言，善聞從得慧。信<a class="t" id="t0673c16"></a>哉斯言，一切縛得解者，盡能斷諸七使九結，<a class="t" id="t0673c17"></a>諸縛持入十二因緣，永盡無餘已捨已離，<a class="t" id="t0673c18"></a>是故說曰，一切縛得解也。<a class="t" id="t0673c19"></a></p>
<blockquote class="gatha">
<p><a class="verse-num-sc" id="verse-num-sc337"></a> <a class="vagga-gatha-num-sc" id="vagga-gatha-num-sc11.7"></a>信之與戒，　　慧意能行，<br>
健夫度恚，<a class="t" id="t0673c20"></a>　　從是脫淵。<a class="t" id="t0673c21"></a></p>
</blockquote>
<p><a class="t-linehead" id="t-linehead0673c21"></a>信之與戒者，彼修行人執信守戒持心無亂<a class="t" id="t0673c22"></a>想，具足二業者，便為眾生所見尊奉，在大眾<a class="t" id="t0673c23"></a>中獨步無匹，猶如滿月處在眾星。若有親近<a class="t" id="t0673c24"></a>修篤信心，所生之處多饒財寶，象馬七珍無<a class="t" id="t0673c25"></a>所渴乏，斯由信心難沮壞故。設復行人守戒<a class="t" id="t0673c26"></a>不缺，懷抱翫習晝夜孜孜，猶人抱劍履冰，守<a class="t" id="t0673c27"></a>護禁戒無所缺漏，便為無數眾生而為上首，<a class="t" id="t0673c28"></a>身壞命終生善處天上，是故說曰，信之與戒<a class="t" id="t0673c29"></a>也。慧意能行者，身口意無所傷損，思惟止觀<a class="t" id="t0674a01"></a>攝諸亂意。如來說偈：三業具足，端坐一意，多<a class="t" id="t0674a02"></a>誦無厭，執事勸佐，是謂三。復有三業：一者惠<a class="t" id="t0674a03"></a>施，二者持戒，三者思惟，是謂三。信者屬施，戒<a class="t" id="t0674a04"></a>攝不殺，定攝思惟，是故說慧意能行也。健夫<a class="t" id="t0674a05"></a>度恚者，健夫者，謂立根得力已入賢聖境，怨<a class="t" id="t0674a06"></a>恨恚怒永息不生，內外清徹猶天琉璃，所作<a class="t" id="t0674a07"></a>已辦更不處胎，眾智具足內已潔淨外化無<a class="t" id="t0674a08"></a>惓，是故說曰，健夫度恚也。從是脫淵者，能具<a class="t" id="t0674a09"></a>此眾德者，斯人希有。所以然者，以其脫縛著<a class="t" id="t0674a10"></a>故，正使命終名稱遠布，是故說，從是脫淵也。<a class="t" id="t0674a11"></a></p>
<blockquote class="gatha">
<p><a class="verse-num-sc" id="verse-num-sc338"></a> <a class="vagga-gatha-num-sc" id="vagga-gatha-num-sc11.8"></a>信使戒成，　　亦壽智慧，<br>
在在能行，<a class="t" id="t0674a12"></a>　　處處見養。<a class="t" id="t0674a13"></a></p>
</blockquote>
<p><a class="t-linehead" id="t-linehead0674a13"></a>信使戒成者，誰成就信戒？答曰：「賢聖人須陀<a class="t" id="t0674a14"></a>洹、斯陀含。凡夫人者，已成復失。所以然者，皆<a class="t" id="t0674a15"></a>由貪欲瞋恚愚癡所致，與惡知識從事所致，<a class="t" id="t0674a16"></a>不與善師從事所致，失時失果失人。」須陀洹、<a class="t" id="t0674a17"></a>斯陀含者，不為此所蹈踐，正使作佛形像<a class="t" id="t0674a18"></a>來試其人者，作若干變化，心不移易，不為彼<a class="t" id="t0674a19"></a>屈。昔舍衛城裏有最勝長者，多饒財寶，象馬<a class="t" id="t0674a20"></a>七珍庫藏充滿。然為人慳貪不肯惠施，其有<a class="t" id="t0674a21"></a>乞者不聽入內，守瞻門戶牢固門戶，七重皆<a class="t" id="t0674a22"></a>作重關，石屑塗壁恐鼠穿牆，以鐵籠蓋屋<a class="t" id="t0674a23"></a>以防飛鳥，家不畜狗恐損米穀。爾時世尊告<a class="t" id="t0674a24"></a>阿難曰：「汝往詣彼降最勝長者。」是時，阿難<a class="t" id="t0674a25"></a>敬奉佛教，即著衣持鉢詣舍衛城到長者家，<a class="t" id="t0674a26"></a>語長者曰：「如來恒說，夫人布施給窮乏者，得<a class="t" id="t0674a27"></a>五功德。云何為五？一者壽，二者色，三者力，<a class="t" id="t0674a28"></a>四者樂，五者辯。其有施者獲此五德。」長者<a class="t" id="t0674a29"></a>自惟：「吾聞瞿曇沙門高才博學，所演經典八<a class="t" id="t0674b01"></a>萬四千億象所載不勝，今日多聞弟子來至<a class="t" id="t0674b02"></a>我家，但說布施，貪著財貨，斯是乞士之法，<a class="t" id="t0674b03"></a>非是賢智。」爾時阿難廣採經義，隨時適彼<a class="t" id="t0674b04"></a>長者，然其長者心如剛鐵不可移易，語阿<a class="t" id="t0674b05"></a>難曰：「今日欲中有受請處？為欲乞食？」阿難<a class="t" id="t0674b06"></a>報曰：「亦無請處，今當乞食。」長者尋語阿難：<a class="t" id="t0674b07"></a>「日已欲中宜知是時。」阿難即起捨出，更詣餘<a class="t" id="t0674b08"></a>家乞食。還至世尊所白世尊曰：「慳貪長者<a class="t" id="t0674b09"></a>執意堅固不可降伏。」</p>
<p><a class="t-linehead" id="t-linehead0674b09"></a>明日清旦，佛告阿那律<a class="t" id="t0674b10"></a>曰：「汝往詣彼降伏慳貪長者。」阿那律受教即<a class="t" id="t0674b11"></a>往長者家與共相見，漸與長者說微妙法：<a class="t" id="t0674b12"></a>「如來、至真、等正覺恒說此法，夫人布施給窮<a class="t" id="t0674b13"></a>乏者，獲福無量，現世後身封受自然。」長者<a class="t" id="t0674b14"></a>復念：「吾聞阿那律者捨豪族位出家為道，恒<a class="t" id="t0674b15"></a>受五百鉢食供養，然無厭足，今復來詣吾<a class="t" id="t0674b16"></a>家勸我布施，復是乞人，非賢士之法。」尋語<a class="t" id="t0674b17"></a>阿那律：「日欲逼中，宜知是時。」阿那律即起捨<a class="t" id="t0674b18"></a>出，更適餘家乞食。還至世尊所白世尊曰：<a class="t" id="t0674b19"></a>「慳貪長者執意堅固不可降伏。」</p>
<p><a class="t-linehead" id="t-linehead0674b19"></a>佛復告大迦<a class="t" id="t0674b20"></a>葉：「汝往降伏慳貪長者。」迦葉受教詣彼長者<a class="t" id="t0674b21"></a>家與共相見，復與長者說微妙法：「如來、至真、<a class="t" id="t0674b22"></a>等正覺恒所說法，若人布施獲五功德，所生<a class="t" id="t0674b23"></a>之處人所愛敬。」長者自念：「斯人昔在家時，<a class="t" id="t0674b24"></a>九百九十九具梨牛耕田，六十簞金粟一簞<a class="t" id="t0674b25"></a>三百四十斛，黔毘羅國第一賢女以為妻室，<a class="t" id="t0674b26"></a>捨彼豪貴今作沙門，何為至他家如乞人，所<a class="t" id="t0674b27"></a>說歎譽布施，貪著財貨？」迦葉無數方便而為<a class="t" id="t0674b28"></a>說法，意不開解亦不移易，語迦葉曰：「今日欲<a class="t" id="t0674b29"></a>中，有受請處？為欲乞食？」迦葉報曰：「亦無請處，<a class="t" id="t0674c01"></a>今當乞食。」長者語迦葉：「宜知是時。」即起捨出<a class="t" id="t0674c02"></a>更詣餘家，還白世尊：「其人<span class="corr" title="[熱&gt;執] cf.【麗】">執</span>心意難沮壞。」</p>
<p><a class="t-linehead" id="t-linehead0674c02"></a>佛<a class="t" id="t0674c03"></a>復告目連：「汝往詣彼慳貪長者。」目連受教即<a class="t" id="t0674c04"></a>往至彼長者家，與共相見與說布施：「如來、至<a class="t" id="t0674c05"></a>真、等正覺恒說此法，夫人布施給窮乏者，獲<a class="t" id="t0674c06"></a>福無量，現世後身封受自然。佛告比丘：『若有<a class="t" id="t0674c07"></a>眾生知施果報者，最後鉢中遺餘已不取食，<a class="t" id="t0674c08"></a>開意惠施，值賢聖良祐福田者，吾證明此其<a class="t" id="t0674c09"></a>德無量。』」長者自惟：「吾聞此人神足無礙，能移<a class="t" id="t0674c10"></a>山飛岳翻覆天地，或移他方世界來入此土，<a class="t" id="t0674c11"></a>眾生之類無覺知者，不能與吾現一神足，方<a class="t" id="t0674c12"></a>說布施之福，將由慳貪故存於懷，斯是乞人<a class="t" id="t0674c13"></a>非是賢士。」目連復說法，不釋其意，語目連<a class="t" id="t0674c14"></a>曰：「今日欲中，有受請處？為欲乞食？宜知是時。」<a class="t" id="t0674c15"></a>即適餘家。</p>
<p><a class="t-linehead" id="t-linehead0674c15"></a>佛復告舍利弗：「汝往詣彼慳貪長<a class="t" id="t0674c16"></a>者。」即復受教詣彼長者，與共相見在一面坐，<a class="t" id="t0674c17"></a>告長者曰：「夫智達之士當分別四法。云何為<a class="t" id="t0674c18"></a>四智？一者分別布施，二者親近善知識，三者<a class="t" id="t0674c19"></a>當離慳嫉，四者念修智達。」長者自惟：「吾聞<a class="t" id="t0674c20"></a>斯人，年至八歲越眾論上，盡墮諸幢無敢當<a class="t" id="t0674c21"></a>者，長年十六究盡閻浮利地書籍，無事不開，<a class="t" id="t0674c22"></a>博古覽今演暢幽奧，天文地理書記圖讖，梵<a class="t" id="t0674c23"></a>志曆術盡皆通達，瞿曇沙門弟子之中智慧<a class="t" id="t0674c24"></a>第一，謂為當說智慧微妙之教，今乃復說<a class="t" id="t0674c25"></a>布施之德，復是乞人非賢士也。」語舍利弗：「為<a class="t" id="t0674c26"></a>有請處？為欲乞食？宜知是時。」舍利弗即還至<a class="t" id="t0674c27"></a>世尊所，前白佛言：「其人慳貪執心牢固，積薪<a class="t" id="t0674c28"></a>至天以火焚燒，融消其心意故不革，唯願世<a class="t" id="t0674c29"></a>尊躬降屈神詣彼長者，示佛威力，除去慳心<a class="t" id="t0675a01"></a>開發愚惑。」</p>
<p><a class="t-linehead" id="t-linehead0675a01"></a>爾時世尊，猶如力士屈申臂頃，<a class="t" id="t0675a02"></a>至長者家坐於中庭，最勝長者見世尊至，頭<a class="t" id="t0675a03"></a>面禮足在一面坐。爾時世尊，告長者曰：「夫<a class="t" id="t0675a04"></a>人布施獲五大功德。」長者白佛：「云何布施得<a class="t" id="t0675a05"></a>五大功德？」佛告長者：「第一施者謂不殺生，<a class="t" id="t0675a06"></a>是謂長者第一施也。若有眾生，持不殺戒，<a class="t" id="t0675a07"></a>則於一切眾生慈心覆蓋，亦無恐懼，是謂<a class="t" id="t0675a08"></a>第一施也。」長者自念：「夫人殺生皆由貧賤，吾<a class="t" id="t0675a09"></a>今家內饒財多寶所欲自恣，何為當復殺生？<a class="t" id="t0675a10"></a>此語善矣，當順其教。」即白佛言：「願身自歸當<a class="t" id="t0675a11"></a>受佛戒，盡其壽命不敢犯殺。」佛復告長者：「不<a class="t" id="t0675a12"></a>犯不與取。若有眾生持不與取戒，則於一切<a class="t" id="t0675a13"></a>眾生慈心覆蓋，亦無恐懼，是謂第二大施。」長<a class="t" id="t0675a14"></a>者自念：「竊盜人物者皆由貧賤，吾今家內，象<a class="t" id="t0675a15"></a>馬七珍金銀雜寶、車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙珊瑚琥珀，充滿庫<a class="t" id="t0675a16"></a>藏，何為盜竊人物？斯言善矣，當順其教。」即白<a class="t" id="t0675a17"></a>佛言：「願身自歸當受佛戒，盡其壽命不犯盜<a class="t" id="t0675a18"></a>戒。」佛復告長者：「若有眾生不犯盜者，則於一<a class="t" id="t0675a19"></a>切眾生慈心覆蓋，亦無恐懼，是謂第二施也。」<a class="t" id="t0675a20"></a>佛復告長者：「不得婬妷犯他妻女，若有眾生<a class="t" id="t0675a21"></a>持不婬戒者，則於一切眾生慈心覆蓋，亦無<a class="t" id="t0675a22"></a>恐懼，是謂第三大施。」長者自念：「已無妻者則<a class="t" id="t0675a23"></a>犯婬妷，吾今家內婇女營從動有萬數，意<a class="t" id="t0675a24"></a>欲幸納意猶不遍，況當犯他妻女？斯言善矣，<a class="t" id="t0675a25"></a>當順其教。」即白佛言：「願身自歸當受佛戒，盡<a class="t" id="t0675a26"></a>其壽命不犯婬妷。」佛復告長者：「若有眾生不<a class="t" id="t0675a27"></a>犯婬妷，則於一切眾生慈心覆蓋，亦無恐<a class="t" id="t0675a28"></a>懼，是謂第三大施也。」佛復告長者：「不得妄語，<a class="t" id="t0675a29"></a>是謂大施。」長者自念：「夫人處世所以妄語<a class="t" id="t0675b01"></a>者，以其貧賤不能自存，是以虛稱詐逸詭調<a class="t" id="t0675b02"></a>為業故妄語耳。吾今家內積財無數居一億<a class="t" id="t0675b03"></a>里，豈當妄語耶？斯言善矣，當順其教。」即白佛<a class="t" id="t0675b04"></a>言：「願身自歸當受佛戒，盡其壽命不犯妄語。」<a class="t" id="t0675b05"></a>佛告長者：「不犯妄語者，則於一切眾生慈心<a class="t" id="t0675b06"></a>覆蓋，亦無恐懼，是謂第四大施。」佛復告長<a class="t" id="t0675b07"></a>者：「不得飲酒，是謂第五大施。」長者自念：「夫人<a class="t" id="t0675b08"></a>飲酒三十六失，亡國破家莫不由酒。若我飲<a class="t" id="t0675b09"></a>酒客來煩閙，又損我酒加致鬪亂。斯言善矣，<a class="t" id="t0675b10"></a>當奉佛教。」即白佛言：「願身自歸當受佛戒，盡<a class="t" id="t0675b11"></a>其形壽不犯酒失。」佛告長者：「若有眾生不犯<a class="t" id="t0675b12"></a>酒者，則於一切眾生慈心覆蓋，亦無恐懼，是<a class="t" id="t0675b13"></a>謂第五大施。」時彼長者內自思惟：「如我外道<a class="t" id="t0675b14"></a>異學內禁所犯，若弟子事師承受教誡，不問<a class="t" id="t0675b15"></a>多少要當報恩，供養財寶給其所須。躬自入<a class="t" id="t0675b16"></a>庫選擇白<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>，取不妙者欲以獻佛，其所選者<a class="t" id="t0675b17"></a>捉輙極妙，如是數十反覆不能得弊者，心口<a class="t" id="t0675b18"></a>共爭，慳貪深固意不開解。正值爾時，阿須倫<a class="t" id="t0675b19"></a>與忉利天共鬪，或阿須倫得勝諸天不如，或<a class="t" id="t0675b20"></a>諸天得勝阿須倫不如。爾時世尊以天眼觀<a class="t" id="t0675b21"></a>清淨無瑕穢，見諸天阿須倫共鬪，復見長者<a class="t" id="t0675b22"></a>施心慳心共爭，或施心得勝慳心不如，或慳<a class="t" id="t0675b23"></a>心得勝施心不如。爾時世尊便說斯偈：<a class="t" id="t0675b24"></a></p>
<blockquote class="gatha">
<p><a class="verse-num-sc" id="verse-num-sc339"></a> <a class="vagga-gatha-num-sc" id="vagga-gatha-num-sc11.9"></a>「施與鬪共集，　　此業智不處，<a class="t" id="t0675b25"></a><br>
施時非鬪時，　　速施何為疑？」<a class="t" id="t0675b26"></a></p>
</blockquote>
<p><a class="t-linehead" id="t-linehead0675b26"></a>最勝長者聞如來說偈，內懷慙愧即出白<span class="gaiji">［疊＊毛］<!--gaiji,,1[疊＊毛],2&#x3CB2;,3--></span><a class="t" id="t0675b27"></a>跪受呪願。爾時世尊漸與說微妙之法，講論<a class="t" id="t0675b28"></a>妙行。所謂論者，施論戒論生天之論，欲不<a class="t" id="t0675b29"></a>淨想，漏為大患。長者聞已，即於坐上諸塵垢<a class="t" id="t0675c01"></a>盡得法眼淨，得法獲法，法法成就，分別諸法，<a class="t" id="t0675c02"></a>於如來法逮無所畏，即從坐起頭面禮足前<a class="t" id="t0675c03"></a>白佛言：「自今已始願為優婆塞，盡形壽不殺。」<a class="t" id="t0675c04"></a>如來默而可之。「歸命佛歸命法歸命比丘僧。」<a class="t" id="t0675c05"></a>受三自歸命已，如來即從坐起而去。</p>
<p><a class="t-linehead" id="t-linehead0675c05"></a>佛去<a class="t" id="t0675c06"></a>不久，弊魔波旬化作佛形像，來至長者家，身<a class="t" id="t0675c07"></a>有三十二相、八十種好，紫磨金色圓光七尺，<a class="t" id="t0675c08"></a>長者見已內自念曰：「如來向出，還其何速？」敬<a class="t" id="t0675c09"></a>意如見佛而為禮之。「不審如來有何教誡？」偽<a class="t" id="t0675c10"></a>佛告曰：「吾謂長者高才博智分別機趣，諦念<a class="t" id="t0675c11"></a>長者愚惑無智，吾向所說四諦者實非真諦，<a class="t" id="t0675c12"></a>斯是顛倒外道所習。」長者尋覺知為詐偽，即<a class="t" id="t0675c13"></a>報之曰：「止止勿語！吾獲慧眼立牢固地，正使<a class="t" id="t0675c14"></a>汝化億千萬身來至我所，欲使退轉我心者，<a class="t" id="t0675c15"></a>其事不然。豈當以螢火之光與日競明，田家<a class="t" id="t0675c16"></a>埠阜欲比須彌，鵄鷲烏鵲金鳥並飛，以汝穢<a class="t" id="t0675c17"></a>形欺詐偽身，設是幻師不應久停，若是波<a class="t" id="t0675c18"></a>旬宜速還歸。」弊魔波旬聞是語已，慙形愧影<a class="t" id="t0675c19"></a>即還復身，復道而去。</p>
<p><a class="t-linehead" id="t-linehead0675c19"></a>若有眾生信戒成就，終<a class="t" id="t0675c20"></a>不為魔所沮也，況當須陀洹、斯陀含有退還<a class="t" id="t0675c21"></a>乎？此事不然。住凡夫地未在道檢，見此幻形<a class="t" id="t0675c22"></a>則有退轉，則不成就。凡夫人者先成而後退，<a class="t" id="t0675c23"></a>是故說，信使戒成也。亦壽智慧者，能究竟施，<a class="t" id="t0675c24"></a>其間不有亂想，須陀洹見諦所斷八十八使，<a class="t" id="t0675c25"></a>以施心永斷無餘，除欲界七死七生、色界無<a class="t" id="t0675c26"></a>色一死一生，其餘生者永盡無餘。斯陀含者，<a class="t" id="t0675c27"></a>以施心見諦所斷八十八使，婬怒癡薄，除欲<a class="t" id="t0675c28"></a>界一死一生，其餘生者永盡無餘。阿那含三<a class="t" id="t0675c29"></a>界見諦所斷結，欲界思惟所斷結，以施心永<a class="t" id="t0676a01"></a>盡無餘，捨欲界生，除色界無色界一死一生，<a class="t" id="t0676a02"></a>其餘生者永不生也，無復慳嫉意不想念貪<a class="t" id="t0676a03"></a>著世榮，眾智具足壽不中夭，是故說亦壽智<a class="t" id="t0676a04"></a>慧也。在在能行者，慧人執行以教化為本，意<a class="t" id="t0676a05"></a>欲所適東西南北，輙有所益興起佛事，是故<a class="t" id="t0676a06"></a>說，在在能行也。處處見養者，已至彼界便為<a class="t" id="t0676a07"></a>眾生所見供養，在在處處分流法化，是故說，<a class="t" id="t0676a08"></a>處處見養也。<a class="t" id="t0676a09"></a></p>
<blockquote class="gatha">
<p><a class="verse-num-sc" id="verse-num-sc340"></a> <a class="vagga-gatha-num-sc" id="vagga-gatha-num-sc11.10"></a>比方世利，　　慧信為智，<br>
是財上寶，<a class="t" id="t0676a10"></a>　　家產非常。<a class="t" id="t0676a11"></a></p>
</blockquote>
<p><a class="t-linehead" id="t-linehead0676a11"></a>比方世利者，世利謂閻浮利地人身。何以故<a class="t" id="t0676a12"></a>說世利？謂閻浮利人以其閻浮利內出諸佛<a class="t" id="t0676a13"></a>世尊、辟支佛、阿羅漢、神仙得道者，行度無極，<a class="t" id="t0676a14"></a>人於此間身行善口意行善，復於此間信根<a class="t" id="t0676a15"></a>成就，知有佛法僧，無復愚惑染世塵勞，正<a class="t" id="t0676a16"></a>使壽終後無遺患。是故說，比方世利也。慧信<a class="t" id="t0676a17"></a>為智者，有信有智則能具足八十千行，信御<a class="t" id="t0676a18"></a>心本、智瓔珞身，信致大富、智成果證，是故說，<a class="t" id="t0676a19"></a>慧信為智也。是財上寶者，寶中真者謂智<a class="t" id="t0676a20"></a>慧寶也，最勝最上無有過者，極上微妙不可<a class="t" id="t0676a21"></a>譬喻為比，是故說，是財上寶也。家產非常者，<a class="t" id="t0676a22"></a>世財雖多。會有衰喪者。石室城內有三居士，<a class="t" id="t0676a23"></a>一名闍利異姓人也。二名晡陀滿。三名婆<a class="t" id="t0676a24"></a>波那。此三人親兄弟也，多財饒寶財產無極，<a class="t" id="t0676a25"></a>象馬七珍無所乏短，縣官盜賊水火災變不<a class="t" id="t0676a26"></a>能侵欺。有一婆羅門，持伊羅鉢龍齋，冀望<a class="t" id="t0676a27"></a>富貴饒財多寶。時龍現身語婆羅門：「汝今何<a class="t" id="t0676a28"></a>為勤身苦體食風飲露斷穀除味，在此持齋<a class="t" id="t0676a29"></a>為何所求？」婆羅門報曰：「所以在神泉與龍齋<a class="t" id="t0676b01"></a>者，冀望大富獲致珍寶。」龍王報曰：「汝不聞<a class="t" id="t0676b02"></a>乎？吾有二號：一名伊羅鉢，二名財無厭。既<a class="t" id="t0676b03"></a>名無厭，復從吾有所求耶？」婆羅門報曰：「設不<a class="t" id="t0676b04"></a>惠者，便於此命終不能徒還。」龍王即出紫磨<a class="t" id="t0676b05"></a>好金以報婆羅門：「石室城內有豪富長者，出<a class="t" id="t0676b06"></a>自天竺姓某字某，汝往至家，以此金與，從彼<a class="t" id="t0676b07"></a>求財。」時婆羅門得金便去，至彼長者家出金<a class="t" id="t0676b08"></a>示之。長者見金告語：「藏之勿令人見。」將詣<a class="t" id="t0676b09"></a>內館召諸五親：「此人遠送斯金與我。」五親飲<a class="t" id="t0676b10"></a>食歡娛藏金庫內，庫中雜物盡沒入於地還<a class="t" id="t0676b11"></a>彼龍庫，不但一家左右，七家財物亦復盡沒<a class="t" id="t0676b12"></a>於地。聲聞外布，徹彼三居士。復聞龍王與梵<a class="t" id="t0676b13"></a>志金至石室城，使七豪貴人庫藏盡沒入於<a class="t" id="t0676b14"></a>地還至龍宮。時三居士自相謂言：「我等三家<a class="t" id="t0676b15"></a>資財無數庫藏充滿，以法獲致不抂濫人，<a class="t" id="t0676b16"></a>終不為水火盜賊王法所奪。」國人聞之謂為<a class="t" id="t0676b17"></a>誇談言與行違，普共聚集詣彼三家，問居士<a class="t" id="t0676b18"></a>曰：「七家財寶盡入龍宮，聞卿三人自相謂言：<a class="t" id="t0676b19"></a>『家業財寶以法獲致不攬人物。』以何為證？可<a class="t" id="t0676b20"></a>得知不？」時三居士各出十斤分為六叚，將諸<a class="t" id="t0676b21"></a>人民及七家亡失財主，往至龍泉以金投泉，<a class="t" id="t0676b22"></a>水皆涌沸猶如鑊湯。龍王驚懼即遣龍女，出<a class="t" id="t0676b23"></a>金還歸報謝使還。順法財者以理成辦，終不<a class="t" id="t0676b24"></a>為水火盜賊所見侵欺；非義財者抂濫人物<a class="t" id="t0676b25"></a>得以非道，便為盜賊水火王者所奪，彼七家<a class="t" id="t0676b26"></a>者即是其義。是故說，家產非常也。<a class="t" id="t0676b27"></a></p>
<blockquote class="gatha">
<p><a class="verse-num-sc" id="verse-num-sc341"></a> <a class="vagga-gatha-num-sc" id="vagga-gatha-num-sc11.11"></a>欲見諸真，　　樂聽講法，<br>
能捨慳垢，<a class="t" id="t0676b28"></a>　　此之謂信。<a class="t" id="t0676b29"></a></p>
</blockquote>
<p><a class="t-linehead" id="t-linehead0676b29"></a>欲見諸真者，若有信心堅固，往見賢聖，造諸<a class="t" id="t0676c01"></a>精舍塔寺，禮覲高德法師，問訊聽受樂聞講<a class="t" id="t0676c02"></a>法，如契經所說：「若有人著俗樂家無所乏，造<a class="t" id="t0676c03"></a>者便有五闕。云何為五？於是其人樂以家里<a class="t" id="t0676c04"></a>談論，若至眾中便聞師教：『夫人執行，應當賢<a class="t" id="t0676c05"></a>聖默然。』其人心悔誓不至眾：『吾所好樂者，眾<a class="t" id="t0676c06"></a>人見呵，於我無益，復至眾為？』以不至眾便不<a class="t" id="t0676c07"></a>見聖，以不見聖便不聞法，以不聞法便墜墮<a class="t" id="t0676c08"></a>凡夫趣三惡道。是謂斯人於賢聖律第一闕<a class="t" id="t0676c09"></a>也。復次斯人意所愛欲者，常自在前，會至<a class="t" id="t0676c10"></a>眾中聞諸法師說其滓穢，其人心悔誓不至<a class="t" id="t0676c11"></a>眾：『吾所好樂眾人見呵，於我無益，復至眾為？』<a class="t" id="t0676c12"></a>以不至眾便不見聖，以不見聖便不聞法，以<a class="t" id="t0676c13"></a>不聞法便墜凡夫趣三惡道。是謂斯人於賢<a class="t" id="t0676c14"></a>聖律第二闕也。復次斯人知親遠行心常愛敬，<a class="t" id="t0676c15"></a>行至眾中便聞師教：『遠遊妨樂知親企望，離<a class="t" id="t0676c16"></a>師離眾不至究竟。』其人心悔誓不至眾：『吾所<a class="t" id="t0676c17"></a>好樂者眾人譏論，於我無益，復至眾為？』以不<a class="t" id="t0676c18"></a>至眾便不見聖，以不見聖便不聞法，以不聞<a class="t" id="t0676c19"></a>法便墜凡夫趣三惡道。是謂斯人於賢聖律<a class="t" id="t0676c20"></a>第三闕也。復次斯人知親為眾擯棄，行至眾<a class="t" id="t0676c21"></a>中便聞師教誨責知親，其人心悔誓不至眾：<a class="t" id="t0676c22"></a>『吾所好樂眾人譏論，於我無益，復至眾為？』以<a class="t" id="t0676c23"></a>不至眾便不見聖，以不見聖便不聞法，以不<a class="t" id="t0676c24"></a>聞法便墜凡夫趣三惡道。是謂斯人於賢聖律<a class="t" id="t0676c25"></a>第四闕。復次斯人知親命終，追慕悲哀不<a class="t" id="t0676c26"></a>離食息，行至眾中便聞師教：『身死神離當更<a class="t" id="t0676c27"></a>受胎。』其人不信謂為永滅，其人心悔誓不至<a class="t" id="t0676c28"></a>眾：『吾所好者其人譏論，於我無益，復至眾<a class="t" id="t0676c29"></a>為？』以不至眾便不見聖，以不見聖便不聞法，<a class="t" id="t0677a01"></a>以不聞法便墜凡夫趣三惡道。是謂斯人於<a class="t" id="t0677a02"></a>賢聖律第五闕也。是謂五闕，不至大眾之所<a class="t" id="t0677a03"></a>致也。」是故說曰，欲見諸真，樂聽講法也。能捨<a class="t" id="t0677a04"></a>慳垢者，垢中深者慳嫉為首，染污人心不至<a class="t" id="t0677a05"></a>於道，止人施心斷諸德本皆由慳嫉。若彼行<a class="t" id="t0677a06"></a>人心如死灰持意如地，設遇財寶終不貪欲，<a class="t" id="t0677a07"></a>計彼財物瓦石不異，唯信於道不習顛倒，是<a class="t" id="t0677a08"></a>故說，能捨慳垢，此之謂信。<a class="t" id="t0677a09"></a></p>
<blockquote class="gatha">
<p><a class="verse-num-sc" id="verse-num-sc342"></a> <a class="vagga-gatha-num-sc" id="vagga-gatha-num-sc11.12"></a>信能渡河，　　其福難奪，<br>
能禁止盜，<a class="t" id="t0677a10"></a>　　野沙門樂。<a class="t" id="t0677a11"></a></p>
</blockquote>
<p><a class="t-linehead" id="t-linehead0677a11"></a>信能渡河者，信直至心所向無礙，如所說近<a class="t" id="t0677a12"></a>行若遠遊為人所誑，前實艱難欺言無患，斯<a class="t" id="t0677a13"></a>人信已涉路而進，雖遇艱難通達無患。有<a class="t" id="t0677a14"></a>一直信人，欲渡江水已至岸所，問行人曰：「水<a class="t" id="t0677a15"></a>為深淺？」答曰：「齊踝而已。」執信而渡實如所言，<a class="t" id="t0677a16"></a>正使斯人戢信，命終所生之處無違言者，眾<a class="t" id="t0677a17"></a>人敬奉言是福人。是故說，信能渡河也。其福<a class="t" id="t0677a18"></a>難奪者，昔有一人犯於王法，家產諸物盡沒<a class="t" id="t0677a19"></a>於官，王勅其人：「送汝家產財簿盡詣於官。」其<a class="t" id="t0677a20"></a>人齎福德名簿送詣於官。王問其人：「吾勅汝<a class="t" id="t0677a21"></a>送家產財簿，乃送福德簿耶？」其人報曰：「後身<a class="t" id="t0677a22"></a>家產簿者，此簿是也；今身家產簿，隨王所錄。」<a class="t" id="t0677a23"></a>王聞斯語，心開意悟息而不錄。是故說，其福<a class="t" id="t0677a24"></a>難奪也。能禁止盜者，昔舍衛城裏有一長者，<a class="t" id="t0677a25"></a>篤信三尊慈仁惠施，苞育眾生賙諸窮乏。<a class="t" id="t0677a26"></a>時天暴雨電雷霹靂，盜竊忽至劫掠財物，<a class="t" id="t0677a27"></a>長者尋覺，語彼賊曰：「汝莫持去，吾欲與沙門。」<a class="t" id="t0677a28"></a>賊聞斯語，眼則隨闇手便不舉，賊帥相告<a class="t" id="t0677a29"></a>尋退而去。是故說，能禁止盜，野沙門樂。<a class="t" id="t0677b01"></a></p>
<blockquote class="gatha">
<p><a class="verse-num-sc" id="verse-num-sc343"></a> <a class="vagga-gatha-num-sc" id="vagga-gatha-num-sc11.13"></a>沙門數至，　　智者所樂，<br>
及餘篤信，<a class="t" id="t0677b02"></a>　　其間歡喜。<a class="t" id="t0677b03"></a></p>
</blockquote>
<p><a class="t-linehead" id="t-linehead0677b03"></a>沙門數至者，見沙門者心開意解，給施所須<a class="t" id="t0677b04"></a>隨時問訊，四事供養，衣被飯食床褥臥具病<a class="t" id="t0677b05"></a>瘦醫藥。是故說，沙門數至，智者所樂也。及餘<a class="t" id="t0677b06"></a>篤信者，比近村落見其造福，皆佐歡喜普共<a class="t" id="t0677b07"></a>修善，是故說，及餘篤信也。其間歡喜者，或<a class="t" id="t0677b08"></a>從遠來躬自親奉同發歡喜，出入行來觀其<a class="t" id="t0677b09"></a>威儀禮節，是故說曰，其間歡喜也。<a class="t" id="t0677b10"></a></p>
<blockquote class="gatha">
<p><a class="verse-num-sc" id="verse-num-sc344"></a> <a class="vagga-gatha-num-sc" id="vagga-gatha-num-sc11.14"></a>若人懷憂，　　貪他衣食，<br>
彼人晝夜，<a class="t" id="t0677b11"></a>　　不得定意。<a class="t" id="t0677b12"></a></p>
</blockquote>
<p><a class="t-linehead" id="t-linehead0677b12"></a>若人懷憂者，昔佛未出世時，爾時九十九<a class="t" id="t0677b13"></a>種道普皆興盛；如來出世眾邪自滅，弟子翼<a class="t" id="t0677b14"></a>從皆得供養。外道異學內懷憎疾發心妬忌，<a class="t" id="t0677b15"></a>見人得利養者，煩怨苦惱誹謗而行，是謂外<a class="t" id="t0677b16"></a>道生嫉心也。或復有人，於內法中雖復出家<a class="t" id="t0677b17"></a>染道，不精勤於道，外像持律內行不純，見人<a class="t" id="t0677b18"></a>得利養者，興嫉妬心：「吾亦出家汝亦出家，汝<a class="t" id="t0677b19"></a>獨受福吾不得養。」猶二羅漢，功齊行滿俱無<a class="t" id="t0677b20"></a>增減，一人招致利養追身不離，一人家家乞<a class="t" id="t0677b21"></a>求不自給足，便自生念興相似疑：「吾獨何為<a class="t" id="t0677b22"></a>不見供養？彼獨何福恒受利養？」無垢道心猶<a class="t" id="t0677b23"></a>尚興想，況於凡夫能不生嫉？唯有得佛三界<a class="t" id="t0677b24"></a>特尊，毀辱之不以憂<span class="corr" title="[慽&gt;慼] cf.【麗】">慼</span>，供養者不以加歡，持<a class="t" id="t0677b25"></a>心如地亦無增減，是故說，若人懷憂，貪他衣<a class="t" id="t0677b26"></a>食，彼人晝夜，不得定意。<a class="t" id="t0677b27"></a></p>
<blockquote class="gatha">
<p><a class="verse-num-sc" id="verse-num-sc345"></a> <a class="vagga-gatha-num-sc" id="vagga-gatha-num-sc11.15"></a>若人能斷，　　盡其根原，<br>
彼人晝夜，<a class="t" id="t0677b28"></a>　　而獲其定。<a class="t" id="t0677b29"></a></p>
</blockquote>
<p><a class="t-linehead" id="t-linehead0677b29"></a>若人能斷者，畏將來罪不生後世緣，盡其根<a class="t" id="t0677c01"></a><span class="corr" title="[萠&gt;萌] cf.【麗】">萌</span>無復生兆，此亦如是，若能斷意根本所念，<a class="t" id="t0677c02"></a>晝夜安隱定意不亂，心之所念隨意即至，是<a class="t" id="t0677c03"></a>故說，若人能斷，盡其根原，彼人晝夜，而獲其<a class="t" id="t0677c04"></a>定也。<a class="t" id="t0677c05"></a></p>
<blockquote class="gatha">
<p><a class="verse-num-sc" id="verse-num-sc346"></a> <a class="vagga-gatha-num-sc" id="vagga-gatha-num-sc11.16"></a>無信不習，　　好剝正言，<br>
如拙取水，<a class="t" id="t0677c06"></a>　　掘泉揚泥。<a class="t" id="t0677c07"></a></p>
</blockquote>
<p><a class="t-linehead" id="t-linehead0677c07"></a>無信不習者，亦不親近亦不承事，言談往反<a class="t" id="t0677c08"></a>設共從事者，善法有減增諸不善。如拙取<a class="t" id="t0677c09"></a>水者從高山求，唐勞其功不獲致水，正使<a class="t" id="t0677c10"></a>掘地，得水揚泥不可任飲。是故說，無信不習，<a class="t" id="t0677c11"></a>好剝正言，如拙取水，掘泉揚泥。<a class="t" id="t0677c12"></a></p>
<blockquote class="gatha">
<p><a class="verse-num-sc" id="verse-num-sc347"></a> <a class="vagga-gatha-num-sc" id="vagga-gatha-num-sc11.17"></a>賢夫習智，　　樂仰清流，<br>
如善取水，<a class="t" id="t0677c13"></a>　　思冷不擾。<a class="t" id="t0677c14"></a></p>
</blockquote>
<p><a class="t-linehead" id="t-linehead0677c14"></a>賢夫習智者，賢夫者，謂佛弟子，常當親近承<a class="t" id="t0677c15"></a>事供養，隨時瞻視不使有乏便獲大福，戒<a class="t" id="t0677c16"></a>身未具者，便能具足戒身、定身、慧身、解脫身、<a class="t" id="t0677c17"></a>解脫見慧身。猶如有人渴愛於法，晝夜思慮，<a class="t" id="t0677c18"></a>脣口焦爛追尋不捨，猶水澄清冷而不濁。彼<a class="t" id="t0677c19"></a>修行人亦復如是，眾德具足慈悲四等，恩及<a class="t" id="t0677c20"></a>一切廣及眾生不自為己，穢濁結使已盡不<a class="t" id="t0677c21"></a>生，陰持入熱無復根本，更受冷陰無復熅氣，<a class="t" id="t0677c22"></a>是故說，賢夫習智，樂仰清流，如善取水，思冷不<a class="t" id="t0677c23"></a>擾也。<a class="t" id="t0677c24"></a></p>
<blockquote class="gatha">
<p><a class="verse-num-sc" id="verse-num-sc348"></a> <a class="vagga-gatha-num-sc" id="vagga-gatha-num-sc11.18"></a>信不染他，　　唯賢與仁，<br>
非好則遠，<a class="t" id="t0677c25"></a>　　可好則學。<a class="t" id="t0677c26"></a></p>
</blockquote>
<p><a class="t-linehead" id="t-linehead0677c26"></a>信不染他者，染者為沈重結使，婬怒癡具足，<a class="t" id="t0677c27"></a>入骨徹髓，如此染者常當遠離。所以然者，<a class="t" id="t0677c28"></a>以其患重不可習故。是故說曰，信不染他也。<a class="t" id="t0677c29"></a>唯賢與仁者，以得仙道離世八業，修行清<a class="t" id="t0678a01"></a>淨己身無染復不染他。所以然者，以其染<a class="t" id="t0678a02"></a>本不可近故。是故說，唯賢與仁也。非好則遠<a class="t" id="t0678a03"></a>者，斯是弊友遠之如捨廁，如避惡狗、奔逸暴<a class="t" id="t0678a04"></a>牛，如離惡馬、狂醉之象，如避姦道賊寇，是<a class="t" id="t0678a05"></a>故說，非好則離也。可好則學者，如此人等<a class="t" id="t0678a06"></a>皆是賢聖奉律之人，可敬可貴，天人所尊，<a class="t" id="t0678a07"></a>猶澄清水冷而且甘，猶人渴乏求毘沙門，獲<a class="t" id="t0678a08"></a>致財寶無所患恨，猶人須華當詣園圃，須珍<a class="t" id="t0678a09"></a>寶者當詣大海，是故說，可好則學也。<a class="t" id="t0678a10"></a></p>
<p><span class="t-juanname">出曜經卷第十二</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
