<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.26">
<article>
<div class="hgroup">
<p class="division">出曜經</p>
<h1>出曜經親品第二十六</h1>
</div>
<blockquote class="gatha">
<p><a class="verse-num-sc" id="verse-num-sc607"></a> <a class="vagga-gatha-num-sc" id="vagga-gatha-num-sc26.1"></a><a class="t" id="t0727b09"></a>無信懷憎嫉，　　鬪亂彼此人，<a class="t" id="t0727b10"></a><br>
智者所屏棄，　　愚習以為樂。<a class="t" id="t0727b11"></a></p>
</blockquote>
<p><a class="t-linehead" id="t-linehead0727b11"></a>無信懷憎嫉，鬪亂彼此人者，夫人在世信心<a class="t" id="t0727b12"></a>不固，亦復不信佛法聖眾、真如四諦苦習盡<a class="t" id="t0727b13"></a>道，積財至天猶不可恃怙，捨壽之日財不自<a class="t" id="t0727b14"></a>隨，皆由今身不惠施故不造功德，畢故不造<a class="t" id="t0727b15"></a>新。猶如有鳥素貪肉食，山樹有葉其像肉<a class="t" id="t0727b16"></a>色，晝夜伺捕延頸仰望，在樹像肉墮即為葉，<a class="t" id="t0727b17"></a>迷惑所纏不自覺寤，如是不息喪命於彼。所<a class="t" id="t0727b18"></a>以然者？皆由貪心不自改更故。此間聞語傳<a class="t" id="t0727b19"></a>至於彼，設從彼聞復傳於此，鬪亂彼此使不<a class="t" id="t0727b20"></a>成就，意中興嫉轉生塵垢，是故說曰，無信<a class="t" id="t0727b21"></a>懷憎嫉，鬪亂彼此人也。智者所屏棄者，智人<a class="t" id="t0727b22"></a>知禮節避嫌遠疑，不處惑亂之中，彈指之頃<a class="t" id="t0727b23"></a>不與從事，況當至竟與共遊乎？所謂智者，明<a class="t" id="t0727b24"></a>古知今博通眾事，防慮未然所行不左，心口<a class="t" id="t0727b25"></a>相應言無有失，分別深義意不倒錯，從一句<a class="t" id="t0727b26"></a>義演布無數，愚者所惑，是故說曰，智者所屏<a class="t" id="t0727b27"></a>棄也。愚習以為樂者，設復有人，善心勸諫誘<a class="t" id="t0727b28"></a>進童蒙，訓之以道使見道門，不從其教反更<a class="t" id="t0727b29"></a>疑惑，以地獄為堂室，不慮後世殃禍之根，<a class="t" id="t0727c01"></a>教行惡業不從善教，轉復墮落地獄餓鬼畜<a class="t" id="t0727c02"></a>生之中，是故說曰，愚習以為樂。<a class="t" id="t0727c03"></a></p>
<blockquote class="gatha">
<p><a class="verse-num-sc" id="verse-num-sc608"></a> <a class="vagga-gatha-num-sc" id="vagga-gatha-num-sc26.2"></a>有信無憎嫉，　　精進信多聞，<a class="t" id="t0727c04"></a><br>
智者所敬待，　　賢聖以為樂。<a class="t" id="t0727c05"></a></p>
</blockquote>
<p><a class="t-linehead" id="t-linehead0727c05"></a>有信無憎嫉者，如復有人篤信佛法聖眾，至<a class="t" id="t0727c06"></a>意信解苦習盡道，不懷諛諂心意柔軟，承<a class="t" id="t0727c07"></a>事敬待諸梵行人，晝則懃受夜則經行，孜孜<a class="t" id="t0727c08"></a>汲汲不失威儀，和顏悅色先笑後言不傷人<a class="t" id="t0727c09"></a>意，是故說曰，有信無憎嫉也。精進信多聞<a class="t" id="t0727c10"></a>者，人之修行精進為上，況復廣學採取多聞，<a class="t" id="t0727c11"></a>戒聞施慧廣布一切，安處無為寧處道場，以<a class="t" id="t0727c12"></a>己所見演示前人，是故說曰，精進信多聞<a class="t" id="t0727c13"></a>也。智者所敬待者，常當親近承受不及，戒<a class="t" id="t0727c14"></a>身不具足者令使具足，定身慧身見身見解脫<a class="t" id="t0727c15"></a>身不具足者令使具足，是故說曰，智者所<a class="t" id="t0727c16"></a>敬待。賢聖以為樂者，夫人修行追賢逐聖不<a class="t" id="t0727c17"></a>辭寒苦，正使遭遇七千億難能捨身命，雖<a class="t" id="t0727c18"></a>遭斯苦不分其意，是故說曰，賢聖以為樂。<a class="t" id="t0727c19"></a></p>
<blockquote class="gatha">
<p><a class="verse-num-sc" id="verse-num-sc609"></a> <a class="vagga-gatha-num-sc" id="vagga-gatha-num-sc26.3"></a>不親惡知識，　　不與非法會，<a class="t" id="t0727c20"></a><br>
親近善知識，　　恒與正法會。<a class="t" id="t0727c21"></a></p>
</blockquote>
<p><a class="t-linehead" id="t-linehead0727c21"></a>不親惡知識者，彼修行人遭惡知識者日增<a class="t" id="t0727c22"></a>惡行，墮入地獄餓鬼畜生，正使行清意潔隨<a class="t" id="t0727c23"></a>惡染其素，由若有人愛犬猪羊心不遠離，<a class="t" id="t0727c24"></a>猪犬隨逐亦不相離，猪犬所樂糞除為上，廁<a class="t" id="t0727c25"></a>溷為浴池共相染污，親惡知識者亦復如是，<a class="t" id="t0727c26"></a>共相追逐終以無善。是故說曰，不親惡知識<a class="t" id="t0727c27"></a>也。不與非法會者，非法人者五無救罪，無<a class="t" id="t0727c28"></a>戒無信無聞無慧無施，如此之人不可親近，<a class="t" id="t0727c29"></a>其有追逐以為伴者，墮入惡趣不至善處，是<a class="t" id="t0728a01"></a>故說曰，不與非法會也。親近善知識者，學有<a class="t" id="t0728a02"></a>日新出言柔和心意相應，設有之造不傷人<a class="t" id="t0728a03"></a>意，先笑後言文句相應，是故說曰，親近善知<a class="t" id="t0728a04"></a>識。恒與正法會者，所謂正法會，佛辟支佛聲<a class="t" id="t0728a05"></a>聞是也，更無眾生出於佛者，除佛以更無眾<a class="t" id="t0728a06"></a>生出於辟支佛者，除佛辟支佛更無眾生出<a class="t" id="t0728a07"></a>於聲聞者，其有信心向此三者，得至究竟，不<a class="t" id="t0728a08"></a>墜三塗厄難之處，是故說曰，恒與正法會也。<a class="t" id="t0728a09"></a></p>
<blockquote class="gatha">
<p><a class="verse-num-sc" id="verse-num-sc610"></a> <a class="vagga-gatha-num-sc" id="vagga-gatha-num-sc26.4"></a>行路念防慮，　　持戒多聞人，<a class="t" id="t0728a10"></a><br>
思慮無量境，　　聞彼善言教，<a class="t" id="t0728a11"></a><br>
各各知差別。<a class="t" id="t0728a12"></a></p>
</blockquote>
<p><a class="t-linehead" id="t-linehead0728a12"></a>行路念防慮者，群徒在途出言防慮，曠野<a class="t" id="t0728a13"></a>之中多諸鬼神，若論惡語神即得便，論說善<a class="t" id="t0728a14"></a>者鬼神營護，所至到處不遇惡人，亦復不逢<a class="t" id="t0728a15"></a>劫盜人者，是故說曰，行路念防慮。持戒多聞<a class="t" id="t0728a16"></a>人，受佛言教不去心首，如佛所說，告諸比丘<a class="t" id="t0728a17"></a>當修三昧正受定意，若行若坐無令違失，便<a class="t" id="t0728a18"></a>為諸天鬼神所見營護。所以然者？皆由承受<a class="t" id="t0728a19"></a>正佛言教。是故說曰，持戒多聞人也。思慮<a class="t" id="t0728a20"></a>無量境者，晝夜思慮坐禪誦經戒聞施慧，是<a class="t" id="t0728a21"></a>故說曰，思慮無量境也。聞彼善言教，各各知<a class="t" id="t0728a22"></a>差別，如彼學人聞彼善教，意不錯亂文句相<a class="t" id="t0728a23"></a>應，便成道果，須陀洹果、斯陀含果、阿那含果、<a class="t" id="t0728a24"></a>阿羅漢果，增益善根至無為道，是故說曰，聞<a class="t" id="t0728a25"></a>彼善言教，各各知差別。<a class="t" id="t0728a26"></a></p>
<blockquote class="gatha">
<p><a class="verse-num-sc" id="verse-num-sc611"></a> <a class="vagga-gatha-num-sc" id="vagga-gatha-num-sc26.5"></a>近惡自陷溺，　　習善致名稱，<a class="t" id="t0728a27"></a><br>
妙者恒自妙，　　此由身真正。<a class="t" id="t0728a28"></a></p>
</blockquote>
<p><a class="t-linehead" id="t-linehead0728a28"></a>近惡自陷溺者，如復有人親近惡友，但有日<a class="t" id="t0728a29"></a>損不至究竟，猶若半月日有闇冥無有大明，<a class="t" id="t0728b01"></a>親近惡友亦復如是，日損善根增益惡法，是<a class="t" id="t0728b02"></a>故說曰，近惡自陷溺也。習善致名稱者，勝<a class="t" id="t0728b03"></a>人所習日有名稱，猶如月欲盛滿日有光明<a class="t" id="t0728b04"></a>遠照無外，修善之人亦復如是，善名廣著<a class="t" id="t0728b05"></a>名稱遠布，是故說曰，習善致名稱也。妙者<a class="t" id="t0728b06"></a>恒自妙，所行專正修無上道，猶如須陀洹家<a class="t" id="t0728b07"></a>仰修斯陀含道，斯陀含家仰修阿那含道，阿<a class="t" id="t0728b08"></a>那含家仰修阿羅漢道，阿羅漢家轉自增益<a class="t" id="t0728b09"></a>諸善功德，是故說曰，妙者恒自妙也。此由<a class="t" id="t0728b10"></a>身真正者，當求巧便求諸功德瓔珞其身，意<a class="t" id="t0728b11"></a>中欲得名稱廣布者，欲得諸天世人敬待，當<a class="t" id="t0728b12"></a>自謹慎不與塵勞懷來道故，是故說曰，此<a class="t" id="t0728b13"></a>由身真正也。<a class="t" id="t0728b14"></a></p>
<blockquote class="gatha">
<p><a class="verse-num-sc" id="verse-num-sc612"></a> <a class="vagga-gatha-num-sc" id="vagga-gatha-num-sc26.6"></a>善者終以善，　　斯由親近善，<a class="t" id="t0728b15"></a><br>
智慧為最上，　　禁戒永寂滅。<a class="t" id="t0728b16"></a></p>
</blockquote>
<p><a class="t-linehead" id="t-linehead0728b16"></a>善者終以善，斯由親近善者，智人求於智，以<a class="t" id="t0728b17"></a>成其聖道，猶如紫磨真金內外清徹，造作器<a class="t" id="t0728b18"></a>皿無不成就；智者亦爾，賢聖相習留教在世<a class="t" id="t0728b19"></a>永世不朽，是故說曰，善者終以善，斯由親近<a class="t" id="t0728b20"></a>善也。智慧為最上，禁戒永寂滅者，夫人習行<a class="t" id="t0728b21"></a>先當求上人之法，是故說曰，智慧為最上，禁<a class="t" id="t0728b22"></a>戒永寂滅者也。<a class="t" id="t0728b23"></a></p>
<blockquote class="gatha">
<p><a class="verse-num-sc" id="verse-num-sc613"></a> <a class="vagga-gatha-num-sc" id="vagga-gatha-num-sc26.7"></a>如魚湍聚湊，　　人之貪著取，<a class="t" id="t0728b24"></a><br>
意著不覺臭，　　習惡亦如是。<a class="t" id="t0728b25"></a></p>
</blockquote>
<p><a class="t-linehead" id="t-linehead0728b25"></a>如魚湍聚湊，人之貪著取者，猶如群魚集聚<a class="t" id="t0728b26"></a>一處穢污難近，人意貪著不顧臭穢，愚人執<a class="t" id="t0728b27"></a>意謂為甘美，不知久久不便於身，臭氣流溢<a class="t" id="t0728b28"></a>布見於外；習惡之人亦復如是，與親近者即<a class="t" id="t0728b29"></a>成其惡，損減善根增益惡部，是故說曰，如魚<a class="t" id="t0728c01"></a>湍聚湊，人之貪著取，意著不覺臭，習惡亦如<a class="t" id="t0728c02"></a>是也。<a class="t" id="t0728c03"></a></p>
<blockquote class="gatha">
<p><a class="verse-num-sc" id="verse-num-sc614"></a> <a class="vagga-gatha-num-sc" id="vagga-gatha-num-sc26.8"></a>木榓葵霍葉，　　眾生往採取，<a class="t" id="t0728c04"></a><br>
葉薰香遠布，　　習善亦如是。<a class="t" id="t0728c05"></a></p>
</blockquote>
<p><a class="t-linehead" id="t-linehead0728c05"></a>木榓<span class="corr" title="[霍葵&gt;葵霍] cf.【麗】">葵霍</span>葉，眾生往採取者，如有善察之人<a class="t" id="t0728c06"></a>往採其香，雖不得根而獲香葉香氣苾芬，<a class="t" id="t0728c07"></a>正使捨彼故處猶香；善知識從事者亦復如<a class="t" id="t0728c08"></a>是，成人之德功德日積，是故說曰，木榓<a class="t" id="t0728c09"></a>葵霍葉，眾生往採取，葉薰香遠布，習善亦如<a class="t" id="t0728c10"></a>是也。<a class="t" id="t0728c11"></a></p>
<blockquote class="gatha">
<p><a class="verse-num-sc" id="verse-num-sc615"></a> <a class="vagga-gatha-num-sc" id="vagga-gatha-num-sc26.9"></a>已自不習惡，　　親近習惡者，<a class="t" id="t0728c12"></a><br>
為人所誣笑，　　惡名日增熾。<a class="t" id="t0728c13"></a></p>
</blockquote>
<p><a class="t-linehead" id="t-linehead0728c13"></a>已自不習惡，親近習惡者，世多有人不行惡<a class="t" id="t0728c14"></a>事婬妷盜竊，性不飲酒、不博弈戲樂，然彼<a class="t" id="t0728c15"></a>眾生或在酤酒家坐，或入婬種村中，或在博<a class="t" id="t0728c16"></a>弈家坐，為主人所見，謂為斯人習此非法興<a class="t" id="t0728c17"></a>猶豫想：「此人先自貞潔清淨，今日何為習此<a class="t" id="t0728c18"></a>非法？」惡聲遂顯流聞四遠，百千眾生共相告<a class="t" id="t0728c19"></a>語，誹謗之名從是日滋。是故說曰，已自不<a class="t" id="t0728c20"></a>習惡，親近習惡者，為人所誣笑，惡名日增熾<a class="t" id="t0728c21"></a>也。<a class="t" id="t0728c22"></a></p>
<blockquote class="gatha">
<p><a class="verse-num-sc" id="verse-num-sc616"></a> <a class="vagga-gatha-num-sc" id="vagga-gatha-num-sc26.10"></a>觀習而習之，　　知近而親近，<a class="t" id="t0728c23"></a><br>
毒箭在其束，　　淨者被其污，<a class="t" id="t0728c24"></a><br>
勇夫能除污，　　去惡不為伴。<a class="t" id="t0728c25"></a></p>
</blockquote>
<p><a class="t-linehead" id="t-linehead0728c25"></a>觀習而習之，知近而親近者，世多有人未在<a class="t" id="t0728c26"></a>道撿，意不堅固與惡從事，不被教訓見物而<a class="t" id="t0728c27"></a>習，見惡習惡見善習善，以己所見示見於人，<a class="t" id="t0728c28"></a>身自不正焉能正人？猶如毒箭污染餘者，己<a class="t" id="t0728c29"></a>身行惡教人習之，智者觀察此已終不行其<a class="t" id="t0729a01"></a>惡，是故說曰，觀習而習之，知近而親近，毒<a class="t" id="t0729a02"></a>箭在其束，淨者被其污，勇夫能除污，去惡不<a class="t" id="t0729a03"></a>為伴也。<a class="t" id="t0729a04"></a></p>
<blockquote class="gatha">
<p><a class="verse-num-sc" id="verse-num-sc617"></a> <a class="vagga-gatha-num-sc" id="vagga-gatha-num-sc26.11"></a>是故知果報，　　智人悉分別，<a class="t" id="t0729a05"></a><br>
非親慎莫習，　　習當近於賢，<a class="t" id="t0729a06"></a><br>
比丘行於道，　　忍苦盡諸漏。<a class="t" id="t0729a07"></a></p>
</blockquote>
<p><a class="t-linehead" id="t-linehead0729a07"></a>是故知果報，智人悉分別者，眾生造行果報<a class="t" id="t0729a08"></a>不同，或舋輕而藥妙，或罪重而易療，唯有<a class="t" id="t0729a09"></a>覺者能消滅耳；智人所習自審明矣，設有愆<a class="t" id="t0729a10"></a>咎即能誨過，猶馬蹶躓加之杖策然後調伏，<a class="t" id="t0729a11"></a>智人習行亦復如是，尋隙所生自悔不及，<a class="t" id="t0729a12"></a>是故說曰，聖人知果報，智者悉分別也。非<a class="t" id="t0729a13"></a>親慎莫習，習當近於賢者，所謂非親，所行非<a class="t" id="t0729a14"></a>義，口吐言教終無善響，布毒於人以為快樂。<a class="t" id="t0729a15"></a>其有眾生翫習此者，便為長夜流轉生死受<a class="t" id="t0729a16"></a>惱無量，神識倒錯心意煩熱。所謂賢者，包識<a class="t" id="t0729a17"></a>眾事萬機不惑，為人師範辯才無礙，以己明<a class="t" id="t0729a18"></a>慧演示眾生，其聞音者斯蒙度脫。是故說曰，<a class="t" id="t0729a19"></a>非親慎莫習，習當近於賢也。比丘行於道，忍<a class="t" id="t0729a20"></a>苦盡諸漏者，行人執意眾業備具，賢聖八品<a class="t" id="t0729a21"></a>如來聖道，諸佛世尊常所修行，復以賢聖苦<a class="t" id="t0729a22"></a>忍之法，盡諸有漏成乎無漏。是故說曰，比<a class="t" id="t0729a23"></a>丘行道，忍苦盡諸漏也。<a class="t" id="t0729a24"></a></p>
<blockquote class="gatha">
<p><a class="verse-num-sc" id="verse-num-sc618"></a> <a class="vagga-gatha-num-sc" id="vagga-gatha-num-sc26.12"></a>愚者盡形壽，　　承事明智人，<a class="t" id="t0729a25"></a><br>
亦不知真法，　　如瓢斟酌食。<a class="t" id="t0729a26"></a></p>
</blockquote>
<p><a class="t-linehead" id="t-linehead0729a26"></a>愚者處世雖受百年與智者同俱，然意曚曚<a class="t" id="t0729a27"></a>不別真法，是以聖人以瓢為喻，終日酌物不<a class="t" id="t0729a28"></a>知鹹酢，喻彼愚者雖遇賢聖，意迷心惑不達<a class="t" id="t0729a29"></a>正教，寄生於世無益於時。是故說曰，愚者<a class="t" id="t0729b01"></a>盡形壽，承事明智人，亦不知真法，如瓢斟酌<a class="t" id="t0729b02"></a>食。<a class="t" id="t0729b03"></a></p>
<blockquote class="gatha">
<p><a class="verse-num-sc" id="verse-num-sc619"></a> <a class="vagga-gatha-num-sc" id="vagga-gatha-num-sc26.13"></a>智者斯須間，　　承事賢聖人，<a class="t" id="t0729b04"></a><br>
一一知真法，　　如舌知眾味。<a class="t" id="t0729b05"></a></p>
</blockquote>
<p><a class="t-linehead" id="t-linehead0729b05"></a>智人所學意志捷疾，聞一知萬豫達未然，隨<a class="t" id="t0729b06"></a>時之行亦不錯謬，悉能分別亦無滯礙，猶舌<a class="t" id="t0729b07"></a>甞味，甜酢鹹淡悉能知之；學人所習究暢本<a class="t" id="t0729b08"></a>末別白黑法，知病所興知病所滅，斯非顛倒<a class="t" id="t0729b09"></a>斯是顛倒，皆能別了投之聖藥，是故說曰，<a class="t" id="t0729b10"></a>智者斯須間，承事賢聖人，一一知真法，如舌知<a class="t" id="t0729b11"></a>眾味也。略說其事，彼不解慧愚人所習，唯<a class="t" id="t0729b12"></a>有智者能究其事，彼無眼目，所謂愚者是也；<a class="t" id="t0729b13"></a>眼目者，賢聖眼目是也，唯有智者而有此耳。<a class="t" id="t0729b14"></a>彼不知真法，三耶三佛說，所謂不知真法者，<a class="t" id="t0729b15"></a>愚者是也。<a class="t" id="t0729b16"></a></p>
<blockquote class="gatha">
<p><a class="verse-num-sc" id="verse-num-sc620"></a> <a class="vagga-gatha-num-sc" id="vagga-gatha-num-sc26.14"></a>智者尋一句，　　演出百種義，<a class="t" id="t0729b17"></a><br>
愚者誦千句，　　不解一句義。<a class="t" id="t0729b18"></a></p>
</blockquote>
<p><a class="t-linehead" id="t-linehead0729b18"></a>智者尋一句，演出百種義者，智者執意明達<a class="t" id="t0729b19"></a>道術，禪燕不亂練精神識，永無塵垢四辯<a class="t" id="t0729b20"></a>具了，問一句之義達百千之章，是故說曰，<a class="t" id="t0729b21"></a>智者尋一句，演出百千義也。愚者誦千句，不<a class="t" id="t0729b22"></a>解一句義者，愚者意迷，從冥至冥不覩大明，<a class="t" id="t0729b23"></a>雖誦千章不解一義，是以智人常當遠之不<a class="t" id="t0729b24"></a>與從事，是故說曰，愚者誦千句，不解一句義<a class="t" id="t0729b25"></a>也。<a class="t" id="t0729b26"></a></p>
<blockquote class="gatha">
<p><a class="verse-num-sc" id="verse-num-sc621"></a> <a class="vagga-gatha-num-sc" id="vagga-gatha-num-sc26.15"></a>一句義成就，　　智者所修學，<a class="t" id="t0729b27"></a><br>
愚者好遠離，　　真佛之所說。<a class="t" id="t0729b28"></a></p>
</blockquote>
<p><a class="t-linehead" id="t-linehead0729b28"></a>昔有比丘往至佛所，前白佛言：「唯然世尊大<a class="t" id="t0729b29"></a>慈垂愍，開悟未及，願為說法應適人意，我聞<a class="t" id="t0729c01"></a>法已心意開悟得蒙度脫。」爾時世尊略說其<a class="t" id="t0729c02"></a>義，告比丘曰：「非汝則捨。」比丘白佛：「我以知<a class="t" id="t0729c03"></a>矣。」佛告比丘：「我義云何汝以知乎？」比丘白<a class="t" id="t0729c04"></a>佛：「色非我有，我以捨矣。」佛言：「善哉！如汝所<a class="t" id="t0729c05"></a>說。」是故說曰，一句義成就，智者所修學也。<a class="t" id="t0729c06"></a>愚者好遠離，真佛之所說，聖人處世教誡眾<a class="t" id="t0729c07"></a>生平等大道，愚者意迷神識難革，或見如來<a class="t" id="t0729c08"></a>而掩目者，或聞說法而塞耳者，或見如來行<a class="t" id="t0729c09"></a>跡輪相在地而蹋壞者，斯等之類罪垢深固<a class="t" id="t0729c10"></a>難可改更。過去恒沙諸佛世尊，終訖說法於<a class="t" id="t0729c11"></a>無餘境，然眾生類執愚積久，甘露滋降不覩<a class="t" id="t0729c12"></a>不聞，捨形受形輪轉生死無有出期，斯由愚<a class="t" id="t0729c13"></a>惑無明所纏故也。<a class="t" id="t0729c14"></a></p>
<blockquote class="gatha">
<p><a class="verse-num-sc" id="verse-num-sc622"></a> <a class="vagga-gatha-num-sc" id="vagga-gatha-num-sc26.16"></a>怨憎有智勝，　　不隨親友義，<a class="t" id="t0729c15"></a><br>
愚者訓非道，　　漸趣地獄徑。<a class="t" id="t0729c16"></a></p>
</blockquote>
<p><a class="t-linehead" id="t-linehead0729c16"></a>怨憎有智勝者，怨憎之人自知隙咎，本性<a class="t" id="t0729c17"></a>明達防慮未然，恒自思惟：「設我今日行非法<a class="t" id="t0729c18"></a>者，便自陷溺不毀彼人也，如有怨讎眾多，<a class="t" id="t0729c19"></a>思欲報怨力所不至，知當如何？不如行慈乃<a class="t" id="t0729c20"></a>可得勝。」是故說曰，怨憎有智勝也。不隨親<a class="t" id="t0729c21"></a>友義者，親友之人心意欵到，意之所好教<a class="t" id="t0729c22"></a>授前人與共同歡，惡則同惡好則同好，後受<a class="t" id="t0729c23"></a>報對入地獄中，是故說曰，不隨親友義，愚者<a class="t" id="t0729c24"></a>訓非道，漸趣地獄徑。<a class="t" id="t0729c25"></a></p>
<blockquote class="gatha">
<p><a class="verse-num-sc" id="verse-num-sc623"></a> <a class="vagga-gatha-num-sc" id="vagga-gatha-num-sc26.17"></a>愚者自稱愚，　　當知善<span class="gaiji">黠<!--gaiji,黠,1[烈-列＋（里＊吉）],2,3--></span>慧，<a class="t" id="t0729c26"></a><br>
愚人自稱智，　　是謂愚中甚。<a class="t" id="t0729c27"></a></p>
</blockquote>
<p><a class="t-linehead" id="t-linehead0729c27"></a>愚者自稱愚，當知善黠慧者，愚自思惟悔本<a class="t" id="t0729c28"></a>不及，我本所行實為非法，種諸罪根開地獄<a class="t" id="t0729c29"></a>門，塞泥洹路，晝夜懇責，我今處世眾結自纏<a class="t" id="t0730a01"></a>塵垢污染，捨身受身輪轉生死不離三有，便<a class="t" id="t0730a02"></a>自悔責追師逐侶，漸漸得至無為之處。是故<a class="t" id="t0730a03"></a>說曰，愚者自稱愚，當知善黠慧也。愚人自稱<a class="t" id="t0730a04"></a>智，是謂愚中甚者，愚人生世恒自歎譽，我為<a class="t" id="t0730a05"></a>尊貴餘者不如，不達今世後世殃舋之罪，我<a class="t" id="t0730a06"></a>所知見世之希有，自揚其名抑彼之德，不知<a class="t" id="t0730a07"></a>生死之難，修凡夫行，是故說曰，愚人自稱<a class="t" id="t0730a08"></a>智，是謂愚中甚。<a class="t" id="t0730a09"></a></p>
<blockquote class="gatha">
<p><a class="verse-num-sc" id="verse-num-sc624"></a> <a class="vagga-gatha-num-sc" id="vagga-gatha-num-sc26.18"></a>若復歎譽愚，　　毀呰智者身，<a class="t" id="t0730a10"></a><br>
毀智猶有勝，　　歎愚不為上。<a class="t" id="t0730a11"></a></p>
</blockquote>
<p><a class="t-linehead" id="t-linehead0730a11"></a>若復歎譽愚者，愚者所習見物歎譽，不別尊<a class="t" id="t0730a12"></a>卑善惡之行，所可歎者反更毀呰，是故說曰，<a class="t" id="t0730a13"></a>若復歎譽愚也。毀呰智者身者，雖被誹謗不<a class="t" id="t0730a14"></a>以憂慼，自知果報緣對所至，是故說曰，毀<a class="t" id="t0730a15"></a>呰智者身猶有勝也。歎愚不為上者，眾生處<a class="t" id="t0730a16"></a>世群愚黨惑，聞彼稱名歡喜踊躍不能自勝，<a class="t" id="t0730a17"></a>不知久後於身不便，是故說曰，歎愚不為上<a class="t" id="t0730a18"></a>也。<a class="t" id="t0730a19"></a></p>
<blockquote class="gatha">
<p><a class="verse-num-sc" id="verse-num-sc625"></a> <a class="vagga-gatha-num-sc" id="vagga-gatha-num-sc26.19"></a>莫見愚聞聲，　　亦莫與愚居，<a class="t" id="t0730a20"></a><br>
與愚同居難，　　猶如怨同處。<a class="t" id="t0730a21"></a></p>
</blockquote>
<p><a class="t-linehead" id="t-linehead0730a21"></a>昔佛在羅閱祇，將侍者一人，名曰阿難，在路<a class="t" id="t0730a22"></a>遊行。爾時世尊遙見調達逐路前進，佛告<a class="t" id="t0730a23"></a>阿難：「我等可共就餘路行，何為與此愚人相<a class="t" id="t0730a24"></a>見？」爾時阿難前白佛言：「云何世尊如來，今<a class="t" id="t0730a25"></a>日畏此調達乎？何為欲避就於餘路？」佛告阿<a class="t" id="t0730a26"></a>難：「我自憶念，本所造福自致無上等正覺，<a class="t" id="t0730a27"></a>亦復不見魔若天外道異學沙門梵志，能使<a class="t" id="t0730a28"></a>如來有恐怖者。此事不然。吾昔在樹王下眾<a class="t" id="t0730a29"></a>結未盡，弊魔波旬將十八億眾，人身獸頭猨<a class="t" id="t0730b01"></a>猴師子，虎兕毒蛇惡鬼形貌，擔山吐火把持<a class="t" id="t0730b02"></a>刀劍戈牟鎧鉀，揚聲哮吼填塞虛空時來恐<a class="t" id="t0730b03"></a>我，猶尚不能動我一毛，況今我身成等正覺<a class="t" id="t0730b04"></a>三界獨尊，豈當畏於愚調達耶？此事不然。」爾<a class="t" id="t0730b05"></a>時世尊便說此偈：<a class="t" id="t0730b06"></a></p>
<blockquote class="gatha">
<p><a class="verse-num-sc" id="verse-num-sc626"></a> <a class="vagga-gatha-num-sc" id="vagga-gatha-num-sc26.20"></a>「莫見愚聞聲，　　亦莫與愚居，<a class="t" id="t0730b07"></a><br>
與愚同居難，　　猶如怨同處，<a class="t" id="t0730b08"></a><br>
當選擇共居，　　如與親親會。」<a class="t" id="t0730b09"></a></p>
</blockquote>
<p><a class="t-linehead" id="t-linehead0730b09"></a>夫人處世，當與黠慧之人共居，出則和顏入<a class="t" id="t0730b10"></a>則同歡，共相敬待如父如兄如身無異，猶如<a class="t" id="t0730b11"></a>親親心意欵至，如此相敬皆至無為。是故說<a class="t" id="t0730b12"></a>曰，當選擇共居，如與親親會也。<a class="t" id="t0730b13"></a></p>
<blockquote class="gatha">
<p><a class="verse-num-sc" id="verse-num-sc627"></a> <a class="vagga-gatha-num-sc" id="vagga-gatha-num-sc26.21"></a>是故事多聞，　　并及持戒者，<a class="t" id="t0730b14"></a><br>
如是人中上，　　猶月在眾星。<a class="t" id="t0730b15"></a></p>
</blockquote>
<p><a class="t-linehead" id="t-linehead0730b15"></a>是故事多聞，并及持戒者，多聞眾生解世非<a class="t" id="t0730b16"></a>常明鑒三有，知今世後世之報，自知眾德具<a class="t" id="t0730b17"></a>足，恒親近賢人，戒成就者，定成就慧成就解<a class="t" id="t0730b18"></a>脫成就解脫見慧成就。說曰，是故事多聞，<a class="t" id="t0730b19"></a>并及持戒者也。如是人中上，猶月在眾星中<a class="t" id="t0730b20"></a>者，五分法身未具令使具足，在大眾中獨<a class="t" id="t0730b21"></a>尊隻步無有儔匹，猶如明月在眾星中，光<a class="t" id="t0730b22"></a>明遠照無有及者。是故說曰，如是人中上，猶<a class="t" id="t0730b23"></a>月在眾星<span class="t-note">（親品第二十六竟）</span>。<a class="t" id="t0730b24"></a></p>
<p><span class="t-juanname">出曜經卷第二十二</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
