<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.14">
<article>
<div class="hgroup">
<p class="division">出曜經</p>
<h1>◎出曜經利養品第十四</h1>
</div>
<blockquote class="gatha">
<p><a class="verse-num-sc" id="verse-num-sc391"></a> <a class="vagga-gatha-num-sc" id="vagga-gatha-num-sc14.1"></a><a class="t" id="t0687b05"></a>芭蕉以實死，　　竹蘆實亦然，<a class="t" id="t0687b06"></a><br>
駏驉坐妊死，　　士以貪自喪。<a class="t" id="t0687b07"></a></p>
</blockquote>
<p><a class="t-linehead" id="t-linehead0687b07"></a>昔佛在羅閱城竹園加蘭陀所。爾時有比丘<a class="t" id="t0687b08"></a>名曰調達，聰明廣學，十二年中坐禪入定心<a class="t" id="t0687b09"></a>不移易，十二頭陀初不缺減，起不淨觀了出<a class="t" id="t0687b10"></a>入息，世間第一法乃至頂法一一分別，所誦<a class="t" id="t0687b11"></a>佛經六萬，象載不勝。後意轉轉退，漸生惡<a class="t" id="t0687b12"></a>念，意望供養深著世利。往至世尊所，頭面<a class="t" id="t0687b13"></a>禮足在一面立，須臾退坐前白佛言：「唯然世<a class="t" id="t0687b14"></a>尊！願說神足之道，我聞此已當善修行，使<a class="t" id="t0687b15"></a>我得神足已，遊至他方處處教化。」爾時世尊<a class="t" id="t0687b16"></a>告調達比丘曰：「汝今且置神足，何不學四非<a class="t" id="t0687b17"></a>常：非常義、苦義、空義、無我之義？」是時，調達比<a class="t" id="t0687b18"></a>丘便生此念：「如來所以不與我說神足義者，<a class="t" id="t0687b19"></a>恐有勝己耻在不如。」調達即捨如來，往至舍<a class="t" id="t0687b20"></a>利弗所，白舍利弗言：「唯然賢者！願為我說<a class="t" id="t0687b21"></a>神足之道，我聞此已當善修行，使我得神足<a class="t" id="t0687b22"></a>已，遊至他方處處教化。」爾時舍利弗謂調達<a class="t" id="t0687b23"></a>比丘曰：「汝今且置神足，復用學為？何不修<a class="t" id="t0687b24"></a>四非常：非常義、苦義、空義、非身之義？」時調達<a class="t" id="t0687b25"></a>比丘內自思惟：「此舍利弗比丘者，自稱智慧<a class="t" id="t0687b26"></a>第一；如吾觀之，猶如螢火比於日月。吾所誦<a class="t" id="t0687b27"></a>習無與等者，猶尚不解神足之道，況復舍利<a class="t" id="t0687b28"></a>弗比丘豈能解乎？」即便捨去至大目揵連所，<a class="t" id="t0687b29"></a>語目連曰：「吾聞族姓子，神德無量神足變化<a class="t" id="t0687c01"></a>無所罣礙，願為我說神足道。我聞此已奉而<a class="t" id="t0687c02"></a>修行，遊至他方處處教化。」目連語比丘曰：「止<a class="t" id="t0687c03"></a>止調達！何用此神足道為？吾聞始行之人，先<a class="t" id="t0687c04"></a>學四非常，苦義空義非身之義，復當精修四<a class="t" id="t0687c05"></a>禪，爾乃得神足道耳。」調達聞已即興恚怒：<a class="t" id="t0687c06"></a>「此目連者，自誇神足無與等者，所以不與我<a class="t" id="t0687c07"></a>說神足道者，恐神足有勝，如我若得神足，彼<a class="t" id="t0687c08"></a>便無有名譽，是故不與我說神足道耳。」調<a class="t" id="t0687c09"></a>達比丘內自思惟：「吾今在在處處學神足道，<a class="t" id="t0687c10"></a>人皆不肯教我。吾自有弟，名曰阿難，多聞<a class="t" id="t0687c11"></a>博學眾德具足，大慈四等無所不覆，明古知<a class="t" id="t0687c12"></a>今三世通達，吾今當往問神足道，設授我<a class="t" id="t0687c13"></a>者當善修行。」是時，調達便至尊者阿難所，語<a class="t" id="t0687c14"></a>阿難曰：「吾聞卿善解神足之道，可與吾說，<a class="t" id="t0687c15"></a>吾得神足已，遊至他方處處教化。」是時，阿難<a class="t" id="t0687c16"></a>便與說神足之道。調達聞已，在閑靜處，專<a class="t" id="t0687c17"></a>心一意以麤入微，復從微起還至於麤，以心<a class="t" id="t0687c18"></a>舉身以身舉心，身心俱合漸漸離地，初如胡<a class="t" id="t0687c19"></a>麻轉如胡桃漸離於地，從地至床、從床至屋、<a class="t" id="t0687c20"></a>從屋至空，在虛空中作十八變涌沒自由，身<a class="t" id="t0687c21"></a>上出火身下出水，身下出火身上出水，東出<a class="t" id="t0687c22"></a>西沒西出東沒，四方皆爾，或分身無數還合<a class="t" id="t0687c23"></a>為一。是時，調達復作是念：「吾今已得神足，石<a class="t" id="t0687c24"></a>壁皆過無所罣礙。吾今寧可化作嬰孩小兒，<a class="t" id="t0687c25"></a>形貌端正頭上五處面如桃華，在阿闍世太<a class="t" id="t0687c26"></a>子膝上，或笑或號現嬰兒能。」然太子阿闍<a class="t" id="t0687c27"></a>世獨知是調達身，終日翫弄無有厭足，或嗚<a class="t" id="t0687c28"></a>嗽唾或擎身傳左右手中。時太子阿闍世內<a class="t" id="t0687c29"></a>自思惟：「調達神足勝彼瞿曇沙門，能作無數<a class="t" id="t0688a01"></a>變化。」時，阿闍世日給五百釜食，隨時供養不<a class="t" id="t0688a02"></a>令有乏。</p>
<p><a class="t-linehead" id="t-linehead0688a02"></a>爾時眾多比丘，見阿闍世太子日給<a class="t" id="t0688a03"></a>五百釜食供給調達，共相率合往至世尊所，<a class="t" id="t0688a04"></a>頭面禮足白世尊言：「向者人間分越，見阿闍<a class="t" id="t0688a05"></a>世供給調達五百釜食。」爾時世尊告諸比丘：<a class="t" id="t0688a06"></a>「汝等諸人勿興斯意，貪利調達供養。所以然<a class="t" id="t0688a07"></a>者，調達所得供養，自陷於罪亦陷他人，墮<a class="t" id="t0688a08"></a>於深罪二俱墮罪。比丘當知！所謂自陷罪者，<a class="t" id="t0688a09"></a>猶如彼芭蕉樹，愚人求實不能尅獲，竹蘆亦<a class="t" id="t0688a10"></a>復如是，駏驉懷妊二命俱喪，夫士貪貨後<a class="t" id="t0688a11"></a>自喪亡。調達比丘亦復如是，貪著利養，由<a class="t" id="t0688a12"></a>此利養自致喪亡。」佛告比丘：「今當為汝說譬，<a class="t" id="t0688a13"></a>智者以譬喻自解。昔有群鷲遊在深山各各<a class="t" id="t0688a14"></a>孚乳，鷲告其雛曰：『汝若學飛玄在虛空，見<a class="t" id="t0688a15"></a>地如槃慎勿上過。所以然者，上有隨藍風，<a class="t" id="t0688a16"></a>傷害於汝，頭<span class="corr" title="[惱&gt;腦] cf.【麗】">腦</span>支節各在異處。』時雛兒不隨<a class="t" id="t0688a17"></a>父母教誡，飛越過量，為風所吹喪命，支節<a class="t" id="t0688a18"></a>異處。汝等比丘勿興斯意，調達比丘如是受<a class="t" id="t0688a19"></a>殃近在不遠。比丘復當知之，猶如群龜告語<a class="t" id="t0688a20"></a>諸子：『汝等自護莫至某處，彼有獵者備獲汝<a class="t" id="t0688a21"></a>身分為五分。』時諸龜子不隨其教，便至其<a class="t" id="t0688a22"></a>處共相娛樂，便為獵者所獲。或有安隱還得<a class="t" id="t0688a23"></a>歸者，龜問其子：『汝等為從何來？不至彼處<a class="t" id="t0688a24"></a>乎？』子報父母：『我等相將至彼處觀，不見獵<a class="t" id="t0688a25"></a>者唯覩長綫而追我後。』龜語其子：『此綫逐汝<a class="t" id="t0688a26"></a>後者，由來久矣，非適今也。汝先祖父母皆由<a class="t" id="t0688a27"></a>此綫而致喪亡。』諸比丘當知！猶如野狐，晝<a class="t" id="t0688a28"></a>夜伺求大便，畜獸糞除已自食訖，復自於此<a class="t" id="t0688a29"></a>大便而去。調達比丘貪致供養亦復如是，已<a class="t" id="t0688b01"></a>自陷罪復陷他人。諸比丘莫貪著供養，如彼<a class="t" id="t0688b02"></a>調達比丘。復引喻來，昔大月支國風俗常儀，<a class="t" id="t0688b03"></a>要當酥煎麥食猪，時宮馬駒謂其母曰：『我<a class="t" id="t0688b04"></a>等與王致力，不計遠近皆赴其命，然食以草<a class="t" id="t0688b05"></a>芻飲以潦水。』馬告其子：『汝等慎勿興此意，<span class="corr" title="[羡&gt;羨]">羨</span><a class="t" id="t0688b06"></a>彼酥煎麥耶？如是不久自當現驗。』時逼節會<a class="t" id="t0688b07"></a>新歲垂至，家家縛猪投於濩湯舉聲號喚，馬<a class="t" id="t0688b08"></a>母告子：『汝等頗憶酥煎麥不乎？欲知證驗可<a class="t" id="t0688b09"></a>往觀之。』諸馬駒等知之審然，方知前<span class="gaiji">愆<!--gaiji,愆,1[億-音＋（夫＊夫）],2&#x2039D;,3--></span>為不<a class="t" id="t0688b10"></a>及也，雖復食草，時復遇麥，讓而不食。」時諸<a class="t" id="t0688b11"></a>比丘白世尊曰：「調達為人，其德云何，乃能<a class="t" id="t0688b12"></a>致斯供養？」佛告比丘：「汝等莫興意貪著利養，<a class="t" id="t0688b13"></a>如是不久自當見調達現驗之事。」爾時世尊<a class="t" id="t0688b14"></a>觀察此義，為後世眾生示現大明，亦使正法<a class="t" id="t0688b15"></a>久存於世，爾時世尊處在大眾而說斯偈：<a class="t" id="t0688b16"></a></p>
<p><span class="t-juanname">◎出曜經卷第十四</span></p>
<div class="suttainfo" id="juan15">
<p><span class="t-juanname">出曜經卷第十五</span>　<a class="t" id="t0688b17"></a><a class="t" id="t0688b18"></a><a class="t" id="t0688b19"></a><a class="t" id="t0688b20"></a><a class="t" id="t0688b21"></a><br>
<span class="t-byline">姚秦涼州沙門竺佛念譯</span><a class="t" id="t0688b22"></a>利養品下<a class="t" id="t0688b23"></a></p>
</div>
<blockquote class="gatha">
<p><a class="verse-num-sc" id="verse-num-sc392"></a> <a class="vagga-gatha-num-sc" id="vagga-gatha-num-sc14.2"></a>◎「芭蕉以實死，　　竹蘆實亦然，<a class="t" id="t0688b24"></a><br>
駏驉坐妊死，　　士以貪自喪。」<a class="t" id="t0688b25"></a></p>
</blockquote>
<p><a class="t-linehead" id="t-linehead0688b25"></a>芭蕉以實死者，皮皮相裹葉葉相連，欲求其<a class="t" id="t0688b26"></a>實終不可得，彼樹常宜，根生一芽樹便輒死，<a class="t" id="t0688b27"></a>竹蘆實亦然。是故說，芭蕉以實死。竹蘆實亦<a class="t" id="t0688b28"></a>然也。士以貪自喪者，所謂<span class="corr" title="[土&gt;士] cf.【麗】">士</span>者。勇猛大將能<a class="t" id="t0688b29"></a>却外敵內姦不起，如此之比乃名大將，然彼<a class="t" id="t0688c01"></a>大將思慮不出眾人之表，貪入深陣不能自<a class="t" id="t0688c02"></a>出於中自喪。或復有人。內實怯弱外現勇悍，<a class="t" id="t0688c03"></a>設遭戰鬪之日見敵便懼，賞賜之際思在上<a class="t" id="t0688c04"></a>首。調達比丘亦復如是，受人信施日噉五百<a class="t" id="t0688c05"></a>釜食自稱勇悍，能與結使眾敵共戰反招禍<a class="t" id="t0688c06"></a>患，是故說，士以貪自喪也。駏驉坐妊死者，猶<a class="t" id="t0688c07"></a>如駏驉欲深，固情交通自致其禍，既自喪身復<a class="t" id="t0688c08"></a>殺其子，不能自安安能安人？調達比丘由此<a class="t" id="t0688c09"></a>利養身壞命終入阿鼻地獄，所謂自陷於罪。<a class="t" id="t0688c10"></a>云何亦陷他人？使阿闍世太子所施財貨不<a class="t" id="t0688c11"></a>可稱計，然不致果報不獲其福，是謂亦陷他<a class="t" id="t0688c12"></a>人。二罪交集故致喪身，是故說，駏驉坐妊死。<a class="t" id="t0688c13"></a></p>
<blockquote class="gatha">
<p><a class="verse-num-sc" id="verse-num-sc393"></a> <a class="vagga-gatha-num-sc" id="vagga-gatha-num-sc14.3"></a>如是貪無利，　　當知從癡生，<a class="t" id="t0688c14"></a><br>
愚為此害賢，　　首領分在地。<a class="t" id="t0688c15"></a></p>
</blockquote>
<p><a class="t-linehead" id="t-linehead0688c15"></a>如是貪無利者，調達比丘，學致神足為已招<a class="t" id="t0688c16"></a>禍，設不得神足者，其罪蓋不足言，既貪利<a class="t" id="t0688c17"></a>養不至究竟，是故說，如是貪無利也。當知從<a class="t" id="t0688c18"></a>癡生者，皆是凡夫人志不堅固，或從正入邪<a class="t" id="t0688c19"></a>不自覺知，設得信施快自喜慶，不慮後緣當<a class="t" id="t0688c20"></a>受其報，是故說，當知從癡生也。愚為此害賢<a class="t" id="t0688c21"></a>者，諸善之法皆是賢人所習，非是愚者所學，<a class="t" id="t0688c22"></a>是故說，愚為此害賢也。首領分乎地者，謂調<a class="t" id="t0688c23"></a>達比丘，通出入息起不淨想，乃至頂法亦復<a class="t" id="t0688c24"></a>如是，以其神通貪著利養自陷乎罪，是故說，<a class="t" id="t0688c25"></a>首領分乎地。<a class="t" id="t0688c26"></a></p>
<blockquote class="gatha">
<p><a class="verse-num-sc" id="verse-num-sc394"></a> <a class="vagga-gatha-num-sc" id="vagga-gatha-num-sc14.4"></a>愚人貪利養，　　求望名譽稱，<a class="t" id="t0688c27"></a><br>
在家自興嫉，　　常求他供養。<a class="t" id="t0688c28"></a></p>
</blockquote>
<p><a class="t-linehead" id="t-linehead0688c28"></a>愚人貪利養者，不能明鑑善法，內自興嫉外<a class="t" id="t0688c29"></a>望供養，欲使四部眾隨時致敬，是故說，愚人<a class="t" id="t0689a01"></a>貪利養。求望名譽稱者，晝夜伺捕國王大臣<a class="t" id="t0689a02"></a>一億居士，猗豪力勢貪求名稱，觀察前意<a class="t" id="t0689a03"></a>隨形應適，趣欲悅彼以獲利養，或時在眾虛<a class="t" id="t0689a04"></a>談萬端欲現己智，獨望尊貴餘者處卑，內<a class="t" id="t0689a05"></a>懷悕望衣被飯食床臥具病瘦醫藥，餘者不<a class="t" id="t0689a06"></a>得利養。調達比丘所誦經典，六萬象載不勝，<a class="t" id="t0689a07"></a>十二年中恒處巖藪空閑山間，持戒牢固如<a class="t" id="t0689a08"></a>護吉祥瓶，以其貪著利養故，所造功德盡為<a class="t" id="t0689a09"></a>恚火所燒，是故說，求望名譽稱也。在家自興<a class="t" id="t0689a10"></a>嫉者，或有在家居士，家累自隨每興忌妬，<a class="t" id="t0689a11"></a>吾今不欲見持行清淨之人，設有梵行清淨<a class="t" id="t0689a12"></a>人來至我家者，不經日夜暫息便進，各還<a class="t" id="t0689a13"></a>本居，復重生念，設欲住者恒乏利養，是故<a class="t" id="t0689a14"></a>說，在家自興妬也。常求他供養者，彼習行<a class="t" id="t0689a15"></a>人復作是念：「我今名在道檢，行出人表，當<a class="t" id="t0689a16"></a>令蜎飛有形之類日來供養，衣服飲食床<a class="t" id="t0689a17"></a>臥具病瘦醫藥，使令餘者不得其養。設見餘<a class="t" id="t0689a18"></a>人興致利養者，橫生妬嫉如失寶藏，是故<a class="t" id="t0689a19"></a>說，常求他供養也。」<a class="t" id="t0689a20"></a></p>
<blockquote class="gatha">
<p><a class="verse-num-sc" id="verse-num-sc395"></a> <a class="vagga-gatha-num-sc" id="vagga-gatha-num-sc14.5"></a>勿猗此養，　　為家捨罪，<br>
此非至意，<a class="t" id="t0689a21"></a>　　用用何益？<a class="t" id="t0689a22"></a></p>
</blockquote>
<p><a class="t-linehead" id="t-linehead0689a22"></a>勿猗此養者，彼執行之人勇猛精進，少欲知<a class="t" id="t0689a23"></a>足志趣牢固，常樂閑靜思惟惡露不淨之觀，<a class="t" id="t0689a24"></a>其間思惟善念：「夫人處世貪著利養者，自增<a class="t" id="t0689a25"></a>慢惰漸墜于罪。」是故說，勿猗此養也。為家<a class="t" id="t0689a26"></a>捨罪者，或在國王長者一億居士、比丘比丘<a class="t" id="t0689a27"></a>尼沙彌沙彌尼，不令諸人知我在某處家，論<a class="t" id="t0689a28"></a>說神德戒行備具，是故說，為家捨罪也。此非<a class="t" id="t0689a29"></a>至意者，捐棄惡緣修無量定，設遭遇惡違本<a class="t" id="t0689b01"></a>誓願，所行事業不自為己，是故說，此非意<a class="t" id="t0689b02"></a>至也。用用何益者，亦復自隱不令人知，我持<a class="t" id="t0689b03"></a>戒精進修阿練行，一坐一起復不使知，漏盡<a class="t" id="t0689b04"></a>意解勇猛強記，辯才捷疾智慧無量，不欲聞<a class="t" id="t0689b05"></a>人稱譽己德。是故說，用用何益也。<a class="t" id="t0689b06"></a></p>
<blockquote class="gatha">
<p><a class="verse-num-sc" id="verse-num-sc396"></a> <a class="vagga-gatha-num-sc" id="vagga-gatha-num-sc14.6"></a>愚為愚計想，　　欲慢日用增，<a class="t" id="t0689b07"></a><br>
異哉夫利養，　　泥洹趣不同。<a class="t" id="t0689b08"></a></p>
</blockquote>
<p><a class="t-linehead" id="t-linehead0689b08"></a>愚為愚計想者，愚人計想念念興惡，但求他<a class="t" id="t0689b09"></a>養己行不均，在眾人中獨尊獨貴興致禮敬，<a class="t" id="t0689b10"></a>願令餘者卑賤，是故說，愚為愚計想也。欲慢<a class="t" id="t0689b11"></a>日用增者，夫中直之人厭患利養，戒聞施<a class="t" id="t0689b12"></a>惠眾德具足，解脫知見無觀不入，功德已<a class="t" id="t0689b13"></a>具堪任受養，福度前人已能消化復能濟彼，<a class="t" id="t0689b14"></a>是謂續如來種紹繼賢聖。是故說，欲慢日用<a class="t" id="t0689b15"></a>增也。異哉夫利養者，非法之義興利養者，<a class="t" id="t0689b16"></a>日損日減非至要處，捨正就危者，當知非賢<a class="t" id="t0689b17"></a>聖道教，是故說，異哉夫利養也。泥洹趣不<a class="t" id="t0689b18"></a>同者，至泥洹終其道不同，先學俗中妙法，<a class="t" id="t0689b19"></a>次習賢聖道法，以次得須陀洹、斯陀含、阿那<a class="t" id="t0689b20"></a>含、阿羅漢，是故說，泥洹趣不同也。<a class="t" id="t0689b21"></a></p>
<blockquote class="gatha">
<p><a class="verse-num-sc" id="verse-num-sc397"></a> <a class="vagga-gatha-num-sc" id="vagga-gatha-num-sc14.7"></a>能諦知是者，　　比丘真佛子，<a class="t" id="t0689b22"></a><br>
不樂著利養，　　閑居却亂意。<a class="t" id="t0689b23"></a></p>
</blockquote>
<p><a class="t-linehead" id="t-linehead0689b23"></a>能諦知是者，彼修行人知人利養至為難消，<a class="t" id="t0689b24"></a>身有瑕隙受彼重施，猶彼朽車輪軸不牢，載<a class="t" id="t0689b25"></a>以重載必壞敗車，定矣不疑。此亦如是，以<a class="t" id="t0689b26"></a>無戒身受人恩施，必自墜墮惡趣。是故說，能<a class="t" id="t0689b27"></a>諦知是也。比丘真佛子者，過去諸佛弟子<a class="t" id="t0689b28"></a>翼從成就此德，當來諸佛世尊弟子亦當成<a class="t" id="t0689b29"></a>就此德。云何名為佛弟子耶？答曰：「四也。須<a class="t" id="t0689c01"></a>陀洹、斯陀含、阿那含、阿羅漢。」如斯四部弟<a class="t" id="t0689c02"></a>子，一向承佛教誡，正使外邪眾惡化作若干<a class="t" id="t0689c03"></a>形像，來試四種弟子者，終不能得其便也。<a class="t" id="t0689c04"></a>所以然者，以其真實諦故。凡夫下劣，不得稱<a class="t" id="t0689c05"></a>為弟子者何？答曰：「所以不稱者，以彼人心<a class="t" id="t0689c06"></a>猶豫不定故，或時承受佛教，或時著外道異<a class="t" id="t0689c07"></a>學，如斯之類，不得稱為佛弟子。」此賢聖弟子<a class="t" id="t0689c08"></a>信根牢固，一向承受佛教敬奉三寶，此乃得<a class="t" id="t0689c09"></a>名佛弟子也。或有說者，於如來所得無疑信<a class="t" id="t0689c10"></a>根，是故說比丘真佛子也。不樂貪利養者，<a class="t" id="t0689c11"></a>何以故？皆由如來言無二故。如佛契經所說，<a class="t" id="t0689c12"></a>告諸比丘：「利養甜美，內人惡趣，不得至道，能<a class="t" id="t0689c13"></a>離此者可成果證。」問曰：「已得阿羅漢果，有<a class="t" id="t0689c14"></a>何不具而復修道？」答曰：「根門未具分別故，於<a class="t" id="t0689c15"></a>退轉法當求方便至不退根，不退根人當求<a class="t" id="t0689c16"></a>方便進至念法人所，念法人復當求方便至<a class="t" id="t0689c17"></a>護法人所，護法根人當求方便至定住根人<a class="t" id="t0689c18"></a>所，定住根人當求方便至無礙根人所。」如<a class="t" id="t0689c19"></a>是漸進功德之業，猶如不動牢固之行，自致<a class="t" id="t0689c20"></a>無願無想空定。是故說，不樂貪利養也。閑<a class="t" id="t0689c21"></a>居却亂意者，常當五閑淨法：一為喜，喜已<a class="t" id="t0689c22"></a>所得。二為安，安止眾生。三為自守，守行<a class="t" id="t0689c23"></a>不失。四為念，念定不亂。五為待，待善去惡。<a class="t" id="t0689c24"></a>所謂欲界者眾亂之原，善求巧便勤求解脫，<a class="t" id="t0689c25"></a>願不生欲界，是故說，閑居却亂意也。<a class="t" id="t0689c26"></a></p>
<blockquote class="gatha">
<p><a class="verse-num-sc" id="verse-num-sc398"></a> <a class="vagga-gatha-num-sc" id="vagga-gatha-num-sc14.8"></a>夫欲安命，　　息心自省，<br>
不知計數，<a class="t" id="t0689c27"></a>　　衣被飲食。<a class="t" id="t0689c28"></a></p>
</blockquote>
<p><a class="t-linehead" id="t-linehead0689c28"></a>夫欲安命者，安命有二事：一為身命，二智<a class="t" id="t0689c29"></a>慧命。有身命則有慧命，設無身命何有慧命？<a class="t" id="t0690a01"></a>如是，行人常當自護將育慧命。是故說，夫欲<a class="t" id="t0690a02"></a>安命也。息心自省者云何？息心而自省己，所<a class="t" id="t0690a03"></a>謂省己者，戒聞施惠是為妙法，若在第一<a class="t" id="t0690a04"></a>義，便逮須陀洹果、斯陀含果、阿那含果、阿羅<a class="t" id="t0690a05"></a>漢果。是故說，息心自省也。不知計數者，昔<a class="t" id="t0690a06"></a>有一比丘往至世尊所，頭面禮足叉手白佛<a class="t" id="t0690a07"></a>言：「唯然世尊！聽諸比丘露其形體，人間遊化<a class="t" id="t0690a08"></a>與世殊異，豈不快耶？」佛告比丘：「咄愚所白，不<a class="t" id="t0690a09"></a>入聖律違於道教，倮形露體者，外道異學尼<a class="t" id="t0690a10"></a>乾子法，非我賢聖法律所應之行。設當我眾<a class="t" id="t0690a11"></a>倮形遊世者，與彼畜獸有何差別？則不知尊<a class="t" id="t0690a12"></a>卑貴賤父母宗親。」復有異比丘往至世尊所，<a class="t" id="t0690a13"></a>白佛言：「唯然大聖！聽諸比丘著織髮衣。」佛告<a class="t" id="t0690a14"></a>比丘：「斯是外道異學所服衣被，非我賢聖法<a class="t" id="t0690a15"></a>律所容受也。愚人當知！著織髮衣者有五瑕<a class="t" id="t0690a16"></a>穢。云何為五？一為臭穢，二為難近，三為饒蝨，<a class="t" id="t0690a17"></a>四為饒蟣，五為熱時佐熱寒時佐寒。夫為道<a class="t" id="t0690a18"></a>士披僧伽梨者，過去諸佛賢聖標式，是故<a class="t" id="t0690a19"></a>說，不知計數也。衣服飲食者，已說僧伽梨<a class="t" id="t0690a20"></a>復說衣被飲食耶？報曰，所謂衣被者，泥洹<a class="t" id="t0690a21"></a>僧僧祇支、安陀衛、欝多羅僧。所謂飲者，甘蔗<a class="t" id="t0690a22"></a>漿、黑石蜜漿、蒲桃漿、石蜜漿。所謂食者，食<a class="t" id="t0690a23"></a>本有五：穄、粟、<span class="gaiji">［麩-夫＋黃］<!--gaiji,,1[麩-夫＋黃],2&#x4D43;,3--></span>、麥<span class="gaiji">［麩-夫＋黃］<!--gaiji,,1[麩-夫＋黃],2&#x4D43;,3--></span>、麥頭麩，正根本食者粳<a class="t" id="t0690a24"></a>米為首。」種種飲食者，惡生畏王請一比丘，勅<a class="t" id="t0690a25"></a>太官：「與比丘精細飲食令如吾食。」比丘食已<a class="t" id="t0690a26"></a>辭王出外。王問比丘：「飲食訖耶？」答曰：「已訖。」王<a class="t" id="t0690a27"></a>意自念：「比丘所食必當麤惡，觀色不悅必然<a class="t" id="t0690a28"></a>不疑。」重請明日更食。比丘辭還精舍，明日<a class="t" id="t0690a29"></a>更來。王躬自斟酌若干甘饌食彼比丘已，問<a class="t" id="t0690b01"></a>比丘曰：「云何道士！食為甘美耶？」比丘答曰：「如<a class="t" id="t0690b02"></a>食所食。」王內興恚：「吾躬自具食，道士故言如<a class="t" id="t0690b03"></a>食所食。」王復重請比丘，明日更食以苦酒煮<a class="t" id="t0690b04"></a><span class="gaiji">［嘹-口＋豆］<!--gaiji,,1[嘹-口＋豆],2&#x27C09;,3--></span>豆食之，食已問曰：「云何道士！食為甘美<a class="t" id="t0690b05"></a>耶？」答曰：「如食所食。」王問道士：「食好飲食亦言<a class="t" id="t0690b06"></a>如食所食，得斯惡食亦言如食所食。將有何<a class="t" id="t0690b07"></a>故？願聞其意。」比丘答曰：<a class="t" id="t0690b08"></a></p>
<blockquote class="gatha">
<p><a class="verse-num-sc" id="verse-num-sc399"></a> <a class="vagga-gatha-num-sc" id="vagga-gatha-num-sc14.9"></a>「如笮瞻蔔華，　　出油用膏車，<a class="t" id="t0690b09"></a><br>
臭脂膏致遠，　　豈貴好以醜？<a class="t" id="t0690b10"></a></p>
<p><a class="verse-num-sc" id="verse-num-sc400"></a> <a class="vagga-gatha-num-sc" id="vagga-gatha-num-sc14.10"></a>百味食續命，　　支形得行道，<a class="t" id="t0690b11"></a><br>
苦酒<span class="gaiji">［嘹-口＋豆］<!--gaiji,,1[嘹-口＋豆],2&#x27C09;,3--></span>豆食，　　全命何假彼。」<a class="t" id="t0690b12"></a></p>
</blockquote>
<p><a class="t-linehead" id="t-linehead0690b12"></a>時王聞已，內自慚愧無顏仰瞻。「我之所為極<a class="t" id="t0690b13"></a>為可耻，乃興惡意觸嬈賢聖，猶如愚人不自<a class="t" id="t0690b14"></a>顧慮，便自興意扠須彌山，不損於彼而自傷<a class="t" id="t0690b15"></a>手，以小升斗欲量海水。我今所行其猶如此，<a class="t" id="t0690b16"></a>自以褊狹小意，量度賢聖。」王復思惟：「夫修行<a class="t" id="t0690b17"></a>人，不自為己但欲支命，得修行道亦復不望<a class="t" id="t0690b18"></a>現身受報。」今身施好後獲好報，施穢得穢如<a class="t" id="t0690b19"></a>影隨形，是以智者當清淨施，莫懷妄想。是<a class="t" id="t0690b20"></a>故說，衣被飲食也。<a class="t" id="t0690b21"></a></p>
<blockquote class="gatha">
<p><a class="verse-num-sc" id="verse-num-sc401"></a> <a class="vagga-gatha-num-sc" id="vagga-gatha-num-sc14.11"></a>不自望利，　　不諂於人，<br>
不依他活，<a class="t" id="t0690b22"></a>　　守己法行。<a class="t" id="t0690b23"></a></p>
</blockquote>
<p><a class="t-linehead" id="t-linehead0690b23"></a>不自望利者，昔諸比丘初學日淺貪著乞求，<a class="t" id="t0690b24"></a>所在分越得食皆惡麤弊不甘，所遊乞處正<a class="t" id="t0690b25"></a>使得食或遲或疾。意轉欲退不堪習行，內懷<a class="t" id="t0690b26"></a>憂慼漸興權詐，轉習世法不復論講契經律<a class="t" id="t0690b27"></a>阿毘曇。世尊告曰：「汝等比丘！當觀宿緣皆有<a class="t" id="t0690b28"></a>果報。猶如尸婆羅比丘、阿那律比丘，功德<a class="t" id="t0690b29"></a>滿足不求自至，餘雖有福不相為譬。能知宿<a class="t" id="t0690c01"></a>緣有高下者，不當興意起憎嫉心。」是故說，不<a class="t" id="t0690c02"></a>自望利也。不諂於人者，行當專一身心相應，<a class="t" id="t0690c03"></a>外現愚惑內智勇猛，心念口發無所差違，姦<a class="t" id="t0690c04"></a>偽邪意常當遠離。昔罽賓國拘秀那羅村，時<a class="t" id="t0690c05"></a>有一人好事諂偽姦者，彼有塔寺名婆槃那，<a class="t" id="t0690c06"></a>有一比丘恒給眾僧清淨水，此比丘皆欲現<a class="t" id="t0690c07"></a>權詐佯如姦宄集聚阿練，比丘皆著百補納<a class="t" id="t0690c08"></a>衣，其色若干，往至彼村與主人相見，相問<a class="t" id="t0690c09"></a>訊訖各一面坐。其人悲泣五體投地，謂諸道<a class="t" id="t0690c10"></a>士：「為從何來而至貧家？為從蓮華池來？為<a class="t" id="t0690c11"></a>從他方世界？為從神仙山來？」意甚愛敬即請<a class="t" id="t0690c12"></a>諸比丘：「願明日於貧家食。」諸比丘報曰：「吾<a class="t" id="t0690c13"></a>等所以來者，正為君一人耳，今以相造豈<a class="t" id="t0690c14"></a>得受餘人請耶？雖爾欲求度人之首良祐福<a class="t" id="t0690c15"></a>田者，斯有爾許人無有過者。」即入家內勅諸<a class="t" id="t0690c16"></a>僕使：「速辦種種甘饌飲食，有諸神人道士來<a class="t" id="t0690c17"></a>造我家，吾欲食之。」時諸比丘報語主人：「賢士<a class="t" id="t0690c18"></a>竟為知不？我等涉學積有年歲，經行進止常<a class="t" id="t0690c19"></a>有法則，六時行道不與常同，意欲經行清旦<a class="t" id="t0690c20"></a>至暮暮達平曉，日出則食不違典律。」彼眾中<a class="t" id="t0690c21"></a>上座入語檀越：「吾一人者名曰一坐一食，飯<a class="t" id="t0690c22"></a>食諸饌及以菓蓏，一時齎來吾當呪願。」檀越<a class="t" id="t0690c23"></a>聞已，歡喜踊躍不能自勝，辦具種種諸饌飲<a class="t" id="t0690c24"></a>食投於鉢中，別上果蓏前受呪願，復以酥餅<a class="t" id="t0690c25"></a>蜜和<span class="gaiji">麨<!--gaiji,,1[麩-夫＋少],2&#x9EA8;,3--></span>別貢上座，望道士食已鉢中遺。「吾得<a class="t" id="t0690c26"></a>食之必獲其福。」比丘受食呪願已訖，問檀越<a class="t" id="t0690c27"></a>曰：「頗有甘漿美飲不？」檀越報曰：「如貧家中<a class="t" id="t0690c28"></a>漿有數種，<span class="gaiji">蒲<!--gaiji,蒲,1[菘-公＋甫],2,3--></span>桃甘蔗石蜜諸漿種種皆有，不<a class="t" id="t0690c29"></a>審尊者上座為須何漿？」道人報曰：「向所論漿，<a class="t" id="t0691a01"></a>生來不飲初不歷口，吾所問漿淳清重甘，儲<a class="t" id="t0691a02"></a>在積年味不變者，吾乃飲耳。」檀越聞已甚怪<a class="t" id="t0691a03"></a>所以：「咄咄禍災乃置此變。吾生斯念，謂諸道<a class="t" id="t0691a04"></a>士皆獲六通羅漢清澈；今觀其蹤正是大賊。」<a class="t" id="t0691a05"></a>檀越尋語道人：「自少以來酒不過口，豈敢<a class="t" id="t0691a06"></a>以酒施於道人？」道人即以奢勒裏錢語檀越<a class="t" id="t0691a07"></a>曰：「家若無酒，可持此錢為我酤來。」檀越聞已<a class="t" id="t0691a08"></a>以手掩耳。「咄咄甚為可怪！何意道士持生業<a class="t" id="t0691a09"></a>自隨？此諸人等皆是賴鞮道士，有何道心？」即<a class="t" id="t0691a10"></a>語道人：「別更使人，吾非汝僕使，乃令吾酤酒<a class="t" id="t0691a11"></a>室？賴鞮道人！吾先不諳墮汝欺中，我今終不<a class="t" id="t0691a12"></a>為汝所誑。」比丘報曰：「止止檀越勿興斯謗，吾<a class="t" id="t0691a13"></a>等所以來者，欲覺寤卿一人耳。汝前後以<a class="t" id="t0691a14"></a>來費耗財貨施不值主，檀越若下意者聽我<a class="t" id="t0691a15"></a>說譬喻。」報曰：「大佳願欲聞之。」「可善聽之。猶<a class="t" id="t0691a16"></a>如善射之士，百步射毛時時乃中，或高或下<a class="t" id="t0691a17"></a>或左或右不中其的，若以地為的而取射者，<a class="t" id="t0691a18"></a>高下東西南北，所射皆著終不失地。今此大<a class="t" id="t0691a19"></a>眾亦復如是，不選擇施者必值真人，若選擇<a class="t" id="t0691a20"></a>施者時時乃值，多有空出費而不益。大眾之<a class="t" id="t0691a21"></a>中四果備足，四雙八輩十二賢士皆悉具有。<a class="t" id="t0691a22"></a>欲取珍寶，當詣大海至須彌寶山，欲求賢人<a class="t" id="t0691a23"></a>得道羅漢者當詣大眾。檀越明聽，更說一譬，<a class="t" id="t0691a24"></a>開意受持，明者以譬喻自解。昔此貴邦有一<a class="t" id="t0691a25"></a>僑士適南天竺，同伴一人與彼奢婆羅呪術<a class="t" id="t0691a26"></a>家女人交通，其人發意欲還歸家，輒化為驢<a class="t" id="t0691a27"></a>不能得歸。同伴語曰：『我等積年離家，吉凶災<a class="t" id="t0691a28"></a>變永無消息，汝意云何為欲歸不？設欲去者<a class="t" id="t0691a29"></a>可時莊嚴。』其人報曰：『吾無遠慮遭值惡緣，與<a class="t" id="t0691b01"></a>呪術女人交通，意適欲歸便化為驢，神識<a class="t" id="t0691b02"></a>倒錯天地洞燃，為一不知東西南北，以是故<a class="t" id="t0691b03"></a>不能得歸。』同伴報曰：『汝何愚惑乃至如此？此<a class="t" id="t0691b04"></a>南山頂有草名遮羅波羅，其有人被呪術鎮<a class="t" id="t0691b05"></a>壓者，食彼藥草即還服形。』其人報曰：『不識<a class="t" id="t0691b06"></a>此草知當如何？』同伴語曰：『汝以次噉草，自當<a class="t" id="t0691b07"></a>遇之。』其人隨語如彼教誡，設成為驢即詣南<a class="t" id="t0691b08"></a>山，以次噉草還服人形，採取奇珍異寶，得<a class="t" id="t0691b09"></a>與同伴安隱歸家。檀越當知，此亦如是。愚惑<a class="t" id="t0691b10"></a>之人，一向直信施求羅漢得道者，何<span class="corr" title="[曰&gt;日]">日</span>可果？<a class="t" id="t0691b11"></a>所在推覓終不可值。欲求真人羅漢者，當從<a class="t" id="t0691b12"></a>大眾索之，以次供養必值賢聖獲果不疑。檀<a class="t" id="t0691b13"></a>越復當明聽，昔佛在世，大愛道瞿曇彌親佛<a class="t" id="t0691b14"></a>夷母，以金縷織成衣奉獻如來，佛告大愛<a class="t" id="t0691b15"></a>道：『夫欲施者，當詣大眾，何為獨向我耶？吾亦<a class="t" id="t0691b16"></a>是大眾之一數，亦有微分，可持此金縷織成<a class="t" id="t0691b17"></a>衣往施聖眾。』如來三界特尊，猶尚不能偏受<a class="t" id="t0691b18"></a>信施，辭讓聖眾不自專己。檀越頗聞此界南<a class="t" id="t0691b19"></a>城內婆槃那寺主，給施眾僧水者不乎？」檀越<a class="t" id="t0691b20"></a>報曰：「久聞消息，生年已來不覩其形，今方乃<a class="t" id="t0691b21"></a>知賢聖之人。」比丘答曰：「前後已來姦偽虛詐<a class="t" id="t0691b22"></a>誑惑萬端，侵欺檀越如我比者非徒一人，自<a class="t" id="t0691b23"></a>今已始若欲設福，當詣大眾，所求果報如願<a class="t" id="t0691b24"></a>剋獲。」時彼比丘即說頌曰：<a class="t" id="t0691b25"></a></p>
<blockquote class="gatha">
<p><a class="verse-num-sc" id="verse-num-sc402"></a> <a class="vagga-gatha-num-sc" id="vagga-gatha-num-sc14.12"></a>「毒蛇擎持頸，　　被服虎斑文，<a class="t" id="t0691b26"></a><br>
行如鶴伺魚，　　閉塞寂無聲。<a class="t" id="t0691b27"></a></p>
<p><a class="verse-num-sc" id="verse-num-sc403"></a> <a class="vagga-gatha-num-sc" id="vagga-gatha-num-sc14.13"></a>內無四等心，　　欺詐於主人，<a class="t" id="t0691b28"></a><br>
是故離諭諂，　　以真練精神。<a class="t" id="t0691b29"></a></p>
<p><a class="verse-num-sc" id="verse-num-sc404"></a> <a class="vagga-gatha-num-sc" id="vagga-gatha-num-sc14.14"></a>如來廣普教，　　三界廓然明，<a class="t" id="t0691c01"></a><br>
所以致利養，　　由有賢聖道。<a class="t" id="t0691c02"></a></p>
<p><a class="verse-num-sc" id="verse-num-sc405"></a> <a class="vagga-gatha-num-sc" id="vagga-gatha-num-sc14.15"></a>施者忘慳貪，　　盡心事三寶，<a class="t" id="t0691c03"></a><br>
是以離欺詐，　　以法成其性。」<a class="t" id="t0691c04"></a></p>
</blockquote>
<p><a class="t-linehead" id="t-linehead0691c04"></a>爾時檀越即從坐起，五體投地敬禮聖眾，願受<a class="t" id="t0691c05"></a>懺悔。「今蒙潤澤昔所未聞，雖言父母尊長猶<a class="t" id="t0691c06"></a>不能導引，真要遭蒙聖恩永除心垢。自今已<a class="t" id="t0691c07"></a>始設當惠施不問多少，盡當詣眾不敢自專。<a class="t" id="t0691c08"></a>今重自歸，願諸賢聖盡為我師，當以四事供<a class="t" id="t0691c09"></a>養衣被飯食床臥具病瘦醫藥。」是故說，不諂<a class="t" id="t0691c10"></a>於人也。不依他活者，昔調達比丘將五百比<a class="t" id="t0691c11"></a>丘，受王重養供給什物，隨時瞻視不失其意。<a class="t" id="t0691c12"></a>此五百人皆仰調達得致利養，自無功德不<a class="t" id="t0691c13"></a>足為貴。要當己身備具眾法，自致供養乃可<a class="t" id="t0691c14"></a>為貴。是故說，不依他活也。守己法行者，法<a class="t" id="t0691c15"></a>者諸善之法恒念備具，不於餘人受教授，沙<a class="t" id="t0691c16"></a>門白衣以己內教授，息心令常精勤不失法<a class="t" id="t0691c17"></a>度，恒隨正法不墮邪部，是故說，守己法行<a class="t" id="t0691c18"></a>也。</p>
<p><a class="t-linehead" id="t-linehead0691c18"></a>自得不恃，不從他望，望彼比丘，不至正定。<a class="t" id="t0691c19"></a>自得不恃者，夫人執德而不見其德，為而不<a class="t" id="t0691c20"></a>見其為，自不恃德<span class="gaiji">［夌＊欠］<!--gaiji,,1[夌＊欠],2&#x238CB;,3--></span>彼無德。調達門徒，已實<a class="t" id="t0691c21"></a>無德虛受信施，皆興願求獨尊無等，是故說<a class="t" id="t0691c22"></a>自得不恃也。不從他望者，調達弟子各立限<a class="t" id="t0691c23"></a>制，不得共相誹謗，稱嘆名譽，一人不說逐出<a class="t" id="t0691c24"></a>眾外，正說無德強說有德。是故世尊告諸比<a class="t" id="t0691c25"></a>丘：「各各自守，慎莫虛稱功德，行不合己，則致<a class="t" id="t0691c26"></a>其殃不致究竟。」是故說，不從他望也。望彼比<a class="t" id="t0691c27"></a>丘，不至正定者，意常僥倖有所希望，心意不<a class="t" id="t0691c28"></a>專不履正行，於中終不能得出受定意，夫人<a class="t" id="t0691c29"></a>入定，要當專意無他異念，是故說曰，望彼比<a class="t" id="t0692a01"></a>丘，不至正定也。<a class="t" id="t0692a02"></a></p>
<blockquote class="gatha">
<p><a class="verse-num-sc" id="verse-num-sc406"></a> <a class="vagga-gatha-num-sc" id="vagga-gatha-num-sc14.16"></a>夫欲安命，　　息心自省，<br>
如鼠藏穴，<a class="t" id="t0692a03"></a>　　潛隱習教。<a class="t" id="t0692a04"></a></p>
</blockquote>
<p><a class="t-linehead" id="t-linehead0692a04"></a>夫欲安命者，所謂安命者，眾善普集，闡揚幽<a class="t" id="t0692a05"></a>玄以為營命，非但衣服飲食而已，是故說<a class="t" id="t0692a06"></a>曰，夫欲安命也。息心自省者，戒聞惠施智<a class="t" id="t0692a07"></a>慧解脫，解脫見慧而自瓔珞，是故說曰，沙<a class="t" id="t0692a08"></a>門自省也。如鼠藏穴者，夫穴處之蟲深則牢<a class="t" id="t0692a09"></a>固無所畏懼，不為惡人弊蟲所見侵害，不為<a class="t" id="t0692a10"></a>暴火溢水所見燒溺，是故說曰，如鼠藏穴。潛<a class="t" id="t0692a11"></a>隱習教者，盡具沙門內禁之法，潛居隱處，心<a class="t" id="t0692a12"></a>意遊寂節食知足，人若非人不得其便，是故<a class="t" id="t0692a13"></a>說，潛隱習教也。<a class="t" id="t0692a14"></a></p>
<blockquote class="gatha">
<p><a class="verse-num-sc" id="verse-num-sc407"></a> <a class="vagga-gatha-num-sc" id="vagga-gatha-num-sc14.17"></a>夫欲安命，　　息心自省，<br>
趣得知足，<a class="t" id="t0692a15"></a>　　念修一法。<a class="t" id="t0692a16"></a></p>
</blockquote>
<p><a class="t-linehead" id="t-linehead0692a16"></a>夫欲安命者，夫人所以周流四海，超越嶮難<a class="t" id="t0692a17"></a>遂增艱苦，無毫釐之善，是故說曰，夫欲安<a class="t" id="t0692a18"></a>命也。息心自省者，食知止足不廣慇懃，設<a class="t" id="t0692a19"></a>欲得衣被飯食床臥具，終無榮冀，是故說<a class="t" id="t0692a20"></a>曰，趣得知足也。念修一法者，云何為一法？<a class="t" id="t0692a21"></a>所謂一法者，於諸善法而悉知足，是故說曰，<a class="t" id="t0692a22"></a>念修一法也。<a class="t" id="t0692a23"></a></p>
<blockquote class="gatha">
<p><a class="verse-num-sc" id="verse-num-sc408"></a> <a class="vagga-gatha-num-sc" id="vagga-gatha-num-sc14.18"></a>約利約可，　　奉戒思惟，<br>
為慧所稱，<a class="t" id="t0692a24"></a>　　清潔勿殆。<a class="t" id="t0692a25"></a></p>
</blockquote>
<p><a class="t-linehead" id="t-linehead0692a25"></a>約利約可者，謹慎其行不為流耶所屈，設<a class="t" id="t0692a26"></a>得利養，先勸施大眾然後自受，當為四部弟<a class="t" id="t0692a27"></a>子比丘比丘尼優婆塞優婆夷，或為國王大<a class="t" id="t0692a28"></a>臣一億居士豪富長者，日夜咨受恒以推讓<a class="t" id="t0692a29"></a>為先，然後自表，是故說曰，約利約可也。奉<a class="t" id="t0692b01"></a>戒思惟者，專意奉戒毫釐不犯，出入行來不<a class="t" id="t0692b02"></a>失威儀，持心修戒如經火難，是故說曰，奉戒<a class="t" id="t0692b03"></a>思惟。為慧所稱者，諸有智人志崇高顯，耻不<a class="t" id="t0692b04"></a>上及，見有執行之人，共相扶佐成就其行，便<a class="t" id="t0692b05"></a>共稱歎譽其名德，是故說曰，為慧所稱也。<a class="t" id="t0692b06"></a>清潔勿殆者，晝夜精勤坐臥經行不失本業，<a class="t" id="t0692b07"></a>清旦至暮暮經達曉，思惟止觀食息不廢，<a class="t" id="t0692b08"></a>是故說曰，清潔勿殆也。<a class="t" id="t0692b09"></a></p>
<blockquote class="gatha">
<p><a class="verse-num-sc" id="verse-num-sc409"></a> <a class="vagga-gatha-num-sc" id="vagga-gatha-num-sc14.19"></a>比丘三達，　　解脫無漏，<br>
寡知尠識，<a class="t" id="t0692b10"></a>　　智者憶念。<a class="t" id="t0692b11"></a></p>
</blockquote>
<p><a class="t-linehead" id="t-linehead0692b11"></a>比丘三達者，利根高德無疑解脫棄八除入，<a class="t" id="t0692b12"></a>是謂一明亦名一達，諸漏已盡是謂二明，得<a class="t" id="t0692b13"></a>諸神通是謂三明。復有說者，諸漏永盡是<a class="t" id="t0692b14"></a>謂一明，知所從生是謂二明，自識宿命是謂<a class="t" id="t0692b15"></a>三明。是故說曰，比丘三明也。解脫無漏者，彼<a class="t" id="t0692b16"></a>執行人已去老死，死有四義：一為結使死，二<a class="t" id="t0692b17"></a>為陰死，三為至竟死，四為自在天死，是謂四<a class="t" id="t0692b18"></a>死。三達比丘永降二魔。云何降二魔？一者<a class="t" id="t0692b19"></a>結使魔，二者天魔。是故說，解脫無漏也。寡知<a class="t" id="t0692b20"></a>尠識者，己身智慧廣普無崖，然不與人間<a class="t" id="t0692b21"></a>周旋，不與知識往反，唯有智者乃能分別，是<a class="t" id="t0692b22"></a>故說，寡知尠識也。智者憶念者，為諸梵行<a class="t" id="t0692b23"></a>所見愛敬，知其神力信得自在無所罣礙，是<a class="t" id="t0692b24"></a>故說，智者憶念也。<a class="t" id="t0692b25"></a></p>
<blockquote class="gatha">
<p><a class="verse-num-sc" id="verse-num-sc410"></a> <a class="vagga-gatha-num-sc" id="vagga-gatha-num-sc14.20"></a>其於飲食，　　從人得利，<br>
而有惡法，<a class="t" id="t0692b26"></a>　　從供養嫉。<a class="t" id="t0692b27"></a></p>
</blockquote>
<p><a class="t-linehead" id="t-linehead0692b27"></a>其於飲食，從人得利者，皆由前身好喜惠施，<a class="t" id="t0692b28"></a>顏貌端正面如桃華，生豪族家饒財多寶，先<a class="t" id="t0692b29"></a>笑後言和顏悅色，神識了朗聰明智慧，高<a class="t" id="t0692c01"></a>才博學無事不知，所至到處增益法事，是故<a class="t" id="t0692c02"></a>說，其於飲食，從人得利也。而有惡法，從供養<a class="t" id="t0692c03"></a>嫉者，或有學人，展轉相承而得供養，互相<a class="t" id="t0692c04"></a>法則從一人得養，後人効之復來供養，亦不<a class="t" id="t0692c05"></a>能分別智慧深淺道德多少。有智慧人反更<a class="t" id="t0692c06"></a>輕慢巧詐虛名，反更恭奉，以真為偽、以偽為<a class="t" id="t0692c07"></a>真，轉相是非共興誹謗：「我智慧才技出過於<a class="t" id="t0692c08"></a>人，汝所知淺。」各伺其便枉殺良善，死者無限，<a class="t" id="t0692c09"></a>令諸智人隱而不出，愚惑惡人在世縱逸。是<a class="t" id="t0692c10"></a>故說，而有惡法，從供養嫉也。<a class="t" id="t0692c11"></a></p>
<blockquote class="gatha">
<p><a class="verse-num-sc" id="verse-num-sc411"></a> <a class="vagga-gatha-num-sc" id="vagga-gatha-num-sc14.21"></a>多集知識，　　強服法衣，<br>
但望飲食，<a class="t" id="t0692c12"></a>　　床臥之具。<a class="t" id="t0692c13"></a></p>
</blockquote>
<p><a class="t-linehead" id="t-linehead0692c13"></a>多集知識，強服法衣者，或巧偽之人著補納<a class="t" id="t0692c14"></a>衣，外陽下密內共同情，人間同處安行法<a class="t" id="t0692c15"></a>步自不離前，是故說，多集知識，強服法衣也。<a class="t" id="t0692c16"></a>但望飲食床臥具者，其有清信士女出逢見<a class="t" id="t0692c17"></a>者，皆興恭敬善心生焉，當見之際，如華開敷<a class="t" id="t0692c18"></a>見日鮮明，心意哀愍不能去離。然彼人雖被<a class="t" id="t0692c19"></a>納衣，心如豺狼，如狸伺鼠，無戒受施不惟道<a class="t" id="t0692c20"></a>德，欺惑世人不以經戒，眾生奔趣如柱崩<a class="t" id="t0692c21"></a>頹，猶渴須飲裸者得衣，心意敬待立望其福，<a class="t" id="t0692c22"></a>謂為良祐福田不復是過。是故說，但望飲食<a class="t" id="t0692c23"></a>床臥具也。<a class="t" id="t0692c24"></a></p>
<blockquote class="gatha">
<p><a class="verse-num-sc" id="verse-num-sc412"></a> <a class="vagga-gatha-num-sc" id="vagga-gatha-num-sc14.22"></a>當知是過，　　養為大畏，<br>
寡取無憂，<a class="t" id="t0692c25"></a>　　比丘釋意。<a class="t" id="t0692c26"></a></p>
</blockquote>
<p><a class="t-linehead" id="t-linehead0692c26"></a>當知是過，養為大畏者，利養為病入骨徹髓，<a class="t" id="t0692c27"></a>死墮惡趣必然不疑，多諸恐畏終已無安，若<a class="t" id="t0692c28"></a>處人間多諸危害，欲自防護復無善助，住則<a class="t" id="t0692c29"></a>畏死去則畏賊，是故說，當知是過，養為大畏<a class="t" id="t0693a01"></a>也。寡取無憂，比丘釋意者，或有族姓男女執<a class="t" id="t0693a02"></a>信牢固，捐捨妻息出家學道，剃除鬚髮著三<a class="t" id="t0693a03"></a>法衣，到時持鉢廣福眾生，得食麤細呪願施<a class="t" id="t0693a04"></a>家，緣是蒙祐盡得度脫。然少於知識，不廣<a class="t" id="t0693a05"></a>周旋，捷疾辯才應適無方，復為天龍鬼神八<a class="t" id="t0693a06"></a>部之眾所見尊待，來聽正法受三自歸，無數<a class="t" id="t0693a07"></a>鬼神諸塵垢盡得法眼淨。是故說，寡取無憂，<a class="t" id="t0693a08"></a>比丘釋意也。<a class="t" id="t0693a09"></a></p>
<blockquote class="gatha">
<p><a class="verse-num-sc" id="verse-num-sc413"></a> <a class="vagga-gatha-num-sc" id="vagga-gatha-num-sc14.23"></a>非食命不濟，　　孰能不揣食？<a class="t" id="t0693a10"></a><br>
夫立食為先，　　知是不宜嫉。<a class="t" id="t0693a11"></a></p>
</blockquote>
<p><a class="t-linehead" id="t-linehead0693a11"></a>非食命不濟者，一切眾生有形之類，依食得<a class="t" id="t0693a12"></a>全其命。或有貪著飲食，以其貪故傷害眾生<a class="t" id="t0693a13"></a>數千萬眾。復有眾生心無慳悋，於諸飲食不<a class="t" id="t0693a14"></a>大慇懃。所以然者，皆由起八大人念，飲食知<a class="t" id="t0693a15"></a>足取支形命。是故說，非食命不濟也。孰能不<a class="t" id="t0693a16"></a>揣食者，人得飲食便有出入息，神識得定進<a class="t" id="t0693a17"></a>經行道。雖有四食，揣食為先，進趣行來皆<a class="t" id="t0693a18"></a>能成辦。是故說，孰能不揣食也。夫立食為<a class="t" id="t0693a19"></a>先者，彼修行人意常觀食，食從何來？為從何<a class="t" id="t0693a20"></a>去？一一分別由食成果。是故說，夫立食為先<a class="t" id="t0693a21"></a>也。知是不宜嫉者，或有行人深山隱處獨樂<a class="t" id="t0693a22"></a>閑靜，騏驎戴一獨無伴侶，各住隻居亦無<a class="t" id="t0693a23"></a>徒眾。所以不樂貪在世者，見譏知微防慮未<a class="t" id="t0693a24"></a>然，患出於對水溢於原，設無對者則我無患，<a class="t" id="t0693a25"></a>是以聖人教人閑居不處憒<span class="corr" title="[鬧&gt;閙] cf.【麗】">閙</span>，則無復有憎<a class="t" id="t0693a26"></a>嫉之想。是故說，知是不宜嫉也。<a class="t" id="t0693a27"></a></p>
<blockquote class="gatha">
<p><a class="verse-num-sc" id="verse-num-sc414"></a> <a class="vagga-gatha-num-sc" id="vagga-gatha-num-sc14.24"></a>嫉先創己，　　而後創人，<br>
擊人得擊，<a class="t" id="t0693a28"></a>　　是不得除。<a class="t" id="t0693a29"></a></p>
</blockquote>
<p><a class="t-linehead" id="t-linehead0693a29"></a>嫉先創己者，猶如有人沒在污泥，不能得<a class="t" id="t0693b01"></a>濟拔彼厄難。己不能度安能度人？當求方<a class="t" id="t0693b02"></a>便免濟其厄。是故說，嫉先創己也。而後創人<a class="t" id="t0693b03"></a>者，己既得度，復求方便濟彼未度，是故說，而<a class="t" id="t0693b04"></a>後創人也。擊人得擊者，皆由人心未去是非，<a class="t" id="t0693b05"></a>此現法報，猶仰<span class="corr" title="[睡&gt;唾] cf.【麗】">唾</span>虛空還下著面，不能計彼<a class="t" id="t0693b06"></a>音響寂靜無形，為人所罵但有音聲，吾耳往<a class="t" id="t0693b07"></a>聽了無形質，何為空寂法中橫生喜怒？愚人<a class="t" id="t0693b08"></a>無慮自生識想，互相是非遂致喪亡。是故說，<a class="t" id="t0693b09"></a>擊人得擊也。是不得除，愚人執意至死不<a class="t" id="t0693b10"></a>改，設遇利養計為己有，於中生嫉不能廣<a class="t" id="t0693b11"></a>及，是故說，是不得除也。<a class="t" id="t0693b12"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
