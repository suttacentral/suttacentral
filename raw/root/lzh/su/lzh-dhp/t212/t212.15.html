<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.15">
<article>
<div class="hgroup">
<p class="division">出曜經</p>
<h1>忿怒品第十五</h1>
</div>
<p><span class="t-juanname">出曜經卷第十五</span></p>
<div class="suttainfo" id="juan16"><a class="t" id="t0693b19"></a>
<p><span class="t-juanname">出曜經卷第十六</span>　<a class="t" id="t0693b13"></a><a class="t" id="t0693b14"></a><a class="t" id="t0693b15"></a><a class="t" id="t0693b16"></a><a class="t" id="t0693b17"></a><br>
<span class="t-byline">姚秦涼州沙門竺佛念譯</span><a class="t" id="t0693b18"></a></p>
</div>
<blockquote class="gatha">
<p><a class="verse-num-sc" id="verse-num-sc415"></a> <a class="vagga-gatha-num-sc" id="vagga-gatha-num-sc15.1"></a><a class="t" id="t0693b19"></a>不怒而興怒，　　不造而行惡，<a class="t" id="t0693b20"></a><br>
彼受其苦痛，　　今世亦後世。<a class="t" id="t0693b21"></a></p>
</blockquote>
<p><a class="t-linehead" id="t-linehead0693b21"></a>昔佛在拘奢彌瞿師園中。爾時彼村眾多比<a class="t" id="t0693b22"></a>丘好喜鬪諍，惡眼相視共相毀辱。爾時世尊<a class="t" id="t0693b23"></a>告諸比丘：「止止比丘！勿共鬪諍。所以然者，<a class="t" id="t0693b24"></a>比丘當知！怨不息怨，忍乃息怨，是如來正法。<a class="t" id="t0693b25"></a>何以故？過去久遠無數世時，迦尸國王名<a class="t" id="t0693b26"></a>梵摩達，拘薩羅王名曰長壽。時，梵摩達王<a class="t" id="t0693b27"></a>即集四兵，象兵馬兵步兵車兵，攻伐長壽王<a class="t" id="t0693b28"></a>土界。時長壽王聞外境有軍馬至，復集四兵，<a class="t" id="t0693b29"></a>象兵馬兵步兵車兵，出往迎逆與共戰鬪，生<a class="t" id="t0693c01"></a>擒梵摩達身，摧破大眾，語梵摩達曰：『赦汝生<a class="t" id="t0693c02"></a>命歸汝本國，自今以去更莫叛逆。』時梵摩達<a class="t" id="t0693c03"></a>得還本國，未經幾時復集四種兵，象兵馬兵<a class="t" id="t0693c04"></a>步兵車兵，往詣攻拘薩羅國求共鬪戰。長壽<a class="t" id="t0693c05"></a>王內自思惟：『吾先與共戰鬪，擒獲己身摧破大<a class="t" id="t0693c06"></a>眾，不能自改既往之失，今復來戰侵我土境。』<a class="t" id="t0693c07"></a>長壽王輕將數騎往與共戰，為梵摩達所破，<a class="t" id="t0693c08"></a>輕走得脫，及將第一夫人，侍臣有一，隱處深<a class="t" id="t0693c09"></a>山無人之處，藏形滅跡恐有知者。時，長壽王<a class="t" id="t0693c10"></a>復重思惟：『吾居深山無方自存，當習詩頌歌<a class="t" id="t0693c11"></a>詠，遊處人間乞丐自存。』如其所念即習歌頌，<a class="t" id="t0693c12"></a>兼學彈琴鼓瑟，音響流利與琴相入，在在處<a class="t" id="t0693c13"></a>處以得自存。時，梵摩達王第一大臣出梵志<a class="t" id="t0693c14"></a>種，聞此國界寒儉乞士夫婦二人，遊在人間<a class="t" id="t0693c15"></a>彈琴鼓瑟乞丐自存，即遣人喚欲聽音樂。乞<a class="t" id="t0693c16"></a>者到家共相慰勞即設音樂，大臣聞已歡喜<a class="t" id="t0693c17"></a>踊躍不能自勝，即告乞人：『汝等夫婦二人孤<a class="t" id="t0693c18"></a>窮倮露恒乏衣食，可住我家教習後生，常當<a class="t" id="t0693c19"></a>供給不令乏短。』時，彼乞士第一夫人垂垂欲<a class="t" id="t0693c20"></a>產，內生此心語其夫曰：『我向生念，願得四種<a class="t" id="t0693c21"></a>兵眾圍我數匝，得好幃帳而寢其中，洗利刀<a class="t" id="t0693c22"></a>汁欲得飲之。君能辦不？』夫報其妻：『我等二人<a class="t" id="t0693c23"></a>為梵摩達所壞，亡失國土，那得辦此四種兵<a class="t" id="t0693c24"></a>眾，及好幃帳洗利刀汁？』其妻語夫：『設不辦者，<a class="t" id="t0693c25"></a>正爾取死。復用活為？』爾時大臣即喚乞士在<a class="t" id="t0693c26"></a>前作樂，聲與琴合琴與聲合，或時琴與聲違<a class="t" id="t0693c27"></a>聲與琴違，大臣問曰：『觀卿作樂而有不悅，身<a class="t" id="t0693c28"></a>有患耶？心有所念乎？』乞士報曰：『身無苦患，唯<a class="t" id="t0693c29"></a>心有所念耳。』問曰：『汝何所念？可說情故。』答曰：<a class="t" id="t0694a01"></a>『我所將妻，懷妊日滿垂產在近，欻生此念：<a class="t" id="t0694a02"></a>「欲得四種兵眾圍繞數匝，寢好幃帳，洗利刀<a class="t" id="t0694a03"></a>汁而欲飲之，得便存活不得便死。」審當爾者，<a class="t" id="t0694a04"></a>我用活為？』大臣報語：『卿且自寧勿懷憂慮，當<a class="t" id="t0694a05"></a>設權計辦四種兵。』即如其語辦四種兵，圍繞<a class="t" id="t0694a06"></a>數重，寢好幃帳飲洗刀汁，即生男兒顏貌殊<a class="t" id="t0694a07"></a>特有豪貴相。大臣見已跽向夫人三自稱善！<a class="t" id="t0694a08"></a>舉聲說曰：『拘薩羅國復生聖主，係嗣王位自<a class="t" id="t0694a09"></a>今熾盛。』告己兵眾：『莫傳此語，及使彰露當誅<a class="t" id="t0694a10"></a>戮之。』時梵摩達竊聞長壽彈琴鼓瑟人間乞<a class="t" id="t0694a11"></a>求，即遣人捕得閉在牢獄。長生太子漸長成<a class="t" id="t0694a12"></a>人，詣諸大臣豪貴長者，自訴求願口出斯言：<a class="t" id="t0694a13"></a>『願諸賢士行檀布施分德立善，設有毫釐福<a class="t" id="t0694a14"></a>者，盡施長壽王！早得解脫畢此苦原。』梵摩達<a class="t" id="t0694a15"></a>王，竊復聞知長壽太子長生者，遊在人間與<a class="t" id="t0694a16"></a>父乞恩勸人修善，願及父身早免苦難。梵摩<a class="t" id="t0694a17"></a>達王瞋恚興盛，即出長壽王詣於都市，長生<a class="t" id="t0694a18"></a>後執利劍高聲白父：『我堪此間脫父厄難。』長<a class="t" id="t0694a19"></a>壽王報曰：『止止童子！夫人立行，亦莫見短亦<a class="t" id="t0694a20"></a>莫見長。』傍人聞之，謂為長壽王知死逼近狂有<a class="t" id="t0694a21"></a>所說，長壽報傍人曰：『其中智者童子，乃當識<a class="t" id="t0694a22"></a>吾往言耳。』即於市上斬為七叚。長生太子見<a class="t" id="t0694a23"></a>己，身中沸血遍滿身中，瞋恚內盛不敢顯外。<a class="t" id="t0694a24"></a>復詣諸大臣所求哀請恩，『我父無過橫為貴<a class="t" id="t0694a25"></a>主所殺，形尸暴露捐在都市，無人殯藏收拾<a class="t" id="t0694a26"></a>形骸。願諸賢士與我收<span class="corr" title="[捨&gt;拾] cf.【麗】">拾</span>起七偷婆，華香供<a class="t" id="t0694a27"></a>養如世常法。』即如其語收拾供養起七偷婆。<a class="t" id="t0694a28"></a>長生太子內自思惟：『梵摩達王暴虐無道，侵<a class="t" id="t0694a29"></a>我境土奪我民眾，復取父王都市斬殺。我宜<a class="t" id="t0694b01"></a>逃走出此國界，捕得我者不免此患。』即將<a class="t" id="t0694b02"></a>夫人出國逃走到他方土，復習琴瑟歌聲調<a class="t" id="t0694b03"></a>和，在在處處乞丐自存。漸漸以次還入本國，<a class="t" id="t0694b04"></a>梵摩達王聞有乞士將母自隨，彈琴鼓瑟家<a class="t" id="t0694b05"></a>家乞索，音響清和見莫不歡，即遣人喚將入<a class="t" id="t0694b06"></a>深宮，晝夜聽樂乃無厭足，形命相委如同產<a class="t" id="t0694b07"></a>子。時，梵摩達出外遊獵，長生太子御車遊獵，<a class="t" id="t0694b08"></a>恒導險難無人之處，不按正路不附兵眾。太<a class="t" id="t0694b09"></a>子自念：『昔破我國劫奪我民枉殺我父，今不<a class="t" id="t0694b10"></a>報怨何日可果？』復御獵車轉入深山。時，梵摩<a class="t" id="t0694b11"></a>達疲頓欲得懈息，即告御者：『可於此頓，吾今<a class="t" id="t0694b12"></a>疲極欲小止息。』即如其言住車止息。王告御<a class="t" id="t0694b13"></a>者：『汝坐，吾欲枕汝膝上。』王即枕而眠。長生太<a class="t" id="t0694b14"></a>子內自思惟口發斯語：『此梵摩達王暴虐無<a class="t" id="t0694b15"></a>道，侵我境土奪我人民枉殺我父，思欲報怨，<a class="t" id="t0694b16"></a>正是今日，若不殺者何日可果？』時長生太子<a class="t" id="t0694b17"></a>即拔利劍俟王頸項，退復追念：『昔我父王臨<a class="t" id="t0694b18"></a>終時教誡我曰：「童子當知，夫人立行，宜唯貴<a class="t" id="t0694b19"></a>信義。」違父遺意者則非孝子。又勅我曰：「汝<a class="t" id="t0694b20"></a>莫見短亦莫見長。」設當殺此王者違我父教。』<a class="t" id="t0694b21"></a>即還內劍息恚不興。時，梵摩達王於夢中驚，<a class="t" id="t0694b22"></a>忽然覺寤，身體流汗衣毛皆竪。長生太子問<a class="t" id="t0694b23"></a>其王曰：『向如安眠，何為驚寤？』王告御者：『汝欲<a class="t" id="t0694b24"></a>知不？我向安眠，夢見長壽王兒長生，右手<a class="t" id="t0694b25"></a>執劍左捽吾髻，以刀俟我項曰：「吾欲報怨，<a class="t" id="t0694b26"></a>汝知不乎？」即於夢中復重悔責：「昔我父王臨<a class="t" id="t0694b27"></a>欲終時慇懃教勅：『夫欲勝怨唯當以忍。』」以是<a class="t" id="t0694b28"></a>之故於夢驚覺。』御者白王：『還安眠，勿復驚懼。<a class="t" id="t0694b29"></a>王欲知不？長壽王子長生者我身是也。昔我<a class="t" id="t0694c01"></a>父王以法治化不枉人民，王自暴虐，侵我境<a class="t" id="t0694c02"></a>土奪我人民枉殺我父，思欲報怨，於此深山<a class="t" id="t0694c03"></a>正得王便，今不報怨何日可果？向實拔劍俟<a class="t" id="t0694c04"></a>王頸，退復追念父王教誡：「童子當知，夫人<a class="t" id="t0694c05"></a>立行，唯貴信義，慎莫念惡，惡加人形終不得<a class="t" id="t0694c06"></a>解。」設我違父遺意者則非孝子，欲崇父教誡<a class="t" id="t0694c07"></a>故即便內劍耳。今原前<span class="gaiji">愆<!--gaiji,愆,1[億-音＋（夫＊夫）],2&#x2039D;,3--></span>不錄其罪，欲還將<a class="t" id="t0694c08"></a>王早歸國界，得至彼已任王刑斬。』即共載車<a class="t" id="t0694c09"></a>還本宮殿，普集大臣而告之曰：『卿等云何設<a class="t" id="t0694c10"></a>見長壽王太子者，卿等如何？』其中或有說者：<a class="t" id="t0694c11"></a>『設當見者，先截手足却取殺之。』復有說者：『當<a class="t" id="t0694c12"></a>生剝其皮，爾乃却殺。』復有說者：『當以火炭<a class="t" id="t0694c13"></a>箭射之。』異口論者不可稱計。時，梵摩達王告<a class="t" id="t0694c14"></a>諸群臣：『長壽王太子者今此人是。卿等勿興<a class="t" id="t0694c15"></a>惡意生殺害心於此太子。所以然者，我由此<a class="t" id="t0694c16"></a>人得存命根。』爾時梵摩達王，即沐浴長生太<a class="t" id="t0694c17"></a>子，著王者服頭戴天冠，妻以一女，還立為拘<a class="t" id="t0694c18"></a>薩國王。」</p>
<p><a class="t-linehead" id="t-linehead0694c18"></a>佛告比丘：「古昔諸王檢意自守，修<a class="t" id="t0694c19"></a>忍如地視怨如赤子，不造怨讎，況汝等諸族<a class="t" id="t0694c20"></a>姓子！以信堅固出家學道，剃除鬚髮著三法<a class="t" id="t0694c21"></a>衣，不能行忍互相是非，以小致大共相毀辱，<a class="t" id="t0694c22"></a>為是宜不於彼眾中鬪訟。」比丘前白佛言：「唯<a class="t" id="t0694c23"></a>願世尊！暫屈威神至彼比丘眾中，乃當知曲<a class="t" id="t0694c24"></a>直耳。彼人自恣罵詈不慮禁法，我等有何不<a class="t" id="t0694c25"></a>如能默然忍之？」爾時世尊觀彼比丘不受其<a class="t" id="t0694c26"></a>教，即騰上虛空還本精舍，復集聖眾說斯頌<a class="t" id="t0694c27"></a>曰：<a class="t" id="t0694c28"></a></p>
<blockquote class="gatha">
<p><a class="verse-num-sc" id="verse-num-sc416"></a> <a class="vagga-gatha-num-sc" id="vagga-gatha-num-sc15.2"></a>「不怒不興怒，　　不造而行惡，<a class="t" id="t0694c29"></a><br>
彼受其苦痛，　　今世亦後世。」<a class="t" id="t0695a01"></a></p>
</blockquote>
<p><a class="t-linehead" id="t-linehead0695a01"></a>無過而強生過者，今世後世而受其痛。<a class="t" id="t0695a02"></a></p>
<blockquote class="gatha">
<p><a class="verse-num-sc" id="verse-num-sc417"></a> <a class="vagga-gatha-num-sc" id="vagga-gatha-num-sc15.3"></a>先自漏罪，　　然後害人，<br>
彼此興害，<a class="t" id="t0695a03"></a>　　如鳥墮網。<a class="t" id="t0695a04"></a></p>
</blockquote>
<p><a class="t-linehead" id="t-linehead0695a04"></a>先自漏罪者，或有眾生心識倒錯，數興惡念<a class="t" id="t0695a05"></a>不能禁制，是故說，先自漏罪也。然後害人者，<a class="t" id="t0695a06"></a>夫人興惡結嫌積久，常求方便思惟計數，然<a class="t" id="t0695a07"></a>後乃得發惡於外。已生惡念，不得思惟道德，<a class="t" id="t0695a08"></a>是故說，然後害人也。彼比丘興惡者，復以偈<a class="t" id="t0695a09"></a>報之：<a class="t" id="t0695a10"></a></p>
<blockquote class="gatha">
<p><a class="verse-num-sc" id="verse-num-sc418"></a> <a class="vagga-gatha-num-sc" id="vagga-gatha-num-sc15.4"></a>「多結怨讎，　　禍患流溢，<br>
實無過咎，<a class="t" id="t0695a11"></a>　　怨者何望？」<a class="t" id="t0695a12"></a></p>
</blockquote>
<p><a class="t-linehead" id="t-linehead0695a12"></a>是故說，彼此興害也。如鳥墮網者，昔有鷹王<a class="t" id="t0695a13"></a>搏撮群鳥獲得一鳥，名伽頻闍路，高飛遠翔<a class="t" id="t0695a14"></a>詣高山頂。時伽頻闍路並說斯言：「是我身過<a class="t" id="t0695a15"></a>當復告誰？設我恒守本業舊居者，則不為汝<a class="t" id="t0695a16"></a>所擒。」鷹王問曰：「本業舊居在何所乎？」雀報鷹<a class="t" id="t0695a17"></a>曰：「高山絕岸深澗石聚則我舊墟，若在彼者<a class="t" id="t0695a18"></a>終不為汝所擒。」鷹告雀曰：「今且放汝聽歸本<a class="t" id="t0695a19"></a>居，觀吾力勢為能獲汝身不？」時鳥雀得歸，住<a class="t" id="t0695a20"></a>兩石間，遙語鷹王：「汝設可者暫下共戰。」鷹王<a class="t" id="t0695a21"></a>聞已恚怒熾盛，鼓翼奮勢，從空中下欲搏撮<a class="t" id="t0695a22"></a>之，鳥入石間鷹摧翅翮於此命終。是故說，如<a class="t" id="t0695a23"></a>鳥墮網羅也。<a class="t" id="t0695a24"></a></p>
<blockquote class="gatha">
<p><a class="verse-num-sc" id="verse-num-sc419"></a> <a class="vagga-gatha-num-sc" id="vagga-gatha-num-sc15.5"></a>害人得害，　　行怨得怨，<br>
罵人得罵，<a class="t" id="t0695a25"></a>　　擊人得擊。<a class="t" id="t0695a26"></a></p>
</blockquote>
<p><a class="t-linehead" id="t-linehead0695a26"></a>害人得害者，眾生處世志趣不同，己身行惡<a class="t" id="t0695a27"></a>自然不祐，舉手打人仍更自害，是故說。害<a class="t" id="t0695a28"></a>人得害也。行怨得怨者，復有暴惡眾生，晝<a class="t" id="t0695a29"></a>夜念惡。常伺人短心常思惟：「某村某家，劫奪<a class="t" id="t0695b01"></a>我牛強取我財，殺我知親侵我田業，要當伺<a class="t" id="t0695b02"></a>捕方便報其重怨。」思惟挍計不去心懷，設<a class="t" id="t0695b03"></a>復出家道心未固學日既淺，內心思惟：「某甲<a class="t" id="t0695b04"></a>比丘曾共止住，取我坐具鍼筒鑰拇沙門<a class="t" id="t0695b05"></a>六物至今不還。」但思惟諸物不念修道，不知<a class="t" id="t0695b06"></a>後報卒至為身招禍。是故說，行怨得怨也。罵<a class="t" id="t0695b07"></a>人得罵者，若有罵詈反得其辱不自觀省，<a class="t" id="t0695b08"></a>皆由愚惑緣致斯罵，不知受報亦復不久。修<a class="t" id="t0695b09"></a>行人所修，彼行人者分別前人，計罵盡寂<a class="t" id="t0695b10"></a>了無形質，若人罵我知之為空，吾耳往聽悉<a class="t" id="t0695b11"></a>無所有，彼虛我寂誰有罵者？是故我今忍而<a class="t" id="t0695b12"></a>不起。夫人罵詈法自有極，四大為形不久居<a class="t" id="t0695b13"></a>世，快意斯須，不知久久涉苦無量。是故說，罵<a class="t" id="t0695b14"></a>人得罵也。擊人得擊者，夫人相嫉毀人善行，<a class="t" id="t0695b15"></a>性無常則喜怒無恒。或有愚人不遇師訓，既<a class="t" id="t0695b16"></a>不廣學志性闇鈍，結怨在心終已不解，如斯<a class="t" id="t0695b17"></a>之人不當與坐起言語飲食歡醼，人欲之造<a class="t" id="t0695b18"></a>見則不吉，成事傾敗不果本願。是故說，擊人<a class="t" id="t0695b19"></a>得擊也。<a class="t" id="t0695b20"></a></p>
<blockquote class="gatha">
<p><a class="verse-num-sc" id="verse-num-sc420"></a> <a class="vagga-gatha-num-sc" id="vagga-gatha-num-sc15.6"></a>斯何沙門，　　不知正法，<br>
壽既短促，<a class="t" id="t0695b21"></a>　　復結怨為？<a class="t" id="t0695b22"></a></p>
</blockquote>
<p><a class="t-linehead" id="t-linehead0695b22"></a>斯何沙門者，夫言沙門者，履行清虛離世八<a class="t" id="t0695b23"></a>業志崇清淨，乃謂沙門。如今卿等沙門，荷珮<a class="t" id="t0695b24"></a>法服，不能禪寂六情閉塞五欲，世間榮寵心<a class="t" id="t0695b25"></a>求染著，設遭毀辱悔欲就俗。夫為沙門，若遭<a class="t" id="t0695b26"></a>榮寵不以增歡，設遇毀辱不以加慼，爾乃名<a class="t" id="t0695b27"></a>為沙門。是故說，斯何沙門也。不知正法者，是<a class="t" id="t0695b28"></a>時，世尊告諸比丘：「汝等雖出家學，種姓若干<a class="t" id="t0695b29"></a>意行不同，或畏王法而出家者，或避重役而<a class="t" id="t0695c01"></a>共出家，如斯之心不可親近。已能出家當修<a class="t" id="t0695c02"></a>正業，六時行道晝夜不廢，復當思惟福度眾<a class="t" id="t0695c03"></a>生，設欲飲食，意願一切不獨為己。汝等諸人，<a class="t" id="t0695c04"></a>雖言為道行與願違，過去賢聖所以教人，法<a class="t" id="t0695c05"></a>衣表識者，欲令除內穢垢。卿等穢人假被法<a class="t" id="t0695c06"></a>服，污染真形壞敗表識。」是故說不知正法也。<a class="t" id="t0695c07"></a>壽既短促者，佛告比丘：「生處五濁，雖云百年<a class="t" id="t0695c08"></a>臥消其半，命多危險，受四大身如蛇蟄聚，一<a class="t" id="t0695c09"></a>增百病共相危害，樂少苦多憂患萬端苦痛<a class="t" id="t0695c10"></a>難量，不能端意思惟以<span class="corr" title="[來&gt;求] cf.【麗】">求</span>真道方便，興起慢<a class="t" id="t0695c11"></a>嫉履凡夫行。」是故說，壽既短促也。復結怨<a class="t" id="t0695c12"></a>為者，人身難得佛世難值像法難遇，雖得為<a class="t" id="t0695c13"></a>人，不能練精進行禪燕，役神方更隨時進<a class="t" id="t0695c14"></a>趣，與世同流又不廣顯三寶訓悟後學，三塗<a class="t" id="t0695c15"></a>八難何日當空？是故說，復結怨為也。<a class="t" id="t0695c16"></a></p>
<blockquote class="gatha">
<p><a class="verse-num-sc" id="verse-num-sc421"></a> <a class="vagga-gatha-num-sc" id="vagga-gatha-num-sc15.7"></a>人相謗毀，　　自古至今，<br>
既毀多言，<a class="t" id="t0695c17"></a>　　又毀訥訒，<br>
亦毀中和，　　世無不毀。<a class="t" id="t0695c18"></a></p>
</blockquote>
<p><a class="t-linehead" id="t-linehead0695c18"></a>昔佛在羅閱城竹園迦蘭陀所。爾時調達往<a class="t" id="t0695c19"></a>至世尊所，頭面禮足在一面立，須臾前白佛<a class="t" id="t0695c20"></a>言：「我觀如來顏色變易諸根純熟，年過少壯<a class="t" id="t0695c21"></a>垂朽老邁，唯願世尊自閉靜室禪定自娛，四<a class="t" id="t0695c22"></a>部之眾願見付授我當教誡，如世尊無異，隨<a class="t" id="t0695c23"></a>時供養四事不乏。」爾時世尊告調達曰：「咄愚<a class="t" id="t0695c24"></a>所啟不慮後殃，舍利弗、目連比丘，由尚不<a class="t" id="t0695c25"></a>付授眾僧，況汝嗽唾弊惡之人可付授聖眾<a class="t" id="t0695c26"></a>耶？」爾時調達內興妬嫉，聞世尊語已倍生<a class="t" id="t0695c27"></a>恚怒：「如來今日讚歎舍利弗、目連比丘，而更<a class="t" id="t0695c28"></a>輕賤小弟，要當求便喪滅師徒，使此國界眾<a class="t" id="t0695c29"></a>生不覩其形不聞其聲。」是時，調達比丘即從<a class="t" id="t0696a01"></a>坐起禮足退歸，在在處處巧言偽辭誑惑<a class="t" id="t0696a02"></a>於俗，勸誘世人得數十人，在在處處共相勸<a class="t" id="t0696a03"></a>勉取要言之。爾時世尊與無央數大眾，圍遶<a class="t" id="t0696a04"></a>而為說法。爾時調達告己弟子曰：「汝等莫<a class="t" id="t0696a05"></a>聽瞿曇所說。所以然者？所說不隨正法，吾<a class="t" id="t0696a06"></a>有一一深經好義當以相教。」恒求方便欲壞<a class="t" id="t0696a07"></a>亂如來聖眾。爾時世尊告調達曰：「止止調達！<a class="t" id="t0696a08"></a>慎勿興意壞亂聖眾，後備受報其痛難忍。」爾<a class="t" id="t0696a09"></a>時調達執意牢固不改其行。爾時世尊知彼<a class="t" id="t0696a10"></a>意正終不可迴，便以宿命通，觀過去無數阿<a class="t" id="t0696a11"></a>僧祇世因緣宿對所經歷事。是時，調達將五<a class="t" id="t0696a12"></a>百弟子，如來自觀為菩薩身，復將五百弟子<a class="t" id="t0696a13"></a>俱遊寶積山側，菩薩門徒寬仁柔和，教以正<a class="t" id="t0696a14"></a>法修持禁戒，出入進止不越其序。調達眾者<a class="t" id="t0696a15"></a>己行不均，門徒弟子盡法師則，出言麤<span class="gaiji">［麩-夫＋黃］<!--gaiji,,1[麩-夫＋黃],2&#x4D43;,3--></span>語<a class="t" id="t0696a16"></a>輒興恚，與弟子論如怨鬪訟。弟子厭患不堪<a class="t" id="t0696a17"></a>侍從，盡捨調達往就菩薩。菩薩得已歡喜踊<a class="t" id="t0696a18"></a>躍不能自勝，並自稱說：「吾有千弟子，眾德具<a class="t" id="t0696a19"></a>足，與世殊絕，誰能及者？」調達得是，極興恚怒<a class="t" id="t0696a20"></a>即發誓願：「此人今日誘我弟子壞我門徒，正<a class="t" id="t0696a21"></a>使此人後成無上等正覺時，我當壞彼徒眾<a class="t" id="t0696a22"></a>如今無異。」如來觀知調達比丘，必壞聖眾定<a class="t" id="t0696a23"></a>無有疑，如來即從坐起捨眾而去。何以故？<a class="t" id="t0696a24"></a>有五事不得壞亂眾僧：一者如來目前，不得<a class="t" id="t0696a25"></a>壞亂眾僧，如來威神不捨本誓故。二者如來<a class="t" id="t0696a26"></a>般泥洹後，不得壞亂眾僧。設有人言：「我今成<a class="t" id="t0696a27"></a>佛逮最正覺。」當以此問之：「釋迦文佛在時，汝<a class="t" id="t0696a28"></a>為所在？」三者未曾有惡時，不得壞亂眾僧。四<a class="t" id="t0696a29"></a>者比丘不競利養，不得壞亂眾僧。五者<span class="corr" title="[知&gt;智] cf.【麗】">智</span>慧<a class="t" id="t0696b01"></a>神足弟子和合，不得壞亂眾僧。諸佛世尊常<a class="t" id="t0696b02"></a>法，神足智慧弟子，一日之中聖眾終不空缺，<a class="t" id="t0696b03"></a>如來以宿命智觀，必知調達當壞亂眾僧，如<a class="t" id="t0696b04"></a>來即捨而去，調達在後與眾說法：「若有眾生<a class="t" id="t0696b05"></a>事我為尊，承受教誡當習五法。何以故？行<a class="t" id="t0696b06"></a>此五法早得解脫，何假沙門瞿曇說八直行？<a class="t" id="t0696b07"></a>云何為五？一盡形壽常守三衣。二盡形壽常<a class="t" id="t0696b08"></a>當乞食。三盡形壽不得食肉飲血。四盡形壽<a class="t" id="t0696b09"></a>常當樹下露宿。五盡形壽不得獲持金銀<a class="t" id="t0696b10"></a>寶物。諸有比丘修此五法者，早得解脫盡<a class="t" id="t0696b11"></a>有漏成無漏，何假沙門瞿曇八直行耶？」調達<a class="t" id="t0696b12"></a>說是語已即從坐起，五百比丘尋從而去，<a class="t" id="t0696b13"></a>左面弟子名曰鏗荼陀婆，右面弟子名曰瞿<a class="t" id="t0696b14"></a>婆離，歸本所居，弟子前後圍繞而為說法。<a class="t" id="t0696b15"></a>舍利弗、目連比丘後往彼眾，調達見已舉聲<a class="t" id="t0696b16"></a>稱善：「善來！舍利弗、目連比丘！吾獲大利，知我<a class="t" id="t0696b17"></a>成佛三界獨尊，智慧神足弟子自然響應。」爾<a class="t" id="t0696b18"></a>時調達即移瞿波等左右弟子坐，舍利弗、目<a class="t" id="t0696b19"></a>連安處左右。爾時調達像如如來，告舍利弗、<a class="t" id="t0696b20"></a>目連曰：「吾患脊痛小欲安睡，卿等二人與聖<a class="t" id="t0696b21"></a>眾說法。」爾時調達右脇著地欲得睡寐，天神<a class="t" id="t0696b22"></a>強挽調達左脇在地，天神復厭誑有言語，鼾<a class="t" id="t0696b23"></a>聲現外穢氣遠徹。爾時尊者目連以神足力<a class="t" id="t0696b24"></a>飛騰虛空作十八變，坐臥經行涌沒自由，或<a class="t" id="t0696b25"></a>身上出火身下出水，或身下出火身上出水，<a class="t" id="t0696b26"></a>東沒西涌四方亦爾。爾時目連從空中還就<a class="t" id="t0696b27"></a>本坐，尊者舍利弗告眾會人：「如來之身神德<a class="t" id="t0696b28"></a>無量，具一切智，前達無窮却覩無極；如來法<a class="t" id="t0696b29"></a>者得現法報快樂無為，智者之所修學，非愚<a class="t" id="t0696c01"></a>者之所習；如來聖眾者，戒具成就智慧成就<a class="t" id="t0696c02"></a>解脫成就解脫見慧成就，可敬可貴，承事供<a class="t" id="t0696c03"></a>養為眾生良祐福田。」爾時諸比丘各生此念：<a class="t" id="t0696c04"></a>「我等愚惑不識真正，捨實就華棄本逐末。今<a class="t" id="t0696c05"></a>日觀二賢所說，世之希有！我等寧可捨此調<a class="t" id="t0696c06"></a>達，就如來眾，不亦快乎？」舍利弗知其心念<a class="t" id="t0696c07"></a>即從坐起，彼五百比丘亦皆俱起，隨舍利<a class="t" id="t0696c08"></a>弗、目連後追隨而去。時，瞿波離比丘以右脚<a class="t" id="t0696c09"></a>蹋調達曰：「弊惡調達何為躭睡？舍利弗、目連<a class="t" id="t0696c10"></a>二人，將汝弟子去盡。」爾時調達覺寤甚懷憂<a class="t" id="t0696c11"></a>慼。是故說，人相謗毀，自古至今，乃至世無不<a class="t" id="t0696c12"></a>毀也。<a class="t" id="t0696c13"></a></p>
<blockquote class="gatha">
<p><a class="verse-num-sc" id="verse-num-sc422"></a> <a class="vagga-gatha-num-sc" id="vagga-gatha-num-sc15.8"></a>斷骨命終，　　牛馬財失，<br>
國界喪敗，<a class="t" id="t0696c14"></a>　　復還聚集。<a class="t" id="t0696c15"></a></p>
</blockquote>
<p><a class="t-linehead" id="t-linehead0696c15"></a>爾時世尊告諸比丘：「昔長壽王身分為七叚，<a class="t" id="t0696c16"></a>亡國失土，由尚忍怨不起，共相尊敬還立國<a class="t" id="t0696c17"></a>土如本無異。汝今比丘！當以道德自持共相<a class="t" id="t0696c18"></a>懺悔，大者以法、小者承受，汝等云何不知正<a class="t" id="t0696c19"></a>法？當念忍辱、歎說忍力，所行真正歎說真正。<a class="t" id="t0696c20"></a>比丘當知，吾所以從無數阿僧祇劫積行已<a class="t" id="t0696c21"></a>來，修六度無極行檀修施，頭目髓腦國財妻<a class="t" id="t0696c22"></a>子，持戒忍辱精勤一心，皆欲除貪除瞋怒想。」<a class="t" id="t0696c23"></a>是故說，斷骨命終，國界喪敗也。<a class="t" id="t0696c24"></a></p>
<blockquote class="gatha">
<p><a class="verse-num-sc" id="verse-num-sc423"></a> <a class="vagga-gatha-num-sc" id="vagga-gatha-num-sc15.9"></a>人若罵我，　　勝我不勝，<br>
快意從者，<a class="t" id="t0696c25"></a>　　怨終不息。<a class="t" id="t0696c26"></a></p>
</blockquote>
<p><a class="t-linehead" id="t-linehead0696c26"></a>人若罵我者，人自思惟：「彼人罵我，不隨禁律<a class="t" id="t0696c27"></a>枉侵良善。」是故說，若人罵我也。勝我不勝者，<a class="t" id="t0696c28"></a>彼自思惟：「如我法者則我得勝，不如法者則<a class="t" id="t0696c29"></a>我不勝。」是故說，勝我不勝也。快意從者，作<a class="t" id="t0697a01"></a>是思惟者，遂增怨讎不諦思惟，是故說，快意<a class="t" id="t0697a02"></a>從者。怨終不息者，如此之人，心如剛鐵不可<a class="t" id="t0697a03"></a>沮壞，是故說，怨終不息也。<a class="t" id="t0697a04"></a></p>
<blockquote class="gatha">
<p><a class="verse-num-sc" id="verse-num-sc424"></a> <a class="vagga-gatha-num-sc" id="vagga-gatha-num-sc15.10"></a>不可怨以怨，　　終已得休息，<a class="t" id="t0697a05"></a><br>
行忍得息怨，　　此名如來法。<a class="t" id="t0697a06"></a></p>
</blockquote>
<p><a class="t-linehead" id="t-linehead0697a06"></a>不可怨以怨者，是時世尊告諸來會：「吾自追<a class="t" id="t0697a07"></a>憶無數劫已來，怨能息怨，人身難得佛世難<a class="t" id="t0697a08"></a>遇，猶如憂曇鉢華時時乃有，難得為人出<a class="t" id="t0697a09"></a>家學道亦不可果。汝等已得人身，諸根不缺<a class="t" id="t0697a10"></a>堪任受化，何為於正法中共相諍競？」是故<a class="t" id="t0697a11"></a>說，不可怨以怨，終已得休息也。行忍得息怨，<a class="t" id="t0697a12"></a>此名如來法者，夫人行忍寂默為首，聽彼已<a class="t" id="t0697a13"></a>報聞彼罵已還以罵報，如是之比怨終不<a class="t" id="t0697a14"></a>息，弱名忍強亦名為勝，是故說，行忍得息怨，<a class="t" id="t0697a15"></a>此名如來法也。<a class="t" id="t0697a16"></a></p>
<blockquote class="gatha">
<p><a class="verse-num-sc" id="verse-num-sc425"></a> <a class="vagga-gatha-num-sc" id="vagga-gatha-num-sc15.11"></a>若得親善友，　　共遊於世界，<a class="t" id="t0697a17"></a><br>
不積有遺餘，　　專念同其意。<a class="t" id="t0697a18"></a></p>
</blockquote>
<p><a class="t-linehead" id="t-linehead0697a18"></a>若得親善友者，或有眾生禮儀成就於行不<a class="t" id="t0697a19"></a>缺，義味成就忍行成，就皆由朋友成就身行，<a class="t" id="t0697a20"></a>是故說，若得親善友。共遊於世界者，如此善<a class="t" id="t0697a21"></a>友，從劫至劫共相追隨不以為苦，是故說，共<a class="t" id="t0697a22"></a>遊於世界也。不積有遺餘者，夫人意等不<a class="t" id="t0697a23"></a>計財貨，亦復不選擇知親，正使朋友出在卑<a class="t" id="t0697a24"></a>賤，善色惡色若好若醜不得選擇，是故說，不<a class="t" id="t0697a25"></a>積有遺餘也。專念同其意者，發心起行齊同<a class="t" id="t0697a26"></a>其善篤信向佛，是故說，專念同其意也。<a class="t" id="t0697a27"></a></p>
<blockquote class="gatha">
<p><a class="verse-num-sc" id="verse-num-sc426"></a> <a class="vagga-gatha-num-sc" id="vagga-gatha-num-sc15.12"></a>設不得親友，　　獨遊無伴侶，<a class="t" id="t0697a28"></a><br>
廣觀諸方界，　　獨善不造惡。<a class="t" id="t0697a29"></a></p>
</blockquote>
<p><a class="t-linehead" id="t-linehead0697a29"></a>設不得親友者，所謂親友者，行齊德同俱造<a class="t" id="t0697b01"></a>於善乃名親友，不造善行者不名為親友。如<a class="t" id="t0697b02"></a>世常言，人無有伴侶如驢牛俱，修不善行不<a class="t" id="t0697b03"></a>得名為善友，是故說，設不得親友也。獨遊無<a class="t" id="t0697b04"></a>伴侶者，寧獨遊處快修善行，不以弊惡與人<a class="t" id="t0697b05"></a>共俱，是故說，獨遊無伴侶也。廣觀諸方界者，<a class="t" id="t0697b06"></a>人欲觀化觸類所見漸以益智，聞語不惑，是<a class="t" id="t0697b07"></a>故說，廣觀諸方界也。獨善不造惡者，是以智<a class="t" id="t0697b08"></a>士樂靜不居亂閙。昔有敵國大王興兵相攻，<a class="t" id="t0697b09"></a>隣國聞之，臣啟王曰：「外有賊寇逼近土境。」王<a class="t" id="t0697b10"></a>曰：「無苦，無所堪任。」賊復前進，臣復白王：「賊已<a class="t" id="t0697b11"></a>逼至轉來到城。」王言：「無能侵我。」賊遂入城固<a class="t" id="t0697b12"></a>守城郭。臣復白王：「賊寇逼近，王宜防備出共<a class="t" id="t0697b13"></a>鬪戰。」王言：「無苦，終不害我。」外冠轉進直趣宮<a class="t" id="t0697b14"></a>殿，臣復白王：「賊今已至，王欲云何？」時王沐浴<a class="t" id="t0697b15"></a>更著新衣，自負糧食，出見敵國隣王而告之<a class="t" id="t0697b16"></a>曰：「城郭宮殿是卿所有，吾欲入山且修道德，<a class="t" id="t0697b17"></a>食足支命衣足蓋形。」爾時王便說頌曰：<a class="t" id="t0697b18"></a></p>
<blockquote class="gatha">
<p><a class="verse-num-sc" id="verse-num-sc427"></a> <a class="vagga-gatha-num-sc" id="vagga-gatha-num-sc15.13"></a>「吾今此衣食，　　自求欲隱形，<a class="t" id="t0697b19"></a><br>
捨位卿為王，　　且欲求多福。<a class="t" id="t0697b20"></a></p>
<p><a class="verse-num-sc" id="verse-num-sc428"></a> <a class="vagga-gatha-num-sc" id="vagga-gatha-num-sc15.14"></a>寧處巖石間，　　麤衣弊惡食，<a class="t" id="t0697b21"></a><br>
食果數息定，　　麋鹿共相娛，<a class="t" id="t0697b22"></a></p>
<p><a class="verse-num-sc" id="verse-num-sc429"></a> <a class="vagga-gatha-num-sc" id="vagga-gatha-num-sc15.15"></a>不以處王位，　　考掠苦毒病。<a class="t" id="t0697b23"></a><br>
智者畏後世，　　終不造惡緣。<a class="t" id="t0697b24"></a></p>
<p><a class="verse-num-sc" id="verse-num-sc430"></a> <a class="vagga-gatha-num-sc" id="vagga-gatha-num-sc15.16"></a>觀卿興兵眾，　　欲來傷害吾，<a class="t" id="t0697b25"></a><br>
是身為朽器，　　時殺勿枉眾。」<a class="t" id="t0697b26"></a></p>
</blockquote>
<p><a class="t-linehead" id="t-linehead0697b26"></a>時彼敵國王聞是語已熟自思惟，復以此偈<a class="t" id="t0697b27"></a>報曰：<a class="t" id="t0697b28"></a></p>
<blockquote class="gatha">
<p><a class="verse-num-sc" id="verse-num-sc431"></a> <a class="vagga-gatha-num-sc" id="vagga-gatha-num-sc15.17"></a>「快哉大覺士，　　依法而自將，<a class="t" id="t0697b29"></a><br>
被一切德箭，　　摧破我兵眾。<a class="t" id="t0697c01"></a></p>
<p><a class="verse-num-sc" id="verse-num-sc432"></a> <a class="vagga-gatha-num-sc" id="vagga-gatha-num-sc15.18"></a>雖怨智慧勝，　　親友愚何益？<a class="t" id="t0697c02"></a><br>
是以慧為首，　　智慧廣濟度。」<a class="t" id="t0697c03"></a></p>
</blockquote>
<p><a class="t-linehead" id="t-linehead0697c03"></a>時敵國王即退軍馬，將己兵眾歸還本國，宮<a class="t" id="t0697c04"></a>殿屋舍盡還本王。是故說，廣觀諸方界，獨善<a class="t" id="t0697c05"></a>不造惡也。<a class="t" id="t0697c06"></a></p>
<blockquote class="gatha">
<p><a class="verse-num-sc" id="verse-num-sc433"></a> <a class="vagga-gatha-num-sc" id="vagga-gatha-num-sc15.19"></a>忍辱勝怨，　　善勝不善，<br>
勝者能施，<a class="t" id="t0697c07"></a>　　至誠勝欺。<a class="t" id="t0697c08"></a></p>
</blockquote>
<p><a class="t-linehead" id="t-linehead0697c08"></a>忍辱勝怨者，兩劍所俟必有傷損，遇毒毒治<a class="t" id="t0697c09"></a>必死不疑，唯有忍者能去其怨，是故說，忍勝<a class="t" id="t0697c10"></a>怨也。善勝不善者云何？卿等頗聞火之稟性<a class="t" id="t0697c11"></a>有冷義耶？對曰無之。此亦如是，怨欲息怨終<a class="t" id="t0697c12"></a>不可得。何者能息？唯有善者乃能息耳。是<a class="t" id="t0697c13"></a>故說，善勝不善也。勝者能施，修善之人，行無<a class="t" id="t0697c14"></a>缺漏，意不起想，果能惠施；結怨之人，為身招<a class="t" id="t0697c15"></a>禍，死入地獄受苦無量，共相傷害死而復生，<a class="t" id="t0697c16"></a>若生人中顏貌醜陋，為人輕慢所願不果。是<a class="t" id="t0697c17"></a>故說，勝者能施也。至誠勝欺者，智者行身不<a class="t" id="t0697c18"></a>犯口過，出言應律無所觸嬈，正使身死不以<a class="t" id="t0697c19"></a>妄言綺語而求苟活，經歷生老涉苦無量，目<a class="t" id="t0697c20"></a>見耳聞怨讎最重，是故說，至誠勝欺也。<a class="t" id="t0697c21"></a></p>
<blockquote class="gatha">
<p><a class="verse-num-sc" id="verse-num-sc434"></a> <a class="vagga-gatha-num-sc" id="vagga-gatha-num-sc15.20"></a>學無朋類，　　不得善友，<br>
寧獨守善，<a class="t" id="t0697c22"></a>　　不與愚諧。<a class="t" id="t0697c23"></a></p>
</blockquote>
<p><a class="t-linehead" id="t-linehead0697c23"></a>學無朋類者，夫人廣學當憑善知識，從初發<a class="t" id="t0697c24"></a>意至得道，皆憑善知識乃得成就；若遇惡友<a class="t" id="t0697c25"></a>行必<span class="corr" title="[遇&gt;愚] cf.【麗】">愚</span>惡。是故說，學無朋類也。不得善友者，<a class="t" id="t0697c26"></a>或復學人遇惡知識，晝夜鬪訟行惡為業，是<a class="t" id="t0697c27"></a>故說，不得善友也。寧獨守善，不與愚諧者，<a class="t" id="t0697c28"></a>設無朋類，當自建意，念在閑靜去離憒亂，設<a class="t" id="t0697c29"></a>聞鬪訟者，常當遠離心不願樂，是故說，寧獨<a class="t" id="t0698a01"></a>守善，不與愚諧也。<a class="t" id="t0698a02"></a></p>
<blockquote class="gatha">
<p><a class="verse-num-sc" id="verse-num-sc435"></a> <a class="vagga-gatha-num-sc" id="vagga-gatha-num-sc15.21"></a>樂戒學行，　　奚用伴為？<br>
獨善無憂，<a class="t" id="t0698a03"></a>　　如空野象。<a class="t" id="t0698a04"></a></p>
</blockquote>
<p><a class="t-linehead" id="t-linehead0698a04"></a>樂戒學行者，夫修行人心樂閑靜，恒以禁戒<a class="t" id="t0698a05"></a>自纓絡身。爾時世尊告拘苫鞞比丘：「諫喻止<a class="t" id="t0698a06"></a>訟。」比丘聞已不受佛教。佛知其意即從坐<a class="t" id="t0698a07"></a>起，飛騰虛空十二由旬，還本精舍至大眾中，<a class="t" id="t0698a08"></a>而說頌曰：<a class="t" id="t0698a09"></a></p>
<blockquote class="gatha">
<p><a class="verse-num-sc" id="verse-num-sc436"></a> <a class="vagga-gatha-num-sc" id="vagga-gatha-num-sc15.22"></a>「樂戒學行，　　奚用伴為？<br>
獨善無憂，<a class="t" id="t0698a10"></a>　　如空野象。」<a class="t" id="t0698a11"></a></p>
</blockquote>
<p><a class="t-linehead" id="t-linehead0698a11"></a>爾時世尊便作是念：「拘苫鞞好憘鬪訟各相<a class="t" id="t0698a12"></a>謗毀，吾今已離之，正使我聞拘苫鞞比丘在<a class="t" id="t0698a13"></a>其方者，吾當避之而就他方。」爾時有一象王<a class="t" id="t0698a14"></a>離諸群索居，獨遊曠野心自思惟：「得離諸象<a class="t" id="t0698a15"></a>及諸宗親，獨遊在此何以快哉？我在象中時<a class="t" id="t0698a16"></a>群多縱逸，蹋蹈水草然後吾乃得食；今日獨<a class="t" id="t0698a17"></a>行，得清水好草亦無憂慮。」爾時世尊見彼象<a class="t" id="t0698a18"></a>心中所念，便於大眾而說頌曰：<a class="t" id="t0698a19"></a></p>
<blockquote class="gatha">
<p><a class="verse-num-sc" id="verse-num-sc437"></a> <a class="vagga-gatha-num-sc" id="vagga-gatha-num-sc15.23"></a>「一象於象眾，　　六牙而備具，<a class="t" id="t0698a20"></a><br>
心念與吾同，　　獨善而樂靜。」<a class="t" id="t0698a21"></a></p>
</blockquote>
<p><a class="t-linehead" id="t-linehead0698a21"></a>一象於象眾者，如來身者亦名龍象，彼象者<a class="t" id="t0698a22"></a>亦名龍象，如來世雄三界獨尊，象者龍中獨<a class="t" id="t0698a23"></a>尊，是故說一象於象眾也。六牙而備具者，<a class="t" id="t0698a24"></a>牙者象之威怒自纓絡身，功德者如來相好，<a class="t" id="t0698a25"></a>如來見彼拘苫鞞比丘自生厭患，象者患厭<a class="t" id="t0698a26"></a>群眾，是故說，獨善無憂，如空野象也。<a class="t" id="t0698a27"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
