<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.24">
<article>
<div class="hgroup">
<p class="division">出曜經</p>
<h1>出曜經我品第二十四</h1>
</div>
<blockquote class="gatha">
<p><a class="verse-num-sc" id="verse-num-sc587"></a> <a class="vagga-gatha-num-sc" id="vagga-gatha-num-sc24.1"></a><a class="t" id="t0722b28"></a>當學善言，　　沙門坐起，<br>
一坐所樂，<a class="t" id="t0722b29"></a>　　求欲息心。<a class="t" id="t0722c01"></a></p>
</blockquote>
<p><a class="t-linehead" id="t-linehead0722c01"></a>當學善言者，晝夜誦習善言好語，採取眾妙<a class="t" id="t0722c02"></a>度世之要，是故說，當學善言也。沙門坐起者，<a class="t" id="t0722c03"></a>比丘常當作是念：「分別上下不侵他坐，斯是<a class="t" id="t0722c04"></a>食坐斯是行道坐，吾當坐此捨此。」是故說，沙<a class="t" id="t0722c05"></a>門坐起也。一坐所樂者，專其一心求於定意，<a class="t" id="t0722c06"></a>分別諸情攝取諸根，一坐心亂者非為一坐，<a class="t" id="t0722c07"></a>意不外馳便能超越度魔境界。是故說曰，一<a class="t" id="t0722c08"></a>坐所樂也。求欲息心者，藏匿心識不攝心者<a class="t" id="t0722c09"></a>多諸思想，若更受形趣三惡道，地獄畜生餓<a class="t" id="t0722c10"></a>鬼中，不遇三寶諸佛世尊，不值清淨諸梵行<a class="t" id="t0722c11"></a>人，不知慚耻，當從一生至百千生；求欲息<a class="t" id="t0722c12"></a>心則無生死，是故說曰，求欲息心也。<a class="t" id="t0722c13"></a></p>
<blockquote class="gatha">
<p><a class="verse-num-sc" id="verse-num-sc588"></a> <a class="vagga-gatha-num-sc" id="vagga-gatha-num-sc24.2"></a>一坐一臥，　　獨步無伴，<br>
當自降伏，<a class="t" id="t0722c14"></a>　　隻樂山林。<a class="t" id="t0722c15"></a></p>
</blockquote>
<p><a class="t-linehead" id="t-linehead0722c15"></a>一坐一臥者，降伏內外生死熾然，雖復一坐<a class="t" id="t0722c16"></a>一臥，心意不定非為坐臥也。復當思惟三有<a class="t" id="t0722c17"></a>之難，恒當繫意使不分散。是故說曰，一坐一<a class="t" id="t0722c18"></a>臥也。獨步無伴者，在眾若野心恒一定，若行<a class="t" id="t0722c19"></a>若坐心不馳騁，如彼行人隨時乞食，內自思<a class="t" id="t0722c20"></a>惟食所從來，受施之人求報其恩，自知止足，<a class="t" id="t0722c21"></a>復當念佛身相功德，持意忍辱亦不分散。有<a class="t" id="t0722c22"></a>如是心者便可入村求度眾生，不興亂想，如<a class="t" id="t0722c23"></a>彼山林而不有異。是故說曰，獨步無伴也。當<a class="t" id="t0722c24"></a>自降伏者，恒自息意令不馳散，常能挍計內<a class="t" id="t0722c25"></a>外諸物，以能降伏，便為諸天世人承事供養，<a class="t" id="t0722c26"></a>八部鬼神隨時擁護，為佛世尊所見歎譽。是故<a class="t" id="t0722c27"></a>說曰，當自降伏也。隻樂山林者，持心專意恒<a class="t" id="t0722c28"></a>樂空閑，雖入大眾意如空無，天雷地動心不<a class="t" id="t0722c29"></a>錯亂，然後乃應如來聖典。是故說曰，隻樂山<a class="t" id="t0723a01"></a>林也。<a class="t" id="t0723a02"></a></p>
<blockquote class="gatha">
<p><a class="verse-num-sc" id="verse-num-sc589"></a> <a class="vagga-gatha-num-sc" id="vagga-gatha-num-sc24.3"></a>千千為敵，　　一夫勝之，<br>
莫若自伏，<a class="t" id="t0723a03"></a>　　為戰中勝。<a class="t" id="t0723a04"></a></p>
</blockquote>
<p><a class="t-linehead" id="t-linehead0723a04"></a>千千為敵，一夫勝者，或有眾生一人勝千，不<a class="t" id="t0723a05"></a>自降者則非為勝，便為墮落不至究竟。能自<a class="t" id="t0723a06"></a>攝意內外降伏，乃得越次至無為境，勝諸怨<a class="t" id="t0723a07"></a>讎無所畏忌，乃謂為勝，能滅三界結使根<a class="t" id="t0723a08"></a>本永盡無餘，名為健夫，三界結本已滅無餘<a class="t" id="t0723a09"></a>更不造新。或有眾生一人勝千，或勝萬人，非<a class="t" id="t0723a10"></a>為健夫。何以故？猶在生死不遠八難。是故說<a class="t" id="t0723a11"></a>曰，千千為敵，一夫勝之，莫若自伏，為戰中勝<a class="t" id="t0723a12"></a>也。<a class="t" id="t0723a13"></a></p>
<blockquote class="gatha">
<p><a class="verse-num-sc" id="verse-num-sc590"></a> <a class="vagga-gatha-num-sc" id="vagga-gatha-num-sc24.4"></a>自勝為上，　　如彼眾生，<br>
自降之士，<a class="t" id="t0723a14"></a>　　眾行具足。<a class="t" id="t0723a15"></a></p>
</blockquote>
<p><a class="t-linehead" id="t-linehead0723a15"></a>自勝為上者，夫人在世，能自降伏精神不錯，<a class="t" id="t0723a16"></a>復為天、龍、鬼神、揵沓和、阿須倫、迦留羅、旃陀羅<a class="t" id="t0723a17"></a>所見供養，天魔波旬雖統六天，亦不能得其<a class="t" id="t0723a18"></a>便，是故說曰，自勝為上也。如彼眾生者，如<a class="t" id="t0723a19"></a>彼修行人，既自慕學，復能使人執行，此心<a class="t" id="t0723a20"></a>內不興垢外塵不入，乃應淨清無為處，是故<a class="t" id="t0723a21"></a>說曰，如彼眾生也。自降之士，眾行具足者，人<a class="t" id="t0723a22"></a>有十名號亦不同，或言眾生，我人壽命有形<a class="t" id="t0723a23"></a>之類，皆名眾生，如斯之輩能自降伏不生外<a class="t" id="t0723a24"></a>想，實諦第一義，無形不可見，欲求無為道者，<a class="t" id="t0723a25"></a>念自降伏，不生十八本，持不漏諸界，斯亦復<a class="t" id="t0723a26"></a>名自降之士。諸根具足，功德備具，隨時行道<a class="t" id="t0723a27"></a>不失時節，是故說曰，自降之士，眾行具足也。<a class="t" id="t0723a28"></a></p>
<blockquote class="gatha">
<p><a class="verse-num-sc" id="verse-num-sc591"></a> <a class="vagga-gatha-num-sc" id="vagga-gatha-num-sc24.5"></a>非天犍沓和，　　非魔及梵天，<a class="t" id="t0723a29"></a><br>
棄勝最為上，　　如智慧比丘。<a class="t" id="t0723b01"></a></p>
</blockquote>
<p><a class="t-linehead" id="t-linehead0723b01"></a>非天犍沓和，非魔及梵天者，或有世人祭祠<a class="t" id="t0723b02"></a>諸天欲求恩福，或事犍沓和修其淨行，或事<a class="t" id="t0723b03"></a>魔天望得豪尊，或事梵天謂天為道，外道異<a class="t" id="t0723b04"></a>學心想梵天，眾生根本皆由梵天而生，以是<a class="t" id="t0723b05"></a>之故事於梵天。如來說曰：「此非真道，自既迷<a class="t" id="t0723b06"></a>惑，復使他人內於邪逕，亦非堅固不可恃怙。<a class="t" id="t0723b07"></a>所謂真正道者，智慧比丘是也。執心清淨不<a class="t" id="t0723b08"></a>漏諸結，為人說法無彼此心，意如虛空不可<a class="t" id="t0723b09"></a>沮壞，利根速疾亦不滯礙，意之所念無往不<a class="t" id="t0723b10"></a>剋。」是故說曰，非天犍沓和，非魔及梵天，棄勝<a class="t" id="t0723b11"></a>最為上，如智慧比丘也。<a class="t" id="t0723b12"></a></p>
<blockquote class="gatha">
<p><a class="verse-num-sc" id="verse-num-sc592"></a> <a class="vagga-gatha-num-sc" id="vagga-gatha-num-sc24.6"></a>先自正己，　　然後正人，<br>
夫自正者，<a class="t" id="t0723b13"></a>　　乃謂為上。<a class="t" id="t0723b14"></a></p>
</blockquote>
<p><a class="t-linehead" id="t-linehead0723b14"></a>先自正己，然後正人者，夫人修習自守為上，<a class="t" id="t0723b15"></a>晝則教誡夜則經行，孜孜汲汲終日匪懈，<a class="t" id="t0723b16"></a>然後訓誨眾生安處大道。如佛契經所說，佛<a class="t" id="t0723b17"></a>告均頭：「如人己自沒在深泥，復欲權宜拔挽<a class="t" id="t0723b18"></a>彼溺者，此事不然。猶人無戒欲得教誡前<a class="t" id="t0723b19"></a>人者，亦無此事。廣說如契經。」如器完具所<a class="t" id="t0723b20"></a>盛不漏，人神淡泊堪受深法，亦能教化一<a class="t" id="t0723b21"></a>切眾生，其聞法者莫不信樂，是故說曰，先<a class="t" id="t0723b22"></a>自正己，然後正人，夫自正者，乃謂為上也。<a class="t" id="t0723b23"></a></p>
<blockquote class="gatha">
<p><a class="verse-num-sc" id="verse-num-sc593"></a> <a class="vagga-gatha-num-sc" id="vagga-gatha-num-sc24.7"></a>先自正己，　　然後正人，<br>
夫自正者，<a class="t" id="t0723b24"></a>　　不侵智者。<a class="t" id="t0723b25"></a></p>
</blockquote>
<p><a class="t-linehead" id="t-linehead0723b25"></a>夫人習行不唐其功，畢竟其學不辭勞苦，以<a class="t" id="t0723b26"></a>己所信平等無二，懃加精進日有新業，附<a class="t" id="t0723b27"></a>近明智不親弊友。夫人有智，皆由明哲成人<a class="t" id="t0723b28"></a>之慧，非師不剋，是故說曰，不侵智者也。<a class="t" id="t0723b29"></a></p>
<blockquote class="gatha">
<p><a class="verse-num-sc" id="verse-num-sc594"></a> <a class="vagga-gatha-num-sc" id="vagga-gatha-num-sc24.8"></a>當自剋修，　　隨其教訓，<br>
己不被訓，<a class="t" id="t0723c01"></a>　　焉能訓彼。<a class="t" id="t0723c02"></a></p>
</blockquote>
<p><a class="t-linehead" id="t-linehead0723c02"></a>當自剋修，隨其教訓者，如人習行備具諸行，<a class="t" id="t0723c03"></a>戒聞施慧以自莊嚴，念定三昧盡諸有漏，然<a class="t" id="t0723c04"></a>後乃得訓誨一切，其聞法者自歸篤信不懷<a class="t" id="t0723c05"></a>狐疑。是故說曰，當自剋修，隨其教訓也。己<a class="t" id="t0723c06"></a>不被訓，焉能訓彼者，如人修學素無善師，無<a class="t" id="t0723c07"></a>有將導便致躓礙，遇善師者能自修責，必獲<a class="t" id="t0723c08"></a>所願無事不剋。猶如善御馬將，隨馬良善，<a class="t" id="t0723c09"></a>善者育養、惡者加捶，然後乃知善惡有別，<a class="t" id="t0723c10"></a>方之賢愚亦復不異，善者生天、惡者入獄，方<a class="t" id="t0723c11"></a>當經歷畢諸罪苦，其間艱難何能具宣？如<a class="t" id="t0723c12"></a>人出行必求良祐，意欲所至無願不獲。是故<a class="t" id="t0723c13"></a>說曰，當自剋修，隨其教訓，己不被訓，焉能訓<a class="t" id="t0723c14"></a>彼也。<a class="t" id="t0723c15"></a></p>
<blockquote class="gatha">
<p><a class="verse-num-sc" id="verse-num-sc595"></a> <a class="vagga-gatha-num-sc" id="vagga-gatha-num-sc24.9"></a>念自剋修，　　使彼信解，<br>
我己意專，<a class="t" id="t0723c16"></a>　　智者所習。<a class="t" id="t0723c17"></a></p>
</blockquote>
<p><a class="t-linehead" id="t-linehead0723c17"></a>念自剋修者，恒當專精使意不亂，滅十跡<a class="t" id="t0723c18"></a>行應身口意，使無數眾生莫不渴仰，遲聞所<a class="t" id="t0723c19"></a>說欲修奉行。是故說曰，念自剋修也。使彼<a class="t" id="t0723c20"></a>信解者，比丘比丘尼優婆塞優婆夷、剎利婆<a class="t" id="t0723c21"></a>羅門長者居士，聞正言教心意信樂終不違<a class="t" id="t0723c22"></a>逆，是故說曰，使彼信解也。我已意專，智者所<a class="t" id="t0723c23"></a>習者，如人習術意專乃剋，若失良師便自墜<a class="t" id="t0723c24"></a>落不能自拔，出入進止為天世人所見愛敬，<a class="t" id="t0723c25"></a>若至他方異域剎土，見者心歡終不中退。是<a class="t" id="t0723c26"></a>故說曰，我已意專，智者所習也。<a class="t" id="t0723c27"></a></p>
<blockquote class="gatha">
<p><a class="verse-num-sc" id="verse-num-sc596"></a> <a class="vagga-gatha-num-sc" id="vagga-gatha-num-sc24.10"></a>為己或為彼，　　多有不成就，<a class="t" id="t0723c28"></a><br>
其有覺此者，　　正己乃訓彼。<a class="t" id="t0723c29"></a></p>
</blockquote>
<p><a class="t-linehead" id="t-linehead0723c29"></a>為己或為彼，多有不成就者，人之習行以己<a class="t" id="t0724a01"></a>所修邪見之業，復以己智授彼使學，此則墜<a class="t" id="t0724a02"></a>墮不至無為，如復有人己身專正習正受行，<a class="t" id="t0724a03"></a>以己所見教訓前人，受者信解不唐其功。是<a class="t" id="t0724a04"></a>故說曰，為己或為彼，多有不成就也。其有覺<a class="t" id="t0724a05"></a>此者，明人所習當究本行，如佛所說，不能自<a class="t" id="t0724a06"></a>利焉能利人？習行之人當念觀察，思惟非常<a class="t" id="t0724a07"></a>苦空非身，悉解非有彼無我空，豈有身也？<a class="t" id="t0724a08"></a>是以聖人示人軌則，導以微教布見切禁。是<a class="t" id="t0724a09"></a>故說曰，其有覺此者，正己乃訓彼也。<a class="t" id="t0724a10"></a></p>
<blockquote class="gatha">
<p><a class="verse-num-sc" id="verse-num-sc597"></a> <a class="vagga-gatha-num-sc" id="vagga-gatha-num-sc24.11"></a>身全得存道，　　爾時豈容彼，<a class="t" id="t0724a11"></a><br>
已以被降伏，　　智者演其義。<a class="t" id="t0724a12"></a></p>
</blockquote>
<p><a class="t-linehead" id="t-linehead0724a12"></a>身全得存道者，由彼習行之人專精剋己，為<a class="t" id="t0724a13"></a>尊為貴為無有成，進止行來不逢凶虐，恒為<a class="t" id="t0724a14"></a>諸天世人、天龍鬼神、揵沓和、阿須倫、旃陀羅、摩<a class="t" id="t0724a15"></a>休勒，所見供養，衛護其身便不遭患。是故<a class="t" id="t0724a16"></a>說曰，身全得道存，爾時豈容彼也。已以被降<a class="t" id="t0724a17"></a>伏，智者演其義者，如人慕脩深奧之法，得<a class="t" id="t0724a18"></a>第一義越過三界，便得成就四意止、四意斷、<a class="t" id="t0724a19"></a>四神足、五根、五力、七覺意、賢聖八品道，是謂<a class="t" id="t0724a20"></a>如來甘露法門，所願者得，四事供養，衣被飲<a class="t" id="t0724a21"></a>食床臥具病瘦醫藥。是故說曰，已以被降伏，<a class="t" id="t0724a22"></a>智者演其義者也。取要言之，偈成三句，其文<a class="t" id="t0724a23"></a>一同，但益智者獲其法一句也。法謂二義：<a class="t" id="t0724a24"></a>一名字<span class="corr" title="[禮&gt;體] cf.【麗】【磧砂】">體</span>義體，第二者所謂第一義四沙門<a class="t" id="t0724a25"></a>果是也。智者得其戒，此二句也，戒有二種：<a class="t" id="t0724a26"></a>一名二百五十戒，二名無漏身戒。智者被歎<a class="t" id="t0724a27"></a>譽，此三句也。此亦二義：一者俗所歎譽，二者<a class="t" id="t0724a28"></a>為內藏所歎譽。所謂俗者，言語辯才和顏悅<a class="t" id="t0724a29"></a>色不傷人意，其聞法者歡喜承受樂聞其法。<a class="t" id="t0724b01"></a>無漏身戒者，所行不左常遇賢聖，離八不閑<a class="t" id="t0724b02"></a>處，其有見者心開意解，共相告令<span class="corr" title="[歡&gt;歎] cf.【麗】">歎</span>說其德。<a class="t" id="t0724b03"></a>智者聞其名，此四句也，或有學人，俗聞其名<a class="t" id="t0724b04"></a>道聞其名。智者獲其樂，樂有二種：俗樂、道樂。<a class="t" id="t0724b05"></a>在俗受其福德，為檀越施主所見念待，受其<a class="t" id="t0724b06"></a>供養，衣被飯食床臥具病瘦醫藥。道樂者，<a class="t" id="t0724b07"></a>受禪定福，根力覺意賢聖八道。智者獲其慧，<a class="t" id="t0724b08"></a>慧有二種：或有俗慧，或有道慧。所謂俗慧<a class="t" id="t0724b09"></a>者，分別名字眾不滯礙。所謂道慧者，得須<a class="t" id="t0724b10"></a>陀洹道、斯陀含道、阿那含道、阿羅漢道，得諸<a class="t" id="t0724b11"></a>根具足空無相願。是故說曰，智者獲其慧也。<a class="t" id="t0724b12"></a>智者獲其心，心者眾行之本，若心不正流馳<a class="t" id="t0724b13"></a>萬端，外著色聲香味細滑法，若能降伏攝心<a class="t" id="t0724b14"></a>不亂，便能成就無為道果。然彼行人服其心<a class="t" id="t0724b15"></a>意，思惟曩昔為心所惑，劫數難量經歷生死<a class="t" id="t0724b16"></a>皆由於心。然我今日覺心所為，更不造新為<a class="t" id="t0724b17"></a>心所使也。智者獲其道，眾生流轉從劫至劫<a class="t" id="t0724b18"></a>不可稱記，如契經所說，眾生入地獄者，多<a class="t" id="t0724b19"></a>於大地塵土。如我今日越過三界，以天眼觀<a class="t" id="t0724b20"></a>眾生之類，蜎飛蠕動共相傷害無有竟已，由<a class="t" id="t0724b21"></a>如陶家脚蹴輪轉成其坏器，或輪上壞者，或<a class="t" id="t0724b22"></a>在地壞者，或入陶壞者，人亦如是，是故學<a class="t" id="t0724b23"></a>人當念慕修。又復引經：「吾以天眼觀眾生，<a class="t" id="t0724b24"></a>生天者如爪上土，蓋不足言。」是故說曰，智<a class="t" id="t0724b25"></a>者獲其道，處天久遊觀。若有眾生久生天者，<a class="t" id="t0724b26"></a>勝後生天三事。何謂三事？一者天壽，二者天<a class="t" id="t0724b27"></a>色，三者福祿。是故說曰，處天久遊觀也。處<a class="t" id="t0724b28"></a>天久受福，共相娛樂視東忘西，是故說曰，處<a class="t" id="t0724b29"></a>天久受福也。處在宗族中如日貫雲，出為父<a class="t" id="t0724c01"></a>母兄弟姊妹中外所見愛敬，斷諸一切縛，<a class="t" id="t0724c02"></a>盡能斷一切，諸結使永盡無餘，縛著愛染悉<a class="t" id="t0724c03"></a>皆除棄，是故說曰，盡能斷一切，諸結使處憂。<a class="t" id="t0724c04"></a>不己憂心解是非解知無常，恩愛別離世之<a class="t" id="t0724c05"></a>常法，有樂必苦生當有死，不生則無，死豈可<a class="t" id="t0724c06"></a>避，以是義推，憂為是誰？樂所從來？是故說曰，<a class="t" id="t0724c07"></a>處憂無憂心，如死灰澹然。無為盡滅一切惡<a class="t" id="t0724c08"></a>趣，所已惡趣者，地獄餓鬼畜生，邊地夷狄<a class="t" id="t0724c09"></a>之中，亦名惡趣。是故說曰，滅一切惡趣也。<a class="t" id="t0724c10"></a>脫一切苦惱，脫八苦根，生苦、老苦、病苦、死苦、<a class="t" id="t0724c11"></a>怨憎會苦、恩愛別離苦、所欲不得苦，取要言<a class="t" id="t0724c12"></a>之五盛陰苦。行者於中脫此眾苦，泥洹為第<a class="t" id="t0724c13"></a>一，無為無作無有眾變，是故名為泥洹也<a class="t" id="t0724c14"></a><span class="t-note">（我品第二十四竟）</span>。<a class="t" id="t0724c15"></a></p>
<p><span class="t-juanname">出曜經卷第二十一</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
