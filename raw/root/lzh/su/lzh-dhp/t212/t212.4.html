<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.4">
<article>
<div class="hgroup">
<p class="division">出曜經</p>
<h1>◎無放逸品第四上</h1>
</div>
<blockquote class="gatha">
<p><a class="verse-num-sc" id="verse-num-sc170"></a> <a class="vagga-gatha-num-sc" id="vagga-gatha-num-sc4.1"></a><a class="t" id="t0636c29"></a>戒為甘露道，　　放逸為死徑，<a class="t" id="t0637a01"></a><br>
不貪則不死，　　失道為自喪。<a class="t" id="t0637a02"></a></p>
</blockquote>
<p><a class="t-linehead" id="t-linehead0637a02"></a>戒為甘露道者，不放逸人雖死亦不為死。昔<a class="t" id="t0637a03"></a>一比丘行滿德充，六時行道無毫釐減失，初<a class="t" id="t0637a04"></a>夜中夜後夜精懃汲汲斯須不惓。如是經久，<a class="t" id="t0637a05"></a>胸滿結氣得心痛患，眾醫療治竟不除差便<a class="t" id="t0637a06"></a>忽命終。有一優婆塞聰明高才無事不知，到<a class="t" id="t0637a07"></a>比丘僧中而說此偈，學禪修定者，雖身變敗<a class="t" id="t0637a08"></a>壞，寧敗就後世，不敗令存在。何以故爾？不學<a class="t" id="t0637a09"></a>禪定者，自既不染神復不度人。何以故不自<a class="t" id="t0637a10"></a>染神？受他信施，衣被飯食床臥具病瘦醫藥，不<a class="t" id="t0637a11"></a>能消化畢其施恩，命終之後當復報償。不能濟<a class="t" id="t0637a12"></a>彼者，兼使檀越主人不得果報，不能顯揚，佛法<a class="t" id="t0637a13"></a>雖存日損日耗，大法隱沒外道熾盛。如此之<a class="t" id="t0637a14"></a>類喪法原首，是故說曰，戒為甘露道，放逸為<a class="t" id="t0637a15"></a>死徑。復重說曰，放逸為死徑者，放逸之人多<a class="t" id="t0637a16"></a>諸<span class="gaiji">愆<!--gaiji,愆,1[億-音＋（夫＊夫）],2&#x2039D;,3--></span>咎種，今世後世不善根栽。尊者馬師亦<a class="t" id="t0637a17"></a>作是說：「智者捨放逸，猶如捐毒藥，放逸多<span class="gaiji">愆<!--gaiji,愆,1[億-音＋（夫＊夫）],2&#x2039D;,3--></span><a class="t" id="t0637a18"></a>咎，今世亦後世。」智者返其原，尋究放逸本，<a class="t" id="t0637a19"></a>咄嗟放逸，如鼠溺酥瓶。昔有長者家持酥高<a class="t" id="t0637a20"></a>樓上，覆蓋不固鼠入酥瓶，晝夜飡噉不出瓶<a class="t" id="t0637a21"></a>口，身體遂長。酥既盡澌，鼠滿瓶裏，狀似酥色。<a class="t" id="t0637a22"></a>有人至長者家欲得買酥，是時長者尋樓上<a class="t" id="t0637a23"></a>取酥持著火上，鼠在瓶裏頭在於下身體在<a class="t" id="t0637a24"></a>上，便於瓶中命終，便於瓶中復化為酥。賣<a class="t" id="t0637a25"></a>與買人，得酥量取升斗，骨沈在下，髑髏脚骨<a class="t" id="t0637a26"></a>各自離解。長者見已內自思惟：「吾取酥時瓶<a class="t" id="t0637a27"></a>口無覆，必有鼠入噉食此酥。即住瓶裏不肯<a class="t" id="t0637a28"></a>出外，酥盡鼠死事必爾耳。」長者復念放逸多<a class="t" id="t0637a29"></a><span class="gaiji">愆<!--gaiji,愆,1[億-音＋（夫＊夫）],2&#x2039D;,3--></span>，其事如是。道俗不異，俗不異者，其事云何？<a class="t" id="t0637b01"></a>慳貪不施、不持禁戒、不修八關齋法，歲三月<a class="t" id="t0637b02"></a>六恒不奉持，雖處於世無益於道，死就後世，<a class="t" id="t0637b03"></a>神受殃痛墮惡趣八不閑處，受諸苦惱不可<a class="t" id="t0637b04"></a>稱計，此是俗之放逸眾惱如是。云何道之放<a class="t" id="t0637b05"></a>逸？於是學道之人，外猗法服內懷姦宄，亦<a class="t" id="t0637b06"></a>復不修習經典承事受正教，不念禪定思惟<a class="t" id="t0637b07"></a>戒律，唐勞其功不獲其報，於現身中不獲果<a class="t" id="t0637b08"></a>證，於後世方更積行，是故說放逸為死徑也。<a class="t" id="t0637b09"></a>不貪則不死者，雖死亦不言死。何以故？不放<a class="t" id="t0637b10"></a>逸人，遷神生天受福無量，延壽無敗心猛不<a class="t" id="t0637b11"></a>惑，亦不中夭無失命之憂，是故說曰，不貪則<a class="t" id="t0637b12"></a>不死。失道為自喪者，習放逸行，不慮前後中<a class="t" id="t0637b13"></a>間之惡，不習善壽如聖賢壽，述非自是不從<a class="t" id="t0637b14"></a>人諫，謂已所行真正餘者不真，不以智慧以<a class="t" id="t0637b15"></a>自營命，是故說曰，失道為自喪也。<a class="t" id="t0637b16"></a></p>
<blockquote class="gatha">
<p><a class="verse-num-sc" id="verse-num-sc171"></a> <a class="vagga-gatha-num-sc" id="vagga-gatha-num-sc4.2"></a>慧智守道勝，　　終不為放逸，<a class="t" id="t0637b17"></a><br>
不貪致歡喜，　　從是得道樂。<a class="t" id="t0637b18"></a></p>
</blockquote>
<p><a class="t-linehead" id="t-linehead0637b18"></a>慧智守道勝者，於諸功德最勝最上，智者自<a class="t" id="t0637b19"></a>修身，無復缺漏善，能分別諸趣諸道，智者聰<a class="t" id="t0637b20"></a>明無有愚惑，常為天人所見歎譽，增益諸佛<a class="t" id="t0637b21"></a>正法不斷，是故說曰，慧智守道勝也。終不為<a class="t" id="t0637b22"></a>放逸者，已離於放逸更不造故，心悅意歡，於<a class="t" id="t0637b23"></a>諸善法心無厭足，是故說曰，終不為放逸也。<a class="t" id="t0637b24"></a>不貪致歡喜，從是得道樂者，賢聖道者無放<a class="t" id="t0637b25"></a>逸行，習本因緣盡，不復樂生處在三有，是故<a class="t" id="t0637b26"></a>說曰，從是得道樂。<a class="t" id="t0637b27"></a></p>
<blockquote class="gatha">
<p><a class="verse-num-sc" id="verse-num-sc172"></a> <a class="vagga-gatha-num-sc" id="vagga-gatha-num-sc4.3"></a>常當惟念道，　　自強守正行，<a class="t" id="t0637b28"></a><br>
健者得度世，　　吉祥無有上。<a class="t" id="t0637b29"></a></p>
</blockquote>
<p><a class="t-linehead" id="t-linehead0637b29"></a>常當惟念道者，夫坐禪者從朝至夜、從夜至<a class="t" id="t0637c01"></a>朝，係念在前心無錯誤，從初至後、從後至初，<a class="t" id="t0637c02"></a>思惟惡露此人身中不淨之觀，是故說曰，常<a class="t" id="t0637c03"></a>當惟念道也。自強守正行者，意常勇猛心不<a class="t" id="t0637c04"></a>中悔越度生死，未獲者獲、未得者得、未得證<a class="t" id="t0637c05"></a>者疾令得證，是故說曰，自強守正行。健者得<a class="t" id="t0637c06"></a>度世者，所謂諸佛世尊及佛弟子，堅住正法<a class="t" id="t0637c07"></a>心難沮壞，除諸惡法不淨之行，漸近泥洹永<a class="t" id="t0637c08"></a>寂安隱，是故說曰，健者得度世也。吉祥無有<a class="t" id="t0637c09"></a>上者，如來所化吉無不利所行吉祥，皆悉降<a class="t" id="t0637c10"></a>伏外道異學，一切生死謂不吉祥憂惱萬端，<a class="t" id="t0637c11"></a>如輪行轍初無停息。過是上者，更無有法出<a class="t" id="t0637c12"></a>此法者，是故說曰，吉祥無有上也。<a class="t" id="t0637c13"></a></p>
<p><a class="t-linehead" id="t-linehead0637c13"></a>放逸如自禁，能却之為賢，已昇智慧堂，去危<a class="t" id="t0637c14"></a>而即安，明智觀於愚，譬如山與地，是故捨憍<a class="t" id="t0637c15"></a>慢，智者習明慧。是故捨憍慢者，有目之士<a class="t" id="t0637c16"></a>觀放逸行非真非有不可恃怙，是故說曰，當念<a class="t" id="t0637c17"></a>捨放逸。所謂<span class="corr" title="[知&gt;智] cf.【麗】">智</span>者，不由他受，應對無外不稟<a class="t" id="t0637c18"></a>受他相色即覺，是謂為<span class="corr" title="[知&gt;智] cf.【麗】">智</span>。意性捷疾觸事能報，<a class="t" id="t0637c19"></a>內雖博學外現諮受，是故說曰，智者習明慧。<a class="t" id="t0637c20"></a>昔尊者大目揵連躬自度二弟子初出家學道，<a class="t" id="t0637c21"></a>一者從澥浣家出，二者從鐵作家出。時，大目<a class="t" id="t0637c22"></a>揵連漸教二人曰：「先告鐵師當習此禪法，<a class="t" id="t0637c23"></a>善念思惟不淨惡露觀。」次告浣衣者曰：「汝今<a class="t" id="t0637c24"></a>習安般守意。」此二人等晝夜精懃所願不果，<a class="t" id="t0637c25"></a>經十二年不能得之。時，尊者舍利弗知彼二<a class="t" id="t0637c26"></a>人所願不獲，語目連曰：「汝訓弟子不以正行，<a class="t" id="t0637c27"></a>訓當用法乃訓放逸，汝今未了應時法行。此<a class="t" id="t0637c28"></a>浣衣出家者，當以說不淨觀，所以然者，其人<a class="t" id="t0637c29"></a>意淨意潔來久，若當聞說不淨觀者，心即解<a class="t" id="t0638a01"></a>脫無所罣礙。復當與彼鐵作比丘者，教訓以<a class="t" id="t0638a02"></a>安般守意，所以然者，其人恒習手執韛囊了<a class="t" id="t0638a03"></a>氣多少，然後心意乃得悟覺。」時，目揵連隨舍<a class="t" id="t0638a04"></a>利弗語訓二弟子，即得開悟。是故說曰，放逸<a class="t" id="t0638a05"></a>如自禁，能却之為賢。以昇智慧堂者，諸賢聖<a class="t" id="t0638a06"></a>得昇此堂者，觀諸凡夫行人如野草木，以大慈<a class="t" id="t0638a07"></a>心廣潤無外，猶如人間豪族堂舍，庶民所<span class="corr" title="[羡&gt;羨]">羨</span>。<a class="t" id="t0638a08"></a>諸賢聖等亦復如是，昇賢聖堂，觀諸眾生所<a class="t" id="t0638a09"></a>習非真，憂念眾生未脫其苦習著放逸，或於<a class="t" id="t0638a10"></a>智慧放逸者，心在於禪意習於禪，隨師教誡<a class="t" id="t0638a11"></a>不違其訓，是謂智慧放逸也。方知不習禪者<a class="t" id="t0638a12"></a>無由得度，是故說曰，去危而即安。明智觀於<a class="t" id="t0638a13"></a>愚，譬如山與地，猶如有人登高山上，遍觀下<a class="t" id="t0638a14"></a>人無不照見，下人觀上而無所覩。愚者與賢<a class="t" id="t0638a15"></a>亦復如是，愚心迷固不能解了，要由賢聖乃<a class="t" id="t0638a16"></a>得開悟。</p>
<p><a class="t-linehead" id="t-linehead0638a16"></a>發行不放逸，約己自調心，慧能作<a class="t" id="t0638a17"></a>錠明，不反入冥淵。發行不放逸者，發行用心<a class="t" id="t0638a18"></a>不惓，雖復發行意怯弱者不為發行，但有勇<a class="t" id="t0638a19"></a>猛所願必果，是故說曰發行。不放逸者，心雖<a class="t" id="t0638a20"></a>精懃猶有放逸，不能成辦無上道果，是故說<a class="t" id="t0638a21"></a>曰，不放逸也。約己自調心者，約己者，戒具清<a class="t" id="t0638a22"></a>淨，調心者，執意不亂終無邪念。是故說曰，約<a class="t" id="t0638a23"></a>己自調心。慧能作錠明者，處在彈指之間成<a class="t" id="t0638a24"></a>辦四事。云何四事？除去無明，燒五陰形，然生<a class="t" id="t0638a25"></a>脂膏，永滅愛本。猶如慧明彈指之頃，成此四<a class="t" id="t0638a26"></a>事亦復如是，成辦四事除去無明，燒五陰形，<a class="t" id="t0638a27"></a>然生脂膏，永滅愛本。賢聖道明亦復如是，彈<a class="t" id="t0638a28"></a>指之頃成辦四事，除去無明，然生脂膏，永滅<a class="t" id="t0638a29"></a>愛本，燒五陰形。不為愚者所屈，以其成就賢<a class="t" id="t0638b01"></a>聖道明故，以有道明，眾邪外道，不能傾動其<a class="t" id="t0638b02"></a>心，是故說曰，不反入冥淵也。<a class="t" id="t0638b03"></a></p>
<p><span class="t-juanname">◎出曜經卷第五</span></p>
<div class="suttainfo" id="juan6">
<p><span class="t-juanname">出曜經卷第六</span>　<a class="t" id="t0638b04"></a><a class="t" id="t0638b05"></a><a class="t" id="t0638b06"></a><a class="t" id="t0638b07"></a><a class="t" id="t0638b08"></a><br>
<span class="t-byline">姚秦涼州沙門竺佛念譯</span><a class="t" id="t0638b09"></a>◎無放逸品第四下<a class="t" id="t0638b10"></a></p>
</div>
<blockquote class="gatha">
<p><a class="verse-num-sc" id="verse-num-sc173"></a> <a class="vagga-gatha-num-sc" id="vagga-gatha-num-sc4.4"></a>正念常興起，　　行淨惡易滅，<a class="t" id="t0638b11"></a><br>
自制以法壽，　　不犯善名增。<a class="t" id="t0638b12"></a></p>
</blockquote>
<p><a class="t-linehead" id="t-linehead0638b12"></a>正念常興起者，或有行人興起想念，所欲為<a class="t" id="t0638b13"></a>事則不成辦。尊者童子辯說曰：「意念施設事，<a class="t" id="t0638b14"></a>心悔則不辦，識猛專一念，何願而不得？」彼<a class="t" id="t0638b15"></a>修行人亦復如是，心但念善身不行者不至<a class="t" id="t0638b16"></a>彼岸，是故說曰，正念常興起也。行淨惡易滅<a class="t" id="t0638b17"></a>者，身行清淨口行清淨意行清淨。何者不淨<a class="t" id="t0638b18"></a>者？四顛倒是，無常謂有常是一顛倒，苦謂曰<a class="t" id="t0638b19"></a>樂是二倒，不淨謂淨是三倒，無我謂我是四<a class="t" id="t0638b20"></a>倒，與此四倒不相應者是謂為淨，是故說曰，<a class="t" id="t0638b21"></a>行淨惡易滅。諸結使盡身體清涼而無熱惱，<a class="t" id="t0638b22"></a>亦名為惡滅。自制以法壽者，所以言制者，制<a class="t" id="t0638b23"></a>身口意，以法養壽非為非法，以法求壽非為<a class="t" id="t0638b24"></a>非法，是故說曰，自制以法壽也。不犯善名增<a class="t" id="t0638b25"></a>者，名稱聞於八表，德量徹于十方，其有聞者<a class="t" id="t0638b26"></a>莫不篤信承受其教者，是故說曰，不犯善名<a class="t" id="t0638b27"></a>增也。<a class="t" id="t0638b28"></a></p>
<blockquote class="gatha">
<p><a class="verse-num-sc" id="verse-num-sc174"></a> <a class="vagga-gatha-num-sc" id="vagga-gatha-num-sc4.5"></a>專意莫放逸，　　習意能仁戒，<a class="t" id="t0638b29"></a><br>
終無愁憂苦，　　亂念得休息。<a class="t" id="t0638c01"></a></p>
</blockquote>
<p><a class="t-linehead" id="t-linehead0638c01"></a>專意莫放逸者，夫欲習行意極熾盛者，於禁<a class="t" id="t0638c02"></a>法中復有缺漏。昔佛世尊弟子二十億耳比<a class="t" id="t0638c03"></a>丘自說教誡曰：「諸佛世尊弟子之中，勇猛精<a class="t" id="t0638c04"></a>進者吾為上首，然我於無漏法中心未解脫。<a class="t" id="t0638c05"></a>若我先祖父母，財業居產不可稱計，我今學<a class="t" id="t0638c06"></a>道而不剋獲，宜還歸家捨三法衣，修於俗法<a class="t" id="t0638c07"></a>五樂自娛廣施貧乏，修戒精進何為自苦不<a class="t" id="t0638c08"></a>果我願。」爾時世尊以天耳徹聽清淨無有瑕<a class="t" id="t0638c09"></a>穢，聞彼二十億耳比丘欲得還家修白衣行，<a class="t" id="t0638c10"></a>即從祇洹沒至億耳比丘所，問比丘曰：「云何<a class="t" id="t0638c11"></a>二十億耳！汝發此念又自陳說：『諸佛世尊弟<a class="t" id="t0638c12"></a>子之中，勇猛精進吾為上首，然我於無漏法<a class="t" id="t0638c13"></a>中心未解脫。然我先祖父母，財業居產不可<a class="t" id="t0638c14"></a>稱計，我今學道而不剋獲，宜還歸家捨三法<a class="t" id="t0638c15"></a>服，修於俗法五樂自娛廣施貧乏，修戒精進<a class="t" id="t0638c16"></a>何為自苦乃至於斯？』汝審有是語乎？」對曰：「如<a class="t" id="t0638c17"></a>是世尊！」佛告二十億耳比丘曰：「我今問汝內<a class="t" id="t0638c18"></a>法之義，一一報吾。云何二十億耳！汝本在家<a class="t" id="t0638c19"></a>時善調琴，琴與歌和、歌與琴和，聲響一類乃<a class="t" id="t0638c20"></a>成其曲不乎？」對曰：「爾也。世尊！」「云何二十億耳！<a class="t" id="t0638c21"></a>若琴絃急緩者，為成曲不乎？」對曰：「不也。世尊！」<a class="t" id="t0638c22"></a>「云何二十億耳！若琴絃不急不緩，為成曲不<a class="t" id="t0638c23"></a>乎？」對曰：「如是。世尊！」世尊告曰：「修行比丘勇猛<a class="t" id="t0638c24"></a>精進便生慢怠，若懈怠不精懃者復生懶惰，<a class="t" id="t0638c25"></a>是故汝今亦莫極精懃亦莫懈怠，處中行道<a class="t" id="t0638c26"></a>乃成其果，有漏心便得解脫。」爾時世尊說此<a class="t" id="t0638c27"></a>語已，便從座起而去。爾時尊者二十億在閑<a class="t" id="t0638c28"></a>靜處專念思惟自感懇惻，所以族姓子剃除<a class="t" id="t0638c29"></a>鬚髮著三法衣，出家學道修無上法，盡有漏<a class="t" id="t0639a01"></a>成無漏，於無餘泥洹得阿羅漢。是故說曰，專<a class="t" id="t0639a02"></a>意不放逸也。習意能仁戒者，能仁者諸世尊，<a class="t" id="t0639a03"></a>所謂戒者，二百五十戒。威儀內禁、諸佛訓誨一<a class="t" id="t0639a04"></a>句一義，盡為禁律盡為戒，當習是捨是、當離<a class="t" id="t0639a05"></a>是就是，是故說習意能仁戒。終無愁憂苦<a class="t" id="t0639a06"></a>者，夫修行人內心懈怠不修無上道法，深著<a class="t" id="t0639a07"></a>世累不離於俗，故生愁憂。復次，違法失禁，<a class="t" id="t0639a08"></a>亦生愁憂。復次，行人受他信施貪餮無厭，亦<a class="t" id="t0639a09"></a>不諷誦坐禪定意，不修念道德，亦不教化佐<a class="t" id="t0639a10"></a>助眾事，如此之人便生愁憂。何者無愁憂？<a class="t" id="t0639a11"></a>所謂五根得力於禪法無所缺損，便得越次<a class="t" id="t0639a12"></a>至無為境，入無憂堂寂然快樂，是故說曰，終<a class="t" id="t0639a13"></a>無愁憂苦也。亂念得休息者，所謂休息，永滅<a class="t" id="t0639a14"></a>不起，亦無生滅著斷，諸有熱惱陰持入病吟<a class="t" id="t0639a15"></a>而不起，由善習定乃至無憂之室專念不亂，<a class="t" id="t0639a16"></a>恒有善念與善因緣，是故說曰，亂念得休息<a class="t" id="t0639a17"></a>也。<a class="t" id="t0639a18"></a></p>
<blockquote class="gatha">
<p><a class="verse-num-sc" id="verse-num-sc175"></a> <a class="vagga-gatha-num-sc" id="vagga-gatha-num-sc4.6"></a>不親卑漏法，　　不與放逸會，<a class="t" id="t0639a19"></a><br>
不種邪見根，　　不於世長惡。<a class="t" id="t0639a20"></a></p>
</blockquote>
<p><a class="t-linehead" id="t-linehead0639a20"></a>不親卑漏法者，卑漏法者何者是？一切諸結、<a class="t" id="t0639a21"></a>一切諸惡行、一切邪見、一切顛倒。若有眾生<a class="t" id="t0639a22"></a>親近如斯法者便具眾惡，是故智者不當親<a class="t" id="t0639a23"></a>近，亦莫與從事，亦莫與談對言語，亦莫與坐<a class="t" id="t0639a24"></a>起行步，常當遠離如避火災，是故說曰，不親<a class="t" id="t0639a25"></a>卑漏法。不與放逸會者，夫放逸人所修行業<a class="t" id="t0639a26"></a>動生患禍，以惡知識為徒侶，以十惡法以為<a class="t" id="t0639a27"></a>援助，實非親欵，像如朋友，佯涕墮淚謀圖<a class="t" id="t0639a28"></a>其罪，辭為甘美內如劍戟。如此放逸之人，常<a class="t" id="t0639a29"></a>當遠離不與從事，先甘後苦聖人不習，是故<a class="t" id="t0639b01"></a>說曰，不與放逸會。不種邪見根者，夫邪見之<a class="t" id="t0639b02"></a>為病其事萬端，如契經所說，無今世後世，亦<a class="t" id="t0639b03"></a>無父母世，無羅漢等得道者，捨佛真言隨俗<a class="t" id="t0639b04"></a>美辭，造立詩頌虛稱詐逸。行不合已捨本就<a class="t" id="t0639b05"></a>末，離實居詐所習顛倒，云佛世尊、辟支佛、阿羅<a class="t" id="t0639b06"></a>漢、阿那含、斯陀含、須陀洹非真非有，謗毀六<a class="t" id="t0639b07"></a>度稱言非行，如斯之比最為邪見。何以故爾？<a class="t" id="t0639b08"></a>謂真非真謂不真是真。佛在世時神口說曰：<a class="t" id="t0639b09"></a>「愚癡之人，不應受者而受，反見誹謗云何<a class="t" id="t0639b10"></a>言非？自陷於淵，復墮他於深淵中，諸天世人<a class="t" id="t0639b11"></a>不致其敬。若習外道異學符書呪術鎮壓、求<a class="t" id="t0639b12"></a>覓良日役使鬼神幻現奇術，如此輩事皆為<a class="t" id="t0639b13"></a>邪術，有目之士不當修習也。」佛譬喻說，猶有<a class="t" id="t0639b14"></a>人須蛇食噉，處處求索之乃剋蛇，以手捉<a class="t" id="t0639b15"></a>尾，蛇反螫手，毒遍身體忽便無常，皆由其人<a class="t" id="t0639b16"></a>不巧捉蛇故以喪其命。今此愚人亦復如是，<a class="t" id="t0639b17"></a>以非為真以真為非，是故說曰，不種邪見根<a class="t" id="t0639b18"></a>也。不於世長惡者，所謂世者有三。云何為<a class="t" id="t0639b19"></a>三？一者眾生世，二者陰世，三者三界世。眾生<a class="t" id="t0639b20"></a>世者，一足二足四足乃至眾多足，有色無色、<a class="t" id="t0639b21"></a>有想無想、亦非想非不想，是謂眾生世。陰世<a class="t" id="t0639b22"></a>者，欲界色界五盛陰，無色界四陰，是謂陰世。<a class="t" id="t0639b23"></a>三界世者，三千大千至無邊界，復從一起數<a class="t" id="t0639b24"></a>至三千大千世界，是謂三界世。若有眾生習<a class="t" id="t0639b25"></a>邪見者，便長於世生諸穢惡，長地獄世餓鬼<a class="t" id="t0639b26"></a>世畜生世；不種邪見根者，不與此三世從事。<a class="t" id="t0639b27"></a>是故說曰，不於世長惡也。<a class="t" id="t0639b28"></a></p>
<blockquote class="gatha">
<p><a class="verse-num-sc" id="verse-num-sc176"></a> <a class="vagga-gatha-num-sc" id="vagga-gatha-num-sc4.7"></a>正見增上道，　　世俗智所察，<a class="t" id="t0639b29"></a><br>
更於百千生，　　終不墮惡道。<a class="t" id="t0639c01"></a></p>
</blockquote>
<p><a class="t-linehead" id="t-linehead0639c01"></a>正見增上道者，諸有分別邪見根原永捨離<a class="t" id="t0639c02"></a>之，正使前人化作佛形其人前立，演說顛倒<a class="t" id="t0639c03"></a>謂為正法，持心堅固終不承受。何以故爾？以<a class="t" id="t0639c04"></a>其正見難沮壞故，正使弊魔波旬及諸幻士，<a class="t" id="t0639c05"></a>化若干變來恐善男子，不能移動其心，倍修<a class="t" id="t0639c06"></a>正見意不移易，此是世俗正見非第一義，是<a class="t" id="t0639c07"></a>故說曰，正見增上道，世俗智所察也。於百千<a class="t" id="t0639c08"></a>生者，如佛所說，吾未曾見行正見人，於百千<a class="t" id="t0639c09"></a>生墮惡趣者，吾未聞也。所生之處賢聖相遇，<a class="t" id="t0639c10"></a>亦不墮地獄餓鬼畜生中。是故說曰，於百千<a class="t" id="t0639c11"></a>生終不墮惡道。<a class="t" id="t0639c12"></a></p>
<blockquote class="gatha">
<p><a class="verse-num-sc" id="verse-num-sc177"></a> <a class="vagga-gatha-num-sc" id="vagga-gatha-num-sc4.8"></a>修習放逸人，　　愚人所狎習，<a class="t" id="t0639c13"></a><br>
定則不放逸，　　如財主守藏。<a class="t" id="t0639c14"></a></p>
</blockquote>
<p><a class="t-linehead" id="t-linehead0639c14"></a>修習放逸人者，執意迷固不順正理，謂己所<a class="t" id="t0639c15"></a>行是、彼所行非，親近翫習周而復始，如獲重<a class="t" id="t0639c16"></a>寶不能捨離，是故說曰，修習放逸人也。愚人<a class="t" id="t0639c17"></a>所狎習者，猶如愚憃小兒，亦不別真偽白黑，<a class="t" id="t0639c18"></a>所不應捉者便捉，何者是火毒蛇也？定則無<a class="t" id="t0639c19"></a>放逸者，禪定攝思內外清徹，經七大、七禪睡、<a class="t" id="t0639c20"></a>禪毱法杖撿心坐禪，隨時進趣不失禪法。云<a class="t" id="t0639c21"></a>何名定？所謂定者，意不退還日進不却，三七<a class="t" id="t0639c22"></a>二十一日寂然無想。大七者，七七四十九日，<a class="t" id="t0639c23"></a>於中精勤意不錯亂，便得禪定。意亂失次，復<a class="t" id="t0639c24"></a>從一始至七大。七禪睡者，以珂著頭上，以繩<a class="t" id="t0639c25"></a>屬耳，睡則自寤。禪策者，禪師手執禪策伺，<a class="t" id="t0639c26"></a>於睡者以毱往擊，得策轉擊餘者，用自覺<a class="t" id="t0639c27"></a>寤。法杖，復以杖寤於餘者，展轉相寤求<a class="t" id="t0639c28"></a>於禪定。是故說曰，定則無放逸也。如財主守<a class="t" id="t0639c29"></a>藏者，彼守藏者，彼禪定比丘守護不捨，設有<a class="t" id="t0640a01"></a>錯亂尋攝其心。彼守藏主亦復如是，尋時瞻<a class="t" id="t0640a02"></a>候伺察庫藏，七珍雜寶、眾物牛羊、僕財奴婢、金<a class="t" id="t0640a03"></a>銀珍寶、車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙之屬、真珠虎珀，尋時瞻候<a class="t" id="t0640a04"></a>不使漏失。是故說曰，<span class="corr" title="[&gt;如] cf.【麗】">如</span>財主守藏也。</p>
<p><a class="t-linehead" id="t-linehead0640a04"></a>修習放逸<a class="t" id="t0640a05"></a>人，愚人所狎習，定則無放逸，便能盡有漏。便<a class="t" id="t0640a06"></a>能盡有漏者，彼修行人內自思惟：「有漏之病<a class="t" id="t0640a07"></a>多諸<span class="gaiji">愆<!--gaiji,愆,1[億-音＋（夫＊夫）],2&#x2039D;,3--></span>咎，漏諸結使布在三處，欲界色界無<a class="t" id="t0640a08"></a>色界，我緣此<span class="gaiji">愆<!--gaiji,愆,1[億-音＋（夫＊夫）],2&#x2039D;,3--></span>縛著生死，實見欺誑不至究<a class="t" id="t0640a09"></a>竟，我今方宜要當捐棄。現者使盡未來未生，<a class="t" id="t0640a10"></a>亦不造新，復不習故。」是故說曰，便能盡有漏<a class="t" id="t0640a11"></a>也。</p>
<p><a class="t-linehead" id="t-linehead0640a11"></a>莫貪莫好爭，亦莫嗜欲樂，思念不放逸，<a class="t" id="t0640a12"></a>可以獲大安。莫貪莫好爭者，不習放逸亦不<a class="t" id="t0640a13"></a>與俱，見有習者心不好樂，復勸進人使離放<a class="t" id="t0640a14"></a>逸亦不親近，是故說曰，莫貪莫好爭也。亦莫<a class="t" id="t0640a15"></a>嗜欲樂，外道異學歎說欲樂，異學自說欲為<a class="t" id="t0640a16"></a>鮮淨清淨無瑕，當共食欲使諸根充足，習欲<a class="t" id="t0640a17"></a>無罪，以穢法為淨。所以然者？有形之人非欲<a class="t" id="t0640a18"></a>不生者，無欲者豈有我乎？如來說曰：「此非真<a class="t" id="t0640a19"></a>義，當共毀呰，何復歎譽？所以然者，為欲謂母<a class="t" id="t0640a20"></a>主生欲樂。」是故說曰，亦莫嗜欲樂也。思念不<a class="t" id="t0640a21"></a>放逸，可以獲大安，盡脫出諸結使，恬然歡樂，<a class="t" id="t0640a22"></a>國王大臣長者居士，積財巨億恣心自娛謂<a class="t" id="t0640a23"></a>為受樂無窮，此習非安之法，當時甘心後必<a class="t" id="t0640a24"></a>受苦，求出無期實為嶮危。一切諸使永盡無<a class="t" id="t0640a25"></a>餘者，是為乃獲大安者。不可移動，更不涉歷<a class="t" id="t0640a26"></a>四境之難，以三達六通，雖有神足不能移安<a class="t" id="t0640a27"></a>使至危嶮。是故說曰，可以獲大安也。<a class="t" id="t0640a28"></a></p>
<blockquote class="gatha">
<p><a class="verse-num-sc" id="verse-num-sc178"></a> <a class="vagga-gatha-num-sc" id="vagga-gatha-num-sc4.9"></a>不為時自恣，　　能制漏得盡，<a class="t" id="t0640a29"></a><br>
自恣魔得便，　　如師子搏鹿。<a class="t" id="t0640b01"></a></p>
</blockquote>
<p><a class="t-linehead" id="t-linehead0640b01"></a>昔佛在舍衛國祇樹給孤獨園。爾時世尊告<a class="t" id="t0640b02"></a>諸比丘：「未得盡有漏，莫有所恃。」此偈亦說不<a class="t" id="t0640b03"></a>為時自恣，長養四大如虺同居。汝今比丘當<a class="t" id="t0640b04"></a>念精勤求離牢獄，何緣放逸永失道栽？死<a class="t" id="t0640b05"></a>經無數苦多樂少，云何於中復興塵勞？生死<a class="t" id="t0640b06"></a>熾然無迴避處，云何於中仍興放逸？是故說<a class="t" id="t0640b07"></a>曰，不為時自恣。能制漏得盡者，汝等雖得須<a class="t" id="t0640b08"></a>陀洹果、斯陀含果，諸漏未盡欲愛未澌，雖不<a class="t" id="t0640b09"></a>入地獄畜生餓鬼，欲未盡者未可有所恃怙，<a class="t" id="t0640b10"></a>猶有大畏存在。何者？魔是也。弊魔波旬晝夜<a class="t" id="t0640b11"></a>伺察人短，世間放逸，心懷踊躍追逐人後使<a class="t" id="t0640b12"></a>人退轉。是故說曰，自恣魔得便。如師子搏鹿，<a class="t" id="t0640b13"></a>猶鹿母初乳，兒小逐母東西，戀其子不能遠<a class="t" id="t0640b14"></a>逝。時師子獸王審知鹿母不能離子，時往搏<a class="t" id="t0640b15"></a>撮，鹿母子俱喪。所以然者，以其鹿母戀其子<a class="t" id="t0640b16"></a>故，師子得便。欲未盡者亦復如是，聞此切教<a class="t" id="t0640b17"></a>生厭患，觀諸法如幻如化，在閑靜之處靜寂<a class="t" id="t0640b18"></a>思惟志不移易，欲愛心盡無復塵染，欲愛盡<a class="t" id="t0640b19"></a>得阿那含道，即復前進亦不中悔，共相率勵<a class="t" id="t0640b20"></a>精究苦原，盡諸縛著逮漏盡通得阿羅漢。是<a class="t" id="t0640b21"></a>故說曰，不為時自恣，能制漏得盡，自恣魔得便，<a class="t" id="t0640b22"></a>如師子搏鹿也。<a class="t" id="t0640b23"></a></p>
<blockquote class="gatha">
<p><a class="verse-num-sc" id="verse-num-sc179"></a> <a class="vagga-gatha-num-sc" id="vagga-gatha-num-sc4.10"></a>放逸有四事，　　好犯他人婦，<a class="t" id="t0640b24"></a><br>
危嶮非福利，　　毀三婬妷四。<a class="t" id="t0640b25"></a></p>
</blockquote>
<p><a class="t-linehead" id="t-linehead0640b25"></a>放逸有四事者，著欲之人所遊居處，心常悅<a class="t" id="t0640b26"></a>習畜以寶用；明者觀察以為穢漏不獲其德，<a class="t" id="t0640b27"></a>臥則不安好喜罵詈。地獄為四事，好犯他<a class="t" id="t0640b28"></a>婦者，眾惡不可計，今身亦後身，現世為人所<a class="t" id="t0640b29"></a>見憎嫉。云何現身為人所憎？所以為人所憎<a class="t" id="t0640c01"></a>者，或為王法所拘，或為夫主所捉，或閉在牢<a class="t" id="t0640c02"></a>獄，榜笞萬端拷掠荼毒其惱無數，身壞命終<a class="t" id="t0640c03"></a>生劍樹地獄中。罪人在獄，見劍樹上有端正<a class="t" id="t0640c04"></a>婦女，顏貌殊特像如天女，時諸罪人見彼女<a class="t" id="t0640c05"></a>端正無雙，心歡意樂欲與情通，相率上劍樹<a class="t" id="t0640c06"></a>枝下垂，刺壞身體毒痛難計，欲至不至；諸端<a class="t" id="t0640c07"></a>正女忽然在地，罪人遙見諸女在地，復懷歡<a class="t" id="t0640c08"></a>喜復緣樹下，劍枝逆刺，破碎身體肉盡骨存，<a class="t" id="t0640c09"></a>高聲喚呼求死不得，罪苦未畢復還生肉，皆<a class="t" id="t0640c10"></a>由貪婬致此苦毒，如此經歷數千億萬歲，受<a class="t" id="t0640c11"></a>此毒痛亦不命終，要盡罪。貪婬人獄其事如<a class="t" id="t0640c12"></a>是。若復貪婬之人墮畜生中，或有時節婬起，<a class="t" id="t0640c13"></a>或無時節婬起，婬有時節，眾生輩雖犯於婬<a class="t" id="t0640c14"></a>不犯他妻，婬意偏少不大慇懃。婬起或無時<a class="t" id="t0640c15"></a>節眾生者，在人間時婬意偏多犯他婦女，今<a class="t" id="t0640c16"></a>為畜生欲意甚多，以是之故婬無時<span class="corr" title="[飾&gt;節]">節</span>。生在<a class="t" id="t0640c17"></a>畜生受罪如是。貪婬眾生墮餓鬼中，為婬妷<a class="t" id="t0640c18"></a>故共相征伐，乃至阿須倫與諸天共爭皆由貪<a class="t" id="t0640c19"></a>婬。犯他妻婦生餓鬼中受罪如此。貪婬之人<a class="t" id="t0640c20"></a>生人中者，己婦妻女姦婬無度，遊蕩自恣不<a class="t" id="t0640c21"></a>可禁止。若復強犯越法婬妷，或尊或卑不避<a class="t" id="t0640c22"></a>親疎，雖得為人亦無男根，或有兩形或無形<a class="t" id="t0640c23"></a>者，或有一形亦不成就。如此婬妷之類，皆由<a class="t" id="t0640c24"></a>犯婬無高下故。貪婬之人若生為天，遭五災<a class="t" id="t0640c25"></a>疫瑞應之變，己天王女與他娛樂，天子見已<a class="t" id="t0640c26"></a>內懷憂慼如被火然，我身猶婬玉女離索，心<a class="t" id="t0640c27"></a>意熾然生不善念，於彼命終生地獄中。斯由<a class="t" id="t0640c28"></a>不福利行生五道中，隨形受苦其罪不同。是<a class="t" id="t0640c29"></a>故說曰，危嶮非福利也。毀三婬妷四者，是時<a class="t" id="t0641a01"></a>婬妷之人恒懷懼心，知犯婬罪重沒命不<a class="t" id="t0641a02"></a>改，具三口意罵詈惡言，或婬妷之人先不與<a class="t" id="t0641a03"></a>女人相識，往便犯之為女人所罵，或與女人<a class="t" id="t0641a04"></a>相識先有言語，夫主見者夫主所罵。是故說<a class="t" id="t0641a05"></a>曰，毀辱罵詈三。地獄四也，入地獄中役使罪<a class="t" id="t0641a06"></a>人其事非一，是故說曰，地獄為四也。<a class="t" id="t0641a07"></a></p>
<blockquote class="gatha">
<p><a class="verse-num-sc" id="verse-num-sc180"></a> <a class="vagga-gatha-num-sc" id="vagga-gatha-num-sc4.11"></a>不福利墮惡，　　畏而畏樂寡，<a class="t" id="t0641a08"></a><br>
王法重罪加，　　制意離他妻。<a class="t" id="t0641a09"></a></p>
</blockquote>
<p><a class="t-linehead" id="t-linehead0641a09"></a>不福利墮惡者，所趣惡道，餓鬼畜生地獄道，<a class="t" id="t0641a10"></a>受苦無量。畏而畏樂寡者，今出其事。昔阿育<a class="t" id="t0641a11"></a>王弟善容，出城遊獵入深山中，見諸梵志裸<a class="t" id="t0641a12"></a>形暴露以求神仙，勞神苦體望獲梵福，服食<a class="t" id="t0641a13"></a>樹葉，其精進意勇猛者，日服一葉，劣軟弱<a class="t" id="t0641a14"></a>日服七葉，或有服六五四三二一。食七葉者<a class="t" id="t0641a15"></a>服七合水，六者六合，五合三二一亦復如是。<a class="t" id="t0641a16"></a>若不得水七過吸風，六者六吸五者五吸，四<a class="t" id="t0641a17"></a>三二一亦復如是。其中梵志或臥荊棘刺或臥<a class="t" id="t0641a18"></a>灰土，或臥石上或臥於杵。王弟善容問梵志<a class="t" id="t0641a19"></a>曰：「汝等在此行道，何患最盛？」梵志報曰：「王子<a class="t" id="t0641a20"></a>當知！在此行道更無餘患，唯有群鹿至此兩<a class="t" id="t0641a21"></a>兩合同，我等欲意即時熾盛不能禁制。」王子<a class="t" id="t0641a22"></a>聞已尋生惡念：「此等梵志勞形苦體日曝火<a class="t" id="t0641a23"></a>炙，命根危嶮如有如無，猶尚婬欲不悉除盡；<a class="t" id="t0641a24"></a>沙門釋種子服食甘美，在好床坐著好衣裳<a class="t" id="t0641a25"></a>者，香華自熏，豈得無婬妷意乎？」阿育王聞<a class="t" id="t0641a26"></a>弟論議，即懷憂慼：「吾有一弟與福同俱，云何<a class="t" id="t0641a27"></a>反更生邪見心？我當方宜除其惡念，備受其<a class="t" id="t0641a28"></a>報罪我不少。」即入宮裏勅諸伎從，各自莊嚴<a class="t" id="t0641a29"></a>至善容王子所共相娛樂，豫勅大臣：「吾有所<a class="t" id="t0641b01"></a>圖，若我勅卿殺善容王子者，卿便諫我：『須待<a class="t" id="t0641b02"></a>七日隨王殺之。』」時諸侍女即往娛樂未經時<a class="t" id="t0641b03"></a>頃，王躬自往語弟王子：「何為將吾伎女妻妾<a class="t" id="t0641b04"></a>恣意自娛？」奮赫威怒以輪擲空，召諸大臣即<a class="t" id="t0641b05"></a>告之曰：「卿等知不？吾未衰老，亦無外寇強敵<a class="t" id="t0641b06"></a>來侵境者，吾亦曾聞古昔諸賢有此諺言：『夫<a class="t" id="t0641b07"></a>人有福四海歸伏，福盡德薄肘腋叛離。』如<a class="t" id="t0641b08"></a>我目察未有斯變，然我弟善容誘吾伎女妻<a class="t" id="t0641b09"></a>妾，縱情自恣事露如是，復有我乎？汝等將詣<a class="t" id="t0641b10"></a>市殺之。」諸臣諫曰：「唯願大王！聽微臣言。王今<a class="t" id="t0641b11"></a>唯有此一弟，又少子息無繼嗣者，願聽七日<a class="t" id="t0641b12"></a>奉順王命。」時王默然聽臣所諫，王復寬恩勅<a class="t" id="t0641b13"></a>語諸臣：「今聽王子著吾服飾，天冠威容如吾不<a class="t" id="t0641b14"></a>異，內吾宮裏作倡伎樂共娛樂之。」復勅一臣：<a class="t" id="t0641b15"></a>「自今日始著鎧持仗手拔利劍，往語善容王<a class="t" id="t0641b16"></a>子曰：『王子知不？期七日終正爾當到，努力開<a class="t" id="t0641b17"></a>割五樂自娛，今不自恣，死後用悔無益。』」一日<a class="t" id="t0641b18"></a>適過，臣復往語：「餘有六日。」如是次第乃至<a class="t" id="t0641b19"></a>一日，臣往白言：「王子當知六日已過，唯明一<a class="t" id="t0641b20"></a>日當就於死，努力恣情五樂自娛。」至七日到<a class="t" id="t0641b21"></a>王遣使喚：「云何王子？七日之中意志自由快<a class="t" id="t0641b22"></a>樂不乎？」弟報王曰：「大王當知！不見不聞。」王<a class="t" id="t0641b23"></a>問弟曰：「著吾服飾入吾宮殿，眾伎自娛食以<a class="t" id="t0641b24"></a>甘美，何以面欺不見不聞？」弟白王曰：「應死之<a class="t" id="t0641b25"></a>人，雖未命絕與死無異，豈當有情著於五樂、<a class="t" id="t0641b26"></a>遊意服飾間耶？」王告弟曰：「咄愚所啟汝今一<a class="t" id="t0641b27"></a>身憂慮百端，一身斷滅不容食息，況沙門釋<a class="t" id="t0641b28"></a>種子憂念三世？一身死壞復受一身，億百千<a class="t" id="t0641b29"></a>世身身有苦，追憶彼惱心意熾然。或復自憶<a class="t" id="t0641c01"></a>入地獄中受苦無量，雖出為人與他走使，或<a class="t" id="t0641c02"></a>生貧家衣食窮乏。念此辛酸故出家為道，求<a class="t" id="t0641c03"></a>於無為度世之要，設不精勤當復更歷劫數<a class="t" id="t0641c04"></a>之難。」是時王子前白王言：「今聞王教乃得開<a class="t" id="t0641c05"></a>悟，生老病死實可厭患，愁憂苦惱流轉不息，<a class="t" id="t0641c06"></a>唯願大王見聽為道，謹慎善修梵行。」王告弟<a class="t" id="t0641c07"></a>曰：「宜知是時。」即辭王出家得為沙門，奉師教<a class="t" id="t0641c08"></a>誡晝夜不息，次獲證得須陀洹果、阿羅漢果，<a class="t" id="t0641c09"></a>六<span class="corr" title="[道&gt;通] cf.【麗】">通</span>清徹無所罣礙。是故說曰，畏而畏樂寡<a class="t" id="t0641c10"></a>也。王法重罪加者，時彼貪婬之人恒行穢濁，<a class="t" id="t0641c11"></a>王法所加，所有財產盡沒於官，髠笞榜拷毒<a class="t" id="t0641c12"></a>痛無量，或閉在牢獄經年不出，加以五繫鞭<a class="t" id="t0641c13"></a>杖日加，瘡痍膿血臭穢難近，蠅蟲噆螫避無<a class="t" id="t0641c14"></a>處所，臥大小便求死不得，斯由婬妷不淨之<a class="t" id="t0641c15"></a>行，死入地獄求出甚難。<a class="t" id="t0641c16"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
