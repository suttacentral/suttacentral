<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t66">
<article>
<div class="hgroup mirror"><h1 class="mirror-row"><span class="mirror-left latin">T66</span>
<span class="mirror-right">佛說魔嬈亂經</span></h1></div>　<a class="t" id="t0864b01"></a><a class="t" id="t0864b02"></a><p class="suttainfo"><span class="t-juanname">佛說魔嬈亂經</span><br><a class="t" id="t0864b03"></a><a class="t" id="t0864b04"></a>
<span class="t-byline">失譯人名附後漢錄</span></p><a class="t" id="t0864b05"></a>
<p><a class="t-linehead" id="t-linehead0864b05"></a>聞如是：</p>
<p>一時，婆伽婆在跋祇尸牧摩鼻量鹿野<a class="t" id="t0864b06"></a>園中。彼時，尊者大目乾連，為世尊作窟，時<a class="t" id="t0864b07"></a>露地彷徉，教授令作。彼時，魔波旬自化其身<a class="t" id="t0864b08"></a>令微小，入尊者目乾連腹中。彼時目乾連，<a class="t" id="t0864b09"></a>便作是念：「何以故？我腹便重，猶若食豆，我寧<a class="t" id="t0864b10"></a>可如其像三昧正受，以三昧意，自觀己腹。」於是<a class="t" id="t0864b11"></a>尊者大目乾連，離彷徉處，至經行，捶敷尼<a class="t" id="t0864b12"></a>師壇，結跏趺坐。於是尊者大目乾連，即如<a class="t" id="t0864b13"></a>其像三昧正受，以三昧意，自觀己腹。彼尊者大<a class="t" id="t0864b14"></a>目乾連，即便知之，此魔波旬，入我腹中。於<a class="t" id="t0864b15"></a>是尊者大目乾連，還從三昧起，告魔波旬曰：<a class="t" id="t0864b16"></a>「汝波旬還出！汝波旬還出！莫觸<span class="corr" title="[饒&gt;嬈] cf.【麗】">嬈</span>如來及如<a class="t" id="t0864b17"></a>來弟子，莫於長夜遭無量苦，無義饒益。」</p>
<p><a class="t-linehead" id="t-linehead0864b17"></a>於是<a class="t" id="t0864b18"></a>魔波旬，便作是念：「此沙門亦不知不見，而<a class="t" id="t0864b19"></a>作此言：『汝，波旬！出！汝，波旬！出！莫觸嬈如來<a class="t" id="t0864b20"></a>及如來弟子，莫於長夜遭無量苦，無義饒益。』<a class="t" id="t0864b21"></a>謂彼世尊，有如是力，如是有所能，彼世尊猶<a class="t" id="t0864b22"></a>不能知我見我，況復弟子，能知能見？是事不<a class="t" id="t0864b23"></a>然！」</p>
<p><a class="t-linehead" id="t-linehead0864b23"></a>「汝波旬！汝所念，我亦知之。汝所作念：『沙門<a class="t" id="t0864b24"></a>不知不見，而作此言：「波旬！出！波旬！出！莫觸嬈<a class="t" id="t0864b25"></a>如來及如來弟子，莫於長夜遭無量苦，無義<a class="t" id="t0864b26"></a>饒益。」謂彼世尊，有如是力，如是有所能，彼猶<a class="t" id="t0864b27"></a>不能知我見我，況復弟子，能知見我？是事不<a class="t" id="t0864b28"></a>然！』」</p>
<p><a class="t-linehead" id="t-linehead0864b28"></a>於是魔波旬，復作是念：「此沙門為知見我，<a class="t" id="t0864b29"></a>而作此言：『汝，波旬！出！汝，波旬！出！莫觸嬈如來<a class="t" id="t0864c01"></a>及如來弟子，莫於長夜遭無量苦，無義饒益。』」<a class="t" id="t0864c02"></a>於是魔波旬，即從尊者大目乾連口中出，便<a class="t" id="t0864c03"></a>在前立。</p>
<p><a class="t-linehead" id="t-linehead0864c03"></a>彼魔波旬，却住一面已，尊者大目乾<a class="t" id="t0864c04"></a>連，告波旬曰：「波旬！昔過去世有如來，名拘<a class="t" id="t0864c05"></a>樓孫無所著、等正覺。我在彼時，亦為觸嬈魔。<a class="t" id="t0864c06"></a>我有妹名迦羅，汝是彼子。汝波旬！當以此知，<a class="t" id="t0864c07"></a>汝是我妹子。彼拘樓孫如來、無所著、等正覺，<a class="t" id="t0864c08"></a>魔波旬有弟子，名毗樓<span class="t-note">（音聲）</span>薩若，最上最賢，勝<a class="t" id="t0864c09"></a>諸弟子。何以故，波旬而令尊者毗樓，字為毗<a class="t" id="t0864c10"></a>樓薩若？波旬！此尊者毗樓者，住梵天上，能以<a class="t" id="t0864c11"></a><span class="corr" title="[香&gt;音] cf.【麗】">音</span>聲，滿千世界，無有弟子與此等者、與聲等<a class="t" id="t0864c12"></a>者，無相似者，謂能說法。此波旬以是故，而令<a class="t" id="t0864c13"></a>尊者毗樓，名曰毗樓薩若。此波旬以何方便，<a class="t" id="t0864c14"></a>令彼名薩若字曰薩若？此波旬名薩若者，彼<a class="t" id="t0864c15"></a>依村城住，早起著衣服持衣鉢，詣村城乞食，<a class="t" id="t0864c16"></a>自護其身，諸根具足，意念常定。彼詣村城乞<a class="t" id="t0864c17"></a>食已，中後而還，舉衣鉢澡浴其足，舉尼師壇，<a class="t" id="t0864c18"></a>著右肩上，若至靜處、若至樹下、若至空處，依<a class="t" id="t0864c19"></a>敷尼師壇，結跏趺坐，輕舉速疾，入想知滅正<a class="t" id="t0864c20"></a>受。彼中牧羊人，若見牧牛人，或擔薪人，或行<a class="t" id="t0864c21"></a>路人，若見彼速疾入想知滅正受，見已作是<a class="t" id="t0864c22"></a>念：『此沙門，坐此靜處今命終，我等寧可以乾<a class="t" id="t0864c23"></a>草木牛糞，若敷碎草木，積覆其身，然火當還。』<a class="t" id="t0864c24"></a>彼牧羊人、牧牛人、擔薪人、行路人，以乾草木，<a class="t" id="t0864c25"></a>若敷碎草木，積覆其身，然火已，離而還。於是<a class="t" id="t0864c26"></a>尊者薩若，過夜已從三昧起，輕舉速疾收拭<a class="t" id="t0864c27"></a>其衣，依城村住。彼晨起著衣服，與衣鉢俱，詣<a class="t" id="t0864c28"></a>城村乞食，自能護身，具足諸根，意念常定。若<a class="t" id="t0864c29"></a>彼所見，牧羊人、牧牛人、擔薪人、行路人，見<a class="t" id="t0865a01"></a>已作是念：『此沙門在他靜處而命終，我等以<a class="t" id="t0865a02"></a>乾草木牛糞，若敷碎草木，積覆其身，然火已<a class="t" id="t0865a03"></a>離而還。而今此尊者，還復命存。』此波旬，以是<a class="t" id="t0865a04"></a>方便故，名為薩若，字曰薩若<span class="t-note">（還生）</span>。</p>
<p><a class="t-linehead" id="t-linehead0865a04"></a>「於是度數<a class="t" id="t0865a05"></a><span class="t-note">（弊也）</span>簸提旬<span class="t-note">（惡也常波）</span>作是念：『此剃頭沙門，以黑纏形，<a class="t" id="t0865a06"></a>彼與禪俱，與禪相應，常行於禪。猶若驢常荷<a class="t" id="t0865a07"></a>擔，繫在櫪上，或不得麥，禪而禪，與禪相應，<a class="t" id="t0865a08"></a>常行於禪。如是剃頭沙門，以黑纏形，或與禪<a class="t" id="t0865a09"></a>俱，與禪相應，行禪。猶若猫子，在於鼠穴前，<a class="t" id="t0865a10"></a>而欲捕鼠在中，禪而禪，與禪相應，行於禪。如<a class="t" id="t0865a11"></a>是此剃頭沙門，以黑纏形，常與禪俱，與禪相<a class="t" id="t0865a12"></a>應，常行禪。猶若<span class="corr" title="[猶若&gt;] cf.【麗】"></span>鵂狐在空牆上，在中捕<a class="t" id="t0865a13"></a>鼠，禪而禪，與禪相應，常行禪。如是此剃頭沙<a class="t" id="t0865a14"></a>門，以黑纏形，常與禪俱，與禪相應，常行禪。猶<a class="t" id="t0865a15"></a>若鵁在水岸上，伺魚於中，禪而禪。如是此<a class="t" id="t0865a16"></a>剃頭沙門，以黑纏形，與禪相應，禪而禪。此云<a class="t" id="t0865a17"></a>何名為禪？為何所禪？為是何禪？或亂或忘或<a class="t" id="t0865a18"></a>不定，我亦不見來，亦不見去，亦不見住，亦不<a class="t" id="t0865a19"></a>見終，亦不見生，我寧可為婆羅門居士說。如<a class="t" id="t0865a20"></a>是此沙門，精進當罵之，當打，當說非，當恚<a class="t" id="t0865a21"></a>之，若少多罵打，瞋恚說其非。若意有異者，此<a class="t" id="t0865a22"></a>惡魔求其便、索其便，或得其便，或得其因緣。』<a class="t" id="t0865a23"></a>此魔波旬為弊魔，而向婆羅門居士：『彼沙門<a class="t" id="t0865a24"></a>精進，當罵之說其非，當瞋恚之。彼精進沙門，<a class="t" id="t0865a25"></a>當以木打之，當以石擲，或以杖撾，或破彼精<a class="t" id="t0865a26"></a>進沙門頭，或裂衣壞鉢。』謂彼時婆羅門居士<a class="t" id="t0865a27"></a>命終，彼因彼緣，身壞死，生惡趣泥犁中。生彼<a class="t" id="t0865a28"></a>已，作是念：『今已受此苦，更或能復劇是處，<a class="t" id="t0865a29"></a>而我於精進沙門，發於邪。』</p>
<p><a class="t-linehead" id="t-linehead0865a29"></a>「於是波旬，取拘樓<a class="t" id="t0865b01"></a>孫如來、無所著、等正覺弟子，破其頭，壞其鉢，<a class="t" id="t0865b02"></a>裂其衣，便往至拘樓孫如來、無所著、等正覺<a class="t" id="t0865b03"></a>所。</p>
<p><a class="t-linehead" id="t-linehead0865b03"></a>「彼時拘樓孫如來、無所著、等正覺，在無量<a class="t" id="t0865b04"></a>百千眾前圍遶，而為說法。拘樓孫如來、無所<a class="t" id="t0865b05"></a>著、等正覺，遙見弟子，頭被打破，衣鉢被裂，<a class="t" id="t0865b06"></a>從遠而來。見已告諸比丘：『汝諸比丘！當見此<a class="t" id="t0865b07"></a>比丘，為弊魔向婆羅門居士說：「汝當取精進<a class="t" id="t0865b08"></a>沙門，罵之撾打，當瞋恚少多撾打，瞋恚意或<a class="t" id="t0865b09"></a>能有若干。」而此弊魔，求其便，索其因緣，求其<a class="t" id="t0865b10"></a>因緣，得其因緣。汝諸比丘！當與慈俱滿一方<a class="t" id="t0865b11"></a>已正受住，如是二三四上下一切諸方意與<a class="t" id="t0865b12"></a>慈俱，無怨無二無恚，極廣極大，無量極分別，<a class="t" id="t0865b13"></a>滿一切諸方已正受住。如是，意與悲、喜、護俱，<a class="t" id="t0865b14"></a>滿一切諸方已正受住，當令弊魔求其便，索其<a class="t" id="t0865b15"></a>因緣，不得其便，不得其因緣。』於是波旬，向<a class="t" id="t0865b16"></a>拘樓孫如來、無所著、等正覺弟子，說如此言：<a class="t" id="t0865b17"></a>『彼與慈俱，滿一方已正受住，如是二三四上<a class="t" id="t0865b18"></a>下一切諸方意與慈俱，無怨無二無恚，極廣極<a class="t" id="t0865b19"></a>大，無量極分別，滿諸方已正受住。如是，意與<a class="t" id="t0865b20"></a>悲、喜、護俱，滿一切諸方已正受住。謂彼惡魔求<a class="t" id="t0865b21"></a>其便，索其因緣，不能得其便，不能得其因緣。』<a class="t" id="t0865b22"></a>於是波旬弊魔作是念：『我以此方便，不能得<a class="t" id="t0865b23"></a>此沙門便，不能得此沙門其因緣，我寧可向<a class="t" id="t0865b24"></a>婆羅門居士說：「汝當取此精進沙門，當恭敬<a class="t" id="t0865b25"></a>承事禮事供養。」少多供養承事禮事已，若意<a class="t" id="t0865b26"></a>有異，而彼弊魔，求其便、索其便，索其因緣，得<a class="t" id="t0865b27"></a>其便，得其因緣。』此弊魔<span class="corr" title="[&gt;波] cf.【麗】">波</span>旬，向居士婆羅門說：<a class="t" id="t0865b28"></a>『彼精進沙門！當供養，當承事禮事。』令婆羅門<a class="t" id="t0865b29"></a>居士，脫衣敷地，而作是言：『令此精進沙門，當<a class="t" id="t0865c01"></a>蹈上行，精進沙門當遊上行。此精進沙門，為<a class="t" id="t0865c02"></a>極苦行，當令我等於長夜得義饒益。』令婆羅<a class="t" id="t0865c03"></a>門居士，自洗其髮，以敷著地，而作是言：『精進<a class="t" id="t0865c04"></a>沙門！當蹈上行。精進沙門！當遊上行。此精進<a class="t" id="t0865c05"></a>沙門，為極苦行，當令我等於長夜得義饒益。』<a class="t" id="t0865c06"></a>當令婆羅門居士，手執囊種種滿中，而作是<a class="t" id="t0865c07"></a>言：『唯願諸賢！當取此隨所用之。當令我等長<a class="t" id="t0865c08"></a>夜得義饒益。』令婆羅門居士信樂，為彼精進<a class="t" id="t0865c09"></a>沙門，自以手牽，將入己家，隨所欲施：『唯願諸<a class="t" id="t0865c10"></a>賢！當取此施，隨所用之，當令我等長夜得義<a class="t" id="t0865c11"></a>饒益。』彼時婆羅門居士命終，彼因彼緣，身壞<a class="t" id="t0865c12"></a>死，生善處天上，生於彼已，便作是念：『我等此<a class="t" id="t0865c13"></a>樂，無過於是，我等因向精進沙門有等見故。』<a class="t" id="t0865c14"></a>於是波旬為拘樓孫如來、無所著、等正覺弟<a class="t" id="t0865c15"></a>子，供養恭敬，承事禮事，便至拘樓孫如來、無<a class="t" id="t0865c16"></a>所著、等正覺弟子所。</p>
<p><a class="t-linehead" id="t-linehead0865c16"></a>「彼時拘樓孫如來、無所<a class="t" id="t0865c17"></a>著、等正覺，於無量百千眾在前圍繞，而為說<a class="t" id="t0865c18"></a>法。拘樓孫如來、無所著、等正覺，遙見弟子，他<a class="t" id="t0865c19"></a>所供養恭敬、承事禮事，從遠而來。見已告諸<a class="t" id="t0865c20"></a>比丘：『汝諸比丘見不？此弊魔波旬！向婆羅門<a class="t" id="t0865c21"></a>居士說：「當供養恭敬，承事禮事，恭敬彼精進<a class="t" id="t0865c22"></a>沙門。」少多恭敬承事禮事供養，意若有異，彼<a class="t" id="t0865c23"></a>弊魔波旬，求其便，索其因緣，得其便，得其因<a class="t" id="t0865c24"></a>緣。汝諸比丘！當於一切行，見無常住，當見<a class="t" id="t0865c25"></a>盡，當見離，當見滅，當見止，當見止住處。而<a class="t" id="t0865c26"></a>令弊魔波旬，求其便，索其因緣，不得其便，不<a class="t" id="t0865c27"></a>得其因緣。』彼波旬，為拘樓孫如來、無所著、等<a class="t" id="t0865c28"></a>正覺弟子，說如此言：『此一切行，見無常住、見<a class="t" id="t0865c29"></a>盡、見離、見滅、見止住處。彼弊魔波旬，求其便，<a class="t" id="t0866a01"></a>索其因緣，不能得便，不得其因緣。』</p>
<p><a class="t-linehead" id="t-linehead0866a01"></a>「於是弊魔<a class="t" id="t0866a02"></a>波旬，便作是念：『我以此方便，不能得精進沙<a class="t" id="t0866a03"></a>門便，不能得其因緣。我寧可化作年少小兒<a class="t" id="t0866a04"></a>童男形像，住他道邊。手執大木，當用擊尊者<a class="t" id="t0866a05"></a>毗樓首，破令血流。』彼時拘樓孫如來、無所著、<a class="t" id="t0866a06"></a>等正覺，依城村住，晨起著衣服持衣鉢，欲詣<a class="t" id="t0866a07"></a>城村乞食，及尊者毗樓，隨<span class="corr" title="[後&gt;從] cf.【麗】">從</span>比丘。於是弊魔，<a class="t" id="t0866a08"></a>在他處化作年少小兒童男形像已，在他道<a class="t" id="t0866a09"></a>邊，手執大木，用擊尊者毗樓首，令血流。於<a class="t" id="t0866a10"></a>是尊者毗樓被擊，首破流血，隨從拘樓孫如<a class="t" id="t0866a11"></a>來、無所著、等正覺後。於是拘樓孫如來、無所<a class="t" id="t0866a12"></a>著、等正覺至村已，以一切身力，右旋顧視而<a class="t" id="t0866a13"></a>視，不恐不怖，不驚不懅，而觀諸方。拘樓孫如<a class="t" id="t0866a14"></a>來、無所著、等正覺，見尊者毘樓被擊，首破血<a class="t" id="t0866a15"></a>流，從後而來，見已說言：『此弊魔為非，為無厭<a class="t" id="t0866a16"></a>足。』</p>
<p><a class="t-linehead" id="t-linehead0866a16"></a>「復次，波旬！拘樓孫如來、無所著、等正覺，說<a class="t" id="t0866a17"></a>言未竟，彼時弊魔，即以其身，墮大泥犁中。彼<a class="t" id="t0866a18"></a>波旬，在大泥犁中，具有四事，無樂六更，身現<a class="t" id="t0866a19"></a>受痛，鉤鎖鎖之。謂彼地獄獄卒，便至弊魔所，<a class="t" id="t0866a20"></a>到已作是言：『汝若此鎖解者，汝當知我在地<a class="t" id="t0866a21"></a>獄中，以滿百歲在地獄中。』彼時魔波旬，便恐<a class="t" id="t0866a22"></a>怖身毛皆竪。」</p>
<p><a class="t-linehead" id="t-linehead0866a22"></a>尊者大目乾連，即時說偈曰：</p><a class="t" id="t0866a23"></a><blockquote class="gatha">
<p>「云何止地獄，　　而令惡在中，<a class="t" id="t0866a24"></a><br>
犯佛婆羅門，　　及犯此比丘。<a class="t" id="t0866a25"></a><br>
名阿鼻泥犁，　　而令惡止中，<a class="t" id="t0866a26"></a><br>
犯佛婆羅門，　　及犯此比丘。<a class="t" id="t0866a27"></a><br>
鎖解則為百，　　在中受苦痛，<a class="t" id="t0866a28"></a><br>
在阿鼻泥犁，　　令惡止其中。<a class="t" id="t0866a29"></a><br>
若有不知者，　　比丘佛弟子，<a class="t" id="t0866b01"></a><br>
如是受此苦，　　當受黑之報。<a class="t" id="t0866b02"></a><br>
在於園觀中，　　及此地眾生，<a class="t" id="t0866b03"></a><br>
不種食秔米，　　當生北拘牢。<a class="t" id="t0866b04"></a><br>
極大須彌山，　　親近於解脫，<a class="t" id="t0866b05"></a><br>
自能分別者，　　身則行念持。<a class="t" id="t0866b06"></a><br>
彼山止泉中，　　常住於此劫，<a class="t" id="t0866b07"></a><br>
其形如金色，　　光明靡不照。<a class="t" id="t0866b08"></a><br>
作眾諸伎樂，　　是釋樂所遊，<a class="t" id="t0866b09"></a><br>
彼亦有二俱，　　在前而恭敬。<a class="t" id="t0866b10"></a><br>
若釋在前行，　　升此高堂上，<a class="t" id="t0866b11"></a><br>
見釋所從來，　　各各自娛樂。<a class="t" id="t0866b12"></a><br>
若見比丘來，　　還顧有羞恥，<a class="t" id="t0866b13"></a><br>
若有升堂上，　　則能問比丘。<a class="t" id="t0866b14"></a><br>
當知有此魔，　　愛盡得解脫，<a class="t" id="t0866b15"></a><br>
當為比丘記，　　聞說當如是。<a class="t" id="t0866b16"></a><br>
拘翼我知汝，　　愛盡得解脫，<a class="t" id="t0866b17"></a><br>
聞說智慧記，　　釋得歡喜樂。<a class="t" id="t0866b18"></a><br>
比丘多作行，　　當為更說此，<a class="t" id="t0866b19"></a><br>
若有升此堂，　　釋者能致問。<a class="t" id="t0866b20"></a><br>
云何名為堂，　　汝釋在其上？<a class="t" id="t0866b21"></a><br>
汝釋我當記，　　此名受報處。<a class="t" id="t0866b22"></a><br>
如是千世界，　　有此千世界，<a class="t" id="t0866b23"></a><br>
無有勝此堂，　　如是受報處。<a class="t" id="t0866b24"></a><br>
釋得自在遊，　　在中最清明，<a class="t" id="t0866b25"></a><br>
化一能為百，　　在此報堂上。<a class="t" id="t0866b26"></a><br>
釋得自在遊，　　昇在此堂上，<a class="t" id="t0866b27"></a><br>
足指能動之，　　令天眼而覩。<a class="t" id="t0866b28"></a><br>
釋得自在遊，　　昇在鹿堂上，<a class="t" id="t0866b29"></a><br>
神足能動轉，　　甚深極覆藏。<a class="t" id="t0866c01"></a><br>
難動難可轉，　　彼有琉璃地，<a class="t" id="t0866c02"></a><br>
聖之所居處，　　滑澤極柔軟。<a class="t" id="t0866c03"></a><br>
所敷極軟褥，　　言語亦柔軟，<a class="t" id="t0866c04"></a><br>
最勝今天王，　　善能作伎樂。<a class="t" id="t0866c05"></a><br>
種種若干異，　　諸天來會聚，<a class="t" id="t0866c06"></a><br>
趣向須陀洹，　　無量諸千種。<a class="t" id="t0866c07"></a><br>
及百諸那術，　　至三十三天，<a class="t" id="t0866c08"></a><br>
說法為作眼，　　彼聞此法已。<a class="t" id="t0866c09"></a><br>
信樂則然可，　　我知有此法，<a class="t" id="t0866c10"></a><br>
則名曰仙人，　　謂至梵天上。<a class="t" id="t0866c11"></a><br>
能令諸梵問，　　彼梵有此見，<a class="t" id="t0866c12"></a><br>
所見亦如前，　　常見有常住。<a class="t" id="t0866c13"></a><br>
我當為梵記，　　仙人我此見，<a class="t" id="t0866c14"></a><br>
不見不如前，　　我常有常住。<a class="t" id="t0866c15"></a><br>
我見報相應，　　梵天身在前，<a class="t" id="t0866c16"></a><br>
我今當何說，　　我常計有常。<a class="t" id="t0866c17"></a><br>
謂能知此世，　　等覺之所說，<a class="t" id="t0866c18"></a><br>
若有有所習，　　所生受其報。<a class="t" id="t0866c19"></a><br>
火無有是念，　　我當燒愚人，<a class="t" id="t0866c20"></a><br>
火燒愚人已，　　隨行則被燒。<a class="t" id="t0866c21"></a><br>
如是汝波旬，　　近於此如來，<a class="t" id="t0866c22"></a><br>
久作斯惡行，　　受報亦當久。<a class="t" id="t0866c23"></a><br>
汝魔莫厭佛，　　及莫嬈比丘，<a class="t" id="t0866c24"></a><br>
以此比丘說，　　魔在鼻量國。」<a class="t" id="t0866c25"></a><br>
鬼有憂慼念，　　目連所感勤，<a class="t" id="t0866c26"></a><br>
恐怖極恐懼，　　忽然則不現。</p>
</blockquote><a class="t" id="t0866c27"></a>
<p class="endsutta"><span class="t-juanname">佛說魔嬈亂經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
