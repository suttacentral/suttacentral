<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t71">
<article>
<div class="hgroup mirror"><h1 class="mirror-row"><span class="mirror-left latin">T71</span>
<span class="mirror-right">梵志頞波羅延問種尊經</span></h1></div>　<a class="t" id="t0876b21"></a><a class="t" id="t0876b22"></a><a class="t" id="t0876b23"></a><a class="t" id="t0876b24"></a><p class="suttainfo"><span class="t-juanname">梵志頞波羅延問種尊經</span><br><a class="t" id="t0876b25"></a><a class="t" id="t0876b26"></a>
<span class="t-byline">東晉西域三藏竺曇無蘭譯</span></p><a class="t" id="t0876b27"></a>
<p><a class="t-linehead" id="t-linehead0876b27"></a>聞如是：</p>
<p>一時，佛在舍衛國祇樹給孤獨園，時<a class="t" id="t0876b28"></a>有五百比丘俱。舍衛城中有婆羅門五百人，<a class="t" id="t0876b29"></a>五百人相將俱出城，自至其田廬，相與共坐<a class="t" id="t0876c01"></a>講議言：「本初起地上人時，皆是我曹婆羅門<a class="t" id="t0876c02"></a>種，第二種者剎利，第三種者田家，第四種者<a class="t" id="t0876c03"></a>工師，我曹種最尊。初起地上作人時，皆是我<a class="t" id="t0876c04"></a>曹種，初生時從口中出，今世人反從下出，在<a class="t" id="t0876c05"></a>天下者，我曹種為最尊。我曹種皆是第七梵<a class="t" id="t0876c06"></a>天子孫，佛反言天下一種耳，佛皆持我曹種，<a class="t" id="t0876c07"></a>與剎利、田家、工師種等。我曹種死皆上梵天，<a class="t" id="t0876c08"></a>佛反持我曹種，與凡人等，自相與議。誰能與<a class="t" id="t0876c09"></a>佛共講議分別是種者？」</p>
<p><a class="t-linehead" id="t-linehead0876c09"></a>時有婆羅門，有一子<a class="t" id="t0876c10"></a>年十五六，字頞波羅延大聖，明工書、知方來<a class="t" id="t0876c11"></a>之事，五百婆羅門中，無有能與等者，皆師事<a class="t" id="t0876c12"></a>之，能說經知天下事。頞波羅延大聖身有奇<a class="t" id="t0876c13"></a>相，諸婆羅門自共議言：「獨頞波羅延能與佛<a class="t" id="t0876c14"></a>共談，我曹皆不能與佛共談。」五百人共告頞<a class="t" id="t0876c15"></a>波羅延言：「佛以天下人為一種，我曹種與剎<a class="t" id="t0876c16"></a>利、田家、工師異，我曹種從梵天來下，生從口<a class="t" id="t0876c17"></a>出，今世人生反從下出。佛言：『天下有四種，四<a class="t" id="t0876c18"></a>種皆佳。』願頞波羅延自屈俱往與佛共講。」</p>
<p><a class="t-linehead" id="t-linehead0876c18"></a>頞<a class="t" id="t0876c19"></a>波羅延言：「佛持正道，能答應正道者，欲持婆<a class="t" id="t0876c20"></a>羅門種往，不其有持道道正也。」五百人皆言：<a class="t" id="t0876c21"></a>「我曹持頞波羅延作師，何為不往講是四種<a class="t" id="t0876c22"></a>事？」如是者再三，頞波羅延即起，與五百人俱<a class="t" id="t0876c23"></a>到佛所祇樹。</p>
<p><a class="t-linehead" id="t-linehead0876c23"></a>阿難白佛：「有婆羅門子字頞波<a class="t" id="t0876c24"></a>羅延，年十五六，所從五百長老婆羅門，來在<a class="t" id="t0876c25"></a>外。」佛言：「呼入。」阿難出，請頞波羅延入。頞波羅<a class="t" id="t0876c26"></a>延等五百人皆住，不為佛作禮，自說言：「我有<a class="t" id="t0876c27"></a>小事欲問佛。」佛言：「可坐。」頞波羅延白佛：「我欲<a class="t" id="t0876c28"></a>有所問，寧可相答？」佛言：「有所疑者便說之。」</p>
<p><a class="t-linehead" id="t-linehead0876c28"></a>頞<a class="t" id="t0876c29"></a>波羅延言：「我曹種道說與剎利、田家、工師種<a class="t" id="t0877a01"></a>異，言我曹種是梵天子孫，我曹先祖初生時<a class="t" id="t0877a02"></a>皆從口出，死皆上天。」</p>
<p><a class="t-linehead" id="t-linehead0877a02"></a>佛報言：「我經不道說異<a class="t" id="t0877a03"></a>種。若婆羅門娶剎利女，剎利女為生子；剎利<a class="t" id="t0877a04"></a>娶田家女，田家女為生子；田家娶工師女，工<a class="t" id="t0877a05"></a>師女為生子；工師娶婆羅門女，婆羅門女為<a class="t" id="t0877a06"></a>生子。」佛言：「我經中以施行為本，施行善者最<a class="t" id="t0877a07"></a>為大種，其天下尊貴者，皆施行善得耳，不以<a class="t" id="t0877a08"></a>種得也。我先世無數劫時，亦作婆羅門子，亦<a class="t" id="t0877a09"></a>作剎利子，亦作田家子，亦作工師子，自致為<a class="t" id="t0877a10"></a>王子，今身為佛。」</p>
<p><a class="t-linehead" id="t-linehead0877a10"></a>佛告頞波羅延：「我問若一事，<a class="t" id="t0877a11"></a>若如事說之。」佛言：「若見世間人善家子為人<a class="t" id="t0877a12"></a>作奴，奴反免為人作子不？」</p>
<p><a class="t-linehead" id="t-linehead0877a12"></a>頞波羅延白佛<a class="t" id="t0877a13"></a>言：「我聞月支國中有是。」</p>
<p><a class="t-linehead" id="t-linehead0877a13"></a>佛言：「是何等故？」</p>
<p>「善家<a class="t" id="t0877a14"></a>子反作奴，奴反為人作子，是奴志意施行善<a class="t" id="t0877a15"></a>故，人用作子，子作奴者，志意施行惡故，自賣<a class="t" id="t0877a16"></a>為人作奴耳。」</p>
<p><a class="t-linehead" id="t-linehead0877a16"></a>「若曹言人有種如是者，人種在<a class="t" id="t0877a17"></a>何所？」佛言：「若有婆羅門、剎利、田家、工師是四<a class="t" id="t0877a18"></a>種，甚為憙殺、憙盜、憙婬、憙兩舌、憙惡口、憙妄<a class="t" id="t0877a19"></a>言、憙讒人、喜與癡人相隨、喜瞋怒、喜祠祀。作<a class="t" id="t0877a20"></a>是行者，寧墮地獄中不？」</p>
<p><a class="t-linehead" id="t-linehead0877a20"></a>頞波羅延言：「婆羅門<a class="t" id="t0877a21"></a>種說，雖有是惡，我種最尊，是梵天子孫，生從<a class="t" id="t0877a22"></a>口出，死皆當上天。」</p>
<p><a class="t-linehead" id="t-linehead0877a22"></a>佛言：「其有婆羅門、剎利、田<a class="t" id="t0877a23"></a>家、工師種，無殺心、無盜心、無婬心、無兩舌心、<a class="t" id="t0877a24"></a>無惡口心、無妄言心，無憙讒人心、無憙隨愚<a class="t" id="t0877a25"></a>癡心，無憙瞋恚心、祠祀心，如是死者不生天<a class="t" id="t0877a26"></a>上耶？」</p>
<p><a class="t-linehead" id="t-linehead0877a26"></a>頞波羅延言：「如是，皆生天上。」</p>
<p>佛言：「若說<a class="t" id="t0877a27"></a>種類者在何所？」佛言：「人種類皆從心意識出。<a class="t" id="t0877a28"></a>心意識施行善者，生天上人間；心意識惡者，<a class="t" id="t0877a29"></a>入虫獸畜生、鬼神、地獄道中。其有婆羅門、剎<a class="t" id="t0877b01"></a>利、田家、工師種，施行惡者，同入三惡道中。如<a class="t" id="t0877b02"></a>是者，種在何所？婆羅門種施行亦有善惡，剎<a class="t" id="t0877b03"></a>利種施行亦有善惡，田家種施行亦有善惡，<a class="t" id="t0877b04"></a>工師種施行亦有善惡。若曹自說言有種，如<a class="t" id="t0877b05"></a>是種為在何所？若婆羅門持意怨是虛空，剎<a class="t" id="t0877b06"></a>利田家工師亦怨是虛空，不能中傷也，用意<a class="t" id="t0877b07"></a>言等，但婆羅門持意自貢高世間耳。婆羅門<a class="t" id="t0877b08"></a>種、剎利田家工師種，入大溪水中各自浴，垢<a class="t" id="t0877b09"></a>墮水中，寧能別知是婆羅門垢、剎利垢、田家垢、<a class="t" id="t0877b10"></a>工師垢不？」</p>
<p><a class="t-linehead" id="t-linehead0877b10"></a>頞波羅延言：「垢在大溪水中，當知<a class="t" id="t0877b11"></a>在何所。」</p>
<p><a class="t-linehead" id="t-linehead0877b11"></a>「若尚不知人垢，反言我種在天上，本<a class="t" id="t0877b12"></a>從口出，餘人從下出，我種人中最尊貴。」佛告<a class="t" id="t0877b13"></a>頞波羅延：「若國王聞某國某郡縣某聚落，有<a class="t" id="t0877b14"></a>婆羅門及子高明，有剎利及子高明，有田家<a class="t" id="t0877b15"></a>及子高明，有工師及子高明，王即徵召俱為<a class="t" id="t0877b16"></a>王臣，王豈問種類耶？其高才明達者，王即先<a class="t" id="t0877b17"></a>與好郡國。王何以不問子種類？若曹言有種<a class="t" id="t0877b18"></a>類者，為頞波羅延！若戒在何所？從諸長老坐<a class="t" id="t0877b19"></a>在長老上，是五百人，何以不責若種類、若作<a class="t" id="t0877b20"></a>師？其有婆羅門、剎利、田家、工師種及餘種，寒<a class="t" id="t0877b21"></a>時俱在大火邊，火熱不獨至一種所，溫熱皆<a class="t" id="t0877b22"></a>等耳。若有大船渡水，婆羅門、剎利、田家、工師<a class="t" id="t0877b23"></a>種俱在一船上，渡船不獨渡婆羅門種，亦<a class="t" id="t0877b24"></a>不獨<span class="corr" title="[度&gt;渡] cf.【麗】">渡</span>餘種。」</p>
<p><a class="t-linehead" id="t-linehead0877b24"></a>佛問頞波羅延：「若婆羅門、剎利、<a class="t" id="t0877b25"></a>田家、工師種亦餘種子，在母腹中，時同十月，<a class="t" id="t0877b26"></a>有增減耶？」</p>
<p><a class="t-linehead" id="t-linehead0877b26"></a>頞波羅延言：「皆十月耳，無有增<a class="t" id="t0877b27"></a>減也。」</p>
<p><a class="t-linehead" id="t-linehead0877b27"></a>「若曹何以說言我種梵天子孫，生從口<a class="t" id="t0877b28"></a>出？婆羅門種、剎利種、田家種、工師種亦餘種，<a class="t" id="t0877b29"></a>日月何以不獨照若一種？何為并照餘種？」</p>
<p><a class="t-linehead" id="t-linehead0877b29"></a>頞<a class="t" id="t0877c01"></a>波羅延言：「我種自說言勝餘種。」</p>
<p><a class="t-linehead" id="t-linehead0877c01"></a>佛告頞波羅<a class="t" id="t0877c02"></a>延：「有驢父馬母，馬為生子，名是何等？」</p>
<p><a class="t-linehead" id="t-linehead0877c02"></a>頞波羅<a class="t" id="t0877c03"></a>延言：「名騾。父亦不字為騾，母亦不字為騾。」</p>
<p><a class="t-linehead" id="t-linehead0877c03"></a>「若<a class="t" id="t0877c04"></a>何以字為騾？」</p>
<p><a class="t-linehead" id="t-linehead0877c04"></a>「我先祖呼作騾，我隨言騾。」</p>
<p>「有馬<a class="t" id="t0877c05"></a>父驢母，驢為生子，若名為何等字為駏驉？父<a class="t" id="t0877c06"></a>亦不字為駏驉，母亦不字為駏驉，若何知為<a class="t" id="t0877c07"></a>駏驉？」</p>
<p><a class="t-linehead" id="t-linehead0877c07"></a>「我先祖呼為駏驉，因隨言駏驉。」</p>
<p>「婆羅門<a class="t" id="t0877c08"></a>娶剎利女，剎利女為生子，當名為何等？當言<a class="t" id="t0877c09"></a>婆羅門種？剎利種？」</p>
<p><a class="t-linehead" id="t-linehead0877c09"></a>頞波羅延言：「不知當呼何<a class="t" id="t0877c10"></a>種？」</p>
<p><a class="t-linehead" id="t-linehead0877c10"></a>佛言：「若不自知類，何以名騾、駏驉？剎利女<a class="t" id="t0877c11"></a>為婆羅門生子，入若門中，隨若祠祀，隨若種<a class="t" id="t0877c12"></a>類，是兒然後高明，若曹當承事當出去？我曹<a class="t" id="t0877c13"></a>當承事？婆羅門娶田家女，田家女為生子，子<a class="t" id="t0877c14"></a>有殺心、有盜心、有婬心、有兩舌心、有惡口心、有<a class="t" id="t0877c15"></a>妄言心、有讒人心、有憙隨愚癡心、有瞋恚心、<a class="t" id="t0877c16"></a>有祠祀心，有是行者，若曹與相隨不？」</p>
<p><a class="t-linehead" id="t-linehead0877c16"></a>「我曹不<a class="t" id="t0877c17"></a>與相隨。子心意識施行惡，我曹當逐出，不內<a class="t" id="t0877c18"></a>我曹群輩中。」</p>
<p><a class="t-linehead" id="t-linehead0877c18"></a>佛言：「若曹自說是梵天子孫，生<a class="t" id="t0877c19"></a>從口出，死當上天。若曹但見心意識施行惡<a class="t" id="t0877c20"></a>便生相逐，何為道說種類？」</p>
<p><a class="t-linehead" id="t-linehead0877c20"></a>佛言：「若有婆羅門<a class="t" id="t0877c21"></a>種，中有不孝父母者，憙殺盜行十惡者，死當<a class="t" id="t0877c22"></a>趣何道？」</p>
<p><a class="t-linehead" id="t-linehead0877c22"></a>頞波羅延言：「心意識施行如是者，死<a class="t" id="t0877c23"></a>當入地獄中。」</p>
<p><a class="t-linehead" id="t-linehead0877c23"></a>佛言：「若曹言，我種本梵天，生從<a class="t" id="t0877c24"></a>口出，於人中最尊。何為入地獄中？」佛言：「天下<a class="t" id="t0877c25"></a>人無種類、無有常高明者。心意志善、施行好，<a class="t" id="t0877c26"></a>是為尊貴；心意、施行惡，是為下賤。」</p>
<p><a class="t-linehead" id="t-linehead0877c26"></a>頞波羅延<a class="t" id="t0877c27"></a>自思念：「我本不欲來，眾人共使我來。」自思<a class="t" id="t0877c28"></a>惟：「我本意不得與佛諍，我續言佛道正。」</p>
<p><a class="t-linehead" id="t-linehead0877c28"></a>佛<a class="t" id="t0877c29"></a>言：「若本時言人當種佳，今反就我言心意志<a class="t" id="t0878a01"></a>佳。」</p>
<p><a class="t-linehead" id="t-linehead0878a01"></a>頞波羅延自思念：「佛語遮我前後。」</p>
<p>佛告頞<a class="t" id="t0878a02"></a>波羅延：「乃往去時有七婆羅門，皆有道，日日<a class="t" id="t0878a03"></a>祠祀於天。七婆羅門亦自道說：『我是梵天子<a class="t" id="t0878a04"></a>孫，我曹生亦從口出，凡人從下出，我種與凡<a class="t" id="t0878a05"></a>人異，我種死皆當上天。』」佛言：「我是時亦作道<a class="t" id="t0878a06"></a>人，字阿洫，眾人共呼我道為天道。我是時見<a class="t" id="t0878a07"></a>七婆羅門乃在焰火祠，諸婆羅門皆言：『我曹<a class="t" id="t0878a08"></a>死當如是，火光當上天。』」</p>
<p><a class="t-linehead" id="t-linehead0878a08"></a>佛言：「我見子曹所為，<a class="t" id="t0878a09"></a>我自變身體，手持黃金柄幢旄，身著白衣，從<a class="t" id="t0878a10"></a>人假車而往至七婆羅門所。七婆羅門時經<a class="t" id="t0878a11"></a>行，及子曹見我，呼我作：『婆羅門！道從何所來？』<a class="t" id="t0878a12"></a>七婆羅門言：『若是天道，略與我等，何以著好<a class="t" id="t0878a13"></a>衣載車手持黃金幢？若從何所生？欲至何所？<a class="t" id="t0878a14"></a>從何所來？何以來到是間？』時我不與語。子曹<a class="t" id="t0878a15"></a>見我不語，皆瞋，既呪我，欲令我住死。子曹呪<a class="t" id="t0878a16"></a>我，我面更好；子曹更復呪，我面色復重好。七<a class="t" id="t0878a17"></a>婆羅門大驚言：『我曹所呪者皆死；今我呪之，<a class="t" id="t0878a18"></a>面色復更好？』更復呼阿洫。自思念：『子欲趣何<a class="t" id="t0878a19"></a>等道？』阿洫即答言：『我道意勝，若曹何為怒？若<a class="t" id="t0878a20"></a>曹聞阿洫道天道不？』子曹言：『我不聞。』『賢者道<a class="t" id="t0878a21"></a>人！相見當相問，何為相瞋？』阿洫言：『我聞若<a class="t" id="t0878a22"></a>曹說，天下婆羅門為梵天子孫，生從口出，人<a class="t" id="t0878a23"></a>中獨尊。用是故來相問：「若起是火祠天，祠天<a class="t" id="t0878a24"></a>若法何師道得？無復從先祖聞。」』七婆羅門言：<a class="t" id="t0878a25"></a>『我先祖為我曹效耳。』阿洫道人言：『若曹先祖<a class="t" id="t0878a26"></a>母是婆羅門女、他人女？』言：『我曹不知先祖母<a class="t" id="t0878a27"></a>剎利女、田家女、工師女？』『我不知若先祖母為<a class="t" id="t0878a28"></a>婆羅門生，若曹愛他人生若曹種類，若殊不<a class="t" id="t0878a29"></a>知先祖，何以知先祖從梵天來生？女人心不<a class="t" id="t0878b01"></a>可保？若曹能知世間人，夫婦合會云何生子？』<a class="t" id="t0878b02"></a>子曹皆言我不知。『若亦不知先祖，亦不知人<a class="t" id="t0878b03"></a>所生，何為向我瞋怒？凡人相見，當先相勞問<a class="t" id="t0878b04"></a>高下，當知人意志乃可怒，何為先怒？若知子<a class="t" id="t0878b05"></a>初入腹中時不？父有貪婬之態，母有愛慕之<a class="t" id="t0878b06"></a>心，所當為作子者，三合成子。所當為子者，誰<a class="t" id="t0878b07"></a>令溫意得父母乃成為子？子在腹中，或先世作<a class="t" id="t0878b08"></a>惡，今在腹中或盲或聾、或瘂或傴、或跛或杌，<a class="t" id="t0878b09"></a>父母皆不知。近父母懷子在腹中，尚不能<a class="t" id="t0878b10"></a>知其子好醜，若曹何以知先祖是梵天子孫，<a class="t" id="t0878b11"></a>生從口出，人中獨尊？』」</p>
<p><a class="t-linehead" id="t-linehead0878b11"></a>佛告頞波羅延：「先世時<a class="t" id="t0878b12"></a>七婆羅門尚能呪殺人，是時我不聽子曹，所<a class="t" id="t0878b13"></a>語亦不錄也。今我作佛，若復來道說，我梵天<a class="t" id="t0878b14"></a>子孫，生從口出，人中獨尊。」佛告頞波羅延：「思<a class="t" id="t0878b15"></a>惟我所語，天下生子，養者為父母，成者師也。」</p><a class="t" id="t0878b16"></a>
<p><a class="t-linehead" id="t-linehead0878b16"></a>頞波羅延婆羅門，又與五百婆羅門及諸婆<a class="t" id="t0878b17"></a>羅門共思惟：「我往時尚為七婆羅門作師，七<a class="t" id="t0878b18"></a>婆羅門皆道德人，能呪殺人；我於今分別道<a class="t" id="t0878b19"></a>說：『是人有種，一為百百為千，千為萬萬為一。』」<a class="t" id="t0878b20"></a>頞波羅延及諸婆羅門俱前，以頭面著佛足：<a class="t" id="t0878b21"></a>「不審一為百百為千，千為萬萬為一。是者何<a class="t" id="t0878b22"></a>謂？」</p>
<p><a class="t-linehead" id="t-linehead0878b22"></a>佛言：「是世間人貪樂生死者眾多，一人生<a class="t" id="t0878b23"></a>子孫，然後更分為百家，百家求道一道耳。何<a class="t" id="t0878b24"></a>等為一道？謂無為道。如是者一為千，千為萬。」</p><a class="t" id="t0878b25"></a>
<p><a class="t-linehead" id="t-linehead0878b25"></a>頞波羅延前長跪言：「寧可哀畜我曹，如哀沙<a class="t" id="t0878b26"></a>門，莫有恨心，於我曹所請，歸相撿斂。」佛言<a class="t" id="t0878b27"></a>「善！若曹朝來不食。」皆起，以頭面著佛足，去。</p><a class="t" id="t0878b28"></a>
<p class="endsutta"><span class="t-juanname">梵志頞波羅延問種尊經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
