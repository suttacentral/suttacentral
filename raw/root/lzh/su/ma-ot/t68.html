<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t68">
<article>
<div class="hgroup mirror"><h1 class="mirror-row"><span class="mirror-left latin">T68</span>
<span class="mirror-right">佛說賴吒和羅經</span></h1></div>　<a class="t" id="t0868c20"></a><a class="t" id="t0868c21"></a><a class="t" id="t0868c22"></a><a class="t" id="t0868c23"></a><p class="suttainfo"><span class="t-juanname">佛說賴吒和羅經</span><br><a class="t" id="t0868c24"></a><a class="t" id="t0868c25"></a>
<span class="t-byline">吳月支優婆塞支謙譯</span></p><a class="t" id="t0868c26"></a>
<p><a class="t-linehead" id="t-linehead0868c26"></a>聞如是：</p>
<p>一時，佛與五百沙門俱遊拘留國，轉<a class="t" id="t0868c27"></a>到黈羅歐吒國。國中人民婆羅門道人，皆聞<a class="t" id="t0868c28"></a>佛轉遊到此國，聞佛功德妙達，無有貪婬瞋<a class="t" id="t0868c29"></a>怒愚癡，人心所言者皆中正，但得佛道，自知<a class="t" id="t0869a01"></a>所從來生，豫知去來現在之事；眼能徹視，知<a class="t" id="t0869a02"></a>世間人民蚑行蠕動之類，所趣生死善惡之<a class="t" id="t0869a03"></a>道；行即能飛能入地，出無間入無孔，自在變<a class="t" id="t0869a04"></a>化所作；知世間人民及蚑行蠕動之類，心所<a class="t" id="t0869a05"></a>念者皆豫知之；佛自制眼、自制耳、自制鼻、自<a class="t" id="t0869a06"></a>制口、自制身、自制心；世間凡九十六種道，皆<a class="t" id="t0869a07"></a>不及佛道；佛教天上天下人民，如父母教子，<a class="t" id="t0869a08"></a>能使去惡就善。佛為天上天下人民作師，佛<a class="t" id="t0869a09"></a>所教授諸天人民，皆得阿羅漢泥洹道。舉一<a class="t" id="t0869a10"></a>國中人民皆言：「佛是吉祥之人，善說經戒，共<a class="t" id="t0869a11"></a>往觀視其道德。」其國中人民，或有五十人為<a class="t" id="t0869a12"></a>伴者，有百人為伴者，有五百人為伴者，共<a class="t" id="t0869a13"></a>行到佛所，中有為佛跪者，中有繞佛三匝者，<a class="t" id="t0869a14"></a>中有頭面著佛足者，中有叉手者，中有但說<a class="t" id="t0869a15"></a>姓字者，人民皆坐。</p><a class="t" id="t0869a16"></a>
<p><a class="t-linehead" id="t-linehead0869a16"></a>佛為人民說經戒，人<span class="corr" title="[氏&gt;民] cf.【麗】">民</span>皆叉手向佛。眾座中<a class="t" id="t0869a17"></a>有一長者子，名賴吒和羅，在座中聽佛說經<a class="t" id="t0869a18"></a>以著心中。賴吒和羅自思惟：「如佛經戒者，不<a class="t" id="t0869a19"></a>宜居家，居家者不能自淨學佛道也。」自思<a class="t" id="t0869a20"></a>念：「不如除頭髮、被袈裟，行作沙門。」黈羅歐吒<a class="t" id="t0869a21"></a>國人民聞經戒皆歡喜，繞佛三匝各自還歸。<a class="t" id="t0869a22"></a>賴吒和羅中道屈還到佛所，前為佛作禮，叉<a class="t" id="t0869a23"></a>手長跪白佛言：「我思念佛經戒不宜居家，居<a class="t" id="t0869a24"></a>家者不能自淨學佛經道也。意欲除頭髮鬚、<a class="t" id="t0869a25"></a>被袈裟，作沙門。願佛哀我，令我得作沙門。」</p>
<p><a class="t-linehead" id="t-linehead0869a25"></a>佛<a class="t" id="t0869a26"></a>言：「汝報父母未？」</p>
<p><a class="t-linehead" id="t-linehead0869a26"></a>賴吒和羅言：「未報父母也。」</p><a class="t" id="t0869a27"></a>
<p><a class="t-linehead" id="t-linehead0869a27"></a>佛言：「諸佛法，父母不聽者不得作沙門，亦不<a class="t" id="t0869a28"></a>得與戒。」</p>
<p><a class="t-linehead" id="t-linehead0869a28"></a>賴吒和羅言：「諾！請歸報父母。父母聽<a class="t" id="t0869a29"></a>我作沙門者，我當來還。」</p>
<p><a class="t-linehead" id="t-linehead0869a29"></a>佛言：「大善！自思議之。」</p><a class="t" id="t0869b01"></a>
<p><a class="t-linehead" id="t-linehead0869b01"></a>賴吒和羅即為佛作禮，而歸到父母前，白言：<a class="t" id="t0869b02"></a>「我所聞佛經戒不宜居家，居家者不能自淨<a class="t" id="t0869b03"></a>學佛經道也。意欲除頭髮鬚、被袈裟，作沙門。」</p><a class="t" id="t0869b04"></a>
<p><a class="t-linehead" id="t-linehead0869b04"></a>父母聞子語聲，皆相對啼泣言：「我曹夫婦少<a class="t" id="t0869b05"></a>子姓，禱祀諸天日月，四面叩頭，求哀子姓<a class="t" id="t0869b06"></a>令續門戶後，常恐我卒死門戶滅絕。我從天<a class="t" id="t0869b07"></a>得汝一子耳，舉家共重愛，見汝不知厭足，<a class="t" id="t0869b08"></a>設汝終亡，我夫婦當共坐守汝屍至老，今反<a class="t" id="t0869b09"></a>欲生棄我曹去耶？」</p>
<p><a class="t-linehead" id="t-linehead0869b09"></a>賴吒和羅語父母言：「如今<a class="t" id="t0869b10"></a>不聽我到佛所作沙門者，從今以去不復飲、<a class="t" id="t0869b11"></a>不復食、不復沐浴。今聽我作沙門者善，不者<a class="t" id="t0869b12"></a>當就死耳！」便却委臥空地不食，一日二日<a class="t" id="t0869b13"></a>三日四日至五日不食。</p>
<p><a class="t-linehead" id="t-linehead0869b13"></a>賴吒和羅宗親九族<a class="t" id="t0869b14"></a>中外，聞賴吒和羅從父母求欲作沙門，父母<a class="t" id="t0869b15"></a>不聽，委臥空地絕<span class="gaiji">穀<!--gaiji,穀,1[穀-（一／禾）＋釆],2,3--></span>水漿五日不食。中外宗<a class="t" id="t0869b16"></a>親九族皆到賴吒和羅所，曉語令起沐浴飲<a class="t" id="t0869b17"></a>食。語賴吒和羅言：「汝父母未有汝時，禱祀諸<a class="t" id="t0869b18"></a>天日月，四面叩頭，求子姓適得汝一子耳。汝當<a class="t" id="t0869b19"></a>供養父母，為續門戶後。設汝終亡，父母常欲<a class="t" id="t0869b20"></a>坐守汝屍至老，何況欲生別離去乎？」賴吒<a class="t" id="t0869b21"></a>和羅亦不應。宗親九族皆復到父母前，啼泣<a class="t" id="t0869b22"></a>謂言：「此兒終不受我諫也。」</p>
<p><a class="t-linehead" id="t-linehead0869b22"></a>賴吒和羅復有諸<a class="t" id="t0869b23"></a>親厚知識，聞賴吒和羅欲到佛所作沙門，父<a class="t" id="t0869b24"></a>母不聽委臥空地，不飲不食五日。親厚知識<a class="t" id="t0869b25"></a>皆到賴吒和羅所，諫曉令起沐浴飲食，語言：<a class="t" id="t0869b26"></a>「父母未有汝時，禱祀諸天日月，四面叩頭，求<a class="t" id="t0869b27"></a>子姓，適得汝一子耳。汝當供養父母，為續門<a class="t" id="t0869b28"></a>戶後。設汝終亡，父母常欲守汝屍至老，汝反<a class="t" id="t0869b29"></a>欲生別離去耶？」賴吒和羅亦不應。親厚知識<a class="t" id="t0869c01"></a>復到父母前，啼泣各自拭淚語父母言：「宜放<a class="t" id="t0869c02"></a>是子聽令作沙門。所以者何？如使樂道作沙<a class="t" id="t0869c03"></a>門者，後可生相見；設不樂道者，自當棄道來<a class="t" id="t0869c04"></a>歸。當復如何乎？今反空使死亡，臭爛為虫<a class="t" id="t0869c05"></a>蟻作食，用死人軀為？」今<span class="corr" title="[于&gt;子] cf.【麗】">子</span>大短氣沮欲死，父<a class="t" id="t0869c06"></a>母家室妻子、<span class="corr" title="[伎&gt;妓] cf.【麗】">妓</span>人宗親知識，皆舉聲大哭。父<a class="t" id="t0869c07"></a>母拭淚語賴吒和羅：「諸親厚知識與共約束，<a class="t" id="t0869c08"></a>設放若作沙門以後，汝當復來歸，與我曹相<a class="t" id="t0869c09"></a>見不？」</p>
<p><a class="t-linehead" id="t-linehead0869c09"></a>賴吒和羅言：「放我去到佛所作沙門，使<a class="t" id="t0869c10"></a>我生不死，會當來歸，與父母相見也。」父母聞<a class="t" id="t0869c11"></a>子語聲便復大哭，即聽令去作沙門。賴吒和<a class="t" id="t0869c12"></a>羅大歡喜自念：「我不食五日，身體大羸瘦。佛<a class="t" id="t0869c13"></a>時從黈羅歐吒國至舍衛，相去五百里。且自<a class="t" id="t0869c14"></a>養視，須我強健乃行。」</p>
<p><a class="t-linehead" id="t-linehead0869c14"></a>賴吒和羅自養視數日，<a class="t" id="t0869c15"></a>有氣力，前報父母言：「自安，我去到佛所作沙<a class="t" id="t0869c16"></a>門。」父母復舉聲大哭，父母拭淚言：「可去，自愛<a class="t" id="t0869c17"></a>也。」賴吒和羅便以頭面著父母足，起繞父母<a class="t" id="t0869c18"></a>三匝，便去。轉到舍衛祇洹，前到佛所，為佛<a class="t" id="t0869c19"></a>作禮，白言：「父母已聽我，佛寧可持我作沙門。」<a class="t" id="t0869c20"></a>佛即用作沙門，被袈裟、受沙門經戒。佛使諸<a class="t" id="t0869c21"></a>阿羅漢，日共教授。不敢毀傷經戒，自思惟<a class="t" id="t0869c22"></a>經道，便得四禪。得第一須陀洹、第二斯陀含、<a class="t" id="t0869c23"></a>第三阿那含、第四阿羅漢，便得四神足飛行，<a class="t" id="t0869c24"></a>能以天眼達視、天耳達聽，天上天下人民<a class="t" id="t0869c25"></a>及蚑行蠕動之類，皆聞知所言所念，自知宿<a class="t" id="t0869c26"></a>命所從來生。隨佛十歲，如影隨人。</p>
<p><a class="t-linehead" id="t-linehead0869c26"></a>十歲以後，<a class="t" id="t0869c27"></a>意念：「我初去家時，與父母辭訣，期當復還相<a class="t" id="t0869c28"></a>見。」賴吒和羅白佛言：「我初去家時，期當復還<a class="t" id="t0869c29"></a>相見，願得行到父母所。」佛念賴吒和羅，不<a class="t" id="t0870a01"></a>復能入愛欲中如在家時，已從愛欲得度脫。<a class="t" id="t0870a02"></a>佛言：「大善。」即為佛作禮而去。轉行到黈羅歐<a class="t" id="t0870a03"></a>吒國，晨起被袈裟、持應器，入父母里中，向家<a class="t" id="t0870a04"></a>門乞食。舉家無肯應視者。所以者何？用沙門<a class="t" id="t0870a05"></a>道故，生亡我大夫子，舉家惡見沙門，故不應<a class="t" id="t0870a06"></a>視也。賴吒和羅到家門，無有乞者亦無應視<a class="t" id="t0870a07"></a>者，無有白者但得罵詈，亦不憂不愁。適欲去<a class="t" id="t0870a08"></a>家，有一婢欲出門棄臭豆羹滓，賴吒和羅還<a class="t" id="t0870a09"></a>顧見婢，問言：「若用是臭豆羹為？」時婢言：「臭惡<a class="t" id="t0870a10"></a>不可復食，故欲棄之。」賴吒和羅言：「如姉欲<a class="t" id="t0870a11"></a>棄者，持用乞我。」婢便以著應器中。婢陰識賴<a class="t" id="t0870a12"></a>吒和羅手足語聲，即念：「是我大夫子也。」即走<a class="t" id="t0870a13"></a>入語其母：「大夫子已來在外。」母大喜語婢：<a class="t" id="t0870a14"></a>「審如汝言者，今日即免汝為良民，便以我所<a class="t" id="t0870a15"></a>著身上衣被珠環，悉賜與汝。」母便走至夫所，<a class="t" id="t0870a16"></a>夫時適在中庭梳頭，語夫言：「婢見我子賴吒<a class="t" id="t0870a17"></a>和羅來在是門。我語婢言：『汝審見賴吒和<a class="t" id="t0870a18"></a>羅者，我悉脫身上衣被珠環，乞<span class="corr" title="[匈&gt;匄] cf.【麗】">匄</span>與汝，免汝<a class="t" id="t0870a19"></a>為良民。』」母語夫言：「疾起分布行求索之。」夫即<a class="t" id="t0870a20"></a>斂頭，走行於諸街曲里巷而求索之。見賴吒<a class="t" id="t0870a21"></a>和羅於屏處仰頭視日，適得飯時，便止食臭<a class="t" id="t0870a22"></a>豆羹滓。公便前言賴吒和羅：「汝不當來歸於<a class="t" id="t0870a23"></a>家好坐食美飯耶？而反於是間止食臭豆羹<a class="t" id="t0870a24"></a>滓為？」賴吒和羅語父言：「我棄家學道作沙門，<a class="t" id="t0870a25"></a>無家，我當那所得家？」公呼共歸家，不肯隨<a class="t" id="t0870a26"></a>去。公便宿請：「明日來，到家飯，行見汝母。」賴<a class="t" id="t0870a27"></a>吒和羅言：「大善！」公歸語嫗言：「賴吒和羅審<a class="t" id="t0870a28"></a>來在此，我已宿請，明日當來飯。子受請，所當<a class="t" id="t0870a29"></a>具者便饒具之。」母即呼舍中奴婢皆著前，告<a class="t" id="t0870b01"></a>言：「我初入門時，父母所送我，金銀白珠珍寶，<a class="t" id="t0870b02"></a>悉出著中庭地，以物覆其上。」婢即受母教，悉<a class="t" id="t0870b03"></a>出金銀白珠珍寶，積著庭中，物覆其上，高出<a class="t" id="t0870b04"></a>人頭上。</p>
<p><a class="t-linehead" id="t-linehead0870b04"></a>賴吒和羅，食時被袈裟、持應器，到父<a class="t" id="t0870b05"></a>母家。父母遙見子來入門，母便取金銀積上<a class="t" id="t0870b06"></a>覆去之，前以兩手把金銀散之。語賴吒和羅<a class="t" id="t0870b07"></a>言：「見金銀珍寶，是汝母入門時所有也，汝父<a class="t" id="t0870b08"></a>所有也，金銀珍寶無央數，汝可取，以布施飲<a class="t" id="t0870b09"></a>食極自娛樂。用沙門作為？不如作白衣自在<a class="t" id="t0870b10"></a>家也。」賴吒和羅語父母言：「如使大人用我言<a class="t" id="t0870b11"></a>者，我欲誡大人一事。」父母言：「大佳！受教。」賴吒<a class="t" id="t0870b12"></a>和羅言：「取寶物上覆皆用作囊，悉取珍寶盛<a class="t" id="t0870b13"></a>著囊中，載著車上，持到恒水邊，視占深處以<a class="t" id="t0870b14"></a>投其中。所以者何？畜財寶者，令人多憂，或<a class="t" id="t0870b15"></a>恐縣官盜賊、或恐水火、或恐怨家。」</p>
<p><a class="t-linehead" id="t-linehead0870b15"></a>父母便生<a class="t" id="t0870b16"></a>意言：「賴吒和羅不可以財寶化也。試持故時<a class="t" id="t0870b17"></a>諸美人妓女化還之耳。」母即到諸美人妓女<a class="t" id="t0870b18"></a>所，教令悉沐浴莊嚴，著珠環<span class="corr" title="[飾服&gt;服飾] cf.【麗】">服飾</span>，如賴吒和<a class="t" id="t0870b19"></a>羅在時所喜被服來出。母教諸美人妓女言：<a class="t" id="t0870b20"></a>「汝出見賴吒和羅者，但言大家子！何所玉女<a class="t" id="t0870b21"></a>勝我曹者，而棄我曹行學道，更求玉女乎？」諸<a class="t" id="t0870b22"></a>美人妓女即受母教莊飾出，諸美人妓女語<a class="t" id="t0870b23"></a>賴吒和羅言：「大家子！何所玉女勝我曹者？而<a class="t" id="t0870b24"></a>棄我曹行學道，更求玉女乎？」賴吒和羅言：「我<a class="t" id="t0870b25"></a>不用索玉女故，棄諸姉去也。」諸美人妓女聞<a class="t" id="t0870b26"></a>之語即慚愧，長跪低頭以手覆面言：「以不用<a class="t" id="t0870b27"></a>我曹作妻，反呼我曹為姉。」賴吒和羅語父母<a class="t" id="t0870b28"></a>言：「何為致相嬈？欲作飯者善，不能者已。」父母<a class="t" id="t0870b29"></a>即為出飯具著前，便飯食。父母欲久視其子，<a class="t" id="t0870c01"></a>恐飯已便捨去，勅閉諸門戶皆令下門鑰。飯<a class="t" id="t0870c02"></a>竟，為父母說經言：「諸野人畜獸不當拘閉，畜<a class="t" id="t0870c03"></a>獸不得自在，且捨人走。飯已，當去耳。野獸得<a class="t" id="t0870c04"></a>脫，便走入深山。梳頭著澤畫眉粉白黛黑，可<a class="t" id="t0870c05"></a>以化愚人耳；已度世之人，不可以此化也。視<a class="t" id="t0870c06"></a>子骸骨皮肉裹之，飾以金珠珥璫<span class="gaiji">［王＊（止／少）］<!--gaiji,,1[王＊（止／少）],2,3--></span>瑤之人，<a class="t" id="t0870c07"></a>向是曹人如入湯火中，火適無所愛。香熏塗<a class="t" id="t0870c08"></a>身可以化愚人，不可化度世之人也。不能自<a class="t" id="t0870c09"></a>知當所為而為之，亦不能別父母，亦不能別<a class="t" id="t0870c10"></a>兄弟，人心有所愛，不能自絕也。婦女譬若眾<a class="t" id="t0870c11"></a>水，水流入大海，愚人向女人，便流入泥犁中、<a class="t" id="t0870c12"></a>禽獸中薜荔中，意欲脫於生死憂苦者，欲得<a class="t" id="t0870c13"></a>泥洹道者，當遠離婦女。」賴吒和羅為父母說<a class="t" id="t0870c14"></a>經竟，便飛從天窓中出去，如猛師子走得<a class="t" id="t0870c15"></a>脫。</p>
<p><a class="t-linehead" id="t-linehead0870c15"></a>時國王名拘獵，與賴吒和羅少小親厚。王<a class="t" id="t0870c16"></a>有一廬觀在城外，賴吒和羅飛往前入廬<a class="t" id="t0870c17"></a>中，有樹名維醯勒，止坐其下。時王拘獵偶欲<a class="t" id="t0870c18"></a>出到廬遊戲，勅廬監令豫掃除，廬監被勅即<a class="t" id="t0870c19"></a>行掃除。見賴吒和羅在維醯勒廬樹下坐，廬<a class="t" id="t0870c20"></a>監見之，即行白王：「掃除已淨。王常可道說親<a class="t" id="t0870c21"></a>厚知識賴吒和羅，今在廬中樹下坐。王欲見<a class="t" id="t0870c22"></a>者可孚行。」王聞之大歡喜，即嚴駕而出。到廬<a class="t" id="t0870c23"></a>外，下車步入至賴吒和羅所前，作禮却坐。賴<a class="t" id="t0870c24"></a>吒和羅言：「王來到，是大善！」王言：「雖我自來者，<a class="t" id="t0870c25"></a>卿是我少小知識，意欲持財物極意相遺。」賴<a class="t" id="t0870c26"></a>吒和羅報王言：「不宜持財物相遺也。今我以<a class="t" id="t0870c27"></a>棄重擔牢獄解去也，王復欲持牢獄重擔著<a class="t" id="t0870c28"></a>我上耶？不宜持是來相與也。」王言：「我當持何<a class="t" id="t0870c29"></a>等相遺也？」賴吒和羅言：「王但當言：『令我國<a class="t" id="t0871a01"></a>熾盛，五穀豐熟，人民眾多，乞匃易得，可止我<a class="t" id="t0871a02"></a>國中，我不得令吏民侵抂卿。』」王言：「受教，當如<a class="t" id="t0871a03"></a>所願賴吒和羅所言。」</p>
<p><a class="t-linehead" id="t-linehead0871a03"></a>王言：「我欲有所問，願聽<a class="t" id="t0871a04"></a>我言。」賴吒和羅言：「大善！」王便言：「凡人作沙門<a class="t" id="t0871a05"></a>有四苦事，乃行作沙門耳。何等為四？一者<a class="t" id="t0871a06"></a>年耆，二者病瘦，三者孤獨，四者貧窮。人有是<a class="t" id="t0871a07"></a>四苦者，乃行作沙門耳。今我視卿，了無是四<a class="t" id="t0871a08"></a>事，用何等故作沙門乎？」王言：「所以年耆作沙<a class="t" id="t0871a09"></a>門者，人老自念氣力薄少坐起苦難，不能遠<a class="t" id="t0871a10"></a>行治生致錢財，正使有財產不能堅持，用是<a class="t" id="t0871a11"></a>故除鬚髮作沙門；我視卿了無有是，頭鬚<a class="t" id="t0871a12"></a>正黑身體完具，適是中年當自娛樂，時有父<a class="t" id="t0871a13"></a>母啼泣，不樂卿作沙門。二者若人身被重病<a class="t" id="t0871a14"></a>身體羸瘦，自念不能治生致錢財，正使有財<a class="t" id="t0871a15"></a>產不能堅持，用是故除鬚髮作沙門；我視卿<a class="t" id="t0871a16"></a>了無是，重病身體強健。三者人有孤獨一身，<a class="t" id="t0871a17"></a>不能治生致錢財，正使有財產不能堅持，<a class="t" id="t0871a18"></a>以是故作沙門；我視卿了無是，除王家宗<a class="t" id="t0871a19"></a>親，視我國中尚無過卿者。四者人貧窮飢寒<a class="t" id="t0871a20"></a>無以自給，自念貧窮無以治生，以是故除鬚<a class="t" id="t0871a21"></a>髮作沙門，得乞匃以自活；我視卿了無是，我<a class="t" id="t0871a22"></a>視國中富者，無過於卿者。人用是四苦故作<a class="t" id="t0871a23"></a>沙門耳。」王問：「寧復有異是四事作沙門者不？」</p><a class="t" id="t0871a24"></a>
<p><a class="t-linehead" id="t-linehead0871a24"></a>賴吒和羅言：「佛持是四事常自道說，皆更知<a class="t" id="t0871a25"></a>之，用教誡人，我心中審如佛言，是故我除鬚<a class="t" id="t0871a26"></a>髮被袈裟作沙門。何等為四？一者人生無有<a class="t" id="t0871a27"></a>能避於老者，無有能止身使不老者。二者無<a class="t" id="t0871a28"></a>有能避於病者，身無有代人死者。三者人死<a class="t" id="t0871a29"></a>空身，不能齎持財產去。四者人至死，無有能<a class="t" id="t0871b01"></a>厭於愛欲及財產者，人皆為財產愛欲作奴<a class="t" id="t0871b02"></a>婢。佛為我說是四事，我心信之，故作沙門。」</p>
<p><a class="t-linehead" id="t-linehead0871b02"></a>王<a class="t" id="t0871b03"></a>言：「卿說是四事徵促，我意不解，願更為我廣<a class="t" id="t0871b04"></a>說之。」</p>
<p><a class="t-linehead" id="t-linehead0871b04"></a>賴吒和羅言：「我自問王，王當以誠報我。<a class="t" id="t0871b05"></a>王年二十三十至四十時，氣力射戲、上象騙<a class="t" id="t0871b06"></a>馬、行步趍走，當爾時，自視寧有雙無？」</p>
<p><a class="t-linehead" id="t-linehead0871b06"></a>王言：<a class="t" id="t0871b07"></a>「實如賴吒和羅言，我年二十三十至四十時，<a class="t" id="t0871b08"></a>自視無雙，如我射戲、上象騙馬、行步趍走；<a class="t" id="t0871b09"></a>今年長老，氣力衰微坐起苦難，意欲有所越<a class="t" id="t0871b10"></a>蹈，不能越度。」</p>
<p><a class="t-linehead" id="t-linehead0871b10"></a>賴吒和羅言：「佛說是一事，我用<a class="t" id="t0871b11"></a>是故，剃頭鬚作沙門。」</p>
<p><a class="t-linehead" id="t-linehead0871b11"></a>王言：「佛說是事，實奇實<a class="t" id="t0871b12"></a>善，入我心中。」</p>
<p><a class="t-linehead" id="t-linehead0871b12"></a>賴吒和羅問王言：「國中寧有傍<a class="t" id="t0871b13"></a>臣百官仰王生活者不？」王言：「然，有是。」</p>
<p><a class="t-linehead" id="t-linehead0871b13"></a>賴吒和<a class="t" id="t0871b14"></a>羅言：「王曾被病困劣著床時不？」王言：「然，有是。」</p><a class="t" id="t0871b15"></a>
<p><a class="t-linehead" id="t-linehead0871b15"></a>賴吒和羅言：「被病著床時，王呼傍臣百官仰<a class="t" id="t0871b16"></a>王生活者，教勅言：『今我被病困劇，汝曹共分<a class="t" id="t0871b17"></a>取我病去。』王雖有是教，臣下寧能共分王病<a class="t" id="t0871b18"></a>持去不？」</p>
<p><a class="t-linehead" id="t-linehead0871b18"></a>王言：「不也。身會當自受之，傍臣不能<a class="t" id="t0871b19"></a>代。」</p>
<p><a class="t-linehead" id="t-linehead0871b19"></a>賴吒和羅言：「佛說是，是為二事，我用是故<a class="t" id="t0871b20"></a>作沙門。」</p>
<p><a class="t-linehead" id="t-linehead0871b20"></a>王言：「實奇實善，入我心中。」</p>
<p>賴吒和羅<a class="t" id="t0871b21"></a>問王言：「若人壽終欲盡且死時，人之意所不<a class="t" id="t0871b22"></a>喜也，雖不喜亦不能得離於死。」賴吒和羅言：<a class="t" id="t0871b23"></a>「人自知當死，何以故不豫持珍寶著當所生<a class="t" id="t0871b24"></a>處？」</p>
<p><a class="t-linehead" id="t-linehead0871b24"></a>王言：「不能持珍寶豫著當所生處也，皆<a class="t" id="t0871b25"></a>當棄，空去耳。」</p>
<p><a class="t-linehead" id="t-linehead0871b25"></a>賴吒和羅言：「佛說是，是為三事，<a class="t" id="t0871b26"></a>我用是故作沙門。」</p>
<p><a class="t-linehead" id="t-linehead0871b26"></a>王言：「佛說是事，實奇實善，<a class="t" id="t0871b27"></a>入我心中。」</p>
<p><a class="t-linehead" id="t-linehead0871b27"></a>賴吒和羅問王言：「王寧有國中安<a class="t" id="t0871b28"></a>寧、人民熾盛、五穀豐熟？」</p>
<p><a class="t-linehead" id="t-linehead0871b28"></a>王言：「有是。」</p>
<p>賴吒和羅<a class="t" id="t0871b29"></a>言：「若有人從東方來，至誠語王，王亦當信<a class="t" id="t0871c01"></a>其所言：『我從東方來，見有大國，國中豐熟、人<a class="t" id="t0871c02"></a>民熾盛。我識道徑，能持王兵往攻取其國。』王<a class="t" id="t0871c03"></a>聞是語，寧欲使人往取其國不？」</p>
<p><a class="t-linehead" id="t-linehead0871c03"></a>王言：「然，貪其<a class="t" id="t0871c04"></a>利入，猶欲取之。」</p>
<p><a class="t-linehead" id="t-linehead0871c04"></a>賴吒和羅言：「若復有人從<a class="t" id="t0871c05"></a><span class="corr" title="[&gt;南]">南</span>方來、西方來、北方來者，道說有國如東方<a class="t" id="t0871c06"></a>者，王寧欲取之不？」</p>
<p><a class="t-linehead" id="t-linehead0871c06"></a>王言：「然，貪其利入，猶欲取<a class="t" id="t0871c07"></a>之。」</p>
<p><a class="t-linehead" id="t-linehead0871c07"></a>賴吒和羅言：「若復有人從海一邊渡來，至<a class="t" id="t0871c08"></a>誠語王，王亦信其所言：『言海一邊有大國，<a class="t" id="t0871c09"></a>國中五穀豐熟、人民熾盛。我識道徑，能持王<a class="t" id="t0871c10"></a>兵往攻其國。』王聞是語，寧欲使人取其國不？」</p><a class="t" id="t0871c11"></a>
<p><a class="t-linehead" id="t-linehead0871c11"></a>王言：「然，貪其利入，猶欲取之。」</p>
<p>賴吒和羅言：<a class="t" id="t0871c12"></a>「佛見是事，知人苦貪無厭足也，是為四事，我<a class="t" id="t0871c13"></a>用是故作沙門。佛見是四事，用教誡人。」</p>
<p><a class="t-linehead" id="t-linehead0871c13"></a>王<a class="t" id="t0871c14"></a>言：「佛說是事，實奇實善，入我心中。」王言：「佛豫<a class="t" id="t0871c15"></a>知去來現在之事，善乃如是耶？」</p>
<p><a class="t-linehead" id="t-linehead0871c15"></a>賴吒和羅言：<a class="t" id="t0871c16"></a>「王自有國及四方國，常不厭足，復悕望海外<a class="t" id="t0871c17"></a>國。佛見世間人有財寶者，皆堅藏守之，不肯<a class="t" id="t0871c18"></a>布施與人，慳貪藏之，更復求索。帝王及人民，<a class="t" id="t0871c19"></a>皆不知厭足，至於死不棄愛欲，會當捨其<a class="t" id="t0871c20"></a>死，所有財寶皆置空去，當趣所作善惡道。善<a class="t" id="t0871c21"></a>惡隨人，如影隨人。人死後，家室宗親啼哭悲<a class="t" id="t0871c22"></a>哀，棺斂葬埋，人生獨生、死亦獨死，身作善惡<a class="t" id="t0871c23"></a>身獨當之，無有人代者。飲食金銀珍寶，不能<a class="t" id="t0871c24"></a>令人得道，財富不能救護人命，令不老死。人<a class="t" id="t0871c25"></a>之所思念多端，人之所愛樂也，人志意數轉，<a class="t" id="t0871c26"></a>不能專一。佛言：『人坐恣意故，以致凶變怨偶<a class="t" id="t0871c27"></a>恐懼，譬如穿盜者之所念也。人從後得之，<a class="t" id="t0871c28"></a>身所作惡，自陷其死，如世間人作惡，死後當<a class="t" id="t0871c29"></a>入泥犁、畜生、薜荔中。譬如樹木生華葉成實<a class="t" id="t0872a01"></a>者，中有花時墮者，中有成果時墮者，中有大<a class="t" id="t0872a02"></a>時墮者，中有熟時墮者。人亦如是，中有從腹<a class="t" id="t0872a03"></a>中墮者，中有墮地死者，中有半年死者，中有<a class="t" id="t0872a04"></a>老時死者，人命不可知。』」賴吒和羅言：「我用是<a class="t" id="t0872a05"></a>故作沙門，凡人謂我不能治家故作沙門。雖<a class="t" id="t0872a06"></a>有諸論議，要不如學道。」</p>
<p><a class="t-linehead" id="t-linehead0872a06"></a>賴吒和羅說經竟，王<a class="t" id="t0872a07"></a>便得第一須陀洹道，便受五戒：一者不殺，<a class="t" id="t0872a08"></a>二者不盜，三者不犯他人婦女，四者不妄語<a class="t" id="t0872a09"></a>兩舌，五者不飲酒。王受戒已，即作禮而去。</p><a class="t" id="t0872a10"></a>
<p class="endsutta"><span class="t-juanname">佛說賴吒和羅經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
