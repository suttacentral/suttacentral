<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t53">
<article>
<div class="hgroup mirror"><h1 class="mirror-row"><span class="mirror-left latin">T53</span>
<span class="mirror-right">佛說苦陰經</span></h1></div>　<a class="t" id="t0846c02"></a><a class="t" id="t0846c03"></a><a class="t" id="t0846c04"></a><a class="t" id="t0846c05"></a><p class="suttainfo"><span class="t-juanname">佛說苦陰經</span><br><a class="t" id="t0846c06"></a><a class="t" id="t0846c07"></a>
<span class="t-byline">失譯人名今附後漢錄</span></p><a class="t" id="t0846c08"></a>
<p><a class="t-linehead" id="t-linehead0846c08"></a>聞如是：</p>
<p>一時婆伽婆，在舍衛城祇樹給孤獨<a class="t" id="t0846c09"></a>園。彼時諸比丘，中後聚論皆悉會，少有所<a class="t" id="t0846c10"></a>因。彼時有諸異道異學，中後行彷徉，而行<a class="t" id="t0846c11"></a>至彼諸比丘所，到已共諸比丘面相慰，面相<a class="t" id="t0846c12"></a>慰已却坐一面。彼諸異道異學却坐一面已，<a class="t" id="t0846c13"></a>語諸比丘曰：「諸賢！沙門瞿曇智慧說婬，智<a class="t" id="t0846c14"></a>慧說色痛。諸賢！我等亦以智慧說婬，智慧<a class="t" id="t0846c15"></a>說色痛。此諸賢！有何差、有何降、有何若干？<a class="t" id="t0846c16"></a>此沙門瞿曇及我等俱有智慧。」彼時諸比丘<a class="t" id="t0846c17"></a>聞諸道異學所說，亦不然可、亦不呰蔑。不<a class="t" id="t0846c18"></a>然可、不呰蔑已，從座起而還。「我今聞此所<a class="t" id="t0846c19"></a>說，問世尊已當廣知其義。」便至世尊所，到<a class="t" id="t0846c20"></a>已禮世尊足，却坐一面。彼諸比丘却坐一面<a class="t" id="t0846c21"></a>已，如共異道異學所論，盡廣向世尊說。作<a class="t" id="t0846c22"></a>如是向世尊說已，世尊告諸比丘曰：「此諸比<a class="t" id="t0846c23"></a>丘！彼時應向異道異學作如是說：『云何婬氣<a class="t" id="t0846c24"></a>味？云何是敗壞？云何是棄？云何色氣味？云<a class="t" id="t0846c25"></a>何是敗壞？云何是棄？云何痛氣味？云何敗<a class="t" id="t0846c26"></a>壞？云何棄？』此諸比丘！應作是答。異道異學<a class="t" id="t0846c27"></a>彼聞已，各各相視外，當更求論，必當瞋恚。恨<a class="t" id="t0846c28"></a>恚已默然，面不悅，身支節污，背其面，不能<a class="t" id="t0846c29"></a>答。變其面，當默然從坐起，便即還。何以故？<a class="t" id="t0847a01"></a>我不見天及世間魔梵、沙門婆羅門、眾天及人，<a class="t" id="t0847a02"></a>聞我所說，與我等者知其義，若從如來、如來<a class="t" id="t0847a03"></a>弟子，若彼聞此，此間聞已。云何婬氣味？謂<a class="t" id="t0847a04"></a>因五婬，若生樂、若生喜。如是婬氣味，此中<a class="t" id="t0847a05"></a>多有敗壞。</p>
<p><a class="t-linehead" id="t-linehead0847a05"></a>「云何婬敗壞？此族姓子，或以功<a class="t" id="t0847a06"></a>伎以自存命，若耕作、若販賣、若客書、若學<a class="t" id="t0847a07"></a>算、若學數、若學作詩、若學首盧、若教書、若<a class="t" id="t0847a08"></a>應官募，彼寒寒所逼、熱熱所逼，強忍飢渴<a class="t" id="t0847a09"></a>為蚊虻蠅蚤所噬，彼忍此而求錢財。彼族姓<a class="t" id="t0847a10"></a>子，作如是起、作如是行、作如是勤行。彼作<a class="t" id="t0847a11"></a>如是，而不能得財物，便憂慼不樂啼哭，自<a class="t" id="t0847a12"></a>椎自打，而愚癡作如是言：『我為癡行、為不<a class="t" id="t0847a13"></a>得。』彼族姓，不使起，便勤修作行，彼便得果。<a class="t" id="t0847a14"></a>彼得錢財，便守護之、極藏舉之：『今我此財，莫<a class="t" id="t0847a15"></a>令王奪我，莫令賊盜、莫令火燒、莫令腐壞、莫<a class="t" id="t0847a16"></a>令出利失利。』彼守護錢財，而為王所奪、賊所<a class="t" id="t0847a17"></a>盜、火所燒而敗壞，出利不得利。彼便憂慼不<a class="t" id="t0847a18"></a>樂啼哭，自椎自打，增益愚癡。復次，彼長夜<a class="t" id="t0847a19"></a>所可愛喜念，恚敗壞失，此今現身是苦陰，<a class="t" id="t0847a20"></a>因婬故、緣婬故、增上婬故，是婬因緣。眾生因<a class="t" id="t0847a21"></a>婬、緣婬、增上婬，因婬故，母共子諍、子共母<a class="t" id="t0847a22"></a>諍，父共子諍、子共父諍，兄共妹諍、妹共兄<a class="t" id="t0847a23"></a>諍。彼共鬪諍，母說子非、子說母非，父說子非、<a class="t" id="t0847a24"></a>子說父非，兄說妹非、妹說兄非，況復人人<a class="t" id="t0847a25"></a>耶？此是今現苦陰，因婬故、緣婬故、增上婬<a class="t" id="t0847a26"></a>故。此眾生因婬故、緣婬故、增上婬故，王王共<a class="t" id="t0847a27"></a>諍，婆羅門婆羅門共諍，居士居士共諍，賤<a class="t" id="t0847a28"></a>人工師賤人工師彼各各共鬪諍，各各作種<a class="t" id="t0847a29"></a>種鬪具。或以拳、或以石、或以刀、或以杖，於<a class="t" id="t0847b01"></a>中死死苦，此是現苦陰，因婬故、緣婬故、增上<a class="t" id="t0847b02"></a>婬故。此眾生因婬故至增上婬故，使著鎧便<a class="t" id="t0847b03"></a>執弓箭，或著皮鎧持極利刀，相圍聚鬪。彼<a class="t" id="t0847b04"></a>於中或以象鬪，或以馬、或以車、或以步兵、<a class="t" id="t0847b05"></a>或以女人、或以士夫，於中或有死死苦，此是<a class="t" id="t0847b06"></a>現苦陰，因婬故、緣婬故、增上婬故。此眾生因<a class="t" id="t0847b07"></a>婬故至增上婬故，著鎧至持極利刀，詣極高<a class="t" id="t0847b08"></a>城而欲伐之。彼於中或吹貝、或擊鼓、或舉聲<a class="t" id="t0847b09"></a>喚呼，或以椎、或以戟、或以鏚、或以利輪、<a class="t" id="t0847b10"></a>或以箭相射、或下亂石、或以弩、或以銷銅<a class="t" id="t0847b11"></a>注之，於中死死苦，是為現苦陰，因婬故至<a class="t" id="t0847b12"></a>增上婬故。此眾生因婬故至增上婬故，至王<a class="t" id="t0847b13"></a>城邑，或穿墻破藏、或盜他物、或截他道，壞<a class="t" id="t0847b14"></a>他城、破他村、殺他人，被有司執之，駈使作種<a class="t" id="t0847b15"></a>種苦行：或截其首，或截手足，或截其耳、或<a class="t" id="t0847b16"></a>截其鼻、或截耳鼻，或截其髻、或截其髮、或截<a class="t" id="t0847b17"></a>髻髮，或著凾中、或衣戮殺，或著沙石上、或著<a class="t" id="t0847b18"></a>草上、或著鐵驢口中、或著鐵師子口中、或<a class="t" id="t0847b19"></a>著銅釜中、或著鐵釜中，或段段割之、或利叉<a class="t" id="t0847b20"></a>刺之、或臥熱鐵床上以熱油灑之，著臼中以<a class="t" id="t0847b21"></a>鐵杵擣之，若以龍噬、若以撾打、若以捲捲，<a class="t" id="t0847b22"></a>將至標下以刀梟首，是現身苦陰，因婬故<a class="t" id="t0847b23"></a>至增上婬故。此眾生因婬故至增上婬故，作<a class="t" id="t0847b24"></a>身苦行口意苦行，彼時若得患病苦，臥在床<a class="t" id="t0847b25"></a>上、臥在座上、或臥蔭中，身有痛極苦極痛，不<a class="t" id="t0847b26"></a>樂命欲斷。謂彼身苦行口意苦行，彼終時倒<a class="t" id="t0847b27"></a>懸向下，猶若冥時日欲沒大山大山間，彼山<a class="t" id="t0847b28"></a>影倒懸向下。如是彼身苦行口苦行意苦行，<a class="t" id="t0847b29"></a>彼時命終倒懸向下。彼作是念：『此身苦行口<a class="t" id="t0847c01"></a>意苦行，倒懸向下，本不作行、本不作福，我<a class="t" id="t0847c02"></a>多作眾惡，謂趣作惡、作貪、作兇暴，不作福行、<a class="t" id="t0847c03"></a>不作善行，亦不作有所歸，我必墮其趣。』此<a class="t" id="t0847c04"></a>便有變悔，變悔已終亦不善、生亦不善，此是<a class="t" id="t0847c05"></a>現苦陰，因婬故至增上婬故。此眾生因婬<a class="t" id="t0847c06"></a>故至增上婬故，作身苦行作口意苦行，彼<a class="t" id="t0847c07"></a>作身至意苦行已，彼因彼緣身壞死時，生惡<a class="t" id="t0847c08"></a>趣泥犁中。此是彼身苦陰，因婬故至增上<a class="t" id="t0847c09"></a>婬故，是為婬敗壞。</p>
<p><a class="t-linehead" id="t-linehead0847c09"></a>「云何棄婬？若有於婬<a class="t" id="t0847c10"></a>有求欲，當止求欲、當度婬欲，棄此婬欲，是<a class="t" id="t0847c11"></a>為棄婬。</p>
<p><a class="t-linehead" id="t-linehead0847c11"></a>「諸有沙門婆羅門，如是氣味婬者，<a class="t" id="t0847c12"></a>於中有敗壞，棄捨不知如真，彼豈能自棄婬<a class="t" id="t0847c13"></a>耶？復能止他耶？如與住俱豈能止婬？是事<a class="t" id="t0847c14"></a>不然。諸有沙門婆羅門，如是氣味婬，知是<a class="t" id="t0847c15"></a>敗壞，能棄捨知如真，後自能止婬，亦能<a class="t" id="t0847c16"></a>止他，如與住俱能止婬者，有是處。</p>
<p><a class="t-linehead" id="t-linehead0847c16"></a>「云何氣味<a class="t" id="t0847c17"></a>色？若剎利女、婆羅門女、工師女、庶人女，若十<a class="t" id="t0847c18"></a>四十五女，於此時容色具足，彼時形色有樂<a class="t" id="t0847c19"></a>有喜。爾時氣味色，此中多有敗壞。云何色<a class="t" id="t0847c20"></a>敗壞？當如見妹老耄年過、齒落髮墮、鮐背執<a class="t" id="t0847c21"></a>杖申縮而行。於意云何？前好容色寧敗壞<a class="t" id="t0847c22"></a>不？」</p>
<p><a class="t-linehead" id="t-linehead0847c22"></a>「唯然世尊！」</p>
<p>「復次，當如見妹病苦患，若臥<a class="t" id="t0847c23"></a>床上、若臥座上、若臥蔭中，痛悉著身，極苦<a class="t" id="t0847c24"></a>極患，不樂命欲斷。於意云何？前好容色寧敗<a class="t" id="t0847c25"></a>壞不？」</p>
<p><a class="t-linehead" id="t-linehead0847c25"></a>「唯然世尊！」</p>
<p>「復次，當如見妹若死，一日至<a class="t" id="t0847c26"></a>七日，若烏啄、若鵄啄，若狗食、若狐食，若火<a class="t" id="t0847c27"></a>燒、若埋、若蟲。於意云何？前好容色寧敗壞<a class="t" id="t0847c28"></a>不？」</p>
<p><a class="t-linehead" id="t-linehead0847c28"></a>「唯然世尊！」</p>
<p>「復次，如見妹死屍，若骨若青、<a class="t" id="t0847c29"></a>若蟲若食、若骨白。於意云何？前好容色寧敗<a class="t" id="t0848a01"></a>壞不？」</p>
<p><a class="t-linehead" id="t-linehead0848a01"></a>「唯然世尊！」</p>
<p>「復次，若見如妹屍，無有皮<a class="t" id="t0848a02"></a>肉但筋相連。於意云何？前好容色寧敗壞<a class="t" id="t0848a03"></a>不？」</p>
<p><a class="t-linehead" id="t-linehead0848a03"></a>「唯然世尊！」</p>
<p>「復次，若見如妹死屍，骨節處<a class="t" id="t0848a04"></a>處分解散在異處，脚骨在一處，髆骨髀骨、腰<a class="t" id="t0848a05"></a>骨脊骨、肩骨項骨、髑髏骨，各在一處。於意云<a class="t" id="t0848a06"></a>何？前好容色寧敗壞不？」</p>
<p><a class="t-linehead" id="t-linehead0848a06"></a>「唯然世尊！」</p>
<p>「復次，若<a class="t" id="t0848a07"></a>見如妹死屍，骨正白如貝，若青鴿色、若赤<a class="t" id="t0848a08"></a>油潤、若腐碎。於意云何？前好容色寧敗壞<a class="t" id="t0848a09"></a>不？」</p>
<p><a class="t-linehead" id="t-linehead0848a09"></a>「唯然世尊！」</p>
<p>「是為色敗壞。云何棄色？謂於<a class="t" id="t0848a10"></a>色有求欲，當止求欲，度一切求欲，棄此色。</p><a class="t" id="t0848a11"></a>
<p><a class="t-linehead" id="t-linehead0848a11"></a>「諸有沙門婆羅門，如是氣味色於中敗壞，無<a class="t" id="t0848a12"></a>棄捨不知如真，豈能自止色耶？復能止他<a class="t" id="t0848a13"></a>乎？而與住居，豈能止色耶？是事不然。諸有<a class="t" id="t0848a14"></a>沙門婆羅門，如是氣味色，知敗壞棄捨離，知<a class="t" id="t0848a15"></a>如真者，彼能自止色，亦能令他止，如所住<a class="t" id="t0848a16"></a>能止色者，有是處。</p>
<p><a class="t-linehead" id="t-linehead0848a16"></a>「云何氣味痛？此比丘於<a class="t" id="t0848a17"></a>婬解脫，至住四禪正受，住於彼時，亦不自<a class="t" id="t0848a18"></a>壞亦不壞他，此無壞已，於中便得樂。何以<a class="t" id="t0848a19"></a>故？我說不恚得樂痛，是為痛氣味。</p>
<p><a class="t-linehead" id="t-linehead0848a19"></a>「云何痛<a class="t" id="t0848a20"></a>敗壞？謂痛是無常苦盡法，是為痛敗壞。</p>
<p><a class="t-linehead" id="t-linehead0848a20"></a>「云<a class="t" id="t0848a21"></a>何痛棄？謂痛求欲，止求欲、度求欲，是棄痛。</p><a class="t" id="t0848a22"></a>
<p><a class="t-linehead" id="t-linehead0848a22"></a>「若沙門婆羅門，如是氣味痛，不知敗壞，不<a class="t" id="t0848a23"></a>知棄捨，不知如真，彼豈能自止痛耶？復能<a class="t" id="t0848a24"></a>止他乎？而與住居棄痛者，是事不然。諸有<a class="t" id="t0848a25"></a>沙門婆羅門，如是氣味痛，知是敗壞棄捨，<a class="t" id="t0848a26"></a>知如真者，彼能自止痛，亦能令他止，而與<a class="t" id="t0848a27"></a>住居能止痛者，有是處。」</p>
<p><a class="t-linehead" id="t-linehead0848a27"></a>佛如是說。彼諸比<a class="t" id="t0848a28"></a>丘聞世尊所說，歡喜而樂。</p><a class="t" id="t0848a29"></a>
<p class="endsutta"><span class="t-juanname">佛說苦陰經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
