<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t51">
<article>
<div class="hgroup mirror"><h1 class="mirror-row"><span class="mirror-left latin">T51</span>
<span class="mirror-right">佛說梵志計水淨經</span></h1></div>　<a class="t" id="t0843c10"></a><a class="t" id="t0843c11"></a><a class="t" id="t0843c13"></a><p class="suttainfo"><span class="t-juanname">佛說梵志計水淨經</span><br><a class="t" id="t0843c14"></a><a class="t" id="t0843c15"></a>
<span class="t-byline">失譯人名附東晉錄</span></p><a class="t" id="t0843c16"></a>
<p><a class="t-linehead" id="t-linehead0843c16"></a>聞如是：</p>
<p>一時，婆伽婆在欝鞞羅<span class="t-note">（摩竭附邊）</span>水岸上，<a class="t" id="t0843c17"></a>獨在樹下初成等覺。彼時，有計水淨婆羅門，<a class="t" id="t0843c18"></a>過中食後彷徉行至世尊所，世尊遙見計水<a class="t" id="t0843c19"></a>淨婆羅門從遠而來。世尊見計水淨婆羅門<a class="t" id="t0843c20"></a>已，為彼故便告諸比丘：「若有二十一結著意<a class="t" id="t0843c21"></a>者，當墮惡趣生泥犁中。云何為二十一？邪<a class="t" id="t0843c22"></a>見意著結，非法欲欺世間邪法，貪瞋恚、懈怠、<a class="t" id="t0843c23"></a>睡眠、調戲、無恥、疑、瞋恨恚、慳嫉不捨、諛諂、多<a class="t" id="t0843c24"></a>無羞無恥無、妬嫉增上妬嫉、放逸意結。若<a class="t" id="t0843c25"></a>有此二十一結著意者，墮惡趣生泥犁中，猶<a class="t" id="t0843c26"></a>若穢垢小兒衣，彼主與染師、若染弟子，持<a class="t" id="t0843c27"></a>衣鹵土、若牛糞、若土以漬之，浣濯洗令極淨。<a class="t" id="t0843c28"></a>雖彼染師及染弟子持彼垢穢小兒衣，以鹵<a class="t" id="t0843c29"></a>土、以灰、以牛糞、以土清淨濯洗令極淨，彼小<a class="t" id="t0844a01"></a>兒衣故有黑膩。如是，若有二十一結著意者，<a class="t" id="t0844a02"></a>便墮惡趣生泥犁中。云何二十一？邪見意著<a class="t" id="t0844a03"></a>結至放逸意著結者。若有此二十一結著意<a class="t" id="t0844a04"></a>者，墮惡趣生泥犁中；若有無二十一結著意<a class="t" id="t0844a05"></a>者，便生善處天上。云何二十一？邪見意著<a class="t" id="t0844a06"></a>結至放逸意著結；若無此二十一結著意者，<a class="t" id="t0844a07"></a>便生善處天上。猶若波羅<span class="gaiji">［木＊奈］<!--gaiji,,1[木＊奈],2&#x3B88;,3--></span>以成衣，彼主<a class="t" id="t0844a08"></a>授與染師、若染弟子，彼染師染弟子，持鹵土、<a class="t" id="t0844a09"></a>灰、牛糞以漬之，浣濯洗極令淨。雖彼波羅<a class="t" id="t0844a10"></a><span class="gaiji">［木＊奈］<!--gaiji,,1[木＊奈],2&#x3B88;,3--></span>以成衣，彼染師染弟子，以鹵以灰、牛糞<a class="t" id="t0844a11"></a>上以漬之，浣濯洗極令淨，波羅<span class="gaiji">［木＊奈］<!--gaiji,,1[木＊奈],2&#x3B88;,3--></span>以成衣，<a class="t" id="t0844a12"></a>極清淨白。如是，若有無二十一結著意者，便<a class="t" id="t0844a13"></a>生善處天上。云何為二十一？邪見意結至<a class="t" id="t0844a14"></a>放逸意著者，便生善處天上。邪見意結，見已<a class="t" id="t0844a15"></a>當棄，至放逸意著結，見已當棄，彼意與慈俱<a class="t" id="t0844a16"></a>滿一方正受住。如是二三四上下一切諸方，<a class="t" id="t0844a17"></a>意與慈俱無二無恚，極廣極大，無極分別，<a class="t" id="t0844a18"></a>滿諸方已正受住。如是意與悲、喜、護，俱滿一<a class="t" id="t0844a19"></a>切諸方已正受住，是為婆羅門內外洗淨，非<a class="t" id="t0844a20"></a>外淨也。」</p>
<p><a class="t-linehead" id="t-linehead0844a20"></a>「沙門瞿曇！往詣水浴。」</p>
<p>「汝婆羅門！瞿<a class="t" id="t0844a21"></a>曇水洗者，一切世間應戒故、應福故、應度故。」</p><a class="t" id="t0844a22"></a>
<p><a class="t-linehead" id="t-linehead0844a22"></a>「此瞿曇！一切世間水洗者，除一切惡故，在<a class="t" id="t0844a23"></a>水淨洗濡，凡愚常樂。」</p>
<p><a class="t-linehead" id="t-linehead0844a23"></a>「此不得除黑黑行，用<a class="t" id="t0844a24"></a>彼水淨，為在水，何所見？人作諸惡行，此水<a class="t" id="t0844a25"></a>何所能淨者？有堅牢淨者，當持戒行、行清淨<a class="t" id="t0844a26"></a>行，行清淨行常得應戒，若不殺盜、不妄<a class="t" id="t0844a27"></a>語為得等度，梵志當住此作一切善，為得安<a class="t" id="t0844a28"></a>隱。汝婆羅門！何須還家？何須水及家？汝婆<a class="t" id="t0844a29"></a>羅門！寧求淨善法，何須弊惡水？但除塵垢<a class="t" id="t0844b01"></a>穢。」</p>
<p><a class="t-linehead" id="t-linehead0844b01"></a>「瞿曇或作是念：『寧求淨善法，不須弊惡<a class="t" id="t0844b02"></a>水，用除塵垢穢。』已竟，瞿曇！已竟，瞿曇！我今<a class="t" id="t0844b03"></a>歸世尊、法及比丘僧。世尊！我持優婆塞，從<a class="t" id="t0844b04"></a>今日始，盡命離殺而歸佛。」</p>
<p><a class="t-linehead" id="t-linehead0844b04"></a>佛如是說。彼諸<a class="t" id="t0844b05"></a>比丘聞世尊所說，歡喜而歸。</p><a class="t" id="t0844b06"></a>
<p class="endsutta"><span class="t-juanname">佛說梵志計水淨經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
