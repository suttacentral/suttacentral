<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t43">
<article>
<div class="hgroup mirror"><h1 class="mirror-row"><span class="mirror-left latin">T43</span>
<span class="mirror-right">佛說閻羅王五天使者經</span></h1></div>　<a class="t" id="t0828b08"></a><a class="t" id="t0828b09"></a><a class="t" id="t0828b10"></a><a class="t" id="t0828b11"></a><a class="t" id="t0828b12"></a><p class="suttainfo"><span class="t-juanname">佛說閻羅王五天使者經</span><br><a class="t" id="t0828b13"></a><a class="t" id="t0828b14"></a>
<span class="t-byline">宋沙門慧簡譯</span></p><a class="t" id="t0828b15"></a>
<p><a class="t-linehead" id="t-linehead0828b15"></a>聞如是：</p>
<p>一時，佛在舍衛國祇樹給孤獨園。佛<a class="t" id="t0828b16"></a>告諸比丘：「善聽！以置心中。我以天眼徹見眾<a class="t" id="t0828b17"></a>人生死所趣善惡之道，或有醜惡、或有勇強、<a class="t" id="t0828b18"></a>或有怯弱，或生善道、或生惡道。凡人所作為<a class="t" id="t0828b19"></a>皆分別知之。人身行惡口言惡心念惡，謗訕<a class="t" id="t0828b20"></a>賢聖，見邪行邪，其人壽終，便墮惡道入泥犁<a class="t" id="t0828b21"></a>中。凡人身行善口言善心念善，稱譽賢聖，<a class="t" id="t0828b22"></a>見正行正，其人壽終，便生天上人間。如是，<a class="t" id="t0828b23"></a>比丘！我以天眼見人終，便生天上人間。如是<a class="t" id="t0828b24"></a>比丘！我以天眼觀天雨墮水中，見一泡興一<a class="t" id="t0828b25"></a>泡滅，我見人死識神出生，有好色者、有惡色<a class="t" id="t0828b26"></a>者，有勇強者、有怯弱者，或生善處、或生苦<a class="t" id="t0828b27"></a>處；自生自死如水泡無異。復譬如人以五<a class="t" id="t0828b28"></a>綵縷貫琉璃珠，用珠淨故，縷色青黃赤白黑<a class="t" id="t0828b29"></a>悉現分明；我見人死魂神出生亦如是。又如<a class="t" id="t0828c01"></a>冥夜以明月珠懸著宮門，有人住一面，觀門<a class="t" id="t0828c02"></a>中出入者，皆一一見之。又如居高樓上望見<a class="t" id="t0828c03"></a>下人，往者來者走者步者坐者立者，我見人<a class="t" id="t0828c04"></a>死時魂神出生，端正醜惡勇強怯弱，如所施<a class="t" id="t0828c05"></a>行，分別知之。」</p><a class="t" id="t0828c06"></a>
<p><a class="t-linehead" id="t-linehead0828c06"></a>佛告諸比丘：「人生在世間時不孝父母，不敬<a class="t" id="t0828c07"></a>沙門道人，不行仁義無可用心，不學經戒不<a class="t" id="t0828c08"></a>畏後世者，其人身死，魂神當墮閻王。地獄主<a class="t" id="t0828c09"></a>者輙持行，白王言其過惡：『此人非法，不孝父<a class="t" id="t0828c10"></a>母，不敬沙門道人，不隨仁義，無可用心，無有<a class="t" id="t0828c11"></a>福德，不恐畏死，當有所見；唯大王處其罰。』如<a class="t" id="t0828c12"></a>是閻王，常先安徐，以忠正語為現五天使者<a class="t" id="t0828c13"></a>而問言：『汝本不見，世間人始為嬰兒時，僵臥<a class="t" id="t0828c14"></a><span class="gaiji">屎<!--gaiji,屎,1[尸@矢],2&#x21C41;,3--></span><span class="gaiji">尿<!--gaiji,尿,1[尸@（泳－永＋毛）],2&#x21C64;,3--></span>不能自護，口不知言語，亦不知好惡<a class="t" id="t0828c15"></a>者耶？』人言：『已見，皆有是。』王言：『汝自謂獨不如<a class="t" id="t0828c16"></a>是耶？人神從行，終即有生，雖尚未見，常當為<a class="t" id="t0828c17"></a>善，自端其身端其口端其意，奈何放心快志？』<a class="t" id="t0828c18"></a>人言：『實愚暗不知故耳。』王曰：『汝自以愚癡<a class="t" id="t0828c19"></a>作惡，非是父母師長君天、沙門道人過也。罪<a class="t" id="t0828c20"></a>自由汝，豈得以不樂故止乎？今當受之。』是為<a class="t" id="t0828c21"></a>閻王現第一天使。</p><a class="t" id="t0828c22"></a>
<p><a class="t-linehead" id="t-linehead0828c22"></a>「閻王復問：『子為人時，天使者次第到，寧能覺<a class="t" id="t0828c23"></a>不？』人言：『實不覺知。』王曰：『汝不見世間丈夫母<a class="t" id="t0828c24"></a>人，年老時髮白齒墮、羸瘦僂步起居拄杖？』<a class="t" id="t0828c25"></a>人言：『有是。』王曰：『汝謂獨可得不老？凡人已生，<a class="t" id="t0828c26"></a>法皆當老，曼其強壯常當為善，端身口心奉<a class="t" id="t0828c27"></a>行經戒，奈何自放恣？』人言：『愚闇故耳。』王曰：<a class="t" id="t0828c28"></a>『汝自以愚癡作惡，非是父母君天、沙門道人<a class="t" id="t0828c29"></a>過也。罪自由汝，豈得以不樂故止乎？今當受<a class="t" id="t0829a01"></a>之。』是為閻王正教現第二天使。</p><a class="t" id="t0829a02"></a>
<p><a class="t-linehead" id="t-linehead0829a02"></a>「閻王復問曰：『子為人時，豈不見世間男女婦<a class="t" id="t0829a03"></a>人疾病者，軀體苦痛坐起不安，命近憂促，<a class="t" id="t0829a04"></a>眾醫不能復治？』人言：『有是。』王曰：『汝謂可得<a class="t" id="t0829a05"></a>不病耶？人生既老，法皆當病，曼身強健當勉<a class="t" id="t0829a06"></a>為善，奉行經戒端身口意，奈何自放恣？』人言：<a class="t" id="t0829a07"></a>『愚闇故耳。』王曰：『汝自以愚癡作惡，非父母<a class="t" id="t0829a08"></a>君天、沙門道人過也、罪自由汝，豈得以不樂<a class="t" id="t0829a09"></a>故止乎？今當受之。』是為閻王正教現第三天<a class="t" id="t0829a10"></a>使。</p><a class="t" id="t0829a11"></a>
<p><a class="t-linehead" id="t-linehead0829a11"></a>「閻王復問曰：『子為人時，豈不見世間諸死亡<a class="t" id="t0829a12"></a>者，或藏其屍、或棄損之，一日至七日肌肉壞<a class="t" id="t0829a13"></a>敗，狐狸百鳥皆就食之，凡人已死身惡腐<a class="t" id="t0829a14"></a>爛？』人言：『有是。』王曰：『汝謂獨可得不死耶？<a class="t" id="t0829a15"></a>凡人已生，法皆當死，曼在世間常為善，勑<a class="t" id="t0829a16"></a>身口意奉行經戒，奈何自放恣？』人言：『愚闇<a class="t" id="t0829a17"></a>故耳。』王曰：『汝自作惡，非是父母君天、沙門<a class="t" id="t0829a18"></a>道人過也。罪自由汝，不得以不樂故止，今<a class="t" id="t0829a19"></a>當受之。』是為閻王正教現第四天使。</p><a class="t" id="t0829a20"></a>
<p><a class="t-linehead" id="t-linehead0829a20"></a>「閻王復問曰：『子為人時，獨不見世間弊人惡<a class="t" id="t0829a21"></a>子，為吏所捕取，案罪所應刑法加之，或斷手<a class="t" id="t0829a22"></a>足或削鼻耳，銳掠治刓刻肌膚，熱沙沸膏燒<a class="t" id="t0829a23"></a>灌其形，裹蘊火燎懸頭日炙，屠割支解毒<a class="t" id="t0829a24"></a>痛參并？』人言：『有是。』王曰：『汝謂為惡獨可得<a class="t" id="t0829a25"></a>解耶？眼見世間罪福分明，何不守善勅身口<a class="t" id="t0829a26"></a>意奉行經道。云何自快心？』人言：『愚闇故耳。』<a class="t" id="t0829a27"></a>王曰：『汝自用心，作不忠正，非是父母君天、沙<a class="t" id="t0829a28"></a>門道人過也。今是殃罪要當自受，豈得以不<a class="t" id="t0829a29"></a>樂故止耶？』是為閻王忠正之教現第五天使<a class="t" id="t0829b01"></a>者。」</p>
<p><a class="t-linehead" id="t-linehead0829b01"></a>佛說已，諸弟子皆受教誡，各前作禮。</p><a class="t" id="t0829b02"></a>
<p class="endsutta"><span class="t-juanname">佛說閻羅王五天使者經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
