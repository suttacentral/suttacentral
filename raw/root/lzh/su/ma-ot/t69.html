<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t69">
<article>
<div class="hgroup mirror"><h1 class="mirror-row"><span class="mirror-left latin">T69</span>
<span class="mirror-right">佛說護國經</span></h1></div>　<a class="t" id="t0872a11"></a><a class="t" id="t0872a12"></a><a class="t" id="t0872a13"></a><a class="t" id="t0872a14"></a><a class="t" id="t0872a15"></a><a class="t" id="t0872a16"></a><a class="t" id="t0872a17"></a><a class="t" id="t0872a18"></a><p class="suttainfo"><span class="t-juanname">佛說護國經</span><br><a class="t" id="t0872a19"></a><a class="t" id="t0872a20"></a>
<span class="t-byline">西天譯經三藏朝奉大夫試光祿卿<a class="t" id="t0872a21"></a>明教大師臣法賢奉　詔譯</span></p>
<a class="t" id="t0872a22"></a>
<p><a class="t-linehead" id="t-linehead0872a22"></a>如是我聞：</p>
<p>一時，世尊在俱盧城，出遊化利漸<a class="t" id="t0872a23"></a>漸至于覩羅聚落，與大苾芻眾安止其中。時，<a class="t" id="t0872a24"></a>彼聚落有婆羅門大長者等，互相議曰：「此大<a class="t" id="t0872a25"></a>沙門瞿曇！棄捨王位出家為道，果滿圓明名<a class="t" id="t0872a26"></a>稱普聞，即是應供、正等正覺、明行足、善逝、世<a class="t" id="t0872a27"></a>間解、無上士、調御丈夫、天人師、佛、世尊。於天<a class="t" id="t0872a28"></a>魔梵、沙門婆羅門、人及非人等界，以自行願<a class="t" id="t0872a29"></a>成等正覺，流大悲心宣說正法，初善中善後<a class="t" id="t0872b01"></a>善，文義深遠純一無雜，具足圓滿梵行之相。<a class="t" id="t0872b02"></a>如是具足最尊最上，我等若見共獲善利，是<a class="t" id="t0872b03"></a>故我等，當詣佛所瞻禮稱讚。」眾共議已同往<a class="t" id="t0872b04"></a>佛會。到佛所已，有禮佛者，有但合掌者，有種<a class="t" id="t0872b05"></a>種稱讚者，如是之眾禮讚既已，各坐一面。<a class="t" id="t0872b06"></a>爾時，世尊為眾說法，令眾心悅發大道意。時<a class="t" id="t0872b07"></a>彼婆羅門大長者等，聽受法已，咸皆忻悅發<a class="t" id="t0872b08"></a>大道心，即從座起合掌向佛，種種稱讚禮佛<a class="t" id="t0872b09"></a>而退。</p><a class="t" id="t0872b10"></a>
<p><a class="t-linehead" id="t-linehead0872b10"></a>爾時，會中有大長者名曰護國，戀慕佛故不<a class="t" id="t0872b11"></a>離法會，作如是念：「我所聞法，堪可依憑，必成<a class="t" id="t0872b12"></a>正覺。我若在家，永處輪迴。佛難值遇，以信出<a class="t" id="t0872b13"></a>家為求出離，是故我今離諸放逸發大精進，<a class="t" id="t0872b14"></a>依佛出家淨修梵行，我當志願剃除鬚髮而<a class="t" id="t0872b15"></a>被法服。」是時，護國長者作是念已，即從座起<a class="t" id="t0872b16"></a>前詣佛所，頭面禮足合掌向佛，而白佛言：「我<a class="t" id="t0872b17"></a>從世尊獲聞正法，厭輪迴苦，起信樂心，是故<a class="t" id="t0872b18"></a>我今求佛出家。唯願世尊，攝受於我。」</p>
<p><a class="t-linehead" id="t-linehead0872b18"></a>佛言護<a class="t" id="t0872b19"></a>國：「汝信出家，父母聽不？」</p>
<p><a class="t-linehead" id="t-linehead0872b19"></a>護國答言：「不也。世<a class="t" id="t0872b20"></a>尊！父母不聽。」</p>
<p><a class="t-linehead" id="t-linehead0872b20"></a>佛言護國：「父母不聽，不得出家。」</p><a class="t" id="t0872b21"></a>
<p><a class="t-linehead" id="t-linehead0872b21"></a>護國復白佛言：「世尊！雖父母未聽，我當求請，<a class="t" id="t0872b22"></a>堅令聽許。」</p>
<p><a class="t-linehead" id="t-linehead0872b22"></a>佛告護國：「如汝所願，今正是時。」</p><a class="t" id="t0872b23"></a>
<p><a class="t-linehead" id="t-linehead0872b23"></a>爾時，護國長者稟承佛旨禮佛而退，還歸其<a class="t" id="t0872b24"></a>舍白父母言：「父母慈念，願聽我言。我於佛會<a class="t" id="t0872b25"></a>聞佛說法，其所聞法我悉了知，即起正信樂<a class="t" id="t0872b26"></a>欲出家。唯願父母當聽許我。」</p>
<p><a class="t-linehead" id="t-linehead0872b26"></a>是時父母告護<a class="t" id="t0872b27"></a>國言：「汝樂出家當求何利？復有何得而求出<a class="t" id="t0872b28"></a>家？汝若出家，勿為求匃而活命耶？汝應當知，<a class="t" id="t0872b29"></a>我今財賄珍寶無量，汝但在家捨財作福，當<a class="t" id="t0872c01"></a>受富樂，何須出家？」如是父母善言誘勸。是時<a class="t" id="t0872c02"></a>護國又復白言：「父母當念，我厭輪迴，棄捨世<a class="t" id="t0872c03"></a>榮，志求出家，唯願聽許。」如是護國再三求請。<a class="t" id="t0872c04"></a>是時父母又復告言：「汝所堅念志求出家，勿<a class="t" id="t0872c05"></a>為求匃而活命耶？我家庫藏金銀珍寶眾多<a class="t" id="t0872c06"></a>無量，汝但在家捨財作福，當受富樂，何須出<a class="t" id="t0872c07"></a>家？」如是父母二三誘勸。是時護國又復告言：<a class="t" id="t0872c08"></a>「父母若不聽，我從今已往，誓不飲食，乃至命<a class="t" id="t0872c09"></a>終。」發誓願已即絕飲食。</p>
<p><a class="t-linehead" id="t-linehead0872c09"></a>是時護國眾多知識，<a class="t" id="t0872c10"></a>聞是事已，即時共詣護國長者父母之所，咸<a class="t" id="t0872c11"></a>共白言：「長者主！我等皆聞，汝子護國愛樂出<a class="t" id="t0872c12"></a>家，彼雖志求汝不聽許。我知汝子，然受富樂<a class="t" id="t0872c13"></a>求道心堅；今不聽許，返受憂苦將趣命終，當<a class="t" id="t0872c14"></a>令汝起愛別離苦。是故汝等，宜應聽許隨彼<a class="t" id="t0872c15"></a>出家。」時長者主，見子知識志意求請，即聽出<a class="t" id="t0872c16"></a>家。是時護國眾多知識，受其父旨，即詣護國<a class="t" id="t0872c17"></a>而共告曰：「護國當知，今汝父母已聽出家。」是<a class="t" id="t0872c18"></a>時護國受父母旨，歡喜踊躍，即詣父母拜辭<a class="t" id="t0872c19"></a>而出，還至佛所。到佛所已，頭面禮足，合掌一<a class="t" id="t0872c20"></a>面而白佛言：「世尊！今我父母已聽出家。願佛<a class="t" id="t0872c21"></a>慈悲，垂哀攝受而為苾芻。」</p><a class="t" id="t0872c22"></a>
<p><a class="t-linehead" id="t-linehead0872c22"></a>爾時，世尊告護國言：「善哉善哉！今正是時，為<a class="t" id="t0872c23"></a>汝攝受。」是時護國鬚髮自落被袈裟衣，成苾<a class="t" id="t0872c24"></a>芻相，修持梵行，除彼放逸離諸憂惱，心自調<a class="t" id="t0872c25"></a>柔證法清淨，我生已盡、梵行已立、所作已辦、<a class="t" id="t0872c26"></a>不受後有。</p>
<p><a class="t-linehead" id="t-linehead0872c26"></a>是時尊者護國得漏盡已，於十夏<a class="t" id="t0872c27"></a>中依止於佛。滿十夏已，著衣持鉢前詣佛所，<a class="t" id="t0872c28"></a>頭面禮足，合掌一面而白佛言：「世尊！我本生<a class="t" id="t0872c29"></a>居覩羅聚落，棄捨諸親以信出家。我今思念，<a class="t" id="t0873a01"></a>欲還本處親近眷屬，顒俟佛旨。」</p><a class="t" id="t0873a02"></a>
<p><a class="t-linehead" id="t-linehead0873a02"></a>爾時，世尊知尊者護國心意所欲，又觀護國<a class="t" id="t0873a03"></a>其心志固欲廣利益，況昔在家常離諸欲，如<a class="t" id="t0873a04"></a>是觀已即告之曰：「尊者護國！今正是時，可<a class="t" id="t0873a05"></a>從汝意。」</p><a class="t" id="t0873a06"></a>
<p><a class="t-linehead" id="t-linehead0873a06"></a>爾時，尊者護國受佛旨已，歡喜踊躍，繞佛三<a class="t" id="t0873a07"></a>匝，頭面禮足辭佛而退，還本生處經遊次第<a class="t" id="t0873a08"></a>到本聚落。時經宿已，於其辰時著衣持鉢，次<a class="t" id="t0873a09"></a>第乞食至於本舍。見一女人在舍門外，持滿<a class="t" id="t0873a10"></a>器食而欲棄擲，尊者見之告彼女人曰：「汝無<a class="t" id="t0873a11"></a>慚愧，勿棄於食。豈如施我置於鉢中，當獲利<a class="t" id="t0873a12"></a>益。」是時女人聞尊者語，心生鄭重，即施其食<a class="t" id="t0873a13"></a>置於鉢中。尊者受已，詣大樹下敷座欲食。時<a class="t" id="t0873a14"></a>前女人作如是念：「是我主子尊者護國。」是時<a class="t" id="t0873a15"></a>女人作此念已，即詣長者主所白長者曰：「適<a class="t" id="t0873a16"></a>在門外見長者子持鉢乞食，詣大樹下敷座欲<a class="t" id="t0873a17"></a>食。」時長者主聞是事已，心大歡喜，即問女人<a class="t" id="t0873a18"></a>言：「如汝所說，是事實不？」女人答言：「是事實爾。」</p><a class="t" id="t0873a19"></a>
<p><a class="t-linehead" id="t-linehead0873a19"></a>是時長者速出本舍往大樹下，既到彼已，實<a class="t" id="t0873a20"></a>見護國在彼欲食，即告之曰：「我子護國！捨離<a class="t" id="t0873a21"></a>本家客遊於外，如是經歷，復至聚落不入本<a class="t" id="t0873a22"></a>舍，是義云何？」時彼護國即答父言：「我沙門法，<a class="t" id="t0873a23"></a>儀式如是，入於他舍非我所宜。」時長者主，扶<a class="t" id="t0873a24"></a>持護國還於本舍，既到家已敷座令坐。時護<a class="t" id="t0873a25"></a>國母前詣子所，愛念心切再三慰問，告護國<a class="t" id="t0873a26"></a>言：「我子云何堅意出家？汝所出家今有何利？<a class="t" id="t0873a27"></a>復有何得？正為求匃而活其命，是故汝今不<a class="t" id="t0873a28"></a>復離家，捨財作福富受富樂。」</p>
<p><a class="t-linehead" id="t-linehead0873a28"></a>是時慈母設諸<a class="t" id="t0873a29"></a>方便，留戀於子不能別離，復以金銀種種珍<a class="t" id="t0873b01"></a>寶積尊者前，告於子言：「我子當知，如是我有<a class="t" id="t0873b02"></a>廣多財寶，今我與汝，何況父財而復無量，以<a class="t" id="t0873b03"></a>是義故何得出家？汝今在家，捨財作福受諸<a class="t" id="t0873b04"></a>富樂。」是時尊者白於母言：「慈母當念，是多金<a class="t" id="t0873b05"></a>銀種種財寶諸過之本。」作此言已，車載擔負<a class="t" id="t0873b06"></a>棄於河內，復白母言：「慈母當念，如是財寶由<a class="t" id="t0873b07"></a>貪戀故，從此為因生諸過失而致患難，謂水<a class="t" id="t0873b08"></a>火王賊惡子等難，生如是等種種壞苦，了此<a class="t" id="t0873b09"></a>苦因不從其母。」</p>
<p><a class="t-linehead" id="t-linehead0873b09"></a>時護國母戀子不捨，復設方<a class="t" id="t0873b10"></a>便作如是念：「子在家時所有妻室，當令莊嚴<a class="t" id="t0873b11"></a>珠寶飾身，來護國所悅可子心。」作是念已，詣<a class="t" id="t0873b12"></a>其妻所而告之言：「汝夫護國昔在家時，所有<a class="t" id="t0873b13"></a>愛樂珍寶瓔珞莊嚴之具，汝今莊嚴往護國<a class="t" id="t0873b14"></a>所悅可其意。」時護國妻受其命已，以眾寶具<a class="t" id="t0873b15"></a>即時莊嚴，詣護國所，到彼白言：「長者子！汝意<a class="t" id="t0873b16"></a>云何？所持梵行，莫為求天女不？」護國告言：<a class="t" id="t0873b17"></a>「不也。大姊！我持梵行為求道果；如汝所說，是<a class="t" id="t0873b18"></a>義不然。」時，護國妻聞呼姊聲，即變容色負<a class="t" id="t0873b19"></a>慚而退。</p><a class="t" id="t0873b20"></a>
<p><a class="t-linehead" id="t-linehead0873b20"></a>爾時，護國尊者作如是念：「食時欲至。」即白父<a class="t" id="t0873b21"></a>言：「長者！有何飲膳施於我食？」是時，父母親<a class="t" id="t0873b22"></a>持上味種種飲食供施尊者。是時尊者飯<a class="t" id="t0873b23"></a>食已訖，洗鉢收衣敷座而坐，乃為父母宣說<a class="t" id="t0873b24"></a>正法，令起悅心而生道意，復以神通住虛空<a class="t" id="t0873b25"></a>中，說伽陀曰：</p><a class="t" id="t0873b26"></a><blockquote class="gatha">
<p>「觀此畫色像，　　以眾寶莊嚴，<a class="t" id="t0873b27"></a><br>
愚迷所執著，　　智者常遠離。<a class="t" id="t0873b28"></a><br>
貪欲如繩索，　　能縛於世間，<a class="t" id="t0873b29"></a><br>
愚者所迷惑，　　智者常遠離。」</p>
</blockquote><a class="t" id="t0873c01"></a>
<p><a class="t-linehead" id="t-linehead0873c01"></a>是時，尊者說伽陀已，從空而降，還大樹下安<a class="t" id="t0873c02"></a>止而住。</p><a class="t" id="t0873c03"></a>
<p><a class="t-linehead" id="t-linehead0873c03"></a>爾時，有王名曰俱盧，駕幸遊外將近覩羅聚<a class="t" id="t0873c04"></a>落之側，侍臣奏曰：「大王！當知，此聚落中有長<a class="t" id="t0873c05"></a>者子名曰護國，眷屬廣多財寶無量，棄捨出<a class="t" id="t0873c06"></a>家。」王聞是事，即問聚落人曰：「卿等此處有長<a class="t" id="t0873c07"></a>者子名曰護國，棄捨親屬而為出家，是事實<a class="t" id="t0873c08"></a>不？」時聚落人即奏王曰：「大王！當知，是事實爾。<a class="t" id="t0873c09"></a>護國尊者在臣聚落一大樹下常持梵行，我<a class="t" id="t0873c10"></a>等人民親近供養。」王聞奏已，即往彼處聚落<a class="t" id="t0873c11"></a>之中，詣大樹下尊者所止。是時尊者遙觀來<a class="t" id="t0873c12"></a>命，見俱盧王奔詣我所，即從座起進步王前，<a class="t" id="t0873c13"></a>白如是言：「大王！善來！此之境界王所統領，今<a class="t" id="t0873c14"></a>請大王，往彼樹下就於我座。」時王答言：「護國！<a class="t" id="t0873c15"></a>我意如然，欲往汝所就於汝座。」護國復言：「王<a class="t" id="t0873c16"></a>意如是，故我請王。」是時彼王同與尊者，至大<a class="t" id="t0873c17"></a>樹下就座而坐。</p><a class="t" id="t0873c18"></a>
<p><a class="t-linehead" id="t-linehead0873c18"></a>爾時，大王告護國言：「有四種法，由是四法而<a class="t" id="t0873c19"></a>求出家。其四法者：一知親屬，二知富貴，三知<a class="t" id="t0873c20"></a>病，四知老，是為四法。</p><a class="t" id="t0873c21"></a>
<p><a class="t-linehead" id="t-linehead0873c21"></a>「云何知親屬？謂若有人，眷屬廣大而忽散滅，<a class="t" id="t0873c22"></a>此人作念：『我之眷屬朋友知識皆已散滅，唯<a class="t" id="t0873c23"></a>己孤然，我當出家。』此人了知無親屬故而求<a class="t" id="t0873c24"></a>出家。今汝護國！眷屬廣大亦非孤獨，不能了<a class="t" id="t0873c25"></a>知何為出家？又復云何名知富貴？謂若有人，<a class="t" id="t0873c26"></a>先有財寶是大富者，而後竭盡貧苦隨生，以<a class="t" id="t0873c27"></a>貧窮故而作此念。今貧窮故而作此念：『今貧<a class="t" id="t0873c28"></a>窮苦，我當出家。』此人了知以貧窮故而求出<a class="t" id="t0873c29"></a>家。今汝護國！財富無量亦非貧窮，不能了知<a class="t" id="t0874a01"></a>何為出家？又復云何名知病苦？謂若有人，久<a class="t" id="t0874a02"></a>寢於疾無能救療，作如是念：『我此疾病深可<a class="t" id="t0874a03"></a>痛苦，是故我今當求出家。』此人了知以病苦<a class="t" id="t0874a04"></a>故而求出家。今汝護國！少病少惱亦無憂苦，<a class="t" id="t0874a05"></a>不能了知何為出家？又復云何名知老朽？謂<a class="t" id="t0874a06"></a>若有人耆年衰邁，作如是念：『我今老朽，於諸<a class="t" id="t0874a07"></a>富樂不能復利，是故我今當求出家。』此人了<a class="t" id="t0874a08"></a>知老朽不任而求出家。今汝護國！盛年少壯<a class="t" id="t0874a09"></a>未受諸樂，不能了知何為出家？護國當了，如<a class="t" id="t0874a10"></a>是四法乃可出家。我今復問護國，汝何見聞<a class="t" id="t0874a11"></a>而為出家？」</p><a class="t" id="t0874a12"></a>
<p><a class="t-linehead" id="t-linehead0874a12"></a>爾時，尊者答彼王言：「大王！當知，有四種法而<a class="t" id="t0874a13"></a>求出家。何等為四？謂老病愛死。變壞非久名<a class="t" id="t0874a14"></a>老，疾苦無療名病，無所厭足名愛，捨盡諸境<a class="t" id="t0874a15"></a>名死。如是四法，我佛世尊善了善見，我亦從<a class="t" id="t0874a16"></a>佛親見親聞，我因此故，發大信心而乃出家。」</p><a class="t" id="t0874a17"></a>
<p><a class="t-linehead" id="t-linehead0874a17"></a>王言：「尊者！如前略說，我未能了，唯願尊者，為<a class="t" id="t0874a18"></a>我廣說令我開解。」</p>
<p><a class="t-linehead" id="t-linehead0874a18"></a>是時尊者聞王言已，告彼<a class="t" id="t0874a19"></a>王曰：「大王！甚善！如汝意願，我當為說。」</p>
<p><a class="t-linehead" id="t-linehead0874a19"></a>王言：「尊<a class="t" id="t0874a20"></a>者！變壞非久為老，是義云何？」</p>
<p><a class="t-linehead" id="t-linehead0874a20"></a>尊者答言：「大王！<a class="t" id="t0874a21"></a>於意云何？若人從年二十三十滿四十時，所<a class="t" id="t0874a22"></a>有色相身力舉動進止，是人云何？」</p>
<p><a class="t-linehead" id="t-linehead0874a22"></a>王言：「尊者！<a class="t" id="t0874a23"></a>人從二十滿四十時，具大色相，身力壯盛進<a class="t" id="t0874a24"></a>止勇健，諸所施為自謂無等；若至耆年，朽邁<a class="t" id="t0874a25"></a>無堪色相變易，身力劣弱進止衰敗。」</p>
<p><a class="t-linehead" id="t-linehead0874a25"></a>尊者告<a class="t" id="t0874a26"></a>言：「如王所說，是為老相變壞於世。大王！當知，<a class="t" id="t0874a27"></a>此即我佛說第一法。又佛世尊，善了善知善<a class="t" id="t0874a28"></a>說此法，我亦見聞，於此正法愛樂志求，信心<a class="t" id="t0874a29"></a>出家。」</p>
<p><a class="t-linehead" id="t-linehead0874a29"></a>時彼王言：「護國尊者！我亦於此慶遇<a class="t" id="t0874b01"></a>正法，愛樂志求。」</p><a class="t" id="t0874b02"></a>
<p><a class="t-linehead" id="t-linehead0874b02"></a>又復，王言：「護國尊者！云何疾苦無療名為病<a class="t" id="t0874b03"></a>相？」</p>
<p><a class="t-linehead" id="t-linehead0874b03"></a>尊者答言：「如人有大財寶及諸親眷，其數<a class="t" id="t0874b04"></a>無量。於意云何？是人寢病受諸苦惱，彼之親<a class="t" id="t0874b05"></a>屬及諸侍從，還有代其受苦惱不？」</p>
<p><a class="t-linehead" id="t-linehead0874b05"></a>王言：「不也。<a class="t" id="t0874b06"></a>護國！人若寢疾，獨受諸苦，無有代者亦無救<a class="t" id="t0874b07"></a>療。」</p>
<p><a class="t-linehead" id="t-linehead0874b07"></a>尊者告言：「如王所說，無代無救是為病相，<a class="t" id="t0874b08"></a>此即我佛說第二法。又佛世尊，善了善知善<a class="t" id="t0874b09"></a>說此法，我亦見聞，於此正法愛樂志求，信心<a class="t" id="t0874b10"></a>出家。」</p>
<p><a class="t-linehead" id="t-linehead0874b10"></a>時彼王言：「護國尊者！我亦於此慶遇正<a class="t" id="t0874b11"></a>法，愛樂志求。」</p><a class="t" id="t0874b12"></a>
<p><a class="t-linehead" id="t-linehead0874b12"></a>王復問言：「尊者！云何無所厭足而名為愛？」</p>
<p>尊<a class="t" id="t0874b13"></a>者答言：「大王！於意云何？王是富者，國土城邑<a class="t" id="t0874b14"></a>乃至東南西北，所有人民居王所統，皆是大<a class="t" id="t0874b15"></a>富。」王言尊者：「如是如是！」</p>
<p><a class="t-linehead" id="t-linehead0874b15"></a>尊者復言：「大王所<a class="t" id="t0874b16"></a>統國城聚落如是大富，設或有人泛海而來，<a class="t" id="t0874b17"></a>白大王言：『我見某國，城邑廣大人民熾盛，金<a class="t" id="t0874b18"></a>銀珍寶奇異諸物，象馬兵從，其數無量。』大王！<a class="t" id="t0874b19"></a>聞此，於意云何？」</p>
<p><a class="t-linehead" id="t-linehead0874b19"></a>王言：「尊者！我聞是事，若不自<a class="t" id="t0874b20"></a>往，即遣使討彼，載以珍寶諸物，益我庫藏。」</p>
<p><a class="t-linehead" id="t-linehead0874b20"></a>時<a class="t" id="t0874b21"></a>尊者言：「大王！此無厭足是名為愛，此即是佛<a class="t" id="t0874b22"></a>說第三法。又佛世尊，善了善知善說此法，我<a class="t" id="t0874b23"></a>亦見聞，於此正法愛樂志求，信心出家。」</p>
<p><a class="t-linehead" id="t-linehead0874b23"></a>時彼<a class="t" id="t0874b24"></a>王言：「護國尊者！我亦於此慶遇正法愛，樂志<a class="t" id="t0874b25"></a>求。」</p><a class="t" id="t0874b26"></a>
<p><a class="t-linehead" id="t-linehead0874b26"></a>王復問言：「尊者！云何捨離諸境而名為死？」</p>
<p>尊<a class="t" id="t0874b27"></a>者答言：「大王！於意云何？我見有大珍寶是大<a class="t" id="t0874b28"></a>富者，彼人捨於此界而生他界，所有珍寶能<a class="t" id="t0874b29"></a>持往不？」王言：「不也。」</p>
<p><a class="t-linehead" id="t-linehead0874b29"></a>尊者復言：「大王！於此世中<a class="t" id="t0874c01"></a>捨諸愛境生於他世，是名為死，此即是佛說<a class="t" id="t0874c02"></a>第四法。佛善了知善說此法，我亦見聞，於此<a class="t" id="t0874c03"></a>正法愛樂志求，信心出家。」</p>
<p><a class="t-linehead" id="t-linehead0874c03"></a>王言：「尊者！我亦於<a class="t" id="t0874c04"></a>此慶遇正法，愛樂志求。」</p><a class="t" id="t0874c05"></a>
<p><a class="t-linehead" id="t-linehead0874c05"></a>爾時，尊者復告王言：「我於是義欲重宣說，汝<a class="t" id="t0874c06"></a>應善聽。」王言：「甚善願樂欲聞。」</p>
<p><a class="t-linehead" id="t-linehead0874c06"></a>是時，尊者說伽<a class="t" id="t0874c07"></a>陀曰：</p><a class="t" id="t0874c08"></a><blockquote class="gatha">
<p>「我見世間人，　　貪愛而積聚，<a class="t" id="t0874c09"></a><br>
因財故得難，　　轉增於諸欲。<a class="t" id="t0874c10"></a><br>
王主領國邑，　　廣闊極海邊，<a class="t" id="t0874c11"></a><br>
如是尚無厭，　　而復伐他國。<a class="t" id="t0874c12"></a><br>
世間諸眾生，　　由貪愛故滅，<a class="t" id="t0874c13"></a><br>
憂惱生悲泣，　　<span class="corr" title="[鳴&gt;嗚]">嗚</span>呼何速滅。<a class="t" id="t0874c14"></a><br>
如人聚財寶，　　返為火所燒，<a class="t" id="t0874c15"></a><br>
眾生亦隨業，　　所作而受報。<a class="t" id="t0874c16"></a><br>
財富不延命，　　亦復不免老，<a class="t" id="t0874c17"></a><br>
貧富者皆滅，　　尊幼悉無常。<a class="t" id="t0874c18"></a><br>
病不擇勇健，　　亦不擇尊幼，<a class="t" id="t0874c19"></a><br>
皆由貪愛故，　　是不免無常。<a class="t" id="t0874c20"></a><br>
譬如人竊盜，　　返為自損傷，<a class="t" id="t0874c21"></a><br>
如是見世間，　　自造諸惡因。<a class="t" id="t0874c22"></a><br>
如菓熟自落，　　老少壞亦然，<a class="t" id="t0874c23"></a><br>
歡悅意作業，　　苦惱而受報。<a class="t" id="t0874c24"></a><br>
時世愚癡人，　　作業不自覺，<a class="t" id="t0874c25"></a><br>
或生於他世，　　因憎愛得苦。<a class="t" id="t0874c26"></a><br>
胎中若命盡，　　何人能救護，<a class="t" id="t0874c27"></a><br>
設復親知友，　　命盡何能救？<a class="t" id="t0874c28"></a><br>
欲能壞能縛，　　生苦增諸怖，<a class="t" id="t0874c29"></a><br>
見世間幻法，　　是故我出家。」</p>
</blockquote><a class="t" id="t0875a01"></a>
<p><a class="t-linehead" id="t-linehead0875a01"></a>爾時，俱盧大王聞尊者說伽陀已，歡喜信受<a class="t" id="t0875a02"></a>而復白言：「護國尊者能善出離，是故，我今歸<a class="t" id="t0875a03"></a>依尊者。」</p>
<p><a class="t-linehead" id="t-linehead0875a03"></a>護國告言：「大王！勿歸依於我，我所歸<a class="t" id="t0875a04"></a>依是佛世尊及法、僧眾，王當歸依。」</p>
<p><a class="t-linehead" id="t-linehead0875a04"></a>王言：「如<a class="t" id="t0875a05"></a>是如是！我今歸依佛、法、僧眾，盡形受持優婆<a class="t" id="t0875a06"></a>塞戒。」</p>
<p><a class="t-linehead" id="t-linehead0875a06"></a>是時，大王作誓願已，禮奉尊者，還復王<a class="t" id="t0875a07"></a>宮。</p><a class="t" id="t0875a08"></a>
<p class="endsutta"><span class="t-juanname">佛說護國經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
