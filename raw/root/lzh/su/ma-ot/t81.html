<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t81">
<article>
<div class="hgroup mirror"><h1 class="mirror-row"><span class="mirror-left latin">T81</span>
<span class="mirror-right">分別善惡報應經</span></h1></div>　<a class="t" id="t0895b22"></a><a class="t" id="t0895b23"></a><a class="t" id="t0895b24"></a><a class="t" id="t0895b25"></a><p class="suttainfo"><span class="t-juanname">分別善惡報應經卷上</span><br><a class="t" id="t0895b26"></a><a class="t" id="t0895b27"></a>
<span class="t-byline">西天中印度惹爛駄囉國密林寺<a class="t" id="t0895b28"></a>三藏明教大師賜紫沙門臣天息<a class="t" id="t0895b29"></a>災奉　詔譯</span></p>
<a class="t" id="t0895c01"></a>
<p><a class="t-linehead" id="t-linehead0895c01"></a>如是我聞：</p>
<p>一時，世尊在舍衛國祇樹給孤獨<a class="t" id="t0895c02"></a>園。爾時，世尊食時著衣持鉢，入舍衛城次第<a class="t" id="t0895c03"></a>乞食，至兜儞野子輸迦長者舍，在門外立。是<a class="t" id="t0895c04"></a>時，輸迦長者家有一犬，名曰商佉，常在門首。<a class="t" id="t0895c05"></a>於是，長者常用銅器盛以美飯，與商佉食。犬<a class="t" id="t0895c06"></a>見世尊瞋恚而吠。爾時，世尊謂商佉言：「汝由<a class="t" id="t0895c07"></a>未悟，見我乃吠。」作是語時，商佉轉惡心生瞋<a class="t" id="t0895c08"></a>恨，即離本處往旃檀座下。</p>
<p><a class="t-linehead" id="t-linehead0895c08"></a>是時輸迦長者出<a class="t" id="t0895c09"></a>舍門外，見犬在於旃檀座下，長者問言：「誰<a class="t" id="t0895c10"></a>瞋於汝？」商佉默然。是時輸迦長者又復問言：<a class="t" id="t0895c11"></a>「賢子！誰人瞋汝商佉？」對曰：「沙門瞿曇而來在<a class="t" id="t0895c12"></a>此，於門下立，我見乃吠。彼沙門瞿曇作如是<a class="t" id="t0895c13"></a>言：『汝由未悟，今乃更吠。』我聞此語心生瞋怒，<a class="t" id="t0895c14"></a>起離本處來栴檀座下。」是時輸迦聞是語<a class="t" id="t0895c15"></a>已，發大瞋怒出舍衛城，往彼祇樹給孤獨園。</p><a class="t" id="t0895c16"></a>
<p><a class="t-linehead" id="t-linehead0895c16"></a>爾時世尊與無量百千諸比丘眾，前後圍遶<a class="t" id="t0895c17"></a>在座說法。於是世尊遙見輸迦長者遠路而<a class="t" id="t0895c18"></a>來，告諸比丘：「汝等見此輸迦長者遠來已<a class="t" id="t0895c19"></a>不？」諸比丘言：「唯然已見。」世尊告言：「此長者<a class="t" id="t0895c20"></a>子，向於佛所而發瞋心，命終之後如箭剎那<a class="t" id="t0895c21"></a>墮大地獄。何以故？虛妄計執分別彼我，起瞋<a class="t" id="t0895c22"></a>煩惱毀謗於佛，墮諸惡趣受苦無量。又復於<a class="t" id="t0895c23"></a>我心生輕謗，一切眾生亦復如是。」</p><a class="t" id="t0895c24"></a>
<p><a class="t-linehead" id="t-linehead0895c24"></a>爾時世尊告諸比丘，而說頌曰：</p><a class="t" id="t0895c25"></a><blockquote class="gatha">
<p>「於佛起惡心，　　毀謗生輕慢，<a class="t" id="t0895c26"></a><br>
入大地獄中，　　受苦無窮盡。<a class="t" id="t0895c27"></a><br>
有諸數取趣，　　於師及比丘，<a class="t" id="t0895c28"></a><br>
暫時起惡心，　　命終墮地獄。<a class="t" id="t0895c29"></a><br>
若於如來處，　　起大瞋恨心，<a class="t" id="t0896a01"></a><br>
皆墮惡道中，　　輪迴恒受苦。」</p>
</blockquote><a class="t" id="t0896a02"></a>
<p><a class="t-linehead" id="t-linehead0896a02"></a>是時兜儞野子來詣佛所，頂禮佛足，於世尊<a class="t" id="t0896a03"></a>前種種語言，柔和善順稱歎如來。說是語已，<a class="t" id="t0896a04"></a>在一面立而白佛言：「世尊！以何因緣到於我<a class="t" id="t0896a05"></a>舍？」</p>
<p><a class="t-linehead" id="t-linehead0896a05"></a>佛告輸迦長者言：「食時已至，吾乃著衣持<a class="t" id="t0896a06"></a>鉢入舍衛城，次第乞食，遂至汝舍在門下立。<a class="t" id="t0896a07"></a>是時商佉處於門首，銅器之內飲食之次，商<a class="t" id="t0896a08"></a>佉見吾在門下立，纔見乃吠。我言：『商佉！汝由<a class="t" id="t0896a09"></a>未悟，何故見吠？』犬聞是語，遂生瞋怒往詣別<a class="t" id="t0896a10"></a>處。」</p>
<p><a class="t-linehead" id="t-linehead0896a10"></a>是時長者白世尊言：「此犬商佉，過去宿因<a class="t" id="t0896a11"></a>不知云何？願佛演說。」</p>
<p><a class="t-linehead" id="t-linehead0896a11"></a>佛言：「且止！勿問<span class="corr" title="[此&gt;斯] cf.【麗】">斯</span>事！<a class="t" id="t0896a12"></a>汝若聞此，倍生懊惱，不可忍矣。」</p>
<p><a class="t-linehead" id="t-linehead0896a12"></a>輸迦長者如<a class="t" id="t0896a13"></a>是三請，白佛言：「世尊！唯願為我演說斯事我<a class="t" id="t0896a14"></a>等樂聞。」</p><a class="t" id="t0896a15"></a>
<p><a class="t-linehead" id="t-linehead0896a15"></a>爾時世尊告長者言：「汝今諦聽，善思念之，吾<a class="t" id="t0896a16"></a>今為汝分別演說。此犬汝父兜儞野身，於過<a class="t" id="t0896a17"></a>去生妄計此身無我計我，慳貪<span class="corr" title="[族&gt;嫉] cf.【麗】">嫉</span>妬不行惠<a class="t" id="t0896a18"></a>施，貪惜財物不信三寶，墮畜生中，今犬商佉<a class="t" id="t0896a19"></a>是長者父。」</p>
<p><a class="t-linehead" id="t-linehead0896a19"></a>輸迦長者復白世尊：「我父兜儞野，<a class="t" id="t0896a20"></a>在生之日常行布施，祭祀火天及諸鬼神，彼<a class="t" id="t0896a21"></a>身決定得生梵天受大富樂，何故復墮畜類<a class="t" id="t0896a22"></a>之中？此事難信。」</p>
<p><a class="t-linehead" id="t-linehead0896a22"></a>佛告長者言：「汝父兜儞野，由<a class="t" id="t0896a23"></a>是分別妄生計執，不行惠捨不信三寶，以此<a class="t" id="t0896a24"></a>因緣墮此類中。」復告長者：「吾今所說恐汝難<a class="t" id="t0896a25"></a>信，當自還家問於商佉。」</p>
<p><a class="t-linehead" id="t-linehead0896a25"></a>是時長者辭佛歸家，<a class="t" id="t0896a26"></a>到已告言：「商佉！汝實我父是兜儞野！」此犬却<a class="t" id="t0896a27"></a>坐栴檀之座。長者復言：「商佉！實是我父兜<a class="t" id="t0896a28"></a>儞野不？可就銅盤食此肉飯。」商佉即食。食已<a class="t" id="t0896a29"></a>又復告言：「若實我父是兜儞野，當何所表為<a class="t" id="t0896b01"></a>顯奇異？」於時商佉聞是語已，從座而起詣本<a class="t" id="t0896b02"></a>住處，於栴檀座下以鼻齅地，以足攫出四大<a class="t" id="t0896b03"></a>鐵甕，滿中盛金瓶盤雜器。是時輸迦長者見<a class="t" id="t0896b04"></a>此希奇金銀珍寶，踊躍歡喜愛護覆藏。於是<a class="t" id="t0896b05"></a>長者，出舍衛城，往詣佛所，一心歸依。</p><a class="t" id="t0896b06"></a>
<p><a class="t-linehead" id="t-linehead0896b06"></a>爾時世尊，與無量百千比丘眾等，在座說法。<a class="t" id="t0896b07"></a>於是世尊告諸比丘：「汝見兜儞野子鸚鵡長<a class="t" id="t0896b08"></a>者遠來已不？」諸比丘言：「唯然已見。」佛告比<a class="t" id="t0896b09"></a>丘：「今此長者身謝命終，如捨重擔往生天上，<a class="t" id="t0896b10"></a>因於我所歡喜踊躍，發誠諦心獲報如是。」</p>
<p><a class="t-linehead" id="t-linehead0896b10"></a>爾<a class="t" id="t0896b11"></a>時世尊告諸比丘，而說頌曰：</p><a class="t" id="t0896b12"></a><blockquote class="gatha">
<p>「此一數取趣，　　發心見我喜，<a class="t" id="t0896b13"></a><br>
命終往生天，　　如捨於重擔。<a class="t" id="t0896b14"></a><br>
若於說法師，　　如來及比丘，<a class="t" id="t0896b15"></a><br>
暫時心歡喜，　　獲果亦如是。」</p>
</blockquote><a class="t" id="t0896b16"></a>
<p><a class="t-linehead" id="t-linehead0896b16"></a>爾時世尊說此偈已，於是輸迦長者往詣佛<a class="t" id="t0896b17"></a>所，頭面禮足歡喜無量，種種稱讚歎未曾有。<a class="t" id="t0896b18"></a>說是語已，在一面立。於是世尊告輸迦言：「此<a class="t" id="t0896b19"></a>商佉犬，實是汝父。」</p>
<p><a class="t-linehead" id="t-linehead0896b19"></a>長者白言：「唯然，世尊！如佛<a class="t" id="t0896b20"></a>所說真實不虛，所有疑惑皆悉除斷。」</p>
<p><a class="t-linehead" id="t-linehead0896b20"></a>爾時輸<a class="t" id="t0896b21"></a><span class="corr" title="[伽&gt;迦] cf.【麗】">迦</span>長者白世尊言：「一切有情夭壽長命、有病<a class="t" id="t0896b22"></a>無病、端嚴醜陋、貴賤種族、聰明愚鈍、柔和麁<a class="t" id="t0896b23"></a>獷，其事非一，因果善惡報應云何？」</p>
<p><a class="t-linehead" id="t-linehead0896b23"></a>佛告輸迦<a class="t" id="t0896b24"></a>長者子言：「善哉善哉！汝應諦聽，善思念之，今<a class="t" id="t0896b25"></a>為汝說。一切有情，作業修因善惡不等，所獲<a class="t" id="t0896b26"></a>報應貴賤上下，種族高低差別亦殊，我今略<a class="t" id="t0896b27"></a>說如斯之事，若廣分別其義甚深。」</p>
<p><a class="t-linehead" id="t-linehead0896b27"></a>是時長者<a class="t" id="t0896b28"></a>重白佛言：「願佛演說。」</p><a class="t" id="t0896b29"></a>
<p><a class="t-linehead" id="t-linehead0896b29"></a>爾時佛告長者言：「汝應善聽！一切有情造種<a class="t" id="t0896c01"></a>種業，起種種惑。眾生業有黑白，果報乃分善<a class="t" id="t0896c02"></a>惡，黑業三塗受報，白業定感人天。又業有<a class="t" id="t0896c03"></a>分限，命乃短長。復次補特伽羅有業，多病<a class="t" id="t0896c04"></a>少病、端嚴醜陋。或復有業，補特伽羅，富貴貧<a class="t" id="t0896c05"></a>窮、聰明智慧、根鈍愚闇。或復有業，補特伽羅，<a class="t" id="t0896c06"></a>生三惡趣。或復有業，生欲界人天乃至有頂。<a class="t" id="t0896c07"></a>或復有業，補特伽羅，遠遊及近，或復有業，補<a class="t" id="t0896c08"></a>特伽羅，所求不遂；或復有業，不求自至。或復<a class="t" id="t0896c09"></a>有業，補特伽羅，成就難易有成不成。或復有<a class="t" id="t0896c10"></a>業，補特伽羅，地獄壽命圓滿中夭輕重不等。<a class="t" id="t0896c11"></a>或復有業，補特伽羅，富貴貧窮先後不定。或<a class="t" id="t0896c12"></a>復有業，補特伽羅，富貴貧窮、布施愛樂慳悋<a class="t" id="t0896c13"></a>不定。或復有業，補特伽羅，壽命長短於中不<a class="t" id="t0896c14"></a>定。或復有業，補特伽羅，身心快樂苦惱不定。<a class="t" id="t0896c15"></a>或復有業，補特伽羅，形貌端嚴光潤愛樂，或<a class="t" id="t0896c16"></a>復醜陋麁澁嫌厭。或復有業，補特伽羅，諸根<a class="t" id="t0896c17"></a>具足不具足等。」</p><a class="t" id="t0896c18"></a>
<p><a class="t-linehead" id="t-linehead0896c18"></a>爾時佛告長者子言：「有十善業應當修習，若<a class="t" id="t0896c19"></a>十惡業汝應除斷。」</p>
<p><a class="t-linehead" id="t-linehead0896c19"></a>於是長者白佛言：「世尊！有<a class="t" id="t0896c20"></a>情短命，何業所獲？」</p>
<p><a class="t-linehead" id="t-linehead0896c20"></a>佛告長者子言：「殺生所獲。<a class="t" id="t0896c21"></a>復次殺業，然有十種：一自手殺，二勸他殺，三<a class="t" id="t0896c22"></a>慶快殺，四隨喜殺，五懷胎殺，六勸墮胎殺，七<a class="t" id="t0896c23"></a>酬冤殺，八斷男根殺，九方便殺，十役他殺；如<a class="t" id="t0896c24"></a>是十種獲短命報。</p>
<p><a class="t-linehead" id="t-linehead0896c24"></a>「復云何業獲報長命？有十<a class="t" id="t0896c25"></a>種業。何等為十？一離自手殺，二離勸他殺，<a class="t" id="t0896c26"></a>三離慶快殺，四離隨喜殺，五救刑獄殺，六放<a class="t" id="t0896c27"></a>生命，七施他無畏，八慈恤病人，九惠施飲<a class="t" id="t0896c28"></a>食，十幡燈供養；如是十種獲長命報。</p>
<p><a class="t-linehead" id="t-linehead0896c28"></a>「復云何<a class="t" id="t0896c29"></a>業獲報多病？有十種業。何等為十？一自壞有<a class="t" id="t0897a01"></a>情，二勸他令壞，三隨喜壞，四讚歎壞，五不孝<a class="t" id="t0897a02"></a>父母，六多結宿冤，七毒心行藥，八慳悋飲<a class="t" id="t0897a03"></a>食，九輕慢聖賢，十毀謗師法；如是十種獲報<a class="t" id="t0897a04"></a>多病。</p>
<p><a class="t-linehead" id="t-linehead0897a04"></a>「復云何業獲報少病？有十種業。何等為<a class="t" id="t0897a05"></a>十？一不損有情，二勸他不損，三不隨喜損，四<a class="t" id="t0897a06"></a>不讚歎損，五離慶快損，六孝養父母，七尊重<a class="t" id="t0897a07"></a>師長，八不結宿冤，九施僧安樂，十施藥飲<a class="t" id="t0897a08"></a>食；如是十種獲少病報。</p>
<p><a class="t-linehead" id="t-linehead0897a08"></a>「復云何業獲報醜陋？<a class="t" id="t0897a09"></a>有十種業。何等為十？一恒起瞋忿，二恣縱慢<a class="t" id="t0897a10"></a>心，三不孝父母，四恒恣貪癡，五毀謗聖賢，六<a class="t" id="t0897a11"></a>侵奪<span class="gaiji">［夌＊欠］<!--gaiji,,1[夌＊欠],2&#x238CB;,3--></span>逼，七盜佛光明，八戲弄他醜，九壞佛<a class="t" id="t0897a12"></a>光明，十行非梵行；如是十種獲報醜陋。</p>
<p><a class="t-linehead" id="t-linehead0897a12"></a>「復云<a class="t" id="t0897a13"></a>何業獲報端嚴？有十種業。云何十業？一修慈<a class="t" id="t0897a14"></a>忍，二惠施佛塔，三塗掃塔寺，四修嚴精舍，五<a class="t" id="t0897a15"></a>莊嚴佛像，六孝養父母，七信重聖賢，八謙卑<a class="t" id="t0897a16"></a>離慢，九梵行無缺，十遠離損害；如是十種獲<a class="t" id="t0897a17"></a>報端嚴。</p>
<p><a class="t-linehead" id="t-linehead0897a17"></a>「復云何業獲種族卑賤？有十種業。云<a class="t" id="t0897a18"></a>何十種？一貪愛名利不修施行，二嫉妬他榮，<a class="t" id="t0897a19"></a>三輕毀父母，四不遵師法，五譏謗賢善，六親<a class="t" id="t0897a20"></a>近惡友，七勸他作惡，八破壞他善，九貨易經<a class="t" id="t0897a21"></a>像，十不信三寶；如是十種獲報卑賤。</p>
<p><a class="t-linehead" id="t-linehead0897a21"></a>「復云何<a class="t" id="t0897a22"></a>業得豪族富貴？有十種業。何等為十？一離嫉<a class="t" id="t0897a23"></a>妬慶他名利，二尊重父母，三信崇師法，<a class="t" id="t0897a24"></a>四發菩提心，五施佛傘蓋，六修嚴塔寺，七懺<a class="t" id="t0897a25"></a>悔惡業，八廣修施行，九勸修十善，十信崇三<a class="t" id="t0897a26"></a>寶；如是十種獲報豪貴。</p>
<p><a class="t-linehead" id="t-linehead0897a26"></a>「復云何業獲人間惡<a class="t" id="t0897a27"></a>報？有十種業。云何十種？一恣縱我慢，<span class="corr" title="[三&gt;二] cf.【麗】">二</span>輕慢<a class="t" id="t0897a28"></a>父母，三輕慢沙門，四輕慢婆羅門，五輕毀賢<a class="t" id="t0897a29"></a>善，六輕慢親族，七不信因果，八<span class="corr" title="[經&gt;輕]">輕</span>厭自身，九<a class="t" id="t0897b01"></a>憎嫌他人，十不信三寶；如是十種獲人間惡<a class="t" id="t0897b02"></a>報。</p>
<p><a class="t-linehead" id="t-linehead0897b02"></a>「復云何業獲人中勝報？有十種業。云何十<a class="t" id="t0897b03"></a>種？一謙卑離慢，二尊重父母，三尊重沙門，四<a class="t" id="t0897b04"></a>信崇婆羅門，五愛護親族，六尊重賢聖，七修<a class="t" id="t0897b05"></a>行十善，八不輕慢補特伽羅，九尊重師法，十<a class="t" id="t0897b06"></a>諦信三寶；如是十種獲人中勝報。</p>
<p><a class="t-linehead" id="t-linehead0897b06"></a>「復云何業<a class="t" id="t0897b07"></a>獲報孤貧？有十種業。云何十種？一恒行劫<a class="t" id="t0897b08"></a>盜，二勸他劫盜，三讚歎劫盜，四隨喜劫盜，五<a class="t" id="t0897b09"></a>毀謗父母，六謗讟聖賢，七障礙他施，八嫉他<a class="t" id="t0897b10"></a>名利，九慳悋財物，十輕毀三寶願常飢饉；如<a class="t" id="t0897b11"></a>是十種獲報孤貧。</p>
<p><a class="t-linehead" id="t-linehead0897b11"></a>「復云何業獲大福德？有十<a class="t" id="t0897b12"></a>種業。云何十種？一離劫盜，二離勸他非，三<a class="t" id="t0897b13"></a>離隨喜盜，四孝養父母，五信崇聖賢，六慶他<a class="t" id="t0897b14"></a>名利，七廣行惠施，八不嫉名利，九不慳財寶<a class="t" id="t0897b15"></a>愛恤孤貧，十供養三寶；如是十種獲福廣大。</p><a class="t" id="t0897b16"></a>
<p><a class="t-linehead" id="t-linehead0897b16"></a>「復云何業獲報愚鈍？有十種業。云何十業？一<a class="t" id="t0897b17"></a>謂此補特伽羅不信沙門亦不親近，二不信<a class="t" id="t0897b18"></a>婆羅門，三不信師法亦非親近，四隱法不傳，<a class="t" id="t0897b19"></a>五伺師法短，六遠離正法，七斷滅善法，八<a class="t" id="t0897b20"></a>謗毀賢智，九習學非法，十毀謗正見稱揚邪<a class="t" id="t0897b21"></a>見；如是十法獲報愚鈍。</p>
<p><a class="t-linehead" id="t-linehead0897b21"></a>「復云何業獲大智慧？<a class="t" id="t0897b22"></a>有十種法。云何十法？一謂此補特伽羅親近<a class="t" id="t0897b23"></a>沙門深信求法，二信婆羅門，三親近師法求<a class="t" id="t0897b24"></a>解深義，四尊重三寶，五遠離愚癡，六不謗師<a class="t" id="t0897b25"></a>法，七求於深智，八傳法利生令不斷滅，九遠<a class="t" id="t0897b26"></a>離非法，十稱揚正見離諸邪見；如是十法獲<a class="t" id="t0897b27"></a>大智慧。</p>
<p><a class="t-linehead" id="t-linehead0897b27"></a>「復云何業獲地獄報？有十種法。云何<a class="t" id="t0897b28"></a>十種？一不善身業，二不善口業，三不善意<a class="t" id="t0897b29"></a>業，四恒起身見，五恒起邊見，六邪見不息，七<a class="t" id="t0897c01"></a>作惡不<span class="corr" title="[纖&gt;懺] cf.【麗】">懺</span>，八婬欲邪行，九毀謗聖賢，十壞滅<a class="t" id="t0897c02"></a>正法；如是十業獲地獄報。</p>
<p><a class="t-linehead" id="t-linehead0897c02"></a>「復云何業獲畜生<a class="t" id="t0897c03"></a>報？有十種業。云何為十？一中品惡身業，二中<a class="t" id="t0897c04"></a>品惡語業，三中品惡意業，四起種種貪，五起<a class="t" id="t0897c05"></a>種種瞋，六起種種癡，七布施非法，八禁呪厭<a class="t" id="t0897c06"></a>術，九毀菩薩梵行，十起常邊見人死為人；如<a class="t" id="t0897c07"></a>是十業獲報畜生。</p>
<p><a class="t-linehead" id="t-linehead0897c07"></a>「復云何業獲報餓鬼？有十<a class="t" id="t0897c08"></a>種業。云何十業？一耎惡身業，二耎惡口業，三<a class="t" id="t0897c09"></a>耎惡意業，四貪悋財物不行惠施，五起大邪<a class="t" id="t0897c10"></a>見謗佛因果，六我慢自恃輕毀賢良，七障礙<a class="t" id="t0897c11"></a>他施，八不恤飢渴，九慳惜飲食不施佛僧，十<a class="t" id="t0897c12"></a>他獲名利方便離隔；如是十業獲報餓鬼。</p>
<p><a class="t-linehead" id="t-linehead0897c12"></a>「復<a class="t" id="t0897c13"></a>云何業獲報人間？有十種業。何等十業？一離<a class="t" id="t0897c14"></a>殺生，二離不與取，三離非梵行，四離虛誑<a class="t" id="t0897c15"></a>語，五離雜穢語，六無離間語，七離麁惡語，八<a class="t" id="t0897c16"></a>離飲酒食肉，九離癡闇，十離邪見諦信三寶；<a class="t" id="t0897c17"></a>修如是等十種耎業，獲報人間。</p>
<p><a class="t-linehead" id="t-linehead0897c17"></a>「復次，修習何<a class="t" id="t0897c18"></a>業得生欲天？修十善業得生彼天。復修何業<a class="t" id="t0897c19"></a>得生色界？修十定善得生彼天。復修何業得<a class="t" id="t0897c20"></a>生於彼四無色界？修習三摩鉢底為因，得生<a class="t" id="t0897c21"></a>彼天。何等為四？遠離一切色，作無邊空想，復<a class="t" id="t0897c22"></a>修彼定伏除彼障，命終之後生彼空無邊處。<a class="t" id="t0897c23"></a>遠離麁識細識現前，作無邊想伏除彼障，復<a class="t" id="t0897c24"></a>修彼定後生彼天。遠離無所有處障染，復修<a class="t" id="t0897c25"></a>彼定後生彼天。遠離彼障復修彼定，命終之<a class="t" id="t0897c26"></a>後得生非想非非想處。</p>
<p><a class="t-linehead" id="t-linehead0897c26"></a>「復次，修習何業不生<a class="t" id="t0897c27"></a>無間？修諸善業迴向所求，決定得生諸善趣<a class="t" id="t0897c28"></a>中不入無間。復次，修習何業感得何果？若修<a class="t" id="t0897c29"></a>善業感可愛果，若造惡業感非愛果；若遠離<a class="t" id="t0898a01"></a>此善不善業，愛非愛果終不可得，譬如慈女<a class="t" id="t0898a02"></a>商主遠行，久不歸家子無由得。</p>
<p><a class="t-linehead" id="t-linehead0898a02"></a>「復云何業而<a class="t" id="t0898a03"></a>不得果？所修惡業迴心發露，省悟前非思惟<a class="t" id="t0898a04"></a>嫌厭，心念口言作意專注重重懺悔，此業雖<a class="t" id="t0898a05"></a>作而不受果；善業亦然。</p>
<p><a class="t-linehead" id="t-linehead0898a05"></a>「復云何業得身心圓<a class="t" id="t0898a06"></a>滿？修習忍辱得身相圓滿，修習聞思得心圓<a class="t" id="t0898a07"></a>滿，此業修習必定得果。</p>
<p><a class="t-linehead" id="t-linehead0898a07"></a>「復云何業，修作已後<a class="t" id="t0898a08"></a>而非散失？若有善業已作不悔亦不嫌厭，而<a class="t" id="t0898a09"></a>非擾惱又非撥無，不說是非而不遠離，亦非<a class="t" id="t0898a10"></a>躁撓作如是行，此業修習終非散失定受於<a class="t" id="t0898a11"></a>果。</p>
<p><a class="t-linehead" id="t-linehead0898a11"></a>「復云何業而不得果？修無記業不得其<a class="t" id="t0898a12"></a>果。</p>
<p><a class="t-linehead" id="t-linehead0898a12"></a>「復云何業，補特伽羅，地獄壽命而無中夭？<a class="t" id="t0898a13"></a>此一補特伽羅作彼業已，而不悔恨亦不嫌厭，<a class="t" id="t0898a14"></a>又不撥無心不擾惱，不說是非又不躁撓，行<a class="t" id="t0898a15"></a>如此行天受當知，作彼彼業補特伽羅，處地<a class="t" id="t0898a16"></a>獄生，圓滿壽命而非中夭。</p>
<p><a class="t-linehead" id="t-linehead0898a16"></a>「復云何業，有補特<a class="t" id="t0898a17"></a>伽羅，處地獄中壽量不滿？此一補特伽羅，作彼<a class="t" id="t0898a18"></a>業已而乃嫌悔，煩惱自毀省悟前非，遠離彼<a class="t" id="t0898a19"></a>業而不躁撓，行如是行，此補特伽羅作彼業<a class="t" id="t0898a20"></a>已，地獄中生不滿壽命。</p>
<p><a class="t-linehead" id="t-linehead0898a20"></a>「復云何業，有補特伽<a class="t" id="t0898a21"></a>羅，地獄中生即便命終？此一補特伽羅作彼<a class="t" id="t0898a22"></a>業已，悔嫌躁擾說言撥無，解除遠離煩惱鋒<a class="t" id="t0898a23"></a>利，不可愛樂我更不作。如阿<span class="corr" title="[闇&gt;闍] cf.【麗】">闍</span>世王，作殺父<a class="t" id="t0898a24"></a>罪已悔過發露：『我作惡業應當自受。』對佛懺<a class="t" id="t0898a25"></a>悔解說前非。佛愍彼王令觀罪性，從緣幻有<a class="t" id="t0898a26"></a>了不可得。故此補特伽羅，處地獄中即便命<a class="t" id="t0898a27"></a>終。</p>
<p><a class="t-linehead" id="t-linehead0898a27"></a>「復云何業，有補特伽羅，先受快樂後受苦<a class="t" id="t0898a28"></a>惱？此一補特伽羅，初行布施愛樂歡喜，施已<a class="t" id="t0898a29"></a>心悔。故此補特伽羅，生在人中處上種族，金<a class="t" id="t0898b01"></a>銀珍寶象馬車乘，悉皆具足，父母妻子吏民<a class="t" id="t0898b02"></a>知識，圓滿無缺，乃至庫藏亦復如是；故得果<a class="t" id="t0898b03"></a>時，先受快樂後乃苦惱。</p>
<p><a class="t-linehead" id="t-linehead0898b03"></a>「復云何業，有補特伽<a class="t" id="t0898b04"></a>羅，先受貧苦後乃快樂？此一補特伽羅，由昔<a class="t" id="t0898b05"></a>因時用下品心微分布施，捨已不悔後乃歡<a class="t" id="t0898b06"></a>喜。故此補特伽羅，生在人中種族卑下，飲食<a class="t" id="t0898b07"></a>珍寶悉皆乏少亦不自在，後漸增長財物廣<a class="t" id="t0898b08"></a>大，乃至種種資具無有乏少，故此補特伽羅，<a class="t" id="t0898b09"></a>後得果時，先乃貧苦後受快樂。</p>
<p><a class="t-linehead" id="t-linehead0898b09"></a>「復云何業，有<a class="t" id="t0898b10"></a>補特伽羅，先受快樂後亦快樂？此一補特伽<a class="t" id="t0898b11"></a>羅，未施歡喜，正施、施已歡喜，三時無悔。此一<a class="t" id="t0898b12"></a>補特伽羅，生在人中於富貴家上種族中，父<a class="t" id="t0898b13"></a>母妻子吏民親友圓滿具足，庫藏珍寶象馬<a class="t" id="t0898b14"></a>牛羊，乃至園林田宅，無不具足自在受用，故<a class="t" id="t0898b15"></a>此補特伽羅，先受快樂後亦快樂。</p>
<p><a class="t-linehead" id="t-linehead0898b15"></a>「復云何業，<a class="t" id="t0898b16"></a>有補特伽羅，先無快樂後無快樂常受苦惱？<a class="t" id="t0898b17"></a>此一補特伽羅，先無施心，亦無良友勸令布施，<a class="t" id="t0898b18"></a>又無信心貪惜珍寶，從始至終絕施纖毫。故<a class="t" id="t0898b19"></a>此補特伽羅，若生人中，處下種族貧窮困苦，<a class="t" id="t0898b20"></a>財寶飲食田宅資具，乃至眷屬悉皆乏少，先<a class="t" id="t0898b21"></a>無快樂後無快樂，故此補特伽羅，先受苦惱，<a class="t" id="t0898b22"></a>後亦苦惱。</p>
<p><a class="t-linehead" id="t-linehead0898b22"></a>「復云何業，有補特伽羅得大富貴，<a class="t" id="t0898b23"></a>貪惜財物無纖毫施？此一補特伽羅於過去<a class="t" id="t0898b24"></a>世，向三寶處曾行布施，不曾發願於當來世<a class="t" id="t0898b25"></a>更修施行，故此補特伽羅命終已後，若生人<a class="t" id="t0898b26"></a>間得大富貴，居上種族珍寶廣大，象馬奴婢<a class="t" id="t0898b27"></a>牛羊田宅，亦皆廣大受用自在，於其財物慳<a class="t" id="t0898b28"></a>惜愛護不行惠施，故此補特伽羅，富貴多財，<a class="t" id="t0898b29"></a>愛護慳貪亦無信心。</p>
<p><a class="t-linehead" id="t-linehead0898b29"></a>「復云何業，有補特伽羅，<a class="t" id="t0898c01"></a>一生貧苦愛樂布施？此一補特伽羅，於過去<a class="t" id="t0898c02"></a>世三寶勝處，曾修布施又復發願，而於未來<a class="t" id="t0898c03"></a>施心不斷，命終之後生在人天受福往來，彼<a class="t" id="t0898c04"></a>後福盡又生人間貧窮愛施，故此補特伽羅<a class="t" id="t0898c05"></a>貧窮愛施信心不斷。</p>
<p><a class="t-linehead" id="t-linehead0898c05"></a>「復云何業，有補特伽羅，<a class="t" id="t0898c06"></a>一生貧苦又復慳貪，不行少施？此一補特伽<a class="t" id="t0898c07"></a>羅，於過去世不遇善友，又復愚闇不信因果，<a class="t" id="t0898c08"></a>於其施度微分不修，故此補<span class="corr" title="[持&gt;特]">特</span>伽羅，命終之<a class="t" id="t0898c09"></a>後生在人間種族貧窮，財物飲食、田業資具<a class="t" id="t0898c10"></a>一切乏少，故此補特伽羅，貧窮困苦不樂布<a class="t" id="t0898c11"></a>施。</p>
<p><a class="t-linehead" id="t-linehead0898c11"></a>「復云何業，得身心快樂譬如輪王又樂作<a class="t" id="t0898c12"></a>福？此一補特伽羅，於過去世修不殺戒施他<a class="t" id="t0898c13"></a>無畏，又復發願施心不昧，故此有情，命終之<a class="t" id="t0898c14"></a>後生在人間，得身心快樂常愛惠施。</p>
<p><a class="t-linehead" id="t-linehead0898c14"></a>「復云何<a class="t" id="t0898c15"></a>業，有補特伽羅身心快樂，如極老人家務久<a class="t" id="t0898c16"></a>棄不樂作福？此一補特伽羅，於過去世施他<a class="t" id="t0898c17"></a>無畏，不損有情不發勝願，故此補特<span class="corr" title="[迦&gt;伽] cf.【麗】">伽</span>羅，命<a class="t" id="t0898c18"></a>終已後生在人間，而得身心悉皆快樂，不<span class="corr" title="[受&gt;愛] cf.【麗】">愛</span><a class="t" id="t0898c19"></a>修福。</p><a class="t" id="t0898c20"></a>
<p class="endsutta"><span class="t-juanname">分別善惡報應經卷上</span></p>　<a class="t" id="t0898c21"></a><a class="t" id="t0898c22"></a><a class="t" id="t0898c23"></a>
<p class="suttainfo"><span class="t-juanname">分別善惡報應經卷下</span><br><a class="t" id="t0898c24"></a><a class="t" id="t0898c25"></a>
<span class="t-byline">西天中印度惹爛駄囉國密林寺<a class="t" id="t0898c26"></a>三藏明教大師賜紫沙門臣天息<a class="t" id="t0898c27"></a>災奉　詔譯</span></p>
<a class="t" id="t0898c28"></a>
<p><a class="t-linehead" id="t-linehead0898c28"></a>「復云何業，有補特伽羅，若身及心俱不快樂<a class="t" id="t0898c29"></a>又不修福？此一有情，於過去世損惱眾生令<a class="t" id="t0899a01"></a>他怖畏，又無信心不發善願，故此補特伽羅，<a class="t" id="t0899a02"></a>命終之後生在人中身心不安，又多愚闇而<a class="t" id="t0899a03"></a>不修施。</p>
<p><a class="t-linehead" id="t-linehead0899a03"></a>「云何補特伽羅人間命短三塗命長？<a class="t" id="t0899a04"></a>此一補特伽羅，過去修因，順生善少順後惡<a class="t" id="t0899a05"></a>多，故此補特伽羅人中命促，後生地獄鬼畜<a class="t" id="t0899a06"></a>及阿素囉壽命乃長。</p>
<p><a class="t-linehead" id="t-linehead0899a06"></a>「云何補特伽羅三塗命<a class="t" id="t0899a07"></a>短人中命長？此一補特伽羅，過去修因，順生<a class="t" id="t0899a08"></a>惡少順後善多，故此補特伽羅三塗壽短，後<a class="t" id="t0899a09"></a>生人中壽命乃長。</p>
<p><a class="t-linehead" id="t-linehead0899a09"></a>「云何補特伽羅，生在人中<a class="t" id="t0899a10"></a>及<span class="corr" title="[二&gt;三]">三</span>塗內，壽命皆短？此一<span class="corr" title="[特補&gt;補特]">補特</span>伽羅，過去修因，<a class="t" id="t0899a11"></a>順生順後善惡俱少，故此補特伽羅，人及三<a class="t" id="t0899a12"></a>塗壽命皆短。</p>
<p><a class="t-linehead" id="t-linehead0899a12"></a>「云何補特伽羅命盡煩惱盡？云<a class="t" id="t0899a13"></a>何補特伽羅，煩惱乃盡壽命不盡？謂預流、一<a class="t" id="t0899a14"></a>來、不還、決定性者及不決定阿羅漢人。</p>
<p><a class="t-linehead" id="t-linehead0899a14"></a>「復云<a class="t" id="t0899a15"></a>何業，有補特伽羅惡趣而生，形色身量端嚴<a class="t" id="t0899a16"></a>殊妙，見者歡喜人皆愛樂？此一補特伽羅，於<a class="t" id="t0899a17"></a>過去世修習忍行，破佛淨戒墮在惡趣受異<a class="t" id="t0899a18"></a>類身，形色端嚴柔潤具足見者歡喜。</p>
<p><a class="t-linehead" id="t-linehead0899a18"></a>「復云何<a class="t" id="t0899a19"></a>業，有補特伽羅生惡趣中，身體麁澁形色醜<a class="t" id="t0899a20"></a>陋，人見不悅？謂此補特伽羅，於過去世性多<a class="t" id="t0899a21"></a>瞋怒不修忍度，破佛淨戒又不發露，命終已<a class="t" id="t0899a22"></a>後處異類中，形色醜陋身體麁澁，諸根缺減<a class="t" id="t0899a23"></a>臭氣充滿，癡增闇昧見者不喜。</p>
<p><a class="t-linehead" id="t-linehead0899a23"></a>「復次，十不善<a class="t" id="t0899a24"></a>業獲果云何？殺命為因，壽量色力而非滿足；<a class="t" id="t0899a25"></a>偷盜所得，霜雹蟲蝗飢饉水旱；邪欲所獲，外<a class="t" id="t0899a26"></a>多塵垢妻不貞良；虛妄所獲，臭氣惡名人皆<a class="t" id="t0899a27"></a>嫌厭；離間所獲，眷屬不和疾病縈纏；麁惡所<a class="t" id="t0899a28"></a>獲，觸對硬澁果實非美；雜穢所獲，林木叢刺<a class="t" id="t0899a29"></a>園苑荒殘；貪愛所獲，庫藏寡尠；瞋恚所獲，果<a class="t" id="t0899b01"></a>味辛辣容貌醜惡；愚癡所獲，外色不潔果實<a class="t" id="t0899b02"></a>虛耗；十不善業因之所得。</p><a class="t" id="t0899b03"></a>
<p><a class="t-linehead" id="t-linehead0899b03"></a>「修十善業獲果云何？遠離殺害，壽量所依皆<a class="t" id="t0899b04"></a>悉滿足；離於偷盜，飢饉風雹蟲蝗等災悉皆<a class="t" id="t0899b05"></a>遠離；因無邪欲，美聲流播遠離塵垢；因無妄<a class="t" id="t0899b06"></a>語，口常香潔；因無離間，眷屬和<span class="corr" title="[願&gt;順] cf.【麗】">順</span>，遠離高下<a class="t" id="t0899b07"></a>霹靂霜雹；因無麁惡，果味甘美；遠離硬澁，因<a class="t" id="t0899b08"></a>無雜穢，林木園苑遠離叢<span class="corr" title="[剌&gt;刺]">刺</span>，皆悉滋潤；因無<a class="t" id="t0899b09"></a>貪愛，倉庫果實充滿具足；因無瞋恚，身相圓<a class="t" id="t0899b10"></a>滿諸根無缺；因無邪見，信心不斷，最上果實<a class="t" id="t0899b11"></a>香美具足；修十善業感果如是。</p><a class="t" id="t0899b12"></a>
<p><a class="t-linehead" id="t-linehead0899b12"></a>「復次十惡，獲果有十。何等為十？殺生十者：一<a class="t" id="t0899b13"></a>冤家轉多，二見者不喜，三有情驚怖，四恒受<a class="t" id="t0899b14"></a>苦惱，五常思殺業，六夢見憂苦，七臨終悔<a class="t" id="t0899b15"></a>恨，八壽命短促，九心識愚昧，十死墮地獄。復<a class="t" id="t0899b16"></a>次偷盜報有十種。何等為十？一結宿冤，二恒<a class="t" id="t0899b17"></a>疑慮，三惡友隨逐，四善友遠離，五破佛淨戒<a class="t" id="t0899b18"></a>六王法謫罰，七恣縱<span class="gaiji">愓<!--gaiji,愓,1[怡-台＋象],2&#x2283D;,3--></span>逸，八恒時憂惱，九不<a class="t" id="t0899b19"></a>自在，十死入地獄。復次邪欲報有十種。何等<a class="t" id="t0899b20"></a>為十？一欲心熾盛，二妻不貞良，三不善增長，<a class="t" id="t0899b21"></a>四善法消滅，五男女縱逸，六資財密散，七心<a class="t" id="t0899b22"></a>多疑慮，八遠離善友，九親族不信，十命終三<a class="t" id="t0899b23"></a>塗。復次妄語報有十種。何等為十？一口氣恒<a class="t" id="t0899b24"></a>臭，二正直遠離，三諂曲日增，四非人相近，五<a class="t" id="t0899b25"></a>忠言不信，六智慧尠少，七稱揚不實，八誠語<a class="t" id="t0899b26"></a>不發，九愛論是非，十身謝惡趣。復次飲酒三<a class="t" id="t0899b27"></a>十六過。其過云何？一資財散失，二現多疾病，<a class="t" id="t0899b28"></a>三因興鬪諍，四增長殺害，五增長瞋恚，六多<a class="t" id="t0899b29"></a>不遂意，七智慧漸寡，八福德不增，九福德轉<a class="t" id="t0899c01"></a>減，十顯露祕密，十一事業不成，十二多增憂<a class="t" id="t0899c02"></a>苦，十三諸根闇昧，十四毀辱父母，十五不敬<a class="t" id="t0899c03"></a>沙門，十六不信婆羅門，十七不尊敬佛，十八<a class="t" id="t0899c04"></a>不敬僧法，十九親近惡友，二十捨離善友，二<a class="t" id="t0899c05"></a>十一棄捨飲食，二十二形不隱密，二十三淫<a class="t" id="t0899c06"></a>欲熾盛，二十四眾人不悅，二十五多增語<a class="t" id="t0899c07"></a>笑，二十六父母不喜，二十七眷屬嫌棄，二十<a class="t" id="t0899c08"></a>八受持非法，二十九遠離正法，三十不敬賢<a class="t" id="t0899c09"></a>善，三十一違犯過非，三十二遠離圓寂，三十<a class="t" id="t0899c10"></a>三顛狂轉增，三十四身心散亂，三十五作惡<a class="t" id="t0899c11"></a>放逸，三十六身謝命終墮大地獄受苦無窮。」</p><a class="t" id="t0899c12"></a>
<p><a class="t-linehead" id="t-linehead0899c12"></a>爾時佛告輸迦長者：「若復有人，於如來塔合<a class="t" id="t0899c13"></a>掌恭敬，有十功德。何等為十？一貴族廣大，二妙<a class="t" id="t0899c14"></a>色廣大，三形相廣大，四四事廣大，五珍財廣<a class="t" id="t0899c15"></a>大，六美名廣大，七信根廣大，八憶念廣大，九<a class="t" id="t0899c16"></a>智慧廣大，十藝業廣大。如是，長者！若復有人<a class="t" id="t0899c17"></a>合掌恭敬如來之塔，獲斯功德。</p>
<p><a class="t-linehead" id="t-linehead0899c17"></a>「若復有人，於<a class="t" id="t0899c18"></a>如來塔合掌禮拜，獲十功德。何等為十？一言<a class="t" id="t0899c19"></a>辭柔軟，二智慧超群，三人天歡喜，四福德廣<a class="t" id="t0899c20"></a>大，五賢善同居，六尊貴自在，七恒值諸佛，八<a class="t" id="t0899c21"></a>親近菩薩，九命終生天，十速證圓寂；如是功<a class="t" id="t0899c22"></a>德，禮拜佛塔獲如斯報。</p>
<p><a class="t-linehead" id="t-linehead0899c22"></a>「若復有人拂拭佛塔，<a class="t" id="t0899c23"></a>獲十功德。何等為十？一色相圓滿，二身體<span class="gaiji">傭<!--gaiji,傭,1[月＊庸],2&#x267DB;,3--></span><a class="t" id="t0899c24"></a>直，三音聲微妙，四遠離三毒，五路無叢<span class="corr" title="[剌&gt;刺]">刺</span>，六<a class="t" id="t0899c25"></a>種族最上，七崇貴自在，八命終生天，九體離<a class="t" id="t0899c26"></a>垢染，十速證圓寂；如是功德，拂拭佛塔獲如<a class="t" id="t0899c27"></a>斯報。</p>
<p><a class="t-linehead" id="t-linehead0899c27"></a>「若復有人，於如來塔布施傘<span class="corr" title="[葢&gt;蓋] cf.【麗】">蓋</span>，獲十種<a class="t" id="t0899c28"></a>功德。何等為十？一離熱惱，二心不散亂，三作<a class="t" id="t0899c29"></a>世間主，四藝業廣大，五福德無量，六得轉輪<a class="t" id="t0900a01"></a>王，七身相圓滿，八遠離三塗，九命終生天，十<a class="t" id="t0900a02"></a>速證圓寂；如是功德，傘蓋施佛獲如斯報。</p>
<p><a class="t-linehead" id="t-linehead0900a02"></a>「若<a class="t" id="t0900a03"></a>復有人，於如來塔以鍾鈴布施，獲十種功德。<a class="t" id="t0900a04"></a>何等為十？一端嚴無比，二妙音適悅，三聲同<a class="t" id="t0900a05"></a>迦陵，四言辭柔軟，五見皆歡喜，六得阿難多<a class="t" id="t0900a06"></a>聞，七尊貴自在，八美名流布，九往來天宮，十<a class="t" id="t0900a07"></a>究竟圓寂；如是功德，布施鍾鈴所獲勝報。</p><a class="t" id="t0900a08"></a>
<p><a class="t-linehead" id="t-linehead0900a08"></a>「若復有人，於如來塔布施幢幡，有十功德。何<a class="t" id="t0900a09"></a>等為十？一形容<span class="gaiji">傭<!--gaiji,傭,1[月＊庸],2&#x267DB;,3--></span>直長壽圓滿，二世間慇重，<a class="t" id="t0900a10"></a>三信根堅固，四孝養父母，五親友眷屬皆悉<a class="t" id="t0900a11"></a>廣大，六美名稱讚，七色相端嚴，八見者歡<a class="t" id="t0900a12"></a>喜，九富貴上族自在生天，十速證圓寂；如是<a class="t" id="t0900a13"></a>功德，施佛幢幡獲如斯報。</p>
<p><a class="t-linehead" id="t-linehead0900a13"></a>「若復有人，於如來<a class="t" id="t0900a14"></a>塔以衣布施，獲十二種殊妙功德。何等十二？一<a class="t" id="t0900a15"></a>身體<span class="gaiji">傭<!--gaiji,傭,1[月＊庸],2&#x267DB;,3--></span>直，二見者歡喜，三福相光潤，四色相<a class="t" id="t0900a16"></a>微妙，五色形無比，六身無塵垢，七衣服鮮<a class="t" id="t0900a17"></a>潔，八臥具細軟，九得大自在，十命終生天，十<a class="t" id="t0900a18"></a>一見皆愛敬，十二速證圓寂；如是功德，施佛<a class="t" id="t0900a19"></a>衣服獲如斯報。</p>
<p><a class="t-linehead" id="t-linehead0900a19"></a>「若復有人，於如來塔施花供<a class="t" id="t0900a20"></a>養，功德有十。何等為十？一色相如花，二世間<a class="t" id="t0900a21"></a>無比，三鼻根不壞，四身離臭穢，五妙香清淨，<a class="t" id="t0900a22"></a>六往生十方淨土見佛，七戒香芬馥，八世間<a class="t" id="t0900a23"></a>慇重得大法樂，九生天自在，十速證圓寂；如<a class="t" id="t0900a24"></a>是功德，以花供養佛舍利塔獲如斯果。</p>
<p><a class="t-linehead" id="t-linehead0900a24"></a>「若復<a class="t" id="t0900a25"></a>有人，以鬘布施如來之塔，獲十種功德。云何<a class="t" id="t0900a26"></a>十種？一色妙如鬘，二身離臭穢，三形體清<a class="t" id="t0900a27"></a>淨，四生十方佛<span class="corr" title="[十&gt;土] cf.【麗】">土</span>，五戒香芬馥，六恒聞妙香，<a class="t" id="t0900a28"></a>七眷屬圓滿，八諸根適悅，九生天自在，十速<a class="t" id="t0900a29"></a>證涅槃；如是功德，於如來塔施鬘供養，獲如<a class="t" id="t0900b01"></a>斯報。</p>
<p><a class="t-linehead" id="t-linehead0900b01"></a>「若復有人，施燈供養佛舍利塔，獲十功<a class="t" id="t0900b02"></a>德。云何十種？一肉眼清淨，二獲淨天眼，三離<a class="t" id="t0900b03"></a>於三毒，四得諸善法，五聰明智慧，六遠離愚<a class="t" id="t0900b04"></a>癡，七不墮黑闇三塗，八尊貴自在，九往生諸<a class="t" id="t0900b05"></a>天，十速證圓寂；如是功德，施燈供養佛舍利<a class="t" id="t0900b06"></a>塔，獲斯勝報。</p>
<p><a class="t-linehead" id="t-linehead0900b06"></a>「若復有人，施塗香供養如來之<a class="t" id="t0900b07"></a>塔，獲十功德。云何十種？一鼻根清淨，二身離<a class="t" id="t0900b08"></a>臭穢，三身妙香潔，四形相端嚴，五世間恭敬，<a class="t" id="t0900b09"></a>六樂法多聞，七尊貴自在，八聲譽遐布，九命<a class="t" id="t0900b10"></a>終生天，十速證圓寂；如是十種功德，布施塗<a class="t" id="t0900b11"></a>香供養如來舍利之塔，獲斯勝報。</p>
<p><a class="t-linehead" id="t-linehead0900b11"></a>「若復有人，<a class="t" id="t0900b12"></a>以妙音樂供養佛塔，獲於十種勝妙功德。何<a class="t" id="t0900b13"></a>等為十？一身相端嚴，二見者歡喜，三音聲微<a class="t" id="t0900b14"></a>妙，四言辭和順，五肢體適悅，六離瞋恚，七慶<a class="t" id="t0900b15"></a>喜多聞，八崇貴自在，九命終生天，十速證圓<a class="t" id="t0900b16"></a>寂；如是功德，以妙音樂供養佛塔，獲如斯報。</p><a class="t" id="t0900b17"></a>
<p><a class="t-linehead" id="t-linehead0900b17"></a>「若復有人，於如來塔歡喜讚歎，獲十八種勝<a class="t" id="t0900b18"></a>妙功德。云何十八？一種族尊高，二形相端嚴，<a class="t" id="t0900b19"></a>三圓滿<span class="gaiji">傭<!--gaiji,傭,1[月＊庸],2&#x267DB;,3--></span>直，四見聞歡喜，五資財無量，六眷<a class="t" id="t0900b20"></a>屬廣大，七遠離散壞，八尊貴自在，九恒生佛<a class="t" id="t0900b21"></a>土，十聲譽遐布，十一美德讚頌，十二四事豐<a class="t" id="t0900b22"></a>足，十三天人供養，十四得轉輪王，十五壽命<a class="t" id="t0900b23"></a>延長，十六體堅金剛，十七命終生天，十八速<a class="t" id="t0900b24"></a>證圓寂；如是功德，歡喜讚歎佛舍利塔，獲斯<a class="t" id="t0900b25"></a>勝報。</p>
<p><a class="t-linehead" id="t-linehead0900b25"></a>「若復有人，施佛床座，獲十種功德。何等<a class="t" id="t0900b26"></a>為十？一德業尊重，二世間稱讚，三肢節多力，<a class="t" id="t0900b27"></a>四名稱遠聞，五德美歌頌，六安和適悅，七獲<a class="t" id="t0900b28"></a>轉輪王座僕從眾多，八見者歡喜，九生天自<a class="t" id="t0900b29"></a>在福相具足，十速證圓寂；如是功德，施佛床<a class="t" id="t0900c01"></a>座獲斯勝報。若復有人，布施鞋履供養僧佛，<a class="t" id="t0900c02"></a>功德有十。云何十種？一威儀師範，二象馬無<a class="t" id="t0900c03"></a>闕，三行道勇健，四身無疲乏，五足步無損，六<a class="t" id="t0900c04"></a>離荊棘沙礫，七獲神足通，八僕從眾多，九生<a class="t" id="t0900c05"></a>天自在，十速證圓寂；如是功德，鞋履布施佛<a class="t" id="t0900c06"></a>比丘等，獲如斯報。</p>
<p><a class="t-linehead" id="t-linehead0900c06"></a>「若復有人，以鉢器什物施<a class="t" id="t0900c07"></a>佛及僧，功德有十。云何十種？一形色光潤，二<a class="t" id="t0900c08"></a>器物具足隨意受用，三離諸飢渴，四珍寶豐<a class="t" id="t0900c09"></a>足，五遠離惡趣，六人天歡喜，七福相圓滿，八<a class="t" id="t0900c10"></a>尊貴自在，九恒生諸天，十速證圓寂；如是<a class="t" id="t0900c11"></a>功德，布施器物獲如斯報。</p>
<p><a class="t-linehead" id="t-linehead0900c11"></a>「若復有人，齋食供<a class="t" id="t0900c12"></a>養佛及眾僧，功德有十。云何為十？一壽命延<a class="t" id="t0900c13"></a>長，二形色圓滿，三肢節多力，四記憶不忘，五<a class="t" id="t0900c14"></a>智慧辯才，六眾覩歡喜，七豐足珍寶，八人天<a class="t" id="t0900c15"></a>自在，九命終生天，十速證圓寂；如是十種勝<a class="t" id="t0900c16"></a>妙功德，施佛及僧齋食供養，獲如斯果。</p>
<p><a class="t-linehead" id="t-linehead0900c16"></a>「若復<a class="t" id="t0900c17"></a>有人，以象馬車乘施佛及僧，功德有十。云何<a class="t" id="t0900c18"></a>為十？一足相柔軟，二威儀無缺，三身離疲乏，<a class="t" id="t0900c19"></a>四安樂無病，五冤家遠離，六神足自在，七僕<a class="t" id="t0900c20"></a>從眾多，八人天福相見皆歡喜，九命終生天，<a class="t" id="t0900c21"></a>十速證圓寂；如是功德，以車乘象馬施佛及<a class="t" id="t0900c22"></a>僧，獲如斯報。</p>
<p><a class="t-linehead" id="t-linehead0900c22"></a>「若復有人，修嚴房室屋宇殿堂<a class="t" id="t0900c23"></a>施佛及僧，功德眾多行相云何？恒離驚怖身<a class="t" id="t0900c24"></a>心安樂；所得臥具細軟最妙；衣服嚴身香潔<a class="t" id="t0900c25"></a>清淨；人間天上五欲自在；剎帝利婆羅門大<a class="t" id="t0900c26"></a>姓種族，及長者居士宰官商主，聚落城邑國<a class="t" id="t0900c27"></a>王大臣，隨願滿足皆悉成就。若於轉輪聖王，<a class="t" id="t0900c28"></a>隨其福力，一洲二洲乃至四洲，王化自在。若<a class="t" id="t0900c29"></a>於六欲諸天、四王、忉利，乃至他化自在，願皆<a class="t" id="t0901a01"></a>成就，<span class="corr" title="[　&gt;隨] cf.【麗】">隨</span>意生彼。若復有人由前福力，於色界<a class="t" id="t0901a02"></a>諸天，梵眾、梵輔乃至色究竟天，皆悉成就隨<a class="t" id="t0901a03"></a>願生彼。若復有人於無色界空無邊處，乃至<a class="t" id="t0901a04"></a>非想非非想處，皆悉成就。若於預流、一來、不<a class="t" id="t0901a05"></a>還、阿羅漢果、緣覺，乃至無上菩提，隨其所應<a class="t" id="t0901a06"></a>皆得成就。如是功德差別無量，因修房室殿<a class="t" id="t0901a07"></a>堂樓閣施佛及僧，獲如斯報。</p>
<p><a class="t-linehead" id="t-linehead0901a07"></a>「若復有人，以美<a class="t" id="t0901a08"></a>飲湯藥施佛及僧，獲十種功德。云何十種？一<a class="t" id="t0901a09"></a>諸根圓滿，二清淨鮮潔，三額廣平正，四容貌<a class="t" id="t0901a10"></a>熙怡，五形色光潤，六福德圓滿，七離飢渴，八<a class="t" id="t0901a11"></a>遠離三惡，九生天自在，十速證圓寂；如是功<a class="t" id="t0901a12"></a>德，施佛及僧美飲湯藥，獲如是報。</p>
<p><a class="t-linehead" id="t-linehead0901a12"></a>「若復有人<a class="t" id="t0901a13"></a>歸佛出家，功德有十。云何為十？一遠離妻室，<a class="t" id="t0901a14"></a>二染欲不貪，三愛樂寂靜，四諸佛歡喜，五遠<a class="t" id="t0901a15"></a>離邪魔，六近佛聽法，七遠離三惡，八諸天愛<a class="t" id="t0901a16"></a>敬，九命終生天，十速證圓寂；如是十種功<a class="t" id="t0901a17"></a>德，歸佛出家獲如斯報。</p>
<p><a class="t-linehead" id="t-linehead0901a17"></a>「若有比丘在林野中<a class="t" id="t0901a18"></a>寂靜而居，有十種功德。云何為十？一遠離<a class="t" id="t0901a19"></a>闠閙，二清淨香潔，三禪定成就，四諸佛愛<a class="t" id="t0901a20"></a>念，五離中夭，六多聞總持，七成就舍摩他、尾鉢<a class="t" id="t0901a21"></a>舍那，八煩惱不起，九命終生天，十速證圓<a class="t" id="t0901a22"></a>寂；如是功德，林野中住比丘修行，獲如斯報。</p><a class="t" id="t0901a23"></a>
<p><a class="t-linehead" id="t-linehead0901a23"></a>「若有比丘持鉢乞食，有十種功德。云何十種？<a class="t" id="t0901a24"></a>一威儀無缺，二成熟有情，三遠離慢心，四不<a class="t" id="t0901a25"></a>貪名利，五福田周普，六諸佛歡悅，七紹隆三<a class="t" id="t0901a26"></a>寶，八梵行圓滿捨下劣意，九命終生天，十究<a class="t" id="t0901a27"></a>竟圓寂；如是功德，若常持鉢乞食所獲。若有<a class="t" id="t0901a28"></a>比丘持鉢乞食，遠離十種黑闇，始獲如是十<a class="t" id="t0901a29"></a>種功德，云何十種？一了知出入聚落有益無<a class="t" id="t0901b01"></a>益，二了知族姓行時有益無益，三了知說法<a class="t" id="t0901b02"></a>有益無益，四了知親近阿闍梨和尚有益無<a class="t" id="t0901b03"></a>益，五了知慈心化利眾生有益無益，六了知<a class="t" id="t0901b04"></a>親近遠離有益無益，七了知習學戒定慧三<a class="t" id="t0901b05"></a>有益無益，八了知檀信施衣有益無益，九了<a class="t" id="t0901b06"></a>知持鉢里巷之中有益無益，十了知受用臥<a class="t" id="t0901b07"></a>具湯藥，乃至命終已來有益無益；如此了知，<a class="t" id="t0901b08"></a>獲如是等十種勝報。」</p>
<p><a class="t-linehead" id="t-linehead0901b08"></a>爾時佛告輸迦長者子<a class="t" id="t0901b09"></a>言：「業因業生、業因業滅，業有前後、引滿差別，<a class="t" id="t0901b10"></a>報乃高低愚智懸隔。」</p>
<p><a class="t-linehead" id="t-linehead0901b10"></a>說此法時，於是輸迦長<a class="t" id="t0901b11"></a>者白佛言：「世尊！此舍衛國塢播塞迦族<span class="corr" title="[性&gt;姓] cf.【麗】">姓</span>之<a class="t" id="t0901b12"></a>中，及餘一切剎帝利婆羅門等族姓之中，聞<a class="t" id="t0901b13"></a>皆歡喜憶念受持，我等眷屬皆悉愛樂長夜<a class="t" id="t0901b14"></a>安樂，利益自他無有窮盡。」</p>
<p><a class="t-linehead" id="t-linehead0901b14"></a>佛言：「善哉善哉！輸<a class="t" id="t0901b15"></a>迦長者！如汝所說。」</p><a class="t" id="t0901b16"></a>
<p><a class="t-linehead" id="t-linehead0901b16"></a>爾時世尊說是語已，兜儞野子輸迦長者，及<a class="t" id="t0901b17"></a>諸苾芻、無量百千人非人等，歡喜踊躍，禮佛<a class="t" id="t0901b18"></a>而退。</p><a class="t" id="t0901b19"></a>
<p class="endsutta"><span class="t-juanname">分別善惡報應經卷下</span></p>

</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
