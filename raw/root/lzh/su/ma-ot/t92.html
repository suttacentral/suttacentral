<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t92">
<article>
<div class="hgroup mirror"><h1 class="mirror-row"><span class="mirror-left latin">T92</span>
<span class="mirror-right">佛說十支居士八城人經</span></h1></div>　<a class="t" id="t0916a14"></a><a class="t" id="t0916a15"></a><a class="t" id="t0916a16"></a><a class="t" id="t0916a17"></a><p class="suttainfo"><span class="t-juanname">佛說十支居士八城人經</span><br><a class="t" id="t0916a18"></a><a class="t" id="t0916a19"></a>
<span class="t-byline">後漢安息國三藏安世高譯</span></p><a class="t" id="t0916a20"></a>
<p><a class="t-linehead" id="t-linehead0916a20"></a>聞如是：</p>
<p>一時，諸上尊比丘，在波羅梨弗都盧<a class="t" id="t0916a21"></a>城雞園中。世尊般涅槃不久，於是十支居士<a class="t" id="t0916a22"></a>八城人多有財物，詣波羅梨弗都盧治生，於<a class="t" id="t0916a23"></a>是十支居士八城人持錢財物盡買，盡買已<a class="t" id="t0916a24"></a>極歡喜，得盈利極大歡喜意、極悅豫。出波羅<a class="t" id="t0916a25"></a>梨弗都盧城已至雞園中，到已禮諸上尊比<a class="t" id="t0916a26"></a>丘足，却坐一面。彼十支居士八城人却坐一<a class="t" id="t0916a27"></a>面，時諸上尊比丘為說法勸進、等勸進，教授、<a class="t" id="t0916a28"></a>等教授，以無量方便為說法勸進至等教授，<a class="t" id="t0916a29"></a>等令歡喜已默然住。於是彼十支居士及八<a class="t" id="t0916b01"></a>城人，聞諸上尊比丘所說法勸進至等歡喜<a class="t" id="t0916b02"></a>已，白諸上尊比丘曰：「此諸上尊！今尊者阿難<a class="t" id="t0916b03"></a>在何所住？我今欲見。」</p>
<p><a class="t-linehead" id="t-linehead0916b03"></a>「此居士！彼尊者阿難，在<a class="t" id="t0916b04"></a>毘舍離獼猴水岸上，欲見者當往見之。」於是<a class="t" id="t0916b05"></a>十支居士八城人，從坐起，禮諸上尊比丘足，<a class="t" id="t0916b06"></a>繞諸上尊已，離諸上尊，還至彼尊者阿難所。<a class="t" id="t0916b07"></a>到已，禮尊者阿難足已，却坐一面。彼十支居<a class="t" id="t0916b08"></a>士八城人却住一面已，白尊者阿難曰：「此阿<a class="t" id="t0916b09"></a>難！我欲有所問，聽我所問。」</p>
<p><a class="t-linehead" id="t-linehead0916b09"></a>「當問。居士！」聞已知<a class="t" id="t0916b10"></a>之。</p>
<p><a class="t-linehead" id="t-linehead0916b10"></a>「此尊者阿難！彼世尊有智有見，如來、無所<a class="t" id="t0916b11"></a>著、等正覺，以眼見第一義說一法，聖弟子所<a class="t" id="t0916b12"></a>住，於有餘處有漏盡意解脫不？」</p>
<p><a class="t-linehead" id="t-linehead0916b12"></a>「此居士！彼世<a class="t" id="t0916b13"></a>尊有智有見，如來、無所著、等正覺，以眼見第<a class="t" id="t0916b14"></a>一義說一法，聖弟子所住，有餘處有漏盡意<a class="t" id="t0916b15"></a>解脫。」</p>
<p><a class="t-linehead" id="t-linehead0916b15"></a>「云何，尊者阿難！彼如來、無所著、等正覺，<a class="t" id="t0916b16"></a>眼見第一義說一法，聖弟子所住，有餘處有<a class="t" id="t0916b17"></a>漏盡意解脫？」</p>
<p><a class="t-linehead" id="t-linehead0916b17"></a>「此居士！聖弟子所聞，於婬解脫<a class="t" id="t0916b18"></a>至住四禪正受住，彼依入法法相觀行止，彼<a class="t" id="t0916b19"></a>依入法法相觀行止住，可有是處；彼所住得<a class="t" id="t0916b20"></a>有漏盡，不住彼處得有漏盡；彼自樂法、彼自<a class="t" id="t0916b21"></a>愛法、彼自習法、彼自敬法，得歡喜，五下結盡<a class="t" id="t0916b22"></a>得化生，彼般涅槃成阿那含，不還此世間。是<a class="t" id="t0916b23"></a>為，居士！彼世尊有智有見，如來、無所著、等正<a class="t" id="t0916b24"></a>覺，眼見第一義說一法，聖弟子所住，有餘處<a class="t" id="t0916b25"></a>有漏盡意解脫。復次，居士！聖弟子所聞，意與<a class="t" id="t0916b26"></a>慈俱滿一方已正受住，如是二三四上下一<a class="t" id="t0916b27"></a>切諸方，意與慈俱，無怨無二無恚，極廣極大<a class="t" id="t0916b28"></a>無量極分別，滿諸方已正受住，如是意與悲<a class="t" id="t0916b29"></a>喜護俱滿一切諸方已正受住，彼依入法法<a class="t" id="t0916c01"></a>相觀行止，彼依入法法相觀行止住，可有是<a class="t" id="t0916c02"></a>處，住彼已得有漏盡；不住彼處得有漏盡，若<a class="t" id="t0916c03"></a>彼以法樂、以法愛，習行法敬法，得歡喜法，五<a class="t" id="t0916c04"></a>下結盡得化生，於彼處般涅槃成阿那含，不<a class="t" id="t0916c05"></a>還此世間。是為，居士！彼世尊有智有見，如來、<a class="t" id="t0916c06"></a>無所著、等正覺，眼見第一義、說第一法，聖弟<a class="t" id="t0916c07"></a>子所住，有餘處有漏盡意解脫。復次，居士！聖<a class="t" id="t0916c08"></a>弟子所聞，度一切色相，至有想無想處正受<a class="t" id="t0916c09"></a>住，彼依入法法相觀行止，至有漏盡意解脫。」</p><a class="t" id="t0916c10"></a>
<p><a class="t-linehead" id="t-linehead0916c10"></a>於是十支居士八城人，白尊者阿難曰：「甚奇！<a class="t" id="t0916c11"></a>尊者阿難！我等問尊者阿難一甘露門，而為<a class="t" id="t0916c12"></a>說十二甘露門。甚多！尊者阿難！於此十二甘<a class="t" id="t0916c13"></a>露門，依各各甘露門，當安隱自御之。猶若，尊<a class="t" id="t0916c14"></a>者阿難！離城村不遠有重閣，若重閣房邊有<a class="t" id="t0916c15"></a>十二門，或有人入中少有所為，或有人生無<a class="t" id="t0916c16"></a>有義、不饒益、不安隱、不快樂，或有以火燒重<a class="t" id="t0916c17"></a>閣，此尊者阿難！彼人於十二門，隨彼意安隱<a class="t" id="t0916c18"></a>出。如是，甚奇！尊者阿難！我等問尊者阿難一<a class="t" id="t0916c19"></a>甘露門，而為說十二甘露門。此尊者阿難！為<a class="t" id="t0916c20"></a>甚多，當於十二甘露門，依各各甘露門各各<a class="t" id="t0916c21"></a>當出之。此尊者阿難！彼諸婆羅門與惡法俱？<a class="t" id="t0916c22"></a>施與師物；況當我等今於大師，當不以財施<a class="t" id="t0916c23"></a>之？」於是十支居士八城人，於其夜饌具淨妙<a class="t" id="t0916c24"></a>飲食。於其夜饌具淨妙飲食已，隨時敷座。敷<a class="t" id="t0916c25"></a>座已，請雞園中比丘僧、毘舍離比丘僧皆悉聚<a class="t" id="t0916c26"></a>之。雞園中諸比丘僧、毘舍離諸比丘僧皆悉<a class="t" id="t0916c27"></a>聚已，以淨妙飲食手自授與。以淨妙飲食手<a class="t" id="t0916c28"></a>授與已，知食訖，收攝鉢器，行澡水，以五百種<a class="t" id="t0916c29"></a>物買房，施與尊者阿難以為私有。彼尊者阿<a class="t" id="t0917a01"></a>難施與招提僧。</p>
<p><a class="t-linehead" id="t-linehead0917a01"></a>阿難如是說。十支居士八城<a class="t" id="t0917a02"></a>人聞尊者阿難所說，歡喜而樂。</p><a class="t" id="t0917a03"></a>
<p class="endsutta"><span class="t-juanname">佛說十支居士八城人經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
