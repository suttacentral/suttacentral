<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t76">
<article>
<div class="hgroup mirror"><h1 class="mirror-row"><span class="mirror-left latin">T76</span>
<span class="mirror-right">梵摩渝經</span></h1></div>　<a class="t" id="t0883b04"></a><a class="t" id="t0883b05"></a><a class="t" id="t0883b06"></a><a class="t" id="t0883b07"></a><p class="suttainfo"><span class="t-juanname">梵摩渝經</span><br><a class="t" id="t0883b08"></a><a class="t" id="t0883b09"></a>
<span class="t-byline">吳月支優婆塞支謙譯</span></p><a class="t" id="t0883b10"></a>
<p><a class="t-linehead" id="t-linehead0883b10"></a>聞如是：</p>
<p>一時，佛在隨提國，與五百沙門俱行。<a class="t" id="t0883b11"></a>時，有逝心，名梵摩渝，彌夷國人也。年在耆<a class="t" id="t0883b12"></a>艾百有二十，博通眾經星宿圖書，豫覩未萠<a class="t" id="t0883b13"></a>一國師焉。梵摩渝遙聞佛王者之子出自<a class="t" id="t0883b14"></a>釋姓，去國尊榮行作沙門，得道號佛，清淨至<a class="t" id="t0883b15"></a>尊，與五百沙門處隨提國，開化眾生。梵摩<a class="t" id="t0883b16"></a>渝深惟歎曰：「沙門瞿曇！神聖巍巍，為如來、應<a class="t" id="t0883b17"></a>儀、正真覺、道神通以足、丈夫、尊雄、法御、眾聖、<a class="t" id="t0883b18"></a>天人之師，心垢已除諸惡已盡，從自覺得無<a class="t" id="t0883b19"></a>所不知，沙門、逝心、釋、梵、龍、鬼，為其說法，上中<a class="t" id="t0883b20"></a>下語清淨為首，玄妙卓遠，眾聖所不聞也。」梵<a class="t" id="t0883b21"></a>摩渝為門徒廣陳之，期為無上正真覺眾<a class="t" id="t0883b22"></a>聖之王，吾等應為稽首稟化之矣。</p>
<p><a class="t-linehead" id="t-linehead0883b22"></a>逝心弟子<a class="t" id="t0883b23"></a>有亞聖者，厥名摩納，亦博經典，明齊于師，具覩<a class="t" id="t0883b24"></a>秘讖知當有佛，身相奇特三十有二，至尊<a class="t" id="t0883b25"></a>難雙貫心照焉。師告摩納：「吾聞瞿曇神聖無<a class="t" id="t0883b26"></a>上，諸天共宗，獨言隻步眾聖中雄，爾往覩<a class="t" id="t0883b27"></a>焉。宗尊儀表真正弘摸，誠如群儒之所歎不<a class="t" id="t0883b28"></a>乎？假其爾者，吾當馳就稽首奉禮。」摩納質曰：<a class="t" id="t0883b29"></a>「吾當以何觀察？」摩納師曰：「經不云乎！來世<a class="t" id="t0883c01"></a>有王厥名白淨，后名清妙，明德純備，其生聖<a class="t" id="t0883c02"></a>子有天中天，獨尊之表軀體丈六，相有三十<a class="t" id="t0883c03"></a>二，處國當為飛行皇帝，捨國為道行作沙門<a class="t" id="t0883c04"></a>者，必得為佛。」</p>
<p><a class="t-linehead" id="t-linehead0883c04"></a>摩納受教，稽首師足，至隨提國，<a class="t" id="t0883c05"></a>即詣佛所，揖讓畢退就坐靜心。熟視佛身相<a class="t" id="t0883c06"></a>好，不覩兩相，一廣長舌，二陰馬藏，其意有<a class="t" id="t0883c07"></a>疑。佛知摩納心有疑望，即以神足現陰馬藏，<a class="t" id="t0883c08"></a>出廣長舌以自覆面，左右<span class="gaiji">舐<!--gaiji,舐,1[題-頁＋舌],2&#x269EA;,3--></span>耳縮舌入口，五<a class="t" id="t0883c09"></a>色光出繞身三匝滅於頂上。摩納心動喜怖<a class="t" id="t0883c10"></a>交集，欣然歎曰：「沙門瞿曇真是佛也！相好光<a class="t" id="t0883c11"></a>明靡不備焉，觀世希有，真可謂如來、應供、正<a class="t" id="t0883c12"></a>覺，吾當翼從觀尊楷式，以化愚惑并啟吾<a class="t" id="t0883c13"></a>師。」即尋世尊處內禪定，周旋教化拯濟眾生，<a class="t" id="t0883c14"></a>或宿或歸輙與僧俱，未曾隻獨。六月之日猶<a class="t" id="t0883c15"></a>影追身，具覩神化巍巍之德。稽首佛足辭還<a class="t" id="t0883c16"></a>本土，到詣師所稽首如舊，就座而坐。師曰：「吾<a class="t" id="t0883c17"></a>使爾行觀察瞿曇天尊之資、相好神化，審如<a class="t" id="t0883c18"></a>群儒稱揚之不虛乎？若其然者，吾當馳詣稽<a class="t" id="t0883c19"></a>首足下，接足戴土之恭。」對曰：「其有相好神德<a class="t" id="t0883c20"></a>踰天，巍巍難稱，釋梵所不能測度，群聖莫能<a class="t" id="t0883c21"></a>籌算，眾賢所歎，億載之分未獲其一，非吾<a class="t" id="t0883c22"></a>螢燭所能盡陳。略說其要，絕世之相三十有<a class="t" id="t0883c23"></a>二，一相足下安平正；二相手足有輪，輪有千<a class="t" id="t0883c24"></a>輻；三相鈎鎖骨；四相長指；五相足跟滿；六<a class="t" id="t0883c25"></a>相手足細軟，掌內外握；七相手足合中縵；<a class="t" id="t0883c26"></a>八相鹿<span class="corr" title="[[跳-兆＋尃]&gt;[跳-兆＋專]]"><span class="gaiji">［跳－兆＋專］<!--gaiji,,1[跳-兆＋專],2&#x28114;,3--></span></span>腸；九相陰馬藏；十相身色紫金光<a class="t" id="t0883c27"></a>輝弈弈；十一相身猶金剛，瑕穢寂靜；十二<a class="t" id="t0883c28"></a>相肌皮細軟，塵水不著身；十三相一一孔一<a class="t" id="t0883c29"></a>毛生；十四相毛紺青色，右轉盤屈；十五相方<a class="t" id="t0884a01"></a>身；十六相如師子上身；十七相不曲身如梵<a class="t" id="t0884a02"></a>身；十八相肩滿具肉連著身；十九相平住兩<a class="t" id="t0884a03"></a>手摩膝；二十相頰車如師子；二十一相四十<a class="t" id="t0884a04"></a>齒；二十二相為方齒；二十三相齒間平；二十<a class="t" id="t0884a05"></a>四相齒白無喻；二十五相廣長舌；二十六相<a class="t" id="t0884a06"></a>味味次第味；二十七相聲如梵聲；二十八相<a class="t" id="t0884a07"></a>七合滿起；二十九相眼中白紺青色；三十相<a class="t" id="t0884a08"></a>眼<span class="gaiji">睫<!--gaiji,睫,1[目＊妾],2&#x251D2;,3--></span>上下眴如牛王；三十一相白毛眉中跱；<a class="t" id="t0884a09"></a>三十二相頂有肉髻，光明韑韑遏日絕月。沙<a class="t" id="t0884a10"></a>門瞿曇具有高雅，三十二相無一缺減，神妙<a class="t" id="t0884a11"></a>之德景則無量，可奇可貴自古希有。</p>
<p><a class="t-linehead" id="t-linehead0884a11"></a>「吾覩瞿<a class="t" id="t0884a12"></a>曇跬步發足，輙先舉右足步，長短遲疾合<a class="t" id="t0884a13"></a>儀；行時踝膝不相切摩，平身而進肩不動<a class="t" id="t0884a14"></a>搖；若欲還顧略不以力，平住斯須，忽然後向<a class="t" id="t0884a15"></a>不迴身也；不低不仰頭身正平，平視而進未<a class="t" id="t0884a16"></a>嘗顧眄；躇步之儀其為若斯矣。瞿曇行路，天<a class="t" id="t0884a17"></a>施寶蓋華下如雪，天龍飛鳥無敢歷上，三界<a class="t" id="t0884a18"></a>眾生無見頂者；諸天作樂導從奉尊，龍神地<a class="t" id="t0884a19"></a>祇平治途路高下如砥；足不蹈地輪相印<a class="t" id="t0884a20"></a>現，光明輝輝煌煌七日乃滅；樹木低仰若人<a class="t" id="t0884a21"></a>跪拜之禮。若行應請，戶楣高下平身而入，楣<a class="t" id="t0884a22"></a>不高舉瞿曇不伏；坐正中床不侵前後，叉手<a class="t" id="t0884a23"></a>而坐未嘗指擬，不以拄頰，下床不回忽然<a class="t" id="t0884a24"></a>在地。天魔含毒而來，心不恐懼光顏更釋，慈<a class="t" id="t0884a25"></a>心愍之毒無不消。以鉢受水，鉢不傾昂水不<a class="t" id="t0884a26"></a>多少；澡鉢之時，水鉢俱寂不有微聲。未嘗以<a class="t" id="t0884a27"></a>鉢下著于地，於中澡手手鉢俱淨，去鉢中水<a class="t" id="t0884a28"></a>高下近遠，適得其所也。以鉢受飯飯不污鉢，<a class="t" id="t0884a29"></a><span class="corr" title="[搏&gt;摶]">摶</span>飯入口，嚼飯之時三轉即止，飯粒皆碎無<a class="t" id="t0884b01"></a>在齒間者；若干種味味味皆知，足以支形<a class="t" id="t0884b02"></a>不以為樂。瞿曇受食，以八因緣，不以遊戲，無<a class="t" id="t0884b03"></a>邪行心，無欲在志，無巧偽行，遠三界塵，令<a class="t" id="t0884b04"></a>志道寂衣福得度，斷故痛痒塞十二海，滅<a class="t" id="t0884b05"></a>宿罪得道力，守空寂不想空。澡鉢如前。法<a class="t" id="t0884b06"></a>衣應器，意無憎愛。為布施家呪願說經訖還<a class="t" id="t0884b07"></a>精舍，不向弟子說食好惡；食自消化無大小<a class="t" id="t0884b08"></a>便利之穢也。入戶靜默深惟諸定，須臾即出<a class="t" id="t0884b09"></a>未嘗失時；晝夜不眠亦無睡欠。廣陳明法勸<a class="t" id="t0884b10"></a>進弟子令入道堂，不以財色穢道之行示諸<a class="t" id="t0884b11"></a>弟子。尊說高遠，非仙聖眾書所可聞見也，興<a class="t" id="t0884b12"></a>起同處清淨為道。經行之時不顧眄視，頗<span class="gaiji">［我＊頁］<!--gaiji,,1[我＊頁],2&#x294B0;,3--></span><a class="t" id="t0884b13"></a>姿則拂衣披纚，法服在身高下急緩於身<a class="t" id="t0884b14"></a>雅好；入園洗足亦不摩抆而足自淨。身色煌<a class="t" id="t0884b15"></a>煌喻于天金，意不著愛志如虛空。</p>
<p><a class="t-linehead" id="t-linehead0884b15"></a>「其坐禪定<a class="t" id="t0884b16"></a><span class="gaiji">［火＊霍］<!--gaiji,,1[火＊霍],2&#x3E0C;,3--></span>然無想，三毒四痛、五陰六入、七結八瞢，<a class="t" id="t0884b17"></a>瞢以無上之明消滅之焉。以空、不願、無想之<a class="t" id="t0884b18"></a>定斷九神處，以十善消十惡，作十二部經，掘<a class="t" id="t0884b19"></a>十二因緣根，六十二見諸弊惱瘡，穢濁之念<a class="t" id="t0884b20"></a>心寂然哉。以四等大乘自度尊身又濟眾<a class="t" id="t0884b21"></a>生，欲說景模，弟子未問而先自笑，口中出<a class="t" id="t0884b22"></a>光明<span class="corr" title="[嬈&gt;繞] cf.【麗】">繞</span>身三匝以漸自滅。</p><a class="t" id="t0884b23"></a>
<p><a class="t-linehead" id="t-linehead0884b23"></a>「阿難整服稽首而問，即大說法，聲有八種：最<a class="t" id="t0884b24"></a>好聲、易了聲、濡軟聲、和調聲、尊慧聲、不誤聲、<a class="t" id="t0884b25"></a>深妙聲、不女聲。言不漏闕，無得其短者。每大<a class="t" id="t0884b26"></a>說經，二十四天梵釋四王、日月星宿，其中諸<a class="t" id="t0884b27"></a>神帝王臣民，地祇海龍，皆來稽首各自聽經，<a class="t" id="t0884b28"></a>經聲入耳心各解了，如其種語也。佛之明慧<a class="t" id="t0884b29"></a>猶崑崙河，千川萬流皆仰之焉，川流溢滿而<a class="t" id="t0884c01"></a>河無指渧之減。佛之為明有踰之矣，眾生受<a class="t" id="t0884c02"></a>智各得滿足，佛明不虧絲髮之間。說經訖竟，<a class="t" id="t0884c03"></a>諸開士尊、諸天帝王、臣民龍鬼靡不欣懌，<a class="t" id="t0884c04"></a>稽首而退，奉戴執行者也。入裏靖默，未嘗以<a class="t" id="t0884c05"></a>無上天尊之德，輕慢弟子逮乎眾生。</p>
<p><a class="t-linehead" id="t-linehead0884c05"></a>「吾尋瞿<a class="t" id="t0884c06"></a>曇，六月之間猶影追身，具視起居經行入室，<a class="t" id="t0884c07"></a>澡漱飯飲呪願說經，勸勉弟子禪定之時。」摩<a class="t" id="t0884c08"></a>納曰：「瞿曇景式容儀若茲，余之所陳，猶以一<a class="t" id="t0884c09"></a>渧添于巨海，非眾聖心想擬可知，非諸天所<a class="t" id="t0884c10"></a>能逮畢、天地之所能論，巍巍乎其無上，洋<a class="t" id="t0884c11"></a>洋乎其無崖，非測非度，難可具陳矣。」</p><a class="t" id="t0884c12"></a>
<p><a class="t-linehead" id="t-linehead0884c12"></a>梵摩渝從弟子聞天師之德，愕然流淚曰：「吾<a class="t" id="t0884c13"></a>年西垂，殆至徒生徒死，不覩天師之上明矣。」<a class="t" id="t0884c14"></a>摩渝喜曰：「吾以遇哉！覩佛而死，厥榮難云。<a class="t" id="t0884c15"></a>愚夫雖有天地之壽，何異乎土石之類哉？」即<a class="t" id="t0884c16"></a>興正服五體投地，三頓首曰：「歸佛、歸法、歸命<a class="t" id="t0884c17"></a>聖眾。願吾殘命有餘，得在覲見稽首稟化。」</p>
<p><a class="t-linehead" id="t-linehead0884c17"></a>佛<a class="t" id="t0884c18"></a>以六通之明，覩彼自歸，佛遙受之。自隨提國<a class="t" id="t0884c19"></a>到彌夷國，坐一樹下。國王臣民、逝心理家，展<a class="t" id="t0884c20"></a>轉相命曰：「沙門瞿曇！出自釋家帝王之子，宜<a class="t" id="t0884c21"></a>在奢麗，而今清素志性淡泊，無貪婬之垢、恚<a class="t" id="t0884c22"></a>怒之毒、愚癡之冥，處眾聖之上，猶星中有月，<a class="t" id="t0884c23"></a>神德廣被諸天所宗，為如來、應儀、正真覺，穢<a class="t" id="t0884c24"></a>冥已盡、慧明獨存，神聖富足，未有乾巛其<a class="t" id="t0884c25"></a>中眾諸，現在十方微著委曲，當來未萌無事<a class="t" id="t0884c26"></a>不明，吐章施教言皆真誠也。」國王群臣、逝心<a class="t" id="t0884c27"></a>高士，僉然而曰：「我生時哉得覩天師，可尊可<a class="t" id="t0884c28"></a>戴，應為稽首沐浴神化。」因共會聚，車馬步者，<a class="t" id="t0884c29"></a>家無遺人。到，有稽首佛足者、跪者、揖讓者、自<a class="t" id="t0885a01"></a>名字者，皆默而坐。</p>
<p><a class="t-linehead" id="t-linehead0885a01"></a>梵摩渝聞佛與聖眾俱<a class="t" id="t0885a02"></a>到，甚喜無量，率其門徒俱詣佛所。適至林際，<a class="t" id="t0885a03"></a>意悟念曰：「當先遣人表心致虔，直自進者<a class="t" id="t0885a04"></a>為不恪乎？」呼弟子曰：「爾持吾名，稽首佛足下<a class="t" id="t0885a05"></a>云：『梵摩渝逝心年百二十，飢渴聖摸、樂仰<a class="t" id="t0885a06"></a>清風，欣懌瞿曇起居常安淡泊無欲。今詣請<a class="t" id="t0885a07"></a>見。』」弟子禮師，即至佛所，稽首畢具陳師請，<a class="t" id="t0885a08"></a>向佛歎其師曰：「國師梵摩渝，博通眾經貫綜<a class="t" id="t0885a09"></a>祕讖，靖居齋房豫知天文，圖書吉凶靡不<a class="t" id="t0885a10"></a>逆照，豫明斯世當有天師，巨容丈六天姿紫<a class="t" id="t0885a11"></a>金，相有三十二，好有八十章，天中之天眾<a class="t" id="t0885a12"></a>聖中王。今故馳詣歸命三尊，近在林樹之外<a class="t" id="t0885a13"></a>未敢自進，願欲覲見恭稟神化。」世尊即曰：「善<a class="t" id="t0885a14"></a>哉進矣！」弟子返命，以佛明教具啟師意，師即<a class="t" id="t0885a15"></a>稽首于地欣懌而進。國內逝心長者理家，遙<a class="t" id="t0885a16"></a>見其師，征營竦慄拱手垂首，梵摩渝曰：「復<a class="t" id="t0885a17"></a>爾常坐，吾今自坐瞿曇世尊法御之側也。」即<a class="t" id="t0885a18"></a>五體投地稽首佛足，恭肅而坐。靖默清心熟<a class="t" id="t0885a19"></a>視佛相，即見佛三十妙相，兩相不現，<span class="corr" title="[曹&gt;瞢] cf.【麗】">瞢</span>瞢有<a class="t" id="t0885a20"></a>疑，稽首于地以偈問曰：</p><a class="t" id="t0885a21"></a><blockquote class="gatha">
<p>「吾梵志經典，　　秘讖記世要，<a class="t" id="t0885a22"></a><br>
濁世王名淨，　　后名曰清妙，<a class="t" id="t0885a23"></a><br>
太子名悉達，　　容色紫金輝，<a class="t" id="t0885a24"></a><br>
身有天尊相，　　忍穢以法御，<a class="t" id="t0885a25"></a><br>
無上正真相，　　三十二具不？<a class="t" id="t0885a26"></a><br>
貞潔陰馬藏，　　無欲可別不？<a class="t" id="t0885a27"></a><br>
豈有廣長舌，　　覆面<span class="gaiji">舐<!--gaiji,舐,1[題-頁＋舌],2&#x269EA;,3--></span>耳不？<a class="t" id="t0885a28"></a><br>
陳法踰眾聖，　　梵釋希聞不？<a class="t" id="t0885a29"></a><br>
明導天人師，　　能殄眾疑不？<a class="t" id="t0885b01"></a><br>
懷道處世康，　　來世獲仙不？<a class="t" id="t0885b02"></a><br>
仙度處泥洹，　　永離三界不？<a class="t" id="t0885b03"></a><br>
心意識魂靈，　　能滅眾苦不？」</p>
</blockquote><a class="t" id="t0885b04"></a>
<p><a class="t-linehead" id="t-linehead0885b04"></a>梵志陳其心所疑，佛具知梵志心疑兩相，即<a class="t" id="t0885b05"></a>以神足現陰馬藏也，出廣長舌還自覆面，<span class="gaiji">舐<!--gaiji,舐,1[題-頁＋舌],2&#x269EA;,3--></span><a class="t" id="t0885b06"></a>左右耳，口中光明照彌夷國，繞身三匝徐還<a class="t" id="t0885b07"></a>入口，即報之曰：「爾之所問，大士三十二相，吾<a class="t" id="t0885b08"></a>相具足，無減一焉。吾自無數劫來，行四等心，<a class="t" id="t0885b09"></a>布施、持戒、忍辱、精進、禪定、智慧，拯濟眾生猶<a class="t" id="t0885b10"></a>自護身，斷求念空守無想定，心垢除盡無復<a class="t" id="t0885b11"></a>微曀，習斯行來諸殃悉滅，萬善積著遂成佛<a class="t" id="t0885b12"></a>身，相好光明獨步三界，永離五道之愚冥，<a class="t" id="t0885b13"></a>獲無上至尊之明，故號曰佛也。若有貪婬、恚<a class="t" id="t0885b14"></a>怒、愚癡之毒，五陰、六衰之冥，絲髮之大餘在<a class="t" id="t0885b15"></a>心者，佛道不成也。未有人物逮于今日眾生<a class="t" id="t0885b16"></a>所念，方來未然無數劫中，委曲深奧有所不<a class="t" id="t0885b17"></a>知者，即非佛也。四無所畏、八聲、十力、十八不<a class="t" id="t0885b18"></a>共法、三十二相、八十種好，不足一事者亦非<a class="t" id="t0885b19"></a>佛矣。吾今以具，無一不足，故號為佛。沙門<a class="t" id="t0885b20"></a>得應儀道者，能分一身為十、十為百、百為千、<a class="t" id="t0885b21"></a>千為萬、萬為無數，又能合無數身還為一身；<a class="t" id="t0885b22"></a>以指按地，三千大千皆為震動，以其心行得<a class="t" id="t0885b23"></a>無欲定，故能然也，而況佛乎！佛眉一相之德<a class="t" id="t0885b24"></a>恒沙可算，眉間之勳難可籌計，豈況盡身之<a class="t" id="t0885b25"></a>德乎！重曰梵志信佛三尊者，現世安隱終生<a class="t" id="t0885b26"></a>天上，所欲從念所疑當問，無嫌難也。」</p>
<p><a class="t-linehead" id="t-linehead0885b26"></a>梵志念<a class="t" id="t0885b27"></a>曰：「瞿曇所說玄妙深遠，盡吾問也。」又念曰：「吾<a class="t" id="t0885b28"></a>今當問現世事耶？來世事耶？」意重悟曰：<a class="t" id="t0885b29"></a>「三世之要唯佛明焉，豈但仙聖群儒之所能<a class="t" id="t0885c01"></a>照乎？」梵志曰：「何謂逝心？何謂通達？何謂為<a class="t" id="t0885c02"></a>淨？何謂寂然？何謂為佛？」</p>
<p><a class="t-linehead" id="t-linehead0885c02"></a>佛報梵志：「吾以真言<a class="t" id="t0885c03"></a>啟釋爾意，諦聽著心。得三神足，謂之逝心。明<a class="t" id="t0885c04"></a>識往古分別生地，道眼覩見，山石所不能遏，<a class="t" id="t0885c05"></a>決闇釋疑三世悉明，謂之通達。以得六通心<a class="t" id="t0885c06"></a>垢除盡，謂之寂然。三毒已滅心如天金，謂<a class="t" id="t0885c07"></a>之清淨。生死癡本焦盡無餘，清淨道行降于<a class="t" id="t0885c08"></a>三界，諸癡已索無窮不達，得一切智，尊號<a class="t" id="t0885c09"></a>為佛也。」</p>
<p><a class="t-linehead" id="t-linehead0885c09"></a>梵志欣然起立，五體投地頭面著佛<a class="t" id="t0885c10"></a>足，以口嗚佛足，以手摩佛足，復自名曰：「吾是<a class="t" id="t0885c11"></a>梵摩渝逝心者，歸命佛、歸命法、歸命僧。」流淚<a class="t" id="t0885c12"></a>而云：「眾生瞢瞢，為六冥所蔽，覩佛不奉、見<a class="t" id="t0885c13"></a>經不讀、見沙門無虔愛之心，不稟神化，斯為<a class="t" id="t0885c14"></a>長衰乎！」其諸門徒覩師盡虔，顧相謂曰：「吾等<a class="t" id="t0885c15"></a>尊師，明達經典無書不覩，名被四國眾儒所<a class="t" id="t0885c16"></a>宗，今者屈尊體，叉手稽首瞿曇足下，何況吾<a class="t" id="t0885c17"></a>等哉！」</p>
<p><a class="t-linehead" id="t-linehead0885c17"></a>佛告梵志：「復坐。吾明爾心，有真信慧，向<a class="t" id="t0885c18"></a>於世尊。」受教就坐，佛復說持戒之德、布施之<a class="t" id="t0885c19"></a>福、去家穢濁之垢，歎于道志之上行也。佛即<a class="t" id="t0885c20"></a>知梵志有上士歡喜博解之心，佛為說至道<a class="t" id="t0885c21"></a>之要：「諸苦萬端皆興于身，明人深照知樂<a class="t" id="t0885c22"></a>者或，返流求原逮于本無，斯謂上士慧明真<a class="t" id="t0885c23"></a>諦。不知身之尤苦者，皆由習生；上士覺之，<a class="t" id="t0885c24"></a>斯明者真諦。三界若幻，有合則離，何盛不衰？<a class="t" id="t0885c25"></a>因緣合則禍生，諸緣離則苦滅，上士觀本乃<a class="t" id="t0885c26"></a>知其空，斯明者真諦。以知本無即逮三界，<a class="t" id="t0885c27"></a>空其心、淨其行，不願諸欲得無想定，在心所<a class="t" id="t0885c28"></a>取，三尊可得也。」</p>
<p><a class="t-linehead" id="t-linehead0885c28"></a>梵志心解，猶若白<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>潔無垢<a class="t" id="t0885c29"></a>穢入染成色；梵志心然，宿命屢奉諸佛、執行<a class="t" id="t0886a01"></a>清戒，今聞尊教，具解無上正真覺道，心垢寂<a class="t" id="t0886a02"></a>盡，入三脫門，長離眾苦。復白佛言：「吾未見佛<a class="t" id="t0886a03"></a>時，懷巨誤之行，為盲冥所蔽，信狂愚人<a class="t" id="t0886a04"></a>言以為真諦。今始覩佛，狂病瘳矣，盲視聾聽、<a class="t" id="t0886a05"></a>喑語僂申，囹圄囚出矣。庸夫愚惑徒生徒<a class="t" id="t0886a06"></a>死，不獲懷味天尊真道，長處焰火痛矣奈<a class="t" id="t0886a07"></a>何？吾生時哉！值覩佛極靈，為吾便說至奧之<a class="t" id="t0886a08"></a>道，令吾復本無為長存。自今之後，歸佛、歸法、<a class="t" id="t0886a09"></a>歸比丘僧，願為清信士，守仁不殺、知足不<a class="t" id="t0886a10"></a>盜、貞潔不婬、執信不欺、盡孝不醉。天尊哀<a class="t" id="t0886a11"></a>我，明日晨旦，願與聖眾顧下薄食。」佛默受<a class="t" id="t0886a12"></a>之。</p>
<p><a class="t-linehead" id="t-linehead0886a12"></a>梵志心喜稽首足下，還家具設百味之食。<a class="t" id="t0886a13"></a>即以平旦，於舍為佛作禮，長跪恭白：「願佛以<a class="t" id="t0886a14"></a>時抂屈尊儀。」佛正法服，與聖眾俱至梵志家，<a class="t" id="t0886a15"></a>皆就法坐。梵志自手行盥，肅心供養。如斯<a class="t" id="t0886a16"></a>七日。佛說神化訖竟，還隨提國。未久之間，梵<a class="t" id="t0886a17"></a>志壽終。諸比丘聞之，共白佛：「以梵志喪，意將<a class="t" id="t0886a18"></a>趣何道？」世尊曰：「彼梵志者，聖心博解通於<a class="t" id="t0886a19"></a>不還，五蓋以盡淨若天金，於彼清淨得應真<a class="t" id="t0886a20"></a>無為而去。」</p>
<p><a class="t-linehead" id="t-linehead0886a20"></a>佛說經竟，比丘歡喜。</p><a class="t" id="t0886a21"></a>
<p class="endsutta"><span class="t-juanname">梵摩渝經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
