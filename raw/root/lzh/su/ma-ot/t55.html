<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t55">
<article>
<div class="hgroup mirror"><h1 class="mirror-row"><span class="mirror-left latin">T55</span>
<span class="mirror-right">佛說苦陰因事經</span></h1></div>　<a class="t" id="t0849b20"></a><a class="t" id="t0849b21"></a><a class="t" id="t0849b22"></a><a class="t" id="t0849b23"></a><p class="suttainfo"><span class="t-juanname">佛說苦陰因事經</span><br><a class="t" id="t0849b24"></a><a class="t" id="t0849b25"></a>
<span class="t-byline">西晉沙門法炬譯</span></p><a class="t" id="t0849b26"></a>
<p><a class="t-linehead" id="t-linehead0849b26"></a>聞如是：</p>
<p>一時婆迦婆在釋<span class="gaiji">羈<!--gaiji,羈,1[革＊奇],2&#x4A6D;,3--></span>底<span class="t-note">（剎帝隸種也）</span>迦<a class="t" id="t0849b27"></a>惟羅婆<span class="t-note">（城名）</span>尼拘蔞園中。於是釋摩訶能渠中<a class="t" id="t0849b28"></a>後彷徉行至世尊所。到已禮世尊足，却坐一<a class="t" id="t0849b29"></a>面。釋大力士却坐一面已白世尊曰：「如世<a class="t" id="t0849c01"></a>尊所說法我悉知謂三意念著結：婬意著<a class="t" id="t0849c02"></a>結瞋恚、愚癡意著結。如是，唯世尊所說法我<a class="t" id="t0849c03"></a>悉知今此以生婬欲法著其意已生瞋恚、<a class="t" id="t0849c04"></a>愚癡法著其意。是故，唯然世尊！我作是念：<a class="t" id="t0849c05"></a>『我有何法未盡而令生婬欲而著其意？生瞋<a class="t" id="t0849c06"></a>恚、愚癡法而著其意？』」</p>
<p><a class="t-linehead" id="t-linehead0849c06"></a>「汝大力士！法未盡令<a class="t" id="t0849c07"></a>汝在家住亦不學道不信樂出家棄家。汝大<a class="t" id="t0849c08"></a>力士！若此法盡者汝亦不在家汝必能信<a class="t" id="t0849c09"></a>樂出家棄家學道。汝大力士！彼法未盡故<a class="t" id="t0849c10"></a>而令汝在家不信樂出家棄家學道。」</p>
<p><a class="t-linehead" id="t-linehead0849c10"></a>於是<a class="t" id="t0849c11"></a>釋大力士從座起，一面著衣，叉手向世尊，白世<a class="t" id="t0849c12"></a>尊曰：「如是我今於世尊有信樂唯願世尊！<a class="t" id="t0849c13"></a>善為說法謂見法令疑盡。」</p>
<p><a class="t-linehead" id="t-linehead0849c13"></a>「此大力士！有五<a class="t" id="t0849c14"></a>婬欲愛念愛色近婬染著。眼知色、耳知聲、鼻<a class="t" id="t0849c15"></a>知香、舌知味、身知細滑染著眾中而自娛樂<a class="t" id="t0849c16"></a>愛樂氣味於中樂。如是，大力士！氣味婬，於中<a class="t" id="t0849c17"></a>多有敗壞。云何，大力士！於婬多有敗壞？此<a class="t" id="t0849c18"></a>大力士！若族姓子若學工巧以自存命若耕<a class="t" id="t0849c19"></a>田、若販賣、若客書、若學數、若學算、若學印、<a class="t" id="t0849c20"></a>若學詩、若學守盧、若教書、若應王募彼寒寒<a class="t" id="t0849c21"></a>所逼、熱熱所逼服忍飢渴為蚊虻蠅蚤所蛆<a class="t" id="t0849c22"></a>彼求錢財。彼族姓子如是起、如是作、如是勤<a class="t" id="t0849c23"></a>行彼而不能得錢彼便憂慼不樂啼哭自<a class="t" id="t0849c24"></a>椎自打，增益愚癡勤修不得果。彼族姓子<a class="t" id="t0849c25"></a>如是起、如是作、如是勤行彼便得錢財得錢<a class="t" id="t0849c26"></a>財已便守護之。莫令此錢財令王奪我，莫令<a class="t" id="t0849c27"></a>賊盜、莫令火燒、莫令腐壞、莫令出利失利。<a class="t" id="t0849c28"></a>彼守護錢財，而為王所奪、賊所盜、火所燒、而<a class="t" id="t0849c29"></a>腐壞、出利不得利彼便憂慼不樂啼哭自<a class="t" id="t0850a01"></a>椎自打，增益愚癡。復次，長夜所可愛喜悉敗<a class="t" id="t0850a02"></a><span class="corr" title="[壤&gt;壞] cf.【麗】">壞</span>失是為，大力士！此今現身是苦陰因婬<a class="t" id="t0850a03"></a>故至增上婬故是婬因緣。此大力士！眾生<a class="t" id="t0850a04"></a>因婬至增上婬因婬故，母共子諍、子共母諍<a class="t" id="t0850a05"></a>父共子諍、子共父諍兄共妹諍、妹共兄諍彼<a class="t" id="t0850a06"></a>共鬪諍母說子非、子說母非父說子非、子說<a class="t" id="t0850a07"></a>父非兄說妹非、妹說兄非況人人耶？此大力<a class="t" id="t0850a08"></a>士！是今現苦陰因婬故至增上婬故。此大力<a class="t" id="t0850a09"></a>士！眾因婬故至增上婬故王王共諍、婆羅門<a class="t" id="t0850a10"></a>婆羅門共諍、居士居士共諍、賊人賊人共<a class="t" id="t0850a11"></a>諍、工師工師共諍彼各各共鬪諍作種種<a class="t" id="t0850a12"></a>鬪具或以拳、或以石、或以刀杖於中或有<a class="t" id="t0850a13"></a>死死苦是為，大力士！此現苦陰因婬故至增<a class="t" id="t0850a14"></a>上婬故。此大力士！眾生因婬故至增上婬<a class="t" id="t0850a15"></a>故便著鎧、便執弓箭或著皮鎧持極利刀<a class="t" id="t0850a16"></a>相圍聚鬪。彼於中，或以象鬪或以馬、或以車、<a class="t" id="t0850a17"></a>或以步兵或以女人、或以士夫於中或有死<a class="t" id="t0850a18"></a>死苦是為，大力士！現苦陰因婬故至增上<a class="t" id="t0850a19"></a>婬故。此大力士！眾生因婬故至增上婬故<a class="t" id="t0850a20"></a>著鎧至執弓箭著皮鎧持極利刀詣極高城<a class="t" id="t0850a21"></a>而欲伐之。彼於中，或吹貝、或擊鼓或舉聲喚<a class="t" id="t0850a22"></a>呼或以鐵椎，或以鉞、或以戟、或以利輪、<a class="t" id="t0850a23"></a>或以箭相射或下亂石、或以弩或以消銅<a class="t" id="t0850a24"></a>注之於中死死苦是為，大力士！今現苦陰<a class="t" id="t0850a25"></a>因婬故至增上婬故。此大力士！眾生因婬<a class="t" id="t0850a26"></a>故至增上婬故至王城邑或穿牆破藏或<a class="t" id="t0850a27"></a>盜他物或截他道，壞他城、破他村、殺他人。彼<a class="t" id="t0850a28"></a>有司執之，驅使作種種苦行或截其手、或截<a class="t" id="t0850a29"></a>其足、或截手足或截其耳、或截其鼻、或截其<a class="t" id="t0850b01"></a>舌或截其髻、或截其髮、或截其髻髮或著凾<a class="t" id="t0850b02"></a>中、或衣戮殺或著沙石上、或著草上或著鐵<a class="t" id="t0850b03"></a>驢口中、或著鐵師子口中或著銅釜中、或<a class="t" id="t0850b04"></a>著鐵釜中或段段割之、或利叉手刺之或<a class="t" id="t0850b05"></a>臥熱鐵床、或以熱油灑之、著臼中以鐵杵擣<a class="t" id="t0850b06"></a>之若以龍蛆、若以杖撾、若以棒棒將至標<a class="t" id="t0850b07"></a>下以刀梟首是為，大力士！現身苦陰因婬<a class="t" id="t0850b08"></a>故至增上婬故。此大力士！眾生因婬故至<a class="t" id="t0850b09"></a>增上婬故作身苦行口意苦行彼時若得患<a class="t" id="t0850b10"></a>病苦臥在座上、臥在蔭中、身有痛極苦<a class="t" id="t0850b11"></a>痛，不樂命欲斷。謂彼身苦行口意苦行，彼終<a class="t" id="t0850b12"></a>時倒懸向下猶若冥時日欲沒大山大山間<a class="t" id="t0850b13"></a>彼山影倒懸向下。如是謂彼身苦行口苦行<a class="t" id="t0850b14"></a>意苦行彼時命終倒懸向下。彼作是念：『此<a class="t" id="t0850b15"></a>身苦行口苦行意苦行，倒懸向下本不作行、<a class="t" id="t0850b16"></a>本不作福我多作眾惡謂趣作惡、作貪、作兇<a class="t" id="t0850b17"></a>暴不作福行、不作善行、不作有所歸必墮其<a class="t" id="t0850b18"></a>趣。』此便有變悔。變悔已，終亦不善、生亦不善<a class="t" id="t0850b19"></a>是為，大力士！現身苦陰因婬故至增上婬故。<a class="t" id="t0850b20"></a>此大力士！眾生因婬故至增上婬故作身<a class="t" id="t0850b21"></a>苦行口意苦行彼作身苦行已口意苦行已<a class="t" id="t0850b22"></a>彼因彼緣身壞死時生惡趣泥犁中。是為，大<a class="t" id="t0850b23"></a>力士！此是後身苦陰因婬故至增上婬故。<a class="t" id="t0850b24"></a>是為，大力士！五氣味婬多有苦敗壞。此聖<a class="t" id="t0850b25"></a>弟子！不以等智見如真而於婬作惡不善<a class="t" id="t0850b26"></a>法亦不喜樂謂無上息。如是，大力士！聖弟<a class="t" id="t0850b27"></a>子與婬法相應。</p>
<p><a class="t-linehead" id="t-linehead0850b27"></a>「復次，大力士！我少氣味婬，<a class="t" id="t0850b28"></a>知有苦、知是敗壞謂我知見如真亦不於婬<a class="t" id="t0850b29"></a>作惡不善法住於護安樂謂無上息。如是<a class="t" id="t0850c01"></a>我，大力士！不與婬法相應。</p>
<p><a class="t-linehead" id="t-linehead0850c01"></a>「此大力士！我一時<a class="t" id="t0850c02"></a>在羅閱祇鞞陀隷止右脇七葉窟中此大力<a class="t" id="t0850c03"></a>士！從下晡起我至止右脇邊我於中遙見諸<a class="t" id="t0850c04"></a>尼乾，常不坐、常跪，極苦痛行。我到彼所，到已<a class="t" id="t0850c05"></a>作如是言：『何以故？汝尼乾！作如此常跪常<a class="t" id="t0850c06"></a>不坐作如此極苦行？』彼答我言：『瞿曇！有師尼<a class="t" id="t0850c07"></a>乾親族子彼作是言：「汝諸尼乾！本作惡行<a class="t" id="t0850c08"></a>今作此苦行當消彼惡行謂今身業行口意<a class="t" id="t0850c09"></a>等行有惡當不為。」』我語彼曰：『云何，汝諸尼<a class="t" id="t0850c10"></a>乾！汝師尼乾親族子能信能住彼不？不<a class="t" id="t0850c11"></a>疑彼師耶？』彼作是言：『此瞿曇！我彼師尼乾<a class="t" id="t0850c12"></a>親族子我不疑彼師能信能住。』我答彼<a class="t" id="t0850c13"></a>曰：『如是。如汝等尼乾！有尼乾有彼尼乾<a class="t" id="t0850c14"></a>本作惡行作極苦行彼尼乾終已當來生人<a class="t" id="t0850c15"></a>間亦當復在此尼乾中學當如此常跪不坐<a class="t" id="t0850c16"></a>作苦行。如今汝眾皆當爾。』彼作是言：『此瞿<a class="t" id="t0850c17"></a>曇！不從善行得善報彼王頻浮婆安樂住<a class="t" id="t0850c18"></a>汝沙門瞿曇不能爾。』『汝諸尼乾！為爾不是<a class="t" id="t0850c19"></a>而作斯言。何以故？為是凡愚，不定不善無厭<a class="t" id="t0850c20"></a>無足而作斯言：「王頻浮婆！常住於善常得安<a class="t" id="t0850c21"></a>樂沙門瞿曇不能爾。」汝諸尼乾！應當先明<a class="t" id="t0850c22"></a>我云何為常安樂住？而言王頻浮婆、沙門瞿<a class="t" id="t0850c23"></a>曇耶？汝諸尼乾！我當為汝說。我為善安樂<a class="t" id="t0850c24"></a>住非摩竭王頻浮婆者及耶！汝應當作是<a class="t" id="t0850c25"></a>言：「摩竭王頻浮婆常安樂住非汝沙門瞿曇<a class="t" id="t0850c26"></a>所能及。」』『此沙門瞿曇！我今問汝：誰為善安<a class="t" id="t0850c27"></a>樂住？為摩竭王頻浮婆耶？為沙門瞿曇耶？』<a class="t" id="t0850c28"></a>『於尼乾意云何？彼摩竭王頻浮婆為得意<a class="t" id="t0850c29"></a>口自在不？七日七夜得身一向安樂不？』『不<a class="t" id="t0851a01"></a>也。唯瞿曇！』『若六五四三二一日一夜得意口<a class="t" id="t0851a02"></a>自在不？為身一向得安樂住不？』『唯瞿曇！不<a class="t" id="t0851a03"></a>也。』『於尼乾意云何？我為得意口自在不？一<a class="t" id="t0851a04"></a>日一夜身為善安樂住不？』『唯然瞿曇。』『二三至<a class="t" id="t0851a05"></a>七日七夜為得意口自在不？身為一向善安<a class="t" id="t0851a06"></a>樂住不？』『唯然瞿曇。』『於尼乾意云何？我等誰<a class="t" id="t0851a07"></a>為常善安樂住？摩竭王頻浮婆耶？為我耶？』<a class="t" id="t0851a08"></a>『如汝從沙門瞿曇所說知其義沙門瞿曇為<a class="t" id="t0851a09"></a>善安樂住非摩竭王頻浮婆。』此大力士！少<a class="t" id="t0851a10"></a>氣味婬知多有苦是敗壞中多有敗壞謂此<a class="t" id="t0851a11"></a>聖弟子！不能以智慧見如真而於婬作惡不<a class="t" id="t0851a12"></a>善法，不入喜樂謂無上息。如是，大力士！聖弟<a class="t" id="t0851a13"></a>子與婬法相應。</p>
<p><a class="t-linehead" id="t-linehead0851a13"></a>「復次，大力士！我少氣味婬<a class="t" id="t0851a14"></a>多有苦知是敗壞謂我以智慧等見如真<a class="t" id="t0851a15"></a>亦不於婬有不善法但住於護以自樂謂無<a class="t" id="t0851a16"></a>上息。如是我，大力士！不與婬法相應。」</p>
<p><a class="t-linehead" id="t-linehead0851a16"></a>佛如<a class="t" id="t0851a17"></a>是說。彼大力士、諸比丘，聞世尊所說歡喜而<a class="t" id="t0851a18"></a>樂。</p><a class="t" id="t0851a19"></a>
<p class="endsutta"><span class="t-juanname">佛說苦陰因事經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
