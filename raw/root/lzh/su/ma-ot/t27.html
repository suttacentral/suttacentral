<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t27">
<article>
<div class="hgroup mirror"><h1 class="mirror-row"><span class="mirror-left latin">T27</span>
<span class="mirror-right">佛說七知經</span></h1></div>　<a class="t" id="t0810a01"></a><a class="t" id="t0810a02"></a><a class="t" id="t0810a03"></a><p class="suttainfo"><span class="t-juanname">佛說七知經</span><br><a class="t" id="t0810a04"></a><a class="t" id="t0810a05"></a>
<span class="t-byline">吳月支國居士支謙譯</span></p><a class="t" id="t0810a06"></a>
<p><a class="t-linehead" id="t-linehead0810a06"></a>聞如是：</p>
<p>佛遊於舍衛祇樹給孤獨園。佛告諸<a class="t" id="t0810a07"></a>比丘：「比丘受教，從佛而聽。」</p>
<p><a class="t-linehead" id="t-linehead0810a07"></a>佛告諸比丘：「有<a class="t" id="t0810a08"></a>七法道弟子，現世安隱和悅多行，精進法<a class="t" id="t0810a09"></a>觀令習得盡。何謂七法？一知法，二知義，三知<a class="t" id="t0810a10"></a>時，四知節，五自知，六知眾，七知人。</p>
<p><a class="t-linehead" id="t-linehead0810a10"></a>「諸比丘！<a class="t" id="t0810a11"></a>何謂知法？謂能解十二部經：一曰文，二曰<a class="t" id="t0810a12"></a>歌，三曰說，四曰頌，五曰譬喻，六曰本起<a class="t" id="t0810a13"></a>紀，七曰事解，八曰生傅，九曰廣博，十曰<a class="t" id="t0810a14"></a>自然，十一曰行，十二曰章句，是為知法。<a class="t" id="t0810a15"></a>不解十二部經，為不知法。</p>
<p><a class="t-linehead" id="t-linehead0810a15"></a>「何謂知義？彼彼<a class="t" id="t0810a16"></a>所說經法，悉曉其義，是為知義。彼彼所說不<a class="t" id="t0810a17"></a>曉不解，為不知義。</p>
<p><a class="t-linehead" id="t-linehead0810a17"></a>「何謂知時？知是時可惟寂<a class="t" id="t0810a18"></a>滅想，是時不惟受行想，是時可惟慎護想，<a class="t" id="t0810a19"></a>是為知時。不曉時宜所行，為不知時。</p>
<p><a class="t-linehead" id="t-linehead0810a19"></a>「何謂<a class="t" id="t0810a20"></a>知節？能少飲食大小便便得消化，能節出入<a class="t" id="t0810a21"></a>坐起行步，臥覺語默事從約省，是為知節。<a class="t" id="t0810a22"></a>不自約省，為不知節。</p>
<p><a class="t-linehead" id="t-linehead0810a22"></a>「何謂自知？自知己身意<a class="t" id="t0810a23"></a>老多少，所信所戒、所聞所施、所慧所解、所至<a class="t" id="t0810a24"></a>所入，深淺厚薄事事自知，是為自知。不知己<a class="t" id="t0810a25"></a>意所入多少，為不自知。</p>
<p><a class="t-linehead" id="t-linehead0810a25"></a>「何謂知眾？能知彼眾<a class="t" id="t0810a26"></a>若君子眾、若理家眾，若梵志、若沙門眾，若或<a class="t" id="t0810a27"></a>有時至彼眾，宜坐宜立、宜語宜默，知隨時宜，<a class="t" id="t0810a28"></a>是為知眾。不知相彼眾隨時宜者，為不知眾。</p><a class="t" id="t0810a29"></a>
<p><a class="t-linehead" id="t-linehead0810a29"></a>「何謂知人？如有兩人，一人信道、一人不信道，<a class="t" id="t0810b01"></a>信道者可稱譽，不信者無稱譽。信道有兩輩：<a class="t" id="t0810b02"></a>一人數詣道場樂沙門，一人不數詣道場智<a class="t" id="t0810b03"></a>略沙門。數詣者可稱譽，不數詣者無稱譽。數<a class="t" id="t0810b04"></a>詣道場有兩輩：一人愛敬沙門，一人不愛敬<a class="t" id="t0810b05"></a>沙門。愛敬者可稱譽，不愛敬者無稱譽。愛敬<a class="t" id="t0810b06"></a>有兩輩：一人親習沙門，一人不親習沙門。親<a class="t" id="t0810b07"></a>習者可稱譽，不親習者無稱譽。親習有兩輩：<a class="t" id="t0810b08"></a>一人好問經法，一人不好問經法。好問者可<a class="t" id="t0810b09"></a>稱譽，不好問者無稱譽。好問有兩輩：一人側<a class="t" id="t0810b10"></a>耳聽，一人不側耳聽。側耳聽者可稱譽，不側<a class="t" id="t0810b11"></a>耳聽者無稱譽。側耳聽有兩輩：一人聞法受<a class="t" id="t0810b12"></a>持，一人聞法不受持。聞法受持者可稱譽，不<a class="t" id="t0810b13"></a>受持者無稱譽。受持有兩輩：一人聞而思義，<a class="t" id="t0810b14"></a>一人聞不思義。聞而思義者可稱譽，聞而不<a class="t" id="t0810b15"></a>思義者無稱譽。聞法思義有兩輩：一人如經<a class="t" id="t0810b16"></a>義解，受法如法立，一人不如經義解，不受法<a class="t" id="t0810b17"></a>不如法立。如經義解者可稱譽，不如經義解<a class="t" id="t0810b18"></a>者無稱譽。如經義解有兩輩：一人但自安己，<a class="t" id="t0810b19"></a>不安他人、不多安人、不哀世間、不利天下，一<a class="t" id="t0810b20"></a>人自能安己，亦安他人多安天下，愍傷世間<a class="t" id="t0810b21"></a>利寧天人。諸比丘當別知，其自安己、能安他<a class="t" id="t0810b22"></a>人、多安天下、愍傷世間利寧天下者，是人為<a class="t" id="t0810b23"></a>最上最長最尊極尊。譬如牛乳成酪，酪為酥，<a class="t" id="t0810b24"></a>酥為醍醐，醍醐最上。如是人者，為人中之<a class="t" id="t0810b25"></a>人，乃為上行、尊行、極尊之行，為最勝為上願<a class="t" id="t0810b26"></a>無上也。諸比丘！能見兩人，為智為高，能分別<a class="t" id="t0810b27"></a>此人善、此人勝，是為知人。」</p>
<p><a class="t-linehead" id="t-linehead0810b27"></a>佛說是已，皆歡喜<a class="t" id="t0810b28"></a>受。</p><a class="t" id="t0810b29"></a>
<p class="endsutta"><span class="t-juanname">佛說七知經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
