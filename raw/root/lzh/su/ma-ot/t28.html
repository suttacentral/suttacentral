<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t28">
<article>
<div class="hgroup mirror"><h1 class="mirror-row"><span class="mirror-left latin">T28</span>
<span class="mirror-right">佛說園生樹經</span></h1></div>　<a class="t" id="t0810c01"></a><a class="t" id="t0810c02"></a><a class="t" id="t0810c03"></a><p class="suttainfo"><span class="t-juanname">佛說園生樹經</span><br><a class="t" id="t0810c04"></a><a class="t" id="t0810c05"></a>
<span class="t-byline">西天譯經三藏朝奉大夫試鴻臚卿<a class="t" id="t0810c06"></a>傳法大師臣施護奉　詔譯</span></p>
<a class="t" id="t0810c07"></a>
<p><a class="t-linehead" id="t-linehead0810c07"></a>如是我聞：</p>
<p>一時，佛在舍衛國祇樹給孤獨園，<a class="t" id="t0810c08"></a>與苾芻眾俱。是時佛告諸苾芻言：「汝等當知，<a class="t" id="t0810c09"></a>彼三十三天中有一大樹名為園生，其樹盤<a class="t" id="t0810c10"></a>根及五由旬，高百由旬，所有枝葉覆五十由<a class="t" id="t0810c11"></a>旬。彼天子眾依時往彼樹下遊觀，其樹即生<a class="t" id="t0810c12"></a>半努鉢羅舍。時諸天子見是事已，即生歡喜<a class="t" id="t0810c13"></a>適悅快樂。其後非久，復生尸囉拏鉢羅舍，諸<a class="t" id="t0810c14"></a>天子眾依時往彼遊觀，轉增適悅快樂。又復<a class="t" id="t0810c15"></a>非久即生寶網，以覆其上而為莊嚴。彼天子<a class="t" id="t0810c16"></a>眾依時往彼樹下遊觀，轉復增於適悅快樂。<a class="t" id="t0810c17"></a>又復非久生叉囉迦，彼天子眾依時往彼樹<a class="t" id="t0810c18"></a>下遊觀，見是事已，轉復增於適悅快樂。又復<a class="t" id="t0810c19"></a>非久生俱砧摩羅迦，彼天子眾依時往彼樹<a class="t" id="t0810c20"></a>下遊觀，轉復增於適悅快樂。又復非久生迦<a class="t" id="t0810c21"></a>迦寫，彼天子眾依時遊觀，轉增適悅。又復非<a class="t" id="t0810c22"></a>久彼園生樹滿樹開華，其華清淨異香殊妙，<a class="t" id="t0810c23"></a>微風吹動，其香馥郁五十由旬，大風所吹滿<a class="t" id="t0810c24"></a>百由旬，復有殊妙光明照於八十由旬。其樹<a class="t" id="t0810c25"></a>既開華已，彼天子眾見樹開華，轉倍於前生<a class="t" id="t0810c26"></a>大快樂，於夏四月居其樹下適悅娛樂。」</p><a class="t" id="t0810c27"></a>
<p><a class="t-linehead" id="t-linehead0810c27"></a>佛告諸苾芻：「汝等當知，彼園生樹有如是事，<a class="t" id="t0810c28"></a>妙華異香人所愛樂；諸聲聞人亦復如是。彼<a class="t" id="t0810c29"></a>樹初生半努鉢羅舍時，即如聲聞人初發信<a class="t" id="t0811a01"></a>心出家向道；復次彼樹生尸囉拏鉢羅舍時，<a class="t" id="t0811a02"></a>即如聲聞人剃除鬚髮、被袈裟衣，成聲聞相；<a class="t" id="t0811a03"></a>復次彼樹生寶網時，即如聲聞人厭離諸欲、<a class="t" id="t0811a04"></a>捨不善法，遠離種種思惟分別，獲得初禪離<a class="t" id="t0811a05"></a>生喜樂定。</p><a class="t" id="t0811a06"></a>
<p><a class="t-linehead" id="t-linehead0811a06"></a>「復次彼樹生叉曪迦時，即如聲聞人外相善<a class="t" id="t0811a07"></a>寂、內心靜住，離諸思惟、定心一想，獲得二禪<a class="t" id="t0811a08"></a>定生喜樂定。</p><a class="t" id="t0811a09"></a>
<p><a class="t-linehead" id="t-linehead0811a09"></a>「復次彼樹生俱砧摩羅迦時，即如聲聞人離<a class="t" id="t0811a10"></a>諸喜愛，身得輕安適悅妙樂，獲得第三禪離<a class="t" id="t0811a11"></a>喜妙樂定。</p><a class="t" id="t0811a12"></a>
<p><a class="t-linehead" id="t-linehead0811a12"></a>「復次彼樹生迦迦寫時，即如聲聞人斷除一<a class="t" id="t0811a13"></a>切憂苦喜樂住平等心，獲得第四禪捨念清<a class="t" id="t0811a14"></a>淨定。</p><a class="t" id="t0811a15"></a>
<p><a class="t-linehead" id="t-linehead0811a15"></a>「復次彼樹開敷妙華，異香遍聞，人所愛樂時，<a class="t" id="t0811a16"></a>即如聲聞人諸漏已盡、非漏隨增，證無學果不<a class="t" id="t0811a17"></a>受後有，人天瞻敬受大供養，同彼華開其<a class="t" id="t0811a18"></a>事如是。」</p>
<p><a class="t-linehead" id="t-linehead0811a18"></a>佛告諸苾芻：「汝等當知，彼三十三天<a class="t" id="t0811a19"></a>諸天子眾，各各色相殊異嚴好種種莊飾，居<a class="t" id="t0811a20"></a>善法堂集會圍繞，聽受帝釋天主宣說妙法。<a class="t" id="t0811a21"></a>汝諸苾芻！各獲果證清淨圓滿，梵行具足一<a class="t" id="t0811a22"></a>切見敬，圍繞世尊聽受妙法，同彼天眾亦復<a class="t" id="t0811a23"></a>如是。」</p><a class="t" id="t0811a24"></a>
<p><a class="t-linehead" id="t-linehead0811a24"></a>爾時諸苾芻聞佛宣說園生樹已，各各心生<a class="t" id="t0811a25"></a>歡喜踊躍，信受奉行。</p><a class="t" id="t0811a26"></a>
<p class="endsutta"><span class="t-juanname">佛說園生樹經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
