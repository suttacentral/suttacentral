<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t60">
<article>
<div class="hgroup mirror"><h1 class="mirror-row"><span class="mirror-left latin">T60</span>
<span class="mirror-right">佛說瞿曇彌記果經</span></h1></div>　<a class="t" id="t0856a01"></a><a class="t" id="t0856a02"></a><a class="t" id="t0856a03"></a><a class="t" id="t0856a04"></a><p class="suttainfo"><span class="t-juanname">佛說瞿曇彌記果經</span><br><a class="t" id="t0856a05"></a><a class="t" id="t0856a06"></a>
<span class="t-byline">宋三藏法師慧簡譯</span></p><a class="t" id="t0856a07"></a>
<p><a class="t-linehead" id="t-linehead0856a07"></a>聞如是：</p>
<p>一時，婆伽婆在釋<span class="gaiji">羈<!--gaiji,羈,1[革＊奇],2&#x4A6D;,3--></span>瘦迦維羅衛<a class="t" id="t0856a08"></a>城尼拘盧園中，與大比丘眾俱受歲。彼時，大<a class="t" id="t0856a09"></a>女人瞿曇彌至世尊所，到已禮世尊足，却住<a class="t" id="t0856a10"></a>一面。大女人瞿曇彌却住一面已，白世尊曰：<a class="t" id="t0856a11"></a>「唯，世尊！可有是處，女人得為四沙門果不？<a class="t" id="t0856a12"></a>令女人於此法律信樂出家、棄家學道不？」「止！<a class="t" id="t0856a13"></a>瞿曇彌！不須爾。女人不得於此法律信樂出<a class="t" id="t0856a14"></a>家、棄家學道。汝瞿曇彌！常可剃頭被袈裟，至<a class="t" id="t0856a15"></a>竟行清淨梵行。」於是大女人瞿曇彌為世尊<a class="t" id="t0856a16"></a>所制，禮世尊足，繞世尊已，離世尊還。</p>
<p><a class="t-linehead" id="t-linehead0856a16"></a>彼時諸<a class="t" id="t0856a17"></a>比丘為世尊作衣，世尊不久至釋<span class="gaiji">羈<!--gaiji,羈,1[革＊奇],2&#x4A6D;,3--></span>瘦當受<a class="t" id="t0856a18"></a>歲。受歲竟，三月作衣竟已成衣，與衣鉢俱遊<a class="t" id="t0856a19"></a>諸人間。</p>
<p><a class="t-linehead" id="t-linehead0856a19"></a>彼大女人瞿曇彌聞諸比丘為世尊<a class="t" id="t0856a20"></a>作衣，世尊不久當至釋<span class="gaiji">羈<!--gaiji,羈,1[革＊奇],2&#x4A6D;,3--></span>瘦受歲，受歲竟三<a class="t" id="t0856a21"></a>月作衣已成衣，與衣鉢俱遊人間。彼大女人<a class="t" id="t0856a22"></a>瞿曇彌聞已，至世尊所，到已禮世尊足，却住<a class="t" id="t0856a23"></a>一面。彼大女人瞿曇彌却住一面已，白世尊<a class="t" id="t0856a24"></a>曰：「唯，世尊！可有是處，令女人得四沙門果，<a class="t" id="t0856a25"></a>令女人於此法律信樂出家、棄家學道不？」「止！<a class="t" id="t0856a26"></a>瞿曇彌！不須爾。女人不應於此法律信樂出<a class="t" id="t0856a27"></a>家、棄家學道。汝瞿曇彌！剃頭被著袈裟，至竟<a class="t" id="t0856a28"></a>行清淨梵行。」於是大女人瞿曇彌已被世尊<a class="t" id="t0856a29"></a>再所制，禮世尊足，繞世尊，離世尊還。</p>
<p><a class="t-linehead" id="t-linehead0856a29"></a>彼時世<a class="t" id="t0856b01"></a>尊在釋<span class="gaiji">羈<!--gaiji,羈,1[革＊奇],2&#x4A6D;,3--></span>瘦受歲，受歲已竟，三月作衣已成<a class="t" id="t0856b02"></a>衣，與衣鉢俱遊於人間行。大女人瞿曇彌，聞<a class="t" id="t0856b03"></a>世尊在釋<span class="gaiji">羈<!--gaiji,羈,1[革＊奇],2&#x4A6D;,3--></span>瘦受歲，受歲已竟，三月作衣已<a class="t" id="t0856b04"></a>成衣，與衣鉢俱至人村間行。大女人瞿曇彌<a class="t" id="t0856b05"></a>聞已，與諸老女人俱隨世尊後。隨世尊後，彼<a class="t" id="t0856b06"></a>時世尊，次第遊行到那婆提，住那婆提耆尼<a class="t" id="t0856b07"></a>舍。彼時大女人瞿曇彌至世尊所，到已禮世<a class="t" id="t0856b08"></a>尊足，却住一面。大女人瞿曇彌却住一面已，<a class="t" id="t0856b09"></a>白世尊曰：「唯，世尊！可有是處，令女人得四<a class="t" id="t0856b10"></a>沙門果不？令女人於此法律信樂出家、棄家<a class="t" id="t0856b11"></a>學道不？」「止！瞿曇彌！不須爾。女人不得於此法<a class="t" id="t0856b12"></a>律出家、棄家學道。汝瞿曇彌！剃頭被著袈裟，<a class="t" id="t0856b13"></a>至竟清淨行梵行。」於是大女人瞿曇彌為世<a class="t" id="t0856b14"></a>尊三所制，禮世尊足，繞世尊已，離世尊而還。</p><a class="t" id="t0856b15"></a>
<p><a class="t-linehead" id="t-linehead0856b15"></a>彼時大女人瞿曇彌，不洗足，身有塵土，身瞪<a class="t" id="t0856b16"></a>懵，啼泣在門前立。尊者阿難，遙見大女人瞿<a class="t" id="t0856b17"></a>曇彌不洗足，身有塵土，身瞪懵，啼泣門前立，<a class="t" id="t0856b18"></a>見已作是言：「何以故，瞿曇彌！不洗其足，身有<a class="t" id="t0856b19"></a>塵土，身瞪懵，啼泣在門前立？」「如是。唯，尊者<a class="t" id="t0856b20"></a>阿難！女人不得於此法律，不得信樂出家、棄<a class="t" id="t0856b21"></a>家學道。」</p>
<p><a class="t-linehead" id="t-linehead0856b21"></a>「汝瞿曇彌住此間，我當往至世尊所，<a class="t" id="t0856b22"></a>到已當白世尊。」於是尊者阿難至世尊所，到<a class="t" id="t0856b23"></a>已禮世尊足，却住一面。尊者阿難却住一面<a class="t" id="t0856b24"></a>已，白世尊曰：「唯，世尊！可有是處，令女人得<a class="t" id="t0856b25"></a>四沙門果，令女人於此法律信樂出家、棄家<a class="t" id="t0856b26"></a>學道不？」</p>
<p><a class="t-linehead" id="t-linehead0856b26"></a>「此阿難！止，不須爾。女人不得於此法<a class="t" id="t0856b27"></a>律信樂出家、棄家學道。此阿難！若於此法律<a class="t" id="t0856b28"></a>女人得出家，信樂出家、棄家學道者，梵行者<a class="t" id="t0856b29"></a>不得久存。猶若，阿難！有家多有女人少有男<a class="t" id="t0856c01"></a>人，寧廣有產不？」</p>
<p><a class="t-linehead" id="t-linehead0856c01"></a>「不也。唯，世尊！」</p>
<p>「如是，阿難！若<a class="t" id="t0856c02"></a>於此法律女人得出家，信樂出家、棄家學道<a class="t" id="t0856c03"></a>者，梵行者不得久存。猶若，阿難！成就稻田、成<a class="t" id="t0856c04"></a>就麥田，中間若有雹雨為不饒益，彼因彼雹<a class="t" id="t0856c05"></a>雨故令彼敗壞。如是，阿難！若有於此法律女<a class="t" id="t0856c06"></a>人信樂出家、棄家學道者，梵行者不得久存。」</p><a class="t" id="t0856c07"></a>
<p><a class="t-linehead" id="t-linehead0856c07"></a>「唯，世尊！大女人瞿曇彌，是有所益。世尊母<a class="t" id="t0856c08"></a>命終，因此長養乳哺。」</p>
<p><a class="t-linehead" id="t-linehead0856c08"></a>「如是，阿難！如是，阿難！此<a class="t" id="t0856c09"></a>大女人瞿曇彌多有所益，我母命終，此以乳<a class="t" id="t0856c10"></a>哺長養我。此阿難！我亦饒益大女人瞿曇彌，<a class="t" id="t0856c11"></a>彼依我，歸於我、歸於法、歸比丘僧，於佛無疑、<a class="t" id="t0856c12"></a>於法無疑、於眾無疑，於苦、習、盡、道無疑。具足<a class="t" id="t0856c13"></a>信、戒、聞、施，具足智慧，棄於殺離殺、不與取、邪<a class="t" id="t0856c14"></a>婬妄言，至棄飲酒離飲酒。此阿難！若有人依<a class="t" id="t0856c15"></a>因於人，歸於佛、歸於法、歸比丘僧，不疑佛、不<a class="t" id="t0856c16"></a>疑法、不疑比丘僧，不疑苦、習、盡、道，具足信、戒、<a class="t" id="t0856c17"></a>聞、施，具足智慧，棄殺離殺、不與取、邪婬妄言，<a class="t" id="t0856c18"></a>至棄飲酒離飲酒。此阿難！此人有所作，盡命<a class="t" id="t0856c19"></a>衣被床臥病瘦醫藥，於彼人不能報。</p>
<p><a class="t-linehead" id="t-linehead0856c19"></a>「復次，阿<a class="t" id="t0856c20"></a>難！女人當施設八重法，令女人不得犯，女人<a class="t" id="t0856c21"></a>當盡命具此戒。猶若，阿難！巧水底行若巧弟<a class="t" id="t0856c22"></a>子，入於深水中而施羅網，於中護水截水不<a class="t" id="t0856c23"></a>令流。如是，阿難！女人者當行八重法，令女人<a class="t" id="t0856c24"></a>不得犯，女人當盡命與戒俱。云何為八？此阿<a class="t" id="t0856c25"></a>難！比丘尼當從比丘求索具足。是為，阿難！我<a class="t" id="t0856c26"></a>施設女人初重法，令女人不得犯，令女人當<a class="t" id="t0856c27"></a>盡命與戒俱。此阿難！比丘尼當從比丘半月<a class="t" id="t0856c28"></a>當受禮節。是為，阿難！我施設女人二重法，令<a class="t" id="t0856c29"></a>女人不得犯，令女人盡命當與戒俱。此阿難！<a class="t" id="t0857a01"></a>若無比丘者，比丘尼不得受歲。坐是為，阿難！<a class="t" id="t0857a02"></a>我施設女人三重法，令女人不得犯，令女人<a class="t" id="t0857a03"></a>盡命當與戒俱。阿難！若比丘尼若至受歲，當<a class="t" id="t0857a04"></a>與二僧俱，以三事受歲見聞知。是為，阿難！我<a class="t" id="t0857a05"></a>施設女人四重法，令女人不得犯，令女人當<a class="t" id="t0857a06"></a>盡命與此戒俱。此阿難！若比丘不容，比丘尼<a class="t" id="t0857a07"></a>不得問比丘契經、毘尼、阿毘曇；阿難！若<a class="t" id="t0857a08"></a>比丘聽，比丘尼當問比丘契經、毘尼、阿毘<a class="t" id="t0857a09"></a>曇。是為，阿難！我施設女人五重法，令女人不<a class="t" id="t0857a10"></a>得犯，令女人當盡命與此戒俱。此阿難！若比<a class="t" id="t0857a11"></a>丘尼不得譏比丘見聞知；阿難！比丘當譏比<a class="t" id="t0857a12"></a>丘尼見聞知。是為，阿難！我施設女人六重法，<a class="t" id="t0857a13"></a>令女人不得犯，令女人盡命與此戒俱。此阿<a class="t" id="t0857a14"></a>難！若比丘尼，有所犯僧伽婆尸沙，當於二僧<a class="t" id="t0857a15"></a>中當半月掃灑。是為，阿難！我施設女人七重<a class="t" id="t0857a16"></a>法，令女人不得犯，令女人當盡命與此戒俱。<a class="t" id="t0857a17"></a>阿難！若比丘尼受具足至百歲，當向初受具<a class="t" id="t0857a18"></a>足比丘接足禮之，當恭敬承事。是為，阿難！我<a class="t" id="t0857a19"></a>施設女人八重法，令女人不得犯，令女人盡<a class="t" id="t0857a20"></a>命當與此戒俱。是為，阿難！我為女人施設此<a class="t" id="t0857a21"></a>八重法，令女人不得犯，令女人盡命與此戒<a class="t" id="t0857a22"></a>俱。此阿難！大女人瞿曇彌！當與此八重法俱<a class="t" id="t0857a23"></a>者，當於此法律學道，當受具足為比丘尼。」</p><a class="t" id="t0857a24"></a>
<p><a class="t-linehead" id="t-linehead0857a24"></a>於是尊者阿難聞世尊所說，善思惟念，誦習<a class="t" id="t0857a25"></a>受持，禮世尊足，繞世尊，離世尊而還至大女<a class="t" id="t0857a26"></a>人瞿曇彌所。到已，語大女人瞿曇彌作是言：<a class="t" id="t0857a27"></a>「已得，瞿曇彌！女人當於此法律信樂出家、棄<a class="t" id="t0857a28"></a>家學道。瞿曇彌！世尊作是言：『當行八重法，女<a class="t" id="t0857a29"></a>人不得犯，女人當盡命與此戒俱。』云何為<a class="t" id="t0857b01"></a>八？瞿曇彌！比丘尼當從比丘求受具足。是為，<a class="t" id="t0857b02"></a>瞿曇彌！世尊為女人初施設此一重法，令女<a class="t" id="t0857b03"></a>人不得犯，盡命當與此戒俱。至，此瞿曇彌！若<a class="t" id="t0857b04"></a>比丘尼受具足百歲，當向具足比丘接足作<a class="t" id="t0857b05"></a>禮，當恭敬禮事。是為，瞿曇彌！世尊為女人施<a class="t" id="t0857b06"></a>設此八重法，令女人不得犯，令女人當盡命<a class="t" id="t0857b07"></a>與此戒俱。是為，瞿曇彌！世尊為女人施設此<a class="t" id="t0857b08"></a>八重法，令女人不得犯，令女人當盡命與此<a class="t" id="t0857b09"></a>戒俱。此瞿曇彌！能與此八重法俱者，當於此<a class="t" id="t0857b10"></a>法律學道受具足，為比丘尼。」</p>
<p><a class="t-linehead" id="t-linehead0857b10"></a>「如是，尊者阿難！<a class="t" id="t0857b11"></a>當聽我喻。智慧聞喻已知其義，猶若，尊者阿<a class="t" id="t0857b12"></a>難！若剎利女、若婆羅門女、若工師女、若庶人<a class="t" id="t0857b13"></a>女，極澡浴塗香，著白淨衣，或有人作是念憐<a class="t" id="t0857b14"></a>愍，欲有所益、欲令安隱，或以優鉢羅華鬘，或<a class="t" id="t0857b15"></a>以瞻匐華鬘、婆師華鬘、阿提牟多華鬘授<a class="t" id="t0857b16"></a>與之，彼以兩手受之舉著頭上。如是，尊者阿<a class="t" id="t0857b17"></a>難！世尊施設八重法，我當盡命頂受之。」</p>
<p><a class="t-linehead" id="t-linehead0857b17"></a>「汝大<a class="t" id="t0857b18"></a>女人瞿曇彌！當於此法律學道，受具足為比<a class="t" id="t0857b19"></a>丘尼。」</p>
<p><a class="t-linehead" id="t-linehead0857b19"></a>於是大女人瞿曇彌，於後時共諸老宿<a class="t" id="t0857b20"></a>比丘尼眾，與諸比丘尼上尊長老皆與俱，共<a class="t" id="t0857b21"></a>行梵行，共至尊者阿難所。到已，禮尊者阿難<a class="t" id="t0857b22"></a>足，却住一面。大女人瞿曇彌却住一面已，<a class="t" id="t0857b23"></a>白尊者阿難曰：「尊者阿難！當此比丘尼是上<a class="t" id="t0857b24"></a>尊長老，皆行梵行，此諸比丘是新成，學道未<a class="t" id="t0857b25"></a>久，入此法律未久，此諸比丘，當向此諸比丘<a class="t" id="t0857b26"></a>尼如長老，當為作禮承事。」</p>
<p><a class="t-linehead" id="t-linehead0857b26"></a>「止，瞿曇彌！我當往<a class="t" id="t0857b27"></a>至世尊所，到已當以此言白世尊。」今隨尊者<a class="t" id="t0857b28"></a>阿難。於是尊者阿難至世尊所，到已禮世尊<a class="t" id="t0857b29"></a>足，却住一面。尊者阿難<span class="corr" title="[&gt;却] cf.【麗】">却</span>住一面已，白世尊曰：<a class="t" id="t0857c01"></a>「唯，世尊！今日此大女人瞿曇彌，與諸比丘尼<a class="t" id="t0857c02"></a>俱是上尊長老，皆行梵行，來至我所，到已禮<a class="t" id="t0857c03"></a>我足，却住一面。大女人瞿曇彌却住一面已，<a class="t" id="t0857c04"></a>語我曰：『唯，尊者阿難！當知此諸比丘尼是上<a class="t" id="t0857c05"></a>尊長老，皆行梵行，此諸比丘是新成，學道不<a class="t" id="t0857c06"></a>久，於此法未久，令此諸比丘當向此諸比丘<a class="t" id="t0857c07"></a>尼如長老，如長老當為作禮承事。』」「止，阿難！<a class="t" id="t0857c08"></a>當護此言，汝莫復作是言。汝阿難！當知如<a class="t" id="t0857c09"></a>我所知，一句不可解，況復作如斯言？此阿難！<a class="t" id="t0857c10"></a>女人不於此法律信樂出家、棄家學道者，婆<a class="t" id="t0857c11"></a>羅門居士當以衣敷地，以衣敷地已當作是<a class="t" id="t0857c12"></a>言：『此諸沙門有戒行，沙門當在上行，沙門精<a class="t" id="t0857c13"></a>進甚奇，我等當於長夜得義饒益。』汝阿難！<a class="t" id="t0857c14"></a>若女人不於此法律信樂棄家，出家學道，婆<a class="t" id="t0857c15"></a>羅門居士當敷頭髮著地，當作是言：『令沙門<a class="t" id="t0857c16"></a>在上行，令沙門在上住，沙門戒行甚難，我等<a class="t" id="t0857c17"></a>當於此長夜得義饒益。』若阿難！女人不於此<a class="t" id="t0857c18"></a>法律信樂出家、棄家學道者，婆羅門居士當<a class="t" id="t0857c19"></a>在道路，手執種種囊滿中物，當作是言：『此諸<a class="t" id="t0857c20"></a>賢！當持此隨意飲食，我等於長夜得義饒益<a class="t" id="t0857c21"></a>安隱。』此阿難！若女人不於此法律信樂出家，<a class="t" id="t0857c22"></a>棄家學道者，婆羅門居士，當信彼諸沙門戒<a class="t" id="t0857c23"></a>行，當以手抱之，入著己家種種施與，『隨諸賢<a class="t" id="t0857c24"></a>取用，我等於長夜得義饒益安隱樂。』此阿難！<a class="t" id="t0857c25"></a>若女人不於此法律信樂出家、棄家學道者，<a class="t" id="t0857c26"></a>如此日月極有威神、極有所能，彼戒行沙門<a class="t" id="t0857c27"></a>所有光明能勝於彼，況復弊惡異學所能及？<a class="t" id="t0857c28"></a>阿難！若女人不於此法律信樂出家、棄家學<a class="t" id="t0857c29"></a>道者，遺法當住千歲，今已五百歲減，餘有五<a class="t" id="t0858a01"></a>百歲。此阿難！無有是處，不可容，女人終不得<a class="t" id="t0858a02"></a>五事：不得成如來、無所著、等正覺，及轉輪王，<a class="t" id="t0858a03"></a>不得為釋，不得為魔，不得為梵，無有是處。可<a class="t" id="t0858a04"></a>有是處，男子得五事：得成如來、無所著、等正<a class="t" id="t0858a05"></a>覺，得為轉輪王，得為釋、魔、梵者，可有是處。」</p>
<p><a class="t-linehead" id="t-linehead0858a05"></a>佛<a class="t" id="t0858a06"></a>如是說。尊者阿難聞世尊所說，歡喜而樂。</p><a class="t" id="t0858a07"></a>
<p class="endsutta"><span class="t-juanname">佛說瞿曇彌記果經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
