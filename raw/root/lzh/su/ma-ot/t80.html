<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t80">
<article>
<div class="hgroup mirror"><h1 class="mirror-row"><span class="mirror-left latin">T80</span>
<span class="mirror-right">佛為首迦長者說業報差別經</span></h1></div>　<a class="t" id="t0891a14"></a><a class="t" id="t0891a15"></a><a class="t" id="t0891a16"></a><a class="t" id="t0891a17"></a><p class="suttainfo"><span class="t-juanname">佛為首迦長者說業報差別經</span><br><a class="t" id="t0891a18"></a><a class="t" id="t0891a19"></a>
<span class="t-byline">隋洋川郡守瞿曇法智譯</span></p><a class="t" id="t0891a20"></a>
<p><a class="t-linehead" id="t-linehead0891a20"></a>如是我聞：</p>
<p>一時佛住舍衛國祇樹給孤獨園。<a class="t" id="t0891a21"></a>爾時佛告忉提耶子首迦長者言：「首迦長<a class="t" id="t0891a22"></a>者！我當為汝說善惡業報差別法門。汝當諦<a class="t" id="t0891a23"></a>聽，善思念之！」</p>
<p><a class="t-linehead" id="t-linehead0891a23"></a>是時首迦即白佛言：「唯然，世<a class="t" id="t0891a24"></a>尊！願樂欲聞！」</p><a class="t" id="t0891a25"></a>
<p><a class="t-linehead" id="t-linehead0891a25"></a>佛告首迦：「一切眾生繫屬於業，依止於業，隨<a class="t" id="t0891a26"></a>自業轉。以是因緣，有上、中、下差別不同。</p>
<p><a class="t-linehead" id="t-linehead0891a26"></a>「或有<a class="t" id="t0891a27"></a>業能令眾生得短命報；或有業能令眾生得<a class="t" id="t0891a28"></a>長命報。</p><a class="t" id="t0891a29"></a>
<p><a class="t-linehead" id="t-linehead0891a29"></a>「或有業能令眾生得多病報；或有業能令眾<a class="t" id="t0891b01"></a>生得少病報。</p><a class="t" id="t0891b02"></a>
<p><a class="t-linehead" id="t-linehead0891b02"></a>「或有業能令眾生得醜陋報；或有業能令眾<a class="t" id="t0891b03"></a>生得端正報。</p>
<p><a class="t-linehead" id="t-linehead0891b03"></a>「或有業能令眾生得小威勢報；<a class="t" id="t0891b04"></a>或有業能令眾生得大威勢報。</p><a class="t" id="t0891b05"></a>
<p><a class="t-linehead" id="t-linehead0891b05"></a>「或有業能令眾生得下族姓報；或有業能令<a class="t" id="t0891b06"></a>眾生得上族姓報。</p><a class="t" id="t0891b07"></a>
<p><a class="t-linehead" id="t-linehead0891b07"></a>「或有業能令眾生得少資生報；或有業能令<a class="t" id="t0891b08"></a>眾生得多資生報。</p><a class="t" id="t0891b09"></a>
<p><a class="t-linehead" id="t-linehead0891b09"></a>「或有業能令眾生得邪智報；或有業能令眾<a class="t" id="t0891b10"></a>生得正智報。</p><a class="t" id="t0891b11"></a>
<p><a class="t-linehead" id="t-linehead0891b11"></a>「或有業能令眾生得地獄報；或有業能令眾<a class="t" id="t0891b12"></a>生得畜生報；<a class="t" id="t0891b13"></a>或有業能令眾生得餓鬼報；或有業能令眾<a class="t" id="t0891b14"></a>生得阿修羅報；<a class="t" id="t0891b15"></a>或有業能令眾生得人趣報；或有業能令眾<a class="t" id="t0891b16"></a>生得欲天報；<a class="t" id="t0891b17"></a>或有業能令眾生得色天報；或有業能令眾<a class="t" id="t0891b18"></a>生得無色天報。</p><a class="t" id="t0891b19"></a>
<p><a class="t-linehead" id="t-linehead0891b19"></a>「或有業能令眾生得決定報；或有業能令眾<a class="t" id="t0891b20"></a>生得不定報。</p><a class="t" id="t0891b21"></a>
<p><a class="t-linehead" id="t-linehead0891b21"></a>「或有業能令眾生得邊地報；<a class="t" id="t0891b22"></a>或有業能令眾生得中國報。</p>
<p><a class="t-linehead" id="t-linehead0891b22"></a>「或有業能令眾<a class="t" id="t0891b23"></a>生盡地獄壽；或有業能令眾生半地獄壽；或<a class="t" id="t0891b24"></a>有業能令眾生暫入即出。</p><a class="t" id="t0891b25"></a>
<p><a class="t-linehead" id="t-linehead0891b25"></a>「或有業作而不集；或有業集而不作；或有業<a class="t" id="t0891b26"></a>亦作亦集；或有業不作不集。</p><a class="t" id="t0891b27"></a>
<p><a class="t-linehead" id="t-linehead0891b27"></a>「或有業能令眾生初樂後苦；或有業能令眾<a class="t" id="t0891b28"></a>生初苦後樂；或有業能令眾生初苦後苦；或<a class="t" id="t0891b29"></a>有業能令眾生初樂後樂。</p><a class="t" id="t0891c01"></a>
<p><a class="t-linehead" id="t-linehead0891c01"></a>「或有業能令眾生貧而樂施；或有業能令眾<a class="t" id="t0891c02"></a>生富而慳貪；<a class="t" id="t0891c03"></a>或有業能令眾生富而能施；或有業能令眾<a class="t" id="t0891c04"></a>生貧而慳貪。</p><a class="t" id="t0891c05"></a>
<p><a class="t-linehead" id="t-linehead0891c05"></a>「或有業能令眾生得身樂而心不樂；或有業<a class="t" id="t0891c06"></a>能令眾生得心樂而身不樂；或有業能令眾<a class="t" id="t0891c07"></a>生得身心俱樂；<a class="t" id="t0891c08"></a>或有業能令眾生得身心俱不樂。</p><a class="t" id="t0891c09"></a>
<p><a class="t-linehead" id="t-linehead0891c09"></a>「或有業能令眾生命雖盡而業不盡；<a class="t" id="t0891c10"></a>或有業能令眾生業雖盡而命不盡；<a class="t" id="t0891c11"></a>或有業能令眾生業、命俱盡；<a class="t" id="t0891c12"></a>或有業能令眾生業、命俱不盡，能斷諸煩惱。</p><a class="t" id="t0891c13"></a>
<p><a class="t-linehead" id="t-linehead0891c13"></a>「或有業能令眾生生於惡道，形容殊妙，眼目<a class="t" id="t0891c14"></a>端嚴，膚體光澤，人所樂見；<a class="t" id="t0891c15"></a>或有業能令眾生生於惡道，形容醜陋，膚體<a class="t" id="t0891c16"></a>麁澁，人不喜見；<a class="t" id="t0891c17"></a>或有業能令眾生生於惡道，身口臭穢，諸根<a class="t" id="t0891c18"></a>殘缺。</p><a class="t" id="t0891c19"></a>
<p><a class="t-linehead" id="t-linehead0891c19"></a>「或有眾生習行十不善業，得外惡報；或有<a class="t" id="t0891c20"></a>眾生習行十種善業，得外勝報。</p><a class="t" id="t0891c21"></a>
<p><a class="t-linehead" id="t-linehead0891c21"></a>「復次，長者！若有眾生禮佛塔廟，得十種功<a class="t" id="t0891c22"></a>德；奉施寶蓋，得十種功德；奉施繒幡，得十<a class="t" id="t0891c23"></a>種功德；奉施鍾鈴，得十種功德；奉施衣服，得<a class="t" id="t0891c24"></a>十種功德；奉施器皿，得十種功德；奉施飲食，<a class="t" id="t0891c25"></a>得十種功德；奉施靴履，得十種功德；奉施香<a class="t" id="t0891c26"></a>華，得十種功德；奉施燈明，得十種功德；恭敬<a class="t" id="t0891c27"></a>合掌，得十種功德。是名略說世間諸業差別<a class="t" id="t0891c28"></a>法門。」</p><a class="t" id="t0891c29"></a>
<p><a class="t-linehead" id="t-linehead0891c29"></a>佛告首迦：「有十種業能令眾生得短命報：<a class="t" id="t0892a01"></a>一者，自行殺生；二者，<span class="corr" title="[勤&gt;勸]">勸</span>他令殺；三者，讚歎殺<a class="t" id="t0892a02"></a>法；四者，見殺隨喜；五者，於惡憎所，欲令喪<a class="t" id="t0892a03"></a>滅；六者，見怨滅已，心生歡喜；七者，壞他胎藏；<a class="t" id="t0892a04"></a>八者，教人毀壞；九者，建立天寺，屠殺眾生；十<a class="t" id="t0892a05"></a>者，教人戰鬪，互相殘害。以是十業得短命報。</p><a class="t" id="t0892a06"></a>
<p><a class="t-linehead" id="t-linehead0892a06"></a>「復有十業能令眾生得長命報：一者，自不殺<a class="t" id="t0892a07"></a>生；二者，勸他不殺；三者，讚歎不殺；四者，見他<a class="t" id="t0892a08"></a>不殺，心生歡喜；五者，見<span class="corr" title="[彼&gt;被] cf.【麗】">被</span>殺者，方便救免；六<a class="t" id="t0892a09"></a>者，見死怖者，安慰其心；七者，見恐怖者，施與<a class="t" id="t0892a10"></a>無畏；八者，見諸患苦之人，起慈愍心；九者，<a class="t" id="t0892a11"></a>見諸急難之人，起大悲心；十者，以諸飲食，<a class="t" id="t0892a12"></a>惠施眾生。以是十業得長命報。</p><a class="t" id="t0892a13"></a>
<p><a class="t-linehead" id="t-linehead0892a13"></a>「復有十業能令眾生得多病報：一者，好喜打<a class="t" id="t0892a14"></a>拍一切眾生；二者，勸他令打；三者，讚歎打法；<a class="t" id="t0892a15"></a>四者，見打歡喜；五者，惱亂父母，令心憂惱；六<a class="t" id="t0892a16"></a>者，惱亂賢聖；七者，見怨病苦，心大歡喜；八者，<a class="t" id="t0892a17"></a>見怨病愈，心生不樂；九者，於怨病所，與非治<a class="t" id="t0892a18"></a>藥；十者，宿食不消，而復更食。以是十業<a class="t" id="t0892a19"></a>得多病報。</p><a class="t" id="t0892a20"></a>
<p><a class="t-linehead" id="t-linehead0892a20"></a>「復有十業能令眾生得少病報：一者，不喜打<a class="t" id="t0892a21"></a>拍一切眾生；二者，勸他不打；三者，讚不打<a class="t" id="t0892a22"></a>法；四者，見不打者，心生歡喜；五者，供養父<a class="t" id="t0892a23"></a>母及諸病人；六者，見賢聖病，瞻視供養；七者，<a class="t" id="t0892a24"></a>見怨病愈，心生歡喜；八者，見病苦者，施與良<a class="t" id="t0892a25"></a>藥，亦勸他施；九者，於病苦眾生，起慈愍心；十<a class="t" id="t0892a26"></a>者，於諸飲食，能自節量。以是十業得少病<a class="t" id="t0892a27"></a>報。</p><a class="t" id="t0892a28"></a>
<p><a class="t-linehead" id="t-linehead0892a28"></a>「復有十業能令眾生得醜陋報：一者，好行忿<a class="t" id="t0892a29"></a>怒；二者，好懷嫌恨；三者，誑惑於他；四者，惱亂<a class="t" id="t0892b01"></a>眾生；五者，於父母所無愛敬心；六者，於賢<a class="t" id="t0892b02"></a>聖所不生恭敬；七者，侵奪賢聖資生田業；<a class="t" id="t0892b03"></a>八者，於佛塔廟斷滅燈明；九者，見醜陋者，毀<a class="t" id="t0892b04"></a>呰輕賤；十者，習諸惡行。以是十業得醜陋<a class="t" id="t0892b05"></a>報。</p>
<p><a class="t-linehead" id="t-linehead0892b05"></a>「復有十業能令眾生得端正報：一者，不<a class="t" id="t0892b06"></a>瞋；二者，施衣；三者，愛敬父母；四者，尊重賢<a class="t" id="t0892b07"></a>聖；五者，塗飾佛塔；六者，掃灑堂宇；七者，<a class="t" id="t0892b08"></a>掃灑僧地；八者，掃灑佛塔；九者，見醜陋者，<a class="t" id="t0892b09"></a>不生輕賤，起恭敬心；十者，見端正者，曉悟<a class="t" id="t0892b10"></a>宿因。以是十業得端正報。</p><a class="t" id="t0892b11"></a>
<p><a class="t-linehead" id="t-linehead0892b11"></a>「復有十業能令眾生得小威勢報：一者，於<a class="t" id="t0892b12"></a>諸眾生起嫉妬心；二者，見他得利，心生惱熱；<a class="t" id="t0892b13"></a>三者，見他失利，其心歡喜；四者，於他名譽<a class="t" id="t0892b14"></a>起嫉惡心；五者，見失名譽，心大忻悅；六者，<a class="t" id="t0892b15"></a>退菩提心，毀佛形像；七者，於己父母及賢聖<a class="t" id="t0892b16"></a>所無心奉侍；八者，勸人修習少威德業；九<a class="t" id="t0892b17"></a>者，障他修行大威德業；十者，見少威德者，心<a class="t" id="t0892b18"></a>生輕賤。以是十業得少威勢報。</p><a class="t" id="t0892b19"></a>
<p><a class="t-linehead" id="t-linehead0892b19"></a>「復有十業能令眾生得大威勢報：一者，於諸<a class="t" id="t0892b20"></a>眾生心無嫉妬；二者，見他得利，心生歡喜；<a class="t" id="t0892b21"></a>三者，見他失利，起憐愍心；四者，於他名譽，心<a class="t" id="t0892b22"></a>生忻悅；五者，見失名譽，助懷憂惱；六者，發菩<a class="t" id="t0892b23"></a>提心，造佛形像，奉施寶蓋；七者，於己父母及<a class="t" id="t0892b24"></a>賢聖所，恭敬奉迎；八者，勸人棄捨少威德業；<a class="t" id="t0892b25"></a>九者，勸人修行大威德業；十者，見無威德，不<a class="t" id="t0892b26"></a>生輕賤。以是十業得大威勢報。</p><a class="t" id="t0892b27"></a>
<p><a class="t-linehead" id="t-linehead0892b27"></a>「復有十業能令眾生得下族姓報：一者，不知<a class="t" id="t0892b28"></a>敬父；二者，不知敬母；三者，不知敬沙門；四者，<a class="t" id="t0892b29"></a>不知敬婆羅門；五者，於諸尊長而不敬仰；<a class="t" id="t0892c01"></a>六者，於諸師長不奉迎供養；七者，見諸尊長<a class="t" id="t0892c02"></a>不迎逆請坐；八者，於父母所不遵教誨；九者，<a class="t" id="t0892c03"></a>於賢聖所亦不受教；十者，輕蔑下族。以是<a class="t" id="t0892c04"></a>十業得下族姓報。</p><a class="t" id="t0892c05"></a>
<p><a class="t-linehead" id="t-linehead0892c05"></a>「復有十業能令眾生得上族姓報：一者，善知<a class="t" id="t0892c06"></a>敬父；二者，善知敬母；三者，善知敬沙門；四者，<a class="t" id="t0892c07"></a>善知敬婆羅門；五者，敬護尊長；六者，奉迎師<a class="t" id="t0892c08"></a>長；七者，見諸尊長迎逆請坐；八者，於父母<a class="t" id="t0892c09"></a>所敬受教誨；九者，於賢聖所尊敬受教；十者，<a class="t" id="t0892c10"></a>不輕下族。以是十業得上族姓報。</p><a class="t" id="t0892c11"></a>
<p><a class="t-linehead" id="t-linehead0892c11"></a>「復有十業能令眾生得少資生報；一者，自行<a class="t" id="t0892c12"></a>偷盜；二者，勸他偷盜；三者，讚歎偷盜；四者，見<a class="t" id="t0892c13"></a>盜歡喜；五者，於父母所減撤生業；六者，於賢<a class="t" id="t0892c14"></a>聖所侵奪資財；七者，見他得利，心不歡喜；八<a class="t" id="t0892c15"></a>者，障他得利，為作留難；九者，見他行施，無隨<a class="t" id="t0892c16"></a>喜心；十者，見世飢饉，心不憐愍而生歡喜。<a class="t" id="t0892c17"></a>以是十業得少資生報。</p><a class="t" id="t0892c18"></a>
<p><a class="t-linehead" id="t-linehead0892c18"></a>「復有十業能令眾生得多資生報：一者，自離<a class="t" id="t0892c19"></a>偷盜；二者，勸他不盜；三者，讚歎不盜；四者，見<a class="t" id="t0892c20"></a>他不盜，心生歡喜；五者，於父母所供奉生<a class="t" id="t0892c21"></a>業；六者，於諸賢聖給施所須；七者，見他得<a class="t" id="t0892c22"></a>利，心生歡喜；八者，見求利者，方便佐助；九者，<a class="t" id="t0892c23"></a>見樂施者，心生忻悅；十者，見世飢饉，心<a class="t" id="t0892c24"></a>生憐愍。以是十業得多資生報。</p><a class="t" id="t0892c25"></a>
<p><a class="t-linehead" id="t-linehead0892c25"></a>「復有十業能令眾生得邪智報：一者，不能諮<a class="t" id="t0892c26"></a>問智慧沙門、婆羅門；二者，顯說惡法；三者，<a class="t" id="t0892c27"></a>不能受持修習正法；四者，讚非定法，以為定<a class="t" id="t0892c28"></a>法；五者，恡法不說；六者，親近邪智；七者，遠離<a class="t" id="t0892c29"></a>正智；八者，讚歎邪見；九者，棄捨正見；十者，<a class="t" id="t0893a01"></a>見癡惡人，輕賤毀呰。以是十業得邪智報。</p><a class="t" id="t0893a02"></a>
<p><a class="t-linehead" id="t-linehead0893a02"></a>「復有十業能令眾生得正智報：一者，善能諮<a class="t" id="t0893a03"></a>問智慧沙門、婆羅門；二者，顯說善法；三者，<a class="t" id="t0893a04"></a>聞持正法；四者，見說定法，歎言善哉；五者，<a class="t" id="t0893a05"></a>樂說正法；六者，親近正智人；七者，攝護正<a class="t" id="t0893a06"></a>法；八者，勤修多聞；九者，遠離邪見；十者，見<a class="t" id="t0893a07"></a>癡惡人，不生輕賤。以是十業得正智報。</p><a class="t" id="t0893a08"></a>
<p><a class="t-linehead" id="t-linehead0893a08"></a>「復有十業能令眾生得地獄報：一者，身行重<a class="t" id="t0893a09"></a>惡業；二者，口行重惡業；三者，意行重惡業；四<a class="t" id="t0893a10"></a>者，起於斷見；五者，起於常見；六者，起無因見；<a class="t" id="t0893a11"></a>七者，起無作見；八者，起於無見；九者，起於邊<a class="t" id="t0893a12"></a>見；十者，不知恩報。以是十業得地獄報。</p><a class="t" id="t0893a13"></a>
<p><a class="t-linehead" id="t-linehead0893a13"></a>「復有十業能令眾生得畜生報：一者，身行中<a class="t" id="t0893a14"></a>惡業；二者，口行中惡業；三者，意行中惡業；四<a class="t" id="t0893a15"></a>者，從貪煩惱，起諸惡業；五者，從瞋煩惱，起諸<a class="t" id="t0893a16"></a>惡業；六者，從癡煩惱，起諸惡業；七者，毀罵眾<a class="t" id="t0893a17"></a>生；八者，惱害眾生；九者，施不淨物；十者，行於<a class="t" id="t0893a18"></a>邪婬。以是十業得畜生報。</p><a class="t" id="t0893a19"></a>
<p><a class="t-linehead" id="t-linehead0893a19"></a>「復有十業能令眾生得餓鬼報：一者，身行輕<a class="t" id="t0893a20"></a>惡業；二者，口行輕惡業；三者，意行輕惡業；四<a class="t" id="t0893a21"></a>者，起於多貪；五者，起於惡貪；六者，嫉妬；七者，<a class="t" id="t0893a22"></a>邪見；八者，愛著資生，即便命終；九者，因飢<a class="t" id="t0893a23"></a>而亡；十者，枯渴而死。以是十業得餓鬼報。</p><a class="t" id="t0893a24"></a>
<p><a class="t-linehead" id="t-linehead0893a24"></a>「復有十業能令眾生得阿修羅報：一者，身行<a class="t" id="t0893a25"></a>微惡業；二者，口行微惡業；三者，意行微惡業；<a class="t" id="t0893a26"></a>四者，憍慢；五者，我慢；六者，增上慢；七者，大慢；<a class="t" id="t0893a27"></a>八者，邪慢；九者，慢慢；十者，迴諸善根，向修羅<a class="t" id="t0893a28"></a>趣。以是十業得阿修羅報。</p><a class="t" id="t0893a29"></a>
<p><a class="t-linehead" id="t-linehead0893a29"></a>「復有十業能令眾生得人趣報：一者，不殺；<a class="t" id="t0893b01"></a>二者，不盜；三者，不邪婬；四者，不妄語；五者，不<a class="t" id="t0893b02"></a>綺語；六者，不兩舌；七者，不惡口；八者，不貪；九<a class="t" id="t0893b03"></a>者，不瞋；十者，不邪見。於十善業，缺漏不全，以<a class="t" id="t0893b04"></a>是十業得人趣報。</p><a class="t" id="t0893b05"></a>
<p><a class="t-linehead" id="t-linehead0893b05"></a>「復有十業能令眾生得欲天報，所謂具足修<a class="t" id="t0893b06"></a>行增上十善。</p>
<p><a class="t-linehead" id="t-linehead0893b06"></a>「復有十業能令眾生得色天報，<a class="t" id="t0893b07"></a>所謂修行有漏十善，與定相應。</p>
<p><a class="t-linehead" id="t-linehead0893b07"></a>「復有四業能<a class="t" id="t0893b08"></a>令眾生得無色天報：一者，過一切色想，滅有<a class="t" id="t0893b09"></a>對想等，入於空處定；二者，過一切空處定，入<a class="t" id="t0893b10"></a>識處定；三者，過一切識處定，入無所有處<a class="t" id="t0893b11"></a>定；四者，過無所有處定，入非想非非想定。<a class="t" id="t0893b12"></a>以是四業得無色天報。</p><a class="t" id="t0893b13"></a>
<p><a class="t-linehead" id="t-linehead0893b13"></a>「復有業能令眾生得決定報者：若人於佛、法、<a class="t" id="t0893b14"></a>僧及持戒人所，以增上心施，以此善業發<a class="t" id="t0893b15"></a>願迴向，即得往生。是名決定報業。</p>
<p><a class="t-linehead" id="t-linehead0893b15"></a>「復有業能<a class="t" id="t0893b16"></a>令眾生得不定報者：若業非增上心作，<a class="t" id="t0893b17"></a>更不修習，又不發願、迴向受生，是名不定報<a class="t" id="t0893b18"></a>業。</p><a class="t" id="t0893b19"></a>
<p><a class="t-linehead" id="t-linehead0893b19"></a>「復有業能令眾生得邊地報者：若業於佛、法、<a class="t" id="t0893b20"></a>僧、淨持戒人及大眾所，不增上心施，以此<a class="t" id="t0893b21"></a>善根願生邊地。以是願故，即生邊地，受淨、不<a class="t" id="t0893b22"></a>淨報。</p><a class="t" id="t0893b23"></a>
<p><a class="t-linehead" id="t-linehead0893b23"></a>「復有業能令眾生得中國報者：若作業時，於<a class="t" id="t0893b24"></a>佛、法、僧、清淨持戒梵行人邊及大眾所，起於<a class="t" id="t0893b25"></a>增上，殷重布施。以是善根決定發願求生<a class="t" id="t0893b26"></a>中國，還得值佛及聞正法，受於上妙清淨果<a class="t" id="t0893b27"></a>報。</p><a class="t" id="t0893b28"></a>
<p><a class="t-linehead" id="t-linehead0893b28"></a>「復有業能令眾生盡地獄壽者：若有眾生造<a class="t" id="t0893b29"></a>地獄業已，無慙無愧而不厭離，心無怖畏，反<a class="t" id="t0893c01"></a>生歡喜，又不懺悔，而復更造重增惡業，如提<a class="t" id="t0893c02"></a>婆達多等。以是業故，盡地獄壽。</p>
<p><a class="t-linehead" id="t-linehead0893c02"></a>「復有業能令<a class="t" id="t0893c03"></a>眾生墮於地獄，至半而夭，不盡其壽：若有眾<a class="t" id="t0893c04"></a>生造地獄業，積集成已，後生怖畏，慙愧厭<a class="t" id="t0893c05"></a>離，懺悔棄捨，非增上心。以是業故，墮於地<a class="t" id="t0893c06"></a>獄；後追悔故，地獄半夭，不盡其壽。</p>
<p><a class="t-linehead" id="t-linehead0893c06"></a>「復有業<a class="t" id="t0893c07"></a>能令眾生墮於地獄，暫入即出：若有眾生造<a class="t" id="t0893c08"></a>地獄業，作已怖畏，起增上信，生慙愧心，厭惡<a class="t" id="t0893c09"></a>棄捨，慇重懺悔，更不重造如阿闍世王殺父<a class="t" id="t0893c10"></a>等罪，暫入地獄，即得解脫。」</p>
<p><a class="t-linehead" id="t-linehead0893c10"></a>於是世尊即說偈<a class="t" id="t0893c11"></a>言：</p><a class="t" id="t0893c12"></a><blockquote class="gatha">
<p>「若人造重罪，　　作已深自責，<a class="t" id="t0893c13"></a><br>
懺悔更不造，　　能拔根本業。</p>
</blockquote><a class="t" id="t0893c14"></a>
<p><a class="t-linehead" id="t-linehead0893c14"></a>「復有業作而不集：若有眾生身、口、意等造諸<a class="t" id="t0893c15"></a>惡業，造已怖畏，慙愧遠離，深自悔責，更不重<a class="t" id="t0893c16"></a>造，是名作而不集。</p>
<p><a class="t-linehead" id="t-linehead0893c16"></a>「復有業集而不作：若有眾<a class="t" id="t0893c17"></a>生自不作業，以惡心故，勸人行惡，是名集而<a class="t" id="t0893c18"></a>不作。</p>
<p><a class="t-linehead" id="t-linehead0893c18"></a>「復有業亦作亦集：若有眾生造諸業已，<a class="t" id="t0893c19"></a>心無改悔，而復數造，亦勸他人，是名亦作<a class="t" id="t0893c20"></a>亦集。</p>
<p><a class="t-linehead" id="t-linehead0893c20"></a>「復有業不作不集：若有眾生自不造業，<a class="t" id="t0893c21"></a>亦不教他無記業等，是名不作不集。</p><a class="t" id="t0893c22"></a>
<p><a class="t-linehead" id="t-linehead0893c22"></a>「復有業初樂後苦：若有眾生為人所勸，歡喜<a class="t" id="t0893c23"></a>行施，施心不堅，後還追悔。以是因緣生在人<a class="t" id="t0893c24"></a>間，先雖富樂，後還貧苦。是名先樂後苦。</p>
<p><a class="t-linehead" id="t-linehead0893c24"></a>「復有<a class="t" id="t0893c25"></a>業初苦後樂：若有眾生為人勸導，<span class="corr" title="[挽&gt;俛] cf.【麗】">俛</span>仰少施，<a class="t" id="t0893c26"></a>施已歡喜，心無恡悔。以是因緣生在人間，初<a class="t" id="t0893c27"></a>時貧苦，後還富樂。是名初苦後樂。</p>
<p><a class="t-linehead" id="t-linehead0893c27"></a>「復有業<a class="t" id="t0893c28"></a>初苦後苦：若有眾生離善知識，無人勸導，乃<a class="t" id="t0893c29"></a>至不能少行惠施。以是因緣生在人間，初時<a class="t" id="t0894a01"></a>貧苦，後還貧苦，是名初苦後苦。</p>
<p><a class="t-linehead" id="t-linehead0894a01"></a>「復有業初<a class="t" id="t0894a02"></a>樂後樂：若有眾生近善知識，勸令行施，便生<a class="t" id="t0894a03"></a>歡喜，堅修施業。以是因緣生在人間，初時富<a class="t" id="t0894a04"></a>樂，後亦富樂。</p><a class="t" id="t0894a05"></a>
<p><a class="t-linehead" id="t-linehead0894a05"></a>「復有業貧而樂施：若有眾生先曾行施，不遇<a class="t" id="t0894a06"></a>福田，流轉生死，在於人道。以不遇福田故，果<a class="t" id="t0894a07"></a>報微劣，隨得隨盡；以習施故，雖處貧窮，而<a class="t" id="t0894a08"></a>能行施。</p>
<p><a class="t-linehead" id="t-linehead0894a08"></a>「復有業富而慳貪：若有眾生未曾布<a class="t" id="t0894a09"></a>施，遇善知識，暫行一施，值良福田。以田勝<a class="t" id="t0894a10"></a>故，資生具足，先不習故，雖富而慳。</p>
<p><a class="t-linehead" id="t-linehead0894a10"></a>「復有業富<a class="t" id="t0894a11"></a>而能施：若有眾生值善知識，多修施業，遇良<a class="t" id="t0894a12"></a>福田。以是因緣，巨富饒財，而能行施。</p>
<p><a class="t-linehead" id="t-linehead0894a12"></a>「復有業<a class="t" id="t0894a13"></a>貧而慳貪：若有眾生離善知識，無人勸<a class="t" id="t0894a14"></a>導，不能行施。以是因緣，生在貧窮，而復慳<a class="t" id="t0894a15"></a>貪。</p><a class="t" id="t0894a16"></a>
<p><a class="t-linehead" id="t-linehead0894a16"></a>「復有業能令眾生得身樂，而心不樂，如有福<a class="t" id="t0894a17"></a>凡夫。</p>
<p><a class="t-linehead" id="t-linehead0894a17"></a>「復有業能令眾生得心樂，而身不樂，如<a class="t" id="t0894a18"></a>無福羅漢。</p>
<p><a class="t-linehead" id="t-linehead0894a18"></a>「復有業能令眾生得身心俱樂，如<a class="t" id="t0894a19"></a>有福羅漢。</p>
<p><a class="t-linehead" id="t-linehead0894a19"></a>「復有業能令眾生得身心俱不樂，<a class="t" id="t0894a20"></a>如無福凡夫。</p><a class="t" id="t0894a21"></a>
<p><a class="t-linehead" id="t-linehead0894a21"></a>「復有業能令眾生命盡而業不盡：若有眾生<a class="t" id="t0894a22"></a>從地獄死，還生地獄、畜生、餓鬼，乃至人、天、阿<a class="t" id="t0894a23"></a>修羅等，亦復如是，是名命盡，而業不盡。</p>
<p><a class="t-linehead" id="t-linehead0894a23"></a>「復有<a class="t" id="t0894a24"></a>業能令眾生業盡而命不盡：若有眾生樂盡<a class="t" id="t0894a25"></a>受苦，苦盡受樂等，是名業盡，而命不盡。</p>
<p><a class="t-linehead" id="t-linehead0894a25"></a>「復<a class="t" id="t0894a26"></a>有業能令眾生業、命俱盡：若有眾生從地<a class="t" id="t0894a27"></a>獄滅，生於畜生及以餓鬼乃至人、天、阿修<a class="t" id="t0894a28"></a>羅等，是名業、命俱盡。</p>
<p><a class="t-linehead" id="t-linehead0894a28"></a>「復有業能令眾生業、<a class="t" id="t0894a29"></a>命俱不盡：若有眾生盡諸煩惱，所謂須陀<a class="t" id="t0894b01"></a>洹、斯陀含、阿那含、阿羅漢等，是名業、命俱<a class="t" id="t0894b02"></a>不盡。</p><a class="t" id="t0894b03"></a>
<p><a class="t-linehead" id="t-linehead0894b03"></a>「復有業能令眾生雖生惡道，形容殊妙、眼目<a class="t" id="t0894b04"></a>端嚴、膚體光澤，人所樂見：若有眾生因欲煩<a class="t" id="t0894b05"></a>惱起破戒業，以是因緣，雖生惡道，形容殊<a class="t" id="t0894b06"></a>妙、眼目端嚴、膚體光澤，人所樂見。</p><a class="t" id="t0894b07"></a>
<p><a class="t-linehead" id="t-linehead0894b07"></a>「復有業能令眾生生於惡道，形容醜陋、膚體<a class="t" id="t0894b08"></a>麁澁，人不喜見：若有眾生從瞋煩惱起破戒<a class="t" id="t0894b09"></a>業，以是因緣，生於惡道，形容醜陋、膚體麁<a class="t" id="t0894b10"></a>澁，人不喜見。</p><a class="t" id="t0894b11"></a>
<p><a class="t-linehead" id="t-linehead0894b11"></a>「復有業能令眾生生於惡道，身口臭穢、諸根<a class="t" id="t0894b12"></a>殘缺：若有眾生從癡煩惱起破戒業，以是因<a class="t" id="t0894b13"></a>緣，生於惡道，身口臭穢、諸根殘缺。</p><a class="t" id="t0894b14"></a>
<p><a class="t-linehead" id="t-linehead0894b14"></a>「復有十業得外惡報：若有眾生於十不善<a class="t" id="t0894b15"></a>業多修習故，感諸外物悉不具足。一者，以<a class="t" id="t0894b16"></a>殺業故，令諸外報，大地鹹鹵，藥草無力；<a class="t" id="t0894b17"></a>二者，以盜業故，感外霜雹、螽蝗蟲等，令世飢<a class="t" id="t0894b18"></a>饉：三者，邪婬業故，感惡風雨及諸塵埃；四者，<a class="t" id="t0894b19"></a>妄語業故，感生外物，皆悉臭穢；五者，兩舌<a class="t" id="t0894b20"></a>業故，感外大地高下不平、峻崖嶮谷株杌<a class="t" id="t0894b21"></a>槎菜；六者，惡口業故，感生外報，瓦石、沙礫、麁<a class="t" id="t0894b22"></a>澁惡物不可觸近；七者，綺語業故，感生外報，<a class="t" id="t0894b23"></a>令草木稠林、枝條棘刺；八者，以貪業故，感生<a class="t" id="t0894b24"></a>外報，令諸苗稼、子實微細；九者，以瞋業故，感<a class="t" id="t0894b25"></a>生外報，令諸樹木、果實苦澁；十者，以邪見業<a class="t" id="t0894b26"></a>故，感生外報，苗稼不實，收獲尠少。以是十<a class="t" id="t0894b27"></a>業得外惡報。</p><a class="t" id="t0894b28"></a>
<p><a class="t-linehead" id="t-linehead0894b28"></a>「復有十業得外勝報：若有眾生修十善業，與<a class="t" id="t0894b29"></a>上相違，當知即獲十外勝報。</p><a class="t" id="t0894c01"></a>
<p><a class="t-linehead" id="t-linehead0894c01"></a>「若有眾生禮佛塔廟，得十種功德：一者，得<a class="t" id="t0894c02"></a>妙色好聲；二者，有所發言，人皆信伏；三者，<a class="t" id="t0894c03"></a>處眾無畏；四者，天人愛護；五者，具足威勢；<a class="t" id="t0894c04"></a>六者，威勢眾生皆來親附；七者，常得親近諸<a class="t" id="t0894c05"></a>佛、菩薩；八者，具大福報；九者，命終生天；十者，<a class="t" id="t0894c06"></a>速證涅槃。是名禮佛塔廟得十種功德。</p><a class="t" id="t0894c07"></a>
<p><a class="t-linehead" id="t-linehead0894c07"></a>「若有眾生奉施寶蓋，得十種功德：一者，處<a class="t" id="t0894c08"></a>世如蓋，覆護眾生；二者，身心安隱，離諸熱<a class="t" id="t0894c09"></a>惱；三者，一切敬重，無敢輕慢；四者，有大威<a class="t" id="t0894c10"></a>勢；五者，常得親近諸佛、菩薩大威德者，以為<a class="t" id="t0894c11"></a>眷屬；六者，恒作轉輪聖王；七者，恒為上首，<a class="t" id="t0894c12"></a>修習善業；八者，具大福報；九者，命終生天；十<a class="t" id="t0894c13"></a>者，速證涅槃。是名奉施寶蓋得十種功德。</p><a class="t" id="t0894c14"></a>
<p><a class="t-linehead" id="t-linehead0894c14"></a>「若有眾生奉施繒幡，得十種功德：一者，處<a class="t" id="t0894c15"></a>世如幢，國王、大臣、親友、知識恭敬供養；二<a class="t" id="t0894c16"></a>者，豪富自在，具大財寶；三者，善名流布，遍至<a class="t" id="t0894c17"></a>諸方；四者，形貌端嚴，壽命長遠；五者，常於生<a class="t" id="t0894c18"></a>處，施行堅固；六者，有大名稱；七者，有大威<a class="t" id="t0894c19"></a>德；八者，生在上族；九者，身壞命終，生於天<a class="t" id="t0894c20"></a>上；十者，速證涅槃。是名奉施繒幡得十種功<a class="t" id="t0894c21"></a>德。</p><a class="t" id="t0894c22"></a>
<p><a class="t-linehead" id="t-linehead0894c22"></a>「若有眾生奉施鍾鈴、得十種功德：一者，得<a class="t" id="t0894c23"></a>梵音聲；二者，有大名聞；三者，自識宿命；四者，<a class="t" id="t0894c24"></a>所有出言，人皆敬受；五者，常有寶蓋以自莊<a class="t" id="t0894c25"></a>嚴；六者，有妙瓔珞，以為服飾；七者，面貌端<a class="t" id="t0894c26"></a>嚴，見者歡喜；八者，具大福報；九者，命終生<a class="t" id="t0894c27"></a>天；十者，速證涅槃。是名奉施鍾鈴得十種功<a class="t" id="t0894c28"></a>德。</p><a class="t" id="t0894c29"></a>
<p><a class="t-linehead" id="t-linehead0894c29"></a>「若有眾生奉施衣服、得十種功德：一者，面<a class="t" id="t0895a01"></a>目端嚴；二者，肌膚細滑；三者，塵垢不著；四者，<a class="t" id="t0895a02"></a>生便具足上妙衣服；五者，微妙臥具，覆蓋其<a class="t" id="t0895a03"></a>身；六者，具慙愧服；七者，見者愛敬；八者，具大<a class="t" id="t0895a04"></a>財寶；九者，命終生天；十者，速證涅槃。是名奉<a class="t" id="t0895a05"></a>施衣服得十種功德。</p><a class="t" id="t0895a06"></a>
<p><a class="t-linehead" id="t-linehead0895a06"></a>「若有眾生<span class="corr" title="[生&gt;奉] cf.【麗】">奉</span>施器皿、得十種功德：一者，處<a class="t" id="t0895a07"></a>世如器；二者，得善法津澤；三者，離諸渴愛；四<a class="t" id="t0895a08"></a>者，若渴思水，流泉涌出；五者，終不生於餓鬼<a class="t" id="t0895a09"></a>道中；六者，得天妙器；七者，遠離惡友；八者，具<a class="t" id="t0895a10"></a>大福報；九者，命終生天；十者，速證涅槃。是名<a class="t" id="t0895a11"></a>奉施器皿得十種功德。</p><a class="t" id="t0895a12"></a>
<p><a class="t-linehead" id="t-linehead0895a12"></a>「若有眾生奉施飲食、得十種功德：一者，得<a class="t" id="t0895a13"></a>命；二者，得色；三者，得力；四者，獲得安無礙辯；<a class="t" id="t0895a14"></a>五者，得無所畏；六者，無諸懈怠，為眾敬仰；七<a class="t" id="t0895a15"></a>者，眾人愛樂；八者，具大福報；九者，命終生天；<a class="t" id="t0895a16"></a>十者，速證涅槃。是名奉施飲食得十種功德。</p><a class="t" id="t0895a17"></a>
<p><a class="t-linehead" id="t-linehead0895a17"></a>「若有眾生奉施靴履，得十種功德：一者，具<a class="t" id="t0895a18"></a>足妙乘；二者，足下安平；三者，足趺柔軟；四<a class="t" id="t0895a19"></a>者，遠涉輕健；五者，身無疲極；六者，所行之<a class="t" id="t0895a20"></a>處不為荊棘瓦礫損壞其足；七者，得神通力；<a class="t" id="t0895a21"></a>八者，具諸給使；九者，命終生天；十者，速證涅<a class="t" id="t0895a22"></a>槃。是名奉施靴履得十種功德。</p><a class="t" id="t0895a23"></a>
<p><a class="t-linehead" id="t-linehead0895a23"></a>「若有眾生奉施香華，得十種功德：一者，處<a class="t" id="t0895a24"></a>世如花；二者，身無臭穢；三者，福香戒香，遍<a class="t" id="t0895a25"></a>諸方所；四者，隨所生處，鼻根不壞；五者，超勝<a class="t" id="t0895a26"></a>世間，為眾歸仰；六者，身常香潔；七者，愛樂<a class="t" id="t0895a27"></a>正法，受持讀誦；八者，具大福報；九者，命終生<a class="t" id="t0895a28"></a>天；十者，速證涅槃。是名奉施香花得十種功<a class="t" id="t0895a29"></a>德。</p><a class="t" id="t0895b01"></a>
<p><a class="t-linehead" id="t-linehead0895b01"></a>「若有眾生奉施燈明，得十種功德：一者，照<a class="t" id="t0895b02"></a>世如燈；二者，隨所生處，肉眼不壞；三者，得<a class="t" id="t0895b03"></a>於天眼；四者，於善惡法，得善智慧；五者，除<a class="t" id="t0895b04"></a>滅大闇；六者，得智慧明；七者，流轉世間，常不<a class="t" id="t0895b05"></a>在於黑闇之處；八者，具大福報；九者，命終生<a class="t" id="t0895b06"></a>天；十者，速證涅槃。是名奉施燈明得十種功<a class="t" id="t0895b07"></a>德。</p><a class="t" id="t0895b08"></a>
<p><a class="t-linehead" id="t-linehead0895b08"></a>「若有眾生恭敬合掌，得十種功德：一者，得<a class="t" id="t0895b09"></a>勝福報；二者，生於上族；三者，得勝妙色；四者，<a class="t" id="t0895b10"></a>得勝妙聲；五者，得勝妙蓋；六者，得勝妙辯；七<a class="t" id="t0895b11"></a>者，得勝妙信；八者，得勝妙戒；九者，得勝妙多<a class="t" id="t0895b12"></a>聞；十者，得勝妙智。是名恭敬合掌得十種功<a class="t" id="t0895b13"></a>德。」</p><a class="t" id="t0895b14"></a>
<p><a class="t-linehead" id="t-linehead0895b14"></a>爾時世尊說此法已，首迦長者於如來所得<a class="t" id="t0895b15"></a>淨信心。<a class="t" id="t0895b16"></a>爾時首迦頭面禮佛，作如是言：「我今請佛往<a class="t" id="t0895b17"></a>舍婆提城，到我父所忉提長者家。願令我<a class="t" id="t0895b18"></a>父及一切眾生長夜安樂！」爾時世尊為利益<a class="t" id="t0895b19"></a>故，默然受請。</p>
<p><a class="t-linehead" id="t-linehead0895b19"></a>爾時首迦聞佛所說，心大歡<a class="t" id="t0895b20"></a>喜，頂禮而退。</p><a class="t" id="t0895b21"></a>
<p class="endsutta"><span class="t-juanname">佛為首迦長者說業報差別經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
