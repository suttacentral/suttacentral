<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t757">
<article>
<div class="mirror hgroup">
<h1 class="mirror-row">
<span class="mirror-left latin">T No. 757</span><span class="mirror-right">佛說身毛喜豎經卷上</span>
</h1>
</div>
　<a class="t" id="t0591c08"></a><a class="t" id="t0591c09"></a><a class="t" id="t0591c10"></a>
<div class="embeddedparallel" data-uid="t757.1" id="1">
<p class="suttainfo latin"><span class="juannum">No. 757</span><br>
<a class="t" id="t0591c11"></a> <span class="t-juanname">佛說身毛喜豎經卷上</span><br>
<a class="t" id="t0591c12"></a><a class="t" id="t0591c13"></a> <span class="t-byline">譯經三藏朝散大夫試鴻臚卿<a class="t" id="t0591c14"></a>光梵大師賜紫沙門臣惟淨等<a class="t" id="t0591c15"></a>奉　詔譯</span></p>
<a class="t" id="t0591c16"></a>
<p><a class="t-linehead" id="t-linehead0591c16"></a>如是我聞：</p>
<p>一時世尊在毘舍離國最勝大城<a class="t" id="t0591c17"></a>最勝林中，與苾芻眾俱。時彼城中有長者子，<a class="t" id="t0591c18"></a>名曰善星，捨離佛法，其來未久，以多種緣，謗<a class="t" id="t0591c19"></a>佛法僧，而作是言：「沙門瞿曇！尚無人中最上<a class="t" id="t0591c20"></a>之法，況聖知見最勝所證，入於論難。彼為聲<a class="t" id="t0591c21"></a>聞，宣說諸法，所求所修，以自辯才及不正智，<a class="t" id="t0591c22"></a>而為所證，其所說法，豈能出要盡苦邊際？」</p>
<a class="t" id="t0591c23"></a>
<p><a class="t-linehead" id="t-linehead0591c23"></a>爾時尊者舍利子，於其食時著衣持鉢，入毘<a class="t" id="t0591c24"></a>舍離大城，次第乞食，聞彼城中善星長者子<a class="t" id="t0591c25"></a>以多種緣謗佛法僧。時尊者舍利子既行乞<a class="t" id="t0591c26"></a>已，還復本處，飯食事訖，收攝衣鉢，洗雙足<a class="t" id="t0591c27"></a>已，往詣佛所，頭面著地，禮世尊足，退坐一<a class="t" id="t0591c28"></a>面，而白佛言：「世尊！我於今日，入毘舍離大城<a class="t" id="t0591c29"></a>乞食，聞彼城中善星長者子，以多種緣謗佛<a class="t" id="t0592a01"></a>法僧，而作是言：『沙門瞿曇！尚無人中最上之<a class="t" id="t0592a02"></a>法，況聖知見最勝所證，入於論難。彼為聲聞，<a class="t" id="t0592a03"></a>宣說諸法，所求所修，以自辯才及不正智，而<a class="t" id="t0592a04"></a>為所證，其所說法，豈能出要盡苦邊際？』世尊！<a class="t" id="t0592a05"></a>彼長者子，捨離佛法，其來未久，斯何等故，發<a class="t" id="t0592a06"></a>如是言？」</p>
<a class="t" id="t0592a07"></a>
<p><a class="t-linehead" id="t-linehead0592a07"></a>爾時佛告尊者舍利子言：「汝今當知，彼善星<a class="t" id="t0592a08"></a>長者子，是大麁惡，覆藏自罪，以覆藏故，謗佛<a class="t" id="t0592a09"></a>法僧，乃發是言。舍利子！如汝所聞，彼長者子<a class="t" id="t0592a10"></a>出非義語而為誹謗，即作是言：『沙門瞿曇！彼<a class="t" id="t0592a11"></a>為聲聞所說諸法，豈能出要盡苦邊際者？』汝<a class="t" id="t0592a12"></a>當善聽，我今為汝略說其事。舍利子！彼長者<a class="t" id="t0592a13"></a>子，於我法中不具信種。所有如來、應供、正等<a class="t" id="t0592a14"></a>正覺、明行足、善逝、世間解、無上士、調御丈夫、天<a class="t" id="t0592a15"></a>人師、佛、世尊，十號具足。彼長者子，於如是事，<a class="t" id="t0592a16"></a>雖知雖見，以不信故乃發是言：『沙門瞿曇！尚<a class="t" id="t0592a17"></a>無人中最上之法，況聖知見最勝所證，入於<a class="t" id="t0592a18"></a>論難。彼為聲聞，宣說諸法，所求所修，以自辯<a class="t" id="t0592a19"></a>才及不正智，而為所證。』由彼心言及彼所見，<a class="t" id="t0592a20"></a>相續謗故，速墮地獄，如墜重擔。又如聲聞苾<a class="t" id="t0592a21"></a>芻，戒定慧學，皆悉具足，少用勤力，智獲果<a class="t" id="t0592a22"></a>證，不以為難；彼墮惡趣，亦復如是！</p>
<a class="t" id="t0592a23"></a>
<p><a class="t-linehead" id="t-linehead0592a23"></a>「又舍利子！彼長者子，於我法中不具信種。所<a class="t" id="t0592a24"></a>有如來、應供、正等正覺，於阿蘭若處棲止坐<a class="t" id="t0592a25"></a>臥，遠離闤闠種種憒閙，人所應用房舍坐臥<a class="t" id="t0592a26"></a>諸緣具等，亦悉棄置。彼長者子，於如是事，雖<a class="t" id="t0592a27"></a>知雖見，以不信故，乃發是言，而為誹謗。由彼<a class="t" id="t0592a28"></a>心言及彼所見，相續謗故，速墮地獄。</p>
<p><a class="t-linehead" id="t-linehead0592a28"></a>「又舍利<a class="t" id="t0592a29"></a>子！彼長者子，於我法中不具信種。所有如來、<a class="t" id="t0592b01"></a>應供、正等正覺，離欲離罪息不善法，有尋有<a class="t" id="t0592b02"></a>伺，離生喜樂，證初禪定。彼長者子，於如是事<a class="t" id="t0592b03"></a>雖知雖見，以不信故，乃發是言，而為誹謗。由<a class="t" id="t0592b04"></a>彼心言及彼所見，相續謗故，速墮地獄。</p>
<a class="t" id="t0592b05"></a>
<p><a class="t-linehead" id="t-linehead0592b05"></a>「又舍利子！彼長者子，於我法中不具信種。所<a class="t" id="t0592b06"></a>有如來、應供、正等正覺，止息尋伺，內外清淨，<a class="t" id="t0592b07"></a>心一境性，無尋無伺，定生喜樂，證二禪定。彼<a class="t" id="t0592b08"></a>長者子，於如是事，雖知雖見，以不信故，乃發<a class="t" id="t0592b09"></a>是言，而為誹謗。由彼心言及彼所見，相續謗<a class="t" id="t0592b10"></a>故，速墮地獄。</p>
<a class="t" id="t0592b11"></a>
<p><a class="t-linehead" id="t-linehead0592b11"></a>「又舍利子！彼長者子，於我法中不具信種。所<a class="t" id="t0592b12"></a>有如來、應供、正等正覺，離於喜貪，如實正知，<a class="t" id="t0592b13"></a>修捨念行，身受妙樂，離於貪想，如聖所觀，捨<a class="t" id="t0592b14"></a>念之行，離喜妙樂，證三禪定。彼長者子，於如<a class="t" id="t0592b15"></a>是事，雖知雖見，以不信故，乃出是言，而為<a class="t" id="t0592b16"></a>誹謗。由彼心言及彼所見，相續謗故，速墮地<a class="t" id="t0592b17"></a>獄。</p>
<a class="t" id="t0592b18"></a>
<p><a class="t-linehead" id="t-linehead0592b18"></a>「又舍利子！彼長者子，於我法中不具信種。所<a class="t" id="t0592b19"></a>有如來、應供、正等正覺，苦樂悉斷，離先所有<a class="t" id="t0592b20"></a>悅意、惱意二種之法，除苦樂想，捨念清淨，證<a class="t" id="t0592b21"></a>四禪定。彼長者子，於如是事，雖知雖見，以不<a class="t" id="t0592b22"></a>信故，乃發是言，而為誹謗。由彼心言及彼所<a class="t" id="t0592b23"></a>見，相續謗故，速墮地獄。</p>
<a class="t" id="t0592b24"></a>
<p><a class="t-linehead" id="t-linehead0592b24"></a>「又舍利子！彼長者子，於我法中不具信種。所<a class="t" id="t0592b25"></a>有如來、應供、正等正覺，過諸色想，離想對礙，<a class="t" id="t0592b26"></a>於種種想，而不作意，緣無邊空，以為行相，<a class="t" id="t0592b27"></a>證空無邊處定。彼長者子，於如是事，雖知雖<a class="t" id="t0592b28"></a>見，以不信故，乃發是言，而為誹謗。由彼心言<a class="t" id="t0592b29"></a>及彼所見，相續謗故，速墮地獄。餘之所證，九<a class="t" id="t0592c01"></a>次第定，亦復如是！</p>
<a class="t" id="t0592c02"></a>
<p><a class="t-linehead" id="t-linehead0592c02"></a>「又舍利子！彼長者子，於我法中不具信種。所<a class="t" id="t0592c03"></a>有如來、應供、正等正覺，於處非處以自智力<a class="t" id="t0592c04"></a>悉如實知。如來成就如是智力，彼長者子，於<a class="t" id="t0592c05"></a>如是事，雖知雖見，以不信故，乃發是言，而為<a class="t" id="t0592c06"></a>誹謗。由彼心言及彼所見，相續謗故，速墮地<a class="t" id="t0592c07"></a>獄。</p>
<a class="t" id="t0592c08"></a>
<p><a class="t-linehead" id="t-linehead0592c08"></a>「又舍利子！彼長者子，於我法中不具信種。所<a class="t" id="t0592c09"></a>有如來、應供、正等正覺，一切所行所至之道，<a class="t" id="t0592c10"></a>悉以正智如實了知。如來成就如是智力，彼<a class="t" id="t0592c11"></a>長者子，於如是事，雖知雖見，以不信故，乃發<a class="t" id="t0592c12"></a>是言，而為誹謗。由彼心言及彼所見，相續謗<a class="t" id="t0592c13"></a>故，速墮地獄。</p>
<a class="t" id="t0592c14"></a>
<p><a class="t-linehead" id="t-linehead0592c14"></a>「又舍利子！彼長者子，於我法中不具信種。所<a class="t" id="t0592c15"></a>有如來、應供、正等正覺，於種種界無數世界，<a class="t" id="t0592c16"></a>悉以正智如實了知。如來成就如是智力，彼<a class="t" id="t0592c17"></a>長者子於如是事，雖知雖見，以不信故，乃發<a class="t" id="t0592c18"></a>是言，而為誹謗。由彼心言及彼所見，相續謗<a class="t" id="t0592c19"></a>故，速墮地獄。</p>
<a class="t" id="t0592c20"></a>
<p><a class="t-linehead" id="t-linehead0592c20"></a>「又舍利子！彼長者子，於我法中不具信種。所<a class="t" id="t0592c21"></a>有如來、應供、正等正覺，於諸有情，所有無數<a class="t" id="t0592c22"></a>種種信解，悉以正智稱量，如實一一了知。如<a class="t" id="t0592c23"></a>來成就如是智力，彼長者子，於如是事，雖知<a class="t" id="t0592c24"></a>雖見，以不信故，乃發是言，而為誹謗。由彼心<a class="t" id="t0592c25"></a>言，及彼所見，相續謗故，速墮地獄。</p>
<a class="t" id="t0592c26"></a>
<p><a class="t-linehead" id="t-linehead0592c26"></a>「又舍利子！彼長者子，於我法中不具信種。所<a class="t" id="t0592c27"></a>有如來、應供、正等正覺，於諸有情，差別諸根，<a class="t" id="t0592c28"></a>悉以正智稱量，如實一一了知。如來成就如<a class="t" id="t0592c29"></a>是智力，彼長者子，於如是事，雖知雖見，以不<a class="t" id="t0593a01"></a>信故，乃發是言，而為誹謗。由彼心言及彼所<a class="t" id="t0593a02"></a>見，相續謗故，速墮地獄。</p>
<a class="t" id="t0593a03"></a>
<p><a class="t-linehead" id="t-linehead0593a03"></a>「又舍利子！彼長者子，於我法中不具信種。所<a class="t" id="t0593a04"></a>有如來、應供、正等正覺，於諸有情，積集諸業，<a class="t" id="t0593a05"></a>及其壽量，悉以正智稱量，如實一一了知。如<a class="t" id="t0593a06"></a>來成就如是智力，彼長者子，於如是事，雖知<a class="t" id="t0593a07"></a>雖見，以不信故，乃發是言，而為誹謗。由彼心<a class="t" id="t0593a08"></a>言及彼所見，相續謗故，速墮地獄。</p>
<a class="t" id="t0593a09"></a>
<p><a class="t-linehead" id="t-linehead0593a09"></a>「又舍利子！彼長者子，於我法中不具信種。所<a class="t" id="t0593a10"></a>有如來、應供、正等正覺，一切禪定，解脫三摩<a class="t" id="t0593a11"></a>地、三摩鉢底，染淨所起，悉以正智，如實了<a class="t" id="t0593a12"></a>知。如來成就如是智力，彼長者子，雖知雖見，<a class="t" id="t0593a13"></a>以不信故，乃發是言，而為誹謗。由彼心言及<a class="t" id="t0593a14"></a>彼所見，相續謗故，速墮地獄。</p>
<a class="t" id="t0593a15"></a>
<p><a class="t-linehead" id="t-linehead0593a15"></a>「又舍利子！彼長者子，於我法中不具信種。所<a class="t" id="t0593a16"></a>有如來、應供、正等正覺，以淨天眼過於人眼，<a class="t" id="t0593a17"></a>能觀世間一切有情生滅好醜，若貴若賤，隨<a class="t" id="t0593a18"></a>業所受。若諸有情，於身口意，造不善業，毀訾<a class="t" id="t0593a19"></a>賢聖，起於邪見，因斯積集邪見業故，身壞命<a class="t" id="t0593a20"></a>終，墮在惡趣，生地獄中；若諸有情，於身口<a class="t" id="t0593a21"></a>意，造眾善業，不毀賢聖，起於正見，因斯積<a class="t" id="t0593a22"></a>集正見業故，身壞命終，生於善趣天界之中。<a class="t" id="t0593a23"></a>即以天眼及以正智，悉見悉知。如來成就如<a class="t" id="t0593a24"></a>是智力，彼長者子，於如是事，雖知雖見，以不<a class="t" id="t0593a25"></a>信故，乃發是言，而為誹謗。由彼心言及彼所<a class="t" id="t0593a26"></a>見，相續謗故，速墮地獄。</p>
<a class="t" id="t0593a27"></a>
<p><a class="t-linehead" id="t-linehead0593a27"></a>「又舍利子！彼長者子，於我法中不具信種。所<a class="t" id="t0593a28"></a>有如來、應供、正等正覺，種種宿住隨念智力，<a class="t" id="t0593a29"></a>所謂能知一生二生、三四五生，若十、二十，乃<a class="t" id="t0593b01"></a>至百生、千生、百千生，無數百千生。於諸生中，<a class="t" id="t0593b02"></a>若成若壞，諸有一切成壞劫事，昔如是姓、如<a class="t" id="t0593b03"></a>是名字、如是種族、如是色相、如是飲食、如是<a class="t" id="t0593b04"></a>壽量、如是苦樂，此滅彼生、彼滅此生。如是等<a class="t" id="t0593b05"></a>事，悉以正智，如實思念，一一了知。如來成就<a class="t" id="t0593b06"></a>如是智力，彼長者子，於如是事，雖知雖見，以<a class="t" id="t0593b07"></a>不信故，乃發是言，而為誹謗。由彼心言及彼<a class="t" id="t0593b08"></a>所見，相續謗故，速墮地獄。</p>
<a class="t" id="t0593b09"></a>
<p><a class="t-linehead" id="t-linehead0593b09"></a>「又舍利子！彼長者子，於我法中不具信種。所<a class="t" id="t0593b10"></a>有如來、應供、正等正覺，諸漏已盡，非漏隨增，<a class="t" id="t0593b11"></a>心善解脫、慧善解脫。於如是法，以自通力，成<a class="t" id="t0593b12"></a>就所證。舍利子！如來圓滿如是十力，彼長者<a class="t" id="t0593b13"></a>子，於如是事，雖知雖見，以不信故，乃發是<a class="t" id="t0593b14"></a>言，而為誹謗。由彼心言及彼所見，相續謗故，<a class="t" id="t0593b15"></a>速墮地獄。</p>
<a class="t" id="t0593b16"></a>
<p><a class="t-linehead" id="t-linehead0593b16"></a>「又舍利子！彼長者子，於我法中不具信種。所<a class="t" id="t0593b17"></a>有如來、應供、正等正覺，成就四無所畏而悉<a class="t" id="t0593b18"></a>能知聖所行處，於大眾中，作師子吼，轉大梵<a class="t" id="t0593b19"></a>輪，餘諸沙門、婆羅門，若魔若梵，悉不能轉。何<a class="t" id="t0593b20"></a>等為四？一者、如來、應供、正等正覺，證一切智，<a class="t" id="t0593b21"></a>此法彼法，無所不知，於大眾中，作如是言：『我<a class="t" id="t0593b22"></a>得安樂無恐無畏，如實了知聖所行處，作師<a class="t" id="t0593b23"></a>子吼，轉大梵輪，餘不能轉，我不見有一切沙<a class="t" id="t0593b24"></a>門、婆羅門、及天人、魔、梵與我等者。』二者、如來、<a class="t" id="t0593b25"></a>應供、正等正覺，諸漏已盡，於大眾中，作如是<a class="t" id="t0593b26"></a>言：『我得安樂無恐無畏，如實了知聖所行處，<a class="t" id="t0593b27"></a>作師子吼，轉大梵輪，餘不能轉，我不見有一<a class="t" id="t0593b28"></a>切沙門、婆羅門及天人、魔、梵與我等者。』三者、<a class="t" id="t0593b29"></a>如來、應供、正等正覺，為隨法行諸聲聞人，宣<a class="t" id="t0593c01"></a>說所修隨法所行，如先廣說，最上所證，於大<a class="t" id="t0593c02"></a>眾中，作如是言：『我說貪欲是障道法，我得安<a class="t" id="t0593c03"></a>樂無恐無畏，如實了知聖所行處，作師子吼，<a class="t" id="t0593c04"></a>轉大梵輪餘不能轉，我不見有一切沙門、婆<a class="t" id="t0593c05"></a>羅門、及天人、魔、梵與我等者。』四者、如來、應供、<a class="t" id="t0593c06"></a>正等正覺，為諸聲聞說正道法，而能出要盡<a class="t" id="t0593c07"></a>苦邊際，於大眾中，作如是說：『我得安樂無恐<a class="t" id="t0593c08"></a>無畏，如實了知聖所行處，作師子吼，轉大梵<a class="t" id="t0593c09"></a>輪，餘不能轉，我不見有一切沙門、婆羅門及<a class="t" id="t0593c10"></a>天、人、魔、梵與我等者。』</p>
<p><a class="t-linehead" id="t-linehead0593c10"></a>「舍利子！如來圓滿如是<a class="t" id="t0593c11"></a>四無所畏，彼長者子，於如是事，雖知雖見，以<a class="t" id="t0593c12"></a>不信故，乃發是言，而為誹謗。由彼心言及彼<a class="t" id="t0593c13"></a>所見，相續謗故，速墮地獄。</p>
<a class="t" id="t0593c14"></a>
<p><a class="t-linehead" id="t-linehead0593c14"></a>「又舍利子！世有八眾。何等為八？一、剎帝利眾，<a class="t" id="t0593c15"></a>二、婆羅門眾，三、長者眾，四、沙門眾，五、四大王<a class="t" id="t0593c16"></a>天眾，六、忉利天眾，七、魔眾，八、梵天眾。</p>
<p><a class="t-linehead" id="t-linehead0593c16"></a>「舍利<a class="t" id="t0593c17"></a>子！我昔曾往無數百千剎帝利會中，隨彼眾<a class="t" id="t0593c18"></a>會何等色相，我亦同彼現其形相；隨彼眾會<a class="t" id="t0593c19"></a>光明分量，我亦同彼具其光相。彼眾或以自<a class="t" id="t0593c20"></a>教說法，我亦先當同其所說，然後我說勝彼<a class="t" id="t0593c21"></a>之法。我雖如是所說，彼眾亦悉不能知解，以<a class="t" id="t0593c22"></a>是緣故，彼眾疑念：『適所說法，為沙門邪？婆<a class="t" id="t0593c23"></a>羅門邪？天、人、魔、梵之所說邪？』我時復為說最<a class="t" id="t0593c24"></a>上法，示教利喜。如其所應示教利喜已，我於<a class="t" id="t0593c25"></a>爾時，隱身不現。我雖如是隱其身相，彼眾亦<a class="t" id="t0593c26"></a>悉不能知覺，復起疑念：『適所隱者，為沙門<a class="t" id="t0593c27"></a>邪？婆羅門邪？或天、人、魔、梵邪？』舍利子！我時現<a class="t" id="t0593c28"></a>自身相，與彼同等，彼眾尚猶不能見我，況復<a class="t" id="t0593c29"></a>超勝我？時所說最上法者，所謂最勝神通知<a class="t" id="t0594a01"></a>見。</p>
<a class="t" id="t0594a02"></a>
<p><a class="t-linehead" id="t-linehead0594a02"></a>「又舍利子！我昔曾往無數百千婆羅門會中，<a class="t" id="t0594a03"></a>隨彼眾會何等色相，我亦同彼現其形相；隨<a class="t" id="t0594a04"></a>彼眾會光明分量，我亦同彼具其光相。彼眾<a class="t" id="t0594a05"></a>或以自教說法，我亦先當同其所說，然後我<a class="t" id="t0594a06"></a>說勝彼之法。我雖如是所說，彼眾亦悉不能<a class="t" id="t0594a07"></a>知解，以是緣故，彼眾疑念：『適所說法，為沙門<a class="t" id="t0594a08"></a>邪？婆羅門邪？天、人、魔、梵之所說邪？』我時復為<a class="t" id="t0594a09"></a>說最上法，示教利喜。如其所應示教利喜已，<a class="t" id="t0594a10"></a>我於爾時，隱身不現。我雖如是隱其身相，彼<a class="t" id="t0594a11"></a>眾亦悉不能知覺，復起疑念：『適所隱者，為沙<a class="t" id="t0594a12"></a>門邪？婆羅門邪？或天、人、魔、梵邪？』舍利子！我時<a class="t" id="t0594a13"></a>現自身相與彼同等，彼眾尚猶不能見我，況<a class="t" id="t0594a14"></a>復超勝我？時所說最上法者，所謂最勝神通<a class="t" id="t0594a15"></a>知見，餘之長者、沙門、四大王天、忉利天及魔<a class="t" id="t0594a16"></a>眾會，亦復如是！</p>
<a class="t" id="t0594a17"></a>
<p><a class="t-linehead" id="t-linehead0594a17"></a>「又舍利子！我昔曾往無數百千梵天會中，隨<a class="t" id="t0594a18"></a>彼眾會何等色相，我亦同彼現其形相；隨彼<a class="t" id="t0594a19"></a>眾會光明分量，我亦同彼具其光相。彼眾或<a class="t" id="t0594a20"></a>以自教說法，我亦先當同其所說，然後我說<a class="t" id="t0594a21"></a>勝彼之法。我雖如是所說，彼眾亦悉不能知<a class="t" id="t0594a22"></a>解，以是緣故，彼眾疑念：『適所說法，為沙門邪？<a class="t" id="t0594a23"></a>婆羅門邪？天、人、魔、梵之所說邪？』我時復為說<a class="t" id="t0594a24"></a>最上法，示教利喜。如其所應示教利喜已，我<a class="t" id="t0594a25"></a>於爾時，隱身不現。我雖如是隱其身相，彼眾<a class="t" id="t0594a26"></a>亦悉不能知覺，復起疑念：『適所隱者，為沙門<a class="t" id="t0594a27"></a>邪？婆羅門邪？或天、人、魔、梵邪？』舍利子！我時現<a class="t" id="t0594a28"></a>自身相與彼同等，彼眾尚猶不能見我，況復<a class="t" id="t0594a29"></a>超勝我？時所說最上法者，所謂最勝神通知<a class="t" id="t0594b01"></a>見。</p>
<p><a class="t-linehead" id="t-linehead0594b01"></a>「舍利子！彼長者子，於如是事，雖知雖見，<a class="t" id="t0594b02"></a>以不信故，乃發是言，而為誹謗。由彼心言及<a class="t" id="t0594b03"></a>彼所見，相續謗故，速墮地獄。</p>
<a class="t" id="t0594b04"></a>
<p><a class="t-linehead" id="t-linehead0594b04"></a>「又舍利子！其有地獄所行之道、所趣業因，乃<a class="t" id="t0594b05"></a>至有情所受報應，我悉如實一一了知；又復<a class="t" id="t0594b06"></a>畜生所行之道、所趣業因，乃至有情所受報<a class="t" id="t0594b07"></a>應，悉如實知；又復餓鬼所行之道、所趣業因，<a class="t" id="t0594b08"></a>乃至有情所受報應，悉如實知；所有阿修羅<a class="t" id="t0594b09"></a>道、人所行道、天所行道所趣業因，乃至彼彼<a class="t" id="t0594b10"></a>有情所受報應，悉如實知。舍利子！至于涅槃<a class="t" id="t0594b11"></a>所行聖道，及涅槃法，乃至有情證涅槃果，悉<a class="t" id="t0594b12"></a>如實知。舍利子！彼長者子，於如是事，雖知雖<a class="t" id="t0594b13"></a>見，以不信故，乃發是言，而為誹謗。由彼心言<a class="t" id="t0594b14"></a>及彼所見，相續謗故，速墮地獄。</p>
<a class="t" id="t0594b15"></a>
<p class="endsutta"><span class="t-juanname">佛說身毛喜豎經卷上</span></p>
<p class="suttainfo"><span class="t-juanname">佛說身毛喜豎經卷中</span><br>
<a class="t" id="t0594b16"></a><a class="t" id="t0594b17"></a><a class="t" id="t0594b18"></a><a class="t" id="t0594b19"></a> <span class="t-byline">譯經三藏朝散大夫試鴻臚卿<a class="t" id="t0594b20"></a>光梵大師賜紫沙門臣惟淨等<a class="t" id="t0594b21"></a>奉　詔譯</span></p>
<a class="t" id="t0594b22"></a>
<p><a class="t-linehead" id="t-linehead0594b22"></a>「復次舍利子！所有地獄之道及地獄因，乃至<a class="t" id="t0594b23"></a>有情所受報應，我悉能知，今復少以譬喻略<a class="t" id="t0594b24"></a>明斯義。舍利子！譬如世間有大火聚，高等人<a class="t" id="t0594b25"></a>量，或踰人量，其火熾盛，後當息滅，煙焰暖<a class="t" id="t0594b26"></a>氣，而悉銷盡。或有一人，於盛夏時炎暑之月，<a class="t" id="t0594b27"></a>物景熾然，酷熱可畏，其人自遠而來，加復疲<a class="t" id="t0594b28"></a>困，飢渴所逼，但隨道徑，詣火滅處，欲求憩<a class="t" id="t0594b29"></a>止。其傍有一明目之人，見彼炎熱極困苦者<a class="t" id="t0594c01"></a>奔馳道徑而求憩止。時明目人，竊作是念：『彼<a class="t" id="t0594c02"></a>大火聚，高等人量，或踰人量，其火方息，非清<a class="t" id="t0594c03"></a>涼地，是人往彼，或坐或臥，轉增熱惱，甚不適<a class="t" id="t0594c04"></a>意，必受極苦。』作是念時，彼人前往，果如所<a class="t" id="t0594c05"></a>念，受極苦惱。舍利子！有一類人，墮地獄者，<a class="t" id="t0594c06"></a>亦復如是！彼人若心若意，我悉能知，由其不<a class="t" id="t0594c07"></a>知正道所行，身壞命終，墮於惡趣，生地獄中，<a class="t" id="t0594c08"></a>甚不適意，受極苦惱，如來以淨天眼過於人<a class="t" id="t0594c09"></a>眼，諦觀斯事。舍利子！是故如來於地獄道及<a class="t" id="t0594c10"></a>地獄因，乃至有情所受報應，而悉能知。</p>
<a class="t" id="t0594c11"></a>
<p><a class="t-linehead" id="t-linehead0594c11"></a>「又舍利子！彼畜生道及畜生因，乃至有情所<a class="t" id="t0594c12"></a>受報應，我悉能知。舍利子！譬如世間有穢惡<a class="t" id="t0594c13"></a>聚，高等人量，或踰人量，穢惡之物，周匝充<a class="t" id="t0594c14"></a>滿。或有一人，於盛夏時炎暑之月，物景熾然，<a class="t" id="t0594c15"></a>酷熱可畏，其人自遠而來，加復疲困，飢渴所<a class="t" id="t0594c16"></a>逼，但隨道徑，詣穢惡處，欲求憩止。其傍有一<a class="t" id="t0594c17"></a>明目之人，見彼炎熱極困苦者，奔馳道徑而<a class="t" id="t0594c18"></a>求憩止。時明目人，竊作是念：『彼穢惡聚，高等<a class="t" id="t0594c19"></a>人量，或踰人量，是人往彼，非清涼地，轉增熱<a class="t" id="t0594c20"></a>惱，甚不光澤，不可愛樂，必受極苦。』作是念<a class="t" id="t0594c21"></a>時，其人前往，或坐或臥，果如所念，甚不光<a class="t" id="t0594c22"></a>澤，不可愛樂。舍利子！有一類人，墮畜生者，亦<a class="t" id="t0594c23"></a>復如是！彼人若心若意，我悉能知，由其不<a class="t" id="t0594c24"></a>知正道所行，身壞命終，墮於惡趣，生畜生中，<a class="t" id="t0594c25"></a>甚不光澤，不可愛樂，復不適意，受極苦惱，如<a class="t" id="t0594c26"></a>來以淨天眼過於人眼，諦觀斯事。舍利子！是<a class="t" id="t0594c27"></a>故如來於畜生道及畜生因，乃至有情所受<a class="t" id="t0594c28"></a>報應，而悉能知。</p>
<a class="t" id="t0594c29"></a>
<p><a class="t-linehead" id="t-linehead0594c29"></a>「又舍利子！彼餓鬼道及餓鬼因，乃至有情所<a class="t" id="t0595a01"></a>受報應，我悉能知。舍利子！譬如有樹，高等人<a class="t" id="t0595a02"></a>量，或踰人量，枯朽乾悴，枝葉凋墜。時有一<a class="t" id="t0595a03"></a>人，於盛夏時炎暑之月，物景熾然，酷熱可畏，<a class="t" id="t0595a04"></a>其人自遠而來，加復疲困，飢渴所逼，但隨道<a class="t" id="t0595a05"></a>徑詣枯樹下欲求憩止。其傍有一明目之人，<a class="t" id="t0595a06"></a>見彼人往枯樹之下而求憩止，竊作是念：『此<a class="t" id="t0595a07"></a>人往彼，非清涼地，轉受其苦。』作是念時，其人<a class="t" id="t0595a08"></a>前往，或坐或臥，果如所念，轉受其苦。舍利<a class="t" id="t0595a09"></a>子！有一類人，墮餓鬼者，亦復如是！彼人若心<a class="t" id="t0595a10"></a>若意，我悉能知，由其不知正道所行，身壞命<a class="t" id="t0595a11"></a>終，墮於惡趣，生餓鬼中，轉受其苦，如來以淨<a class="t" id="t0595a12"></a>天眼過於人眼，諦觀斯事。舍利子！是故如來<a class="t" id="t0595a13"></a>於餓鬼道及餓鬼因，乃至有情所受報應，而<a class="t" id="t0595a14"></a>悉能知。</p>
<a class="t" id="t0595a15"></a>
<p><a class="t-linehead" id="t-linehead0595a15"></a>「又舍利子！彼阿修羅道阿修羅因，乃至有情<a class="t" id="t0595a16"></a>所受報應，我悉能知。舍利子！譬如有樹蟻聚<a class="t" id="t0595a17"></a>其下，高等人量，或踰人量。或有一人，於盛夏<a class="t" id="t0595a18"></a>時炎暑之月，物景熾然，酷熱可畏，其人自遠<a class="t" id="t0595a19"></a>而來，加復疲困，飢渴所逼，但隨道徑，詣彼樹<a class="t" id="t0595a20"></a>下，欲求憩止。其傍有一明目之人，見彼人往<a class="t" id="t0595a21"></a>蟻樹之下而求憩止，竊作是念：『此人往彼，非<a class="t" id="t0595a22"></a>安隱地，轉受其苦。』作是念時，其人前往，或坐<a class="t" id="t0595a23"></a>或臥，果如所念，轉受其苦。舍利子！有一類<a class="t" id="t0595a24"></a>人，墮阿修羅趣者，亦復如是！彼人若心若意，<a class="t" id="t0595a25"></a>我悉能知，由其不知正道所行，身壞命終，墮<a class="t" id="t0595a26"></a>於惡趣阿修羅中，轉受其苦，如來以淨天眼<a class="t" id="t0595a27"></a>過於人眼，諦觀斯事。舍利子！是故如來於阿<a class="t" id="t0595a28"></a>修羅道及阿修羅因，乃至有情所受報應，而<a class="t" id="t0595a29"></a>悉能知。</p>
<a class="t" id="t0595b01"></a>
<p><a class="t-linehead" id="t-linehead0595b01"></a>「又舍利子！所有人道及人趣因，乃至有情所<a class="t" id="t0595b02"></a>受報應，我悉能知。舍利子！譬如有樹，高等人<a class="t" id="t0595b03"></a>量，或踰人量，盤根莖幹，而悉廣大，然其枝<a class="t" id="t0595b04"></a>葉，而不相等，或處踈隙、或處欝密，敷蔭于<a class="t" id="t0595b05"></a>下，亦悉差別。或有一人，於盛夏時，炎暑之月<a class="t" id="t0595b06"></a>物景熾然，酷熱可畏。其人自遠而來，加復疲<a class="t" id="t0595b07"></a>困，飢渴所逼，但隨道徑，詣彼樹下，欲求憩<a class="t" id="t0595b08"></a>止。其傍有一明目之人，見彼人往大樹之下<a class="t" id="t0595b09"></a>而求憩止，竊作是念：『此人往彼大樹之下，或<a class="t" id="t0595b10"></a>坐或臥，亦苦亦樂，間雜所受。』作是念時，其人<a class="t" id="t0595b11"></a>前往，或坐或臥，果如所念，苦樂雜受。舍利<a class="t" id="t0595b12"></a>子！一類有情，生人趣者，亦復如是！彼人若心<a class="t" id="t0595b13"></a>若意，我悉能知，由其不知聖所行道，身壞命<a class="t" id="t0595b14"></a>終，生人趣中，苦樂雜受，如來以淨天眼過於<a class="t" id="t0595b15"></a>人眼，諦觀斯事。舍利子！是故如來於彼人<a class="t" id="t0595b16"></a>道及人趣因，乃至有情所受報應，而悉能知。</p>
<a class="t" id="t0595b17"></a>
<p><a class="t-linehead" id="t-linehead0595b17"></a>「又舍利子！所有天道及天趣因，乃至有情所<a class="t" id="t0595b18"></a>受報應，我悉能知。</p>
<p><a class="t-linehead" id="t-linehead0595b18"></a>「舍利子！譬如有一高廣樓<a class="t" id="t0595b19"></a>閣，周匝污墁，重複堅密，中無空隙，戶扉窓<a class="t" id="t0595b20"></a>牖，而悉扃閉，使彼風日不能侵映。於其中間，<a class="t" id="t0595b21"></a>敷設于座，以赤繒帛，而為茵縟，次第增累，厚<a class="t" id="t0595b22"></a>十六重，又於其上，覆以白繒。或有一人，於盛<a class="t" id="t0595b23"></a>夏時炎暑之月，物景熾然，酷熱可畏，其人自<a class="t" id="t0595b24"></a>遠而來，加復疲困，飢渴所逼，隨路而進，欲登<a class="t" id="t0595b25"></a>其上，以求憩止。其傍有一明目之人，見彼人<a class="t" id="t0595b26"></a>來欲登其上而求憩止，竊作是念：『此人若或<a class="t" id="t0595b27"></a>登其樓閣，窓戶蔭閉，茵縟重厚，甚可愛樂，而<a class="t" id="t0595b28"></a>復適意，必受其樂。』作是念時，其人前往，登于<a class="t" id="t0595b29"></a>重閣，或坐或臥，果如所念，受於快樂。舍利<a class="t" id="t0595c01"></a>子！有一類人，生天界者亦復如是！彼人若心<a class="t" id="t0595c02"></a>若意，我悉能知，由其不知聖所行道，身壞命<a class="t" id="t0595c03"></a>終，生於善趣天界之中，適悅快樂，如來以淨<a class="t" id="t0595c04"></a>天眼過於人眼，諦觀斯事。舍利子！是故如來！<a class="t" id="t0595c05"></a>於彼天道及天趣因，乃至有情所受報應，而<a class="t" id="t0595c06"></a>悉能知。</p>
<a class="t" id="t0595c07"></a>
<p><a class="t-linehead" id="t-linehead0595c07"></a>「又舍利子！所有涅槃聖道及涅槃因，有情所<a class="t" id="t0595c08"></a>證涅槃果法，我悉能知。舍利子！譬如世間城<a class="t" id="t0595c09"></a>邑不遠，有天池沼，方面四等，其水清淨，澄湛<a class="t" id="t0595c10"></a>可愛，周匝皆是菴摩羅樹、贍部之樹、頗拏娑<a class="t" id="t0595c11"></a>樹、婆咩羅樹、俱嚩播泥嚩多樹、龍鬚樹等，遍<a class="t" id="t0595c12"></a>覆四面，觸其水者，身支勝益。或有一人，於盛<a class="t" id="t0595c13"></a>夏時炎暑之月，物景熾然，酷熱可畏，其人自<a class="t" id="t0595c14"></a>遠而來，加復疲困，飢渴所逼，恒隨道路，詣彼<a class="t" id="t0595c15"></a>池沼，欲飲其水，沐浴其身，滌除炎熱疲困之<a class="t" id="t0595c16"></a>苦。其傍有一明目之人，見彼人來詣池沼處，<a class="t" id="t0595c17"></a>竊作是念：『此人遠來，疲困所苦，若詣彼池，飲<a class="t" id="t0595c18"></a>其水已，沐浴其身，息除炎熱疲困之苦，後當<a class="t" id="t0595c19"></a>隨意詣樹影間，或坐或臥，隨其所欲，得安隱<a class="t" id="t0595c20"></a>樂。』作是念時，彼人前往，果如所念。舍利子！<a class="t" id="t0595c21"></a>有一類人證涅槃者，亦復如是！彼人若心若<a class="t" id="t0595c22"></a>意，我悉能知，由其履踐聖所行道，修涅槃因<a class="t" id="t0595c23"></a>得涅槃果，諸漏已盡，非漏隨增，心善解脫，慧<a class="t" id="t0595c24"></a>善解脫，以自神力，證如是法。如來諦觀斯事，<a class="t" id="t0595c25"></a>見彼有情，漏盡解脫，證法得樂：我生已盡，梵<a class="t" id="t0595c26"></a>行已立，所作已辦，不受後有。舍利子！是故如<a class="t" id="t0595c27"></a>來！於涅槃道及涅槃法，乃至有情證涅槃果，<a class="t" id="t0595c28"></a>而悉能知。</p>
<p><a class="t-linehead" id="t-linehead0595c28"></a>「舍利子！彼長者子，於如是事，雖知<a class="t" id="t0595c29"></a>雖見，以不信故，乃發是言：『沙門瞿曇！尚無人<a class="t" id="t0596a01"></a>中最上之法，況聖知見最勝所證，入於論難，<a class="t" id="t0596a02"></a>彼為聲聞，宣說諸法，所求所修，以自辯才及<a class="t" id="t0596a03"></a>不正智，而為所證，其所說法，豈能出要，盡苦<a class="t" id="t0596a04"></a>邊際？』舍利子！由彼心言及彼所見相續謗故，<a class="t" id="t0596a05"></a>速墮地獄，如墜重擔。又如聲聞苾芻，戒定<a class="t" id="t0596a06"></a>慧學皆悉具足，少用勤力，智獲果證，不以為<a class="t" id="t0596a07"></a>難，彼墮惡趣，亦復如是！</p>
<a class="t" id="t0596a08"></a>
<p><a class="t-linehead" id="t-linehead0596a08"></a>「復次舍利子！世有一類婆羅門者，作事火法，<a class="t" id="t0596a09"></a>計為清淨，彼相謂言：『某甲某甲人，作事火法，<a class="t" id="t0596a10"></a>而得清淨。』舍利子！彼事火法，極不清淨，非我<a class="t" id="t0596a11"></a>往昔曾不修習，雖歷所修，終無勝利，以無始<a class="t" id="t0596a12"></a>來，久遠世中，不出生死。而剎帝利、婆羅門及<a class="t" id="t0596a13"></a>長者等，大族之中，隨見所行，求之少分人中<a class="t" id="t0596a14"></a>上法尚不能得，況聖知見最勝所證。何以故？<a class="t" id="t0596a15"></a>彼所計者，於其聖慧，不能了知，復不覺悟。由<a class="t" id="t0596a16"></a>於聖慧不覺了故，何能出要盡苦邊際？舍利<a class="t" id="t0596a17"></a>子！若於聖慧，如實覺了，即能閉三有門，盡生<a class="t" id="t0596a18"></a>死道，後不復生。</p>
<a class="t" id="t0596a19"></a>
<p><a class="t-linehead" id="t-linehead0596a19"></a>「又舍利子！世有一類婆羅門者，以作福施會，<a class="t" id="t0596a20"></a>計為清淨，彼相謂言：『某甲某甲人，作福施會，<a class="t" id="t0596a21"></a>而得清淨。』舍利子！彼福施會，極不清淨，非我<a class="t" id="t0596a22"></a>往昔曾不修習，雖歷所修，終無勝利，以無始<a class="t" id="t0596a23"></a>來久遠世中不出生死。而剎帝利、婆羅門長<a class="t" id="t0596a24"></a>者大族，隨見所行，多種作法，所謂：殺馬祀天、<a class="t" id="t0596a25"></a>殺人祀天、殺象祀天、殺羊祀天，設法受食作<a class="t" id="t0596a26"></a>無遮會。以眾色蓮華作清淨事；以白蓮華作<a class="t" id="t0596a27"></a>清淨事；以物投火作祀天法、作帝釋天法、作<a class="t" id="t0596a28"></a>月天法，及出金寶作施會等。如是所修，求之<a class="t" id="t0596a29"></a>少分人中上法尚不能得，況聖知見最勝所<a class="t" id="t0596b01"></a>證。何以故？彼於聖慧，不能了知，復不覺悟。<a class="t" id="t0596b02"></a>由於聖慧，不覺了故，何能出要，盡苦邊際？舍<a class="t" id="t0596b03"></a>利子！若於聖慧，如實覺了，即能閉三有門，盡<a class="t" id="t0596b04"></a>生死道，後不復生。</p>
<a class="t" id="t0596b05"></a>
<p><a class="t-linehead" id="t-linehead0596b05"></a>「又舍利子！世有一類婆羅門者，以自教中所<a class="t" id="t0596b06"></a>有呪法，計為清淨，彼相謂言：『某甲某甲人，以<a class="t" id="t0596b07"></a>其呪法，而得清淨。』舍利子！彼呪法者，極不清<a class="t" id="t0596b08"></a>淨，非我往昔曾不修習，雖歷所修，終無勝利，<a class="t" id="t0596b09"></a>以無始來久遠世中不出生死。而剎帝利、婆<a class="t" id="t0596b10"></a>羅門長者大族隨見所行，求之少分，人中上<a class="t" id="t0596b11"></a>法，尚不能得，況聖知見最勝所證。何以故？<a class="t" id="t0596b12"></a>彼於聖慧，不能了知，復不覺悟。由於聖慧，不<a class="t" id="t0596b13"></a>覺了故，何能出要，盡苦邊際？舍利子！若於<a class="t" id="t0596b14"></a>聖慧，如實覺了，即能閉三有門，盡生死道，後<a class="t" id="t0596b15"></a>不復生。</p>
<a class="t" id="t0596b16"></a>
<p><a class="t-linehead" id="t-linehead0596b16"></a>「又舍利子！世有一類婆羅門者，在輪迴中，受<a class="t" id="t0596b17"></a>生死身，計為清淨，彼相謂言：『某甲某甲人，在<a class="t" id="t0596b18"></a>輪迴中，受生死身，而得清淨。』舍利子！輪迴生<a class="t" id="t0596b19"></a>死，極不清淨，非我往昔不歷生死，以無始來<a class="t" id="t0596b20"></a>久遠世中，不能出離，除五淨居天。舍利子！淨<a class="t" id="t0596b21"></a>居天中一生彼已，不復還來人間受生，即於<a class="t" id="t0596b22"></a>彼天趣證涅槃。舍利子！未出生死者，求之少<a class="t" id="t0596b23"></a>分人中上法尚不能得，況聖知見最勝所<a class="t" id="t0596b24"></a>證。何以故？彼所計者，於其聖慧，不能了知，<a class="t" id="t0596b25"></a>復不覺悟。由於聖慧，不覺了故，何能出要，盡<a class="t" id="t0596b26"></a>苦邊際？舍利子！若於聖慧，如實覺了，即能閉<a class="t" id="t0596b27"></a>三有門，盡生死道後不復生。</p>
<a class="t" id="t0596b28"></a>
<p><a class="t-linehead" id="t-linehead0596b28"></a>「又舍利子！世有一類婆羅門者，以六趣處，計<a class="t" id="t0596b29"></a>為清淨，彼相謂言：『某甲某甲人，往六趣處，而<a class="t" id="t0596c01"></a>得清淨。』舍利子！而彼六趣極不清淨，非我往<a class="t" id="t0596c02"></a>昔曾所不歷，以無始來久遠世中，六趣輪轉，<a class="t" id="t0596c03"></a>除五淨居天。舍利子！淨居天中一生彼已，不<a class="t" id="t0596c04"></a>復還來人間受生，即於彼天，趣證涅槃。舍利<a class="t" id="t0596c05"></a>子！未離諸趣者，求之少分人中上法尚不能<a class="t" id="t0596c06"></a>得，況聖知見，最勝所證。何以故？彼所計者，<a class="t" id="t0596c07"></a>於其聖慧，不能了知，復不覺悟。由於聖慧，不<a class="t" id="t0596c08"></a>覺了故，何能出要，盡苦邊際？舍利子！若於聖<a class="t" id="t0596c09"></a>慧，如實覺了，即能閉三有門盡生死道，後不<a class="t" id="t0596c10"></a>復生。</p>
<a class="t" id="t0596c11"></a>
<p><a class="t-linehead" id="t-linehead0596c11"></a>「又舍利子！世有一類婆羅門者，以所生處，計<a class="t" id="t0596c12"></a>為清淨，彼相謂言：『某甲某甲人，生於某處，而<a class="t" id="t0596c13"></a>得清淨。』舍利子！彼所生處，極不清淨，非我往<a class="t" id="t0596c14"></a>昔不歷所生，以無始來久遠世中，不出生死，<a class="t" id="t0596c15"></a>除五淨居天。舍利子！淨居天中一生彼已，不<a class="t" id="t0596c16"></a>復還來人間受生，即於彼天趣證涅槃。舍利<a class="t" id="t0596c17"></a>子！未離所生者，求之少分人中上法尚不能<a class="t" id="t0596c18"></a>得，況聖知見最勝所證。何以故？彼所計者，<a class="t" id="t0596c19"></a>於其聖慧，不能了知，復不覺悟。由於聖慧，不<a class="t" id="t0596c20"></a>覺了故，何能出要，盡苦邊際？舍利子！若於聖<a class="t" id="t0596c21"></a>慧，如實覺了，即能閉三有門盡生死道，後不<a class="t" id="t0596c22"></a>復生。</p>
<a class="t" id="t0596c23"></a>
<p><a class="t-linehead" id="t-linehead0596c23"></a>「又舍利子！世有一類婆羅門者，以自種子，計<a class="t" id="t0596c24"></a>為清淨，彼相謂言：『某甲某甲人，依自種子，而<a class="t" id="t0596c25"></a>得清淨。』舍利子！彼之種子極不清淨，非我往<a class="t" id="t0596c26"></a>昔不依種生，以無始來久遠世中不出生死，<a class="t" id="t0596c27"></a>除五淨居天。舍利子！淨居天中一生彼已，不<a class="t" id="t0596c28"></a>復還來人間受生，即於彼天趣證涅槃。舍利<a class="t" id="t0596c29"></a>子！未出生死者，求之少分人中上法尚不能<a class="t" id="t0597a01"></a>得，況聖知見最勝所證。何以故？彼所計者，於<a class="t" id="t0597a02"></a>其聖慧，不能了知，復不覺悟。由於聖慧，不覺<a class="t" id="t0597a03"></a>了故，何能出要，盡苦邊際？舍利子！若於聖慧<a class="t" id="t0597a04"></a>如實覺了，即能閉三有門盡生死道，後不復<a class="t" id="t0597a05"></a>生。</p>
<a class="t" id="t0597a06"></a>
<p><a class="t-linehead" id="t-linehead0597a06"></a>「又舍利子！世有一類婆羅門者，作如是言：『若<a class="t" id="t0597a07"></a>修四種之法，得具足者，是為梵行清淨。』舍利<a class="t" id="t0597a08"></a>子！彼修四法，以為梵行，得清淨者，我悉能知；<a class="t" id="t0597a09"></a>我於是中，皆得最上。何等為四？一者、彼能修<a class="t" id="t0597a10"></a>行，我亦同彼最上修行。二者、彼能厭離，我亦<a class="t" id="t0597a11"></a>同彼最上厭離。三者、彼能苦切逼身，我亦同<a class="t" id="t0597a12"></a>彼最上苦切逼身。四者、彼能寂靜，我亦同彼<a class="t" id="t0597a13"></a>最上寂靜。</p>
<p><a class="t-linehead" id="t-linehead0597a13"></a>「舍利子！云何同彼最上修行？謂彼<a class="t" id="t0597a14"></a>外道，或常舉手，我亦同之；或不坐床席；或常<a class="t" id="t0597a15"></a>蹲踞；或食穢氣麁糲飲食；或不定止一處隨<a class="t" id="t0597a16"></a>意旋轉；或剃髮留髭；或臥棘刺之上；或臥版<a class="t" id="t0597a17"></a>木之上；或空舍中住；或定住一處；或一日三<a class="t" id="t0597a18"></a>浴，乃至種種苦逼其身，我亦一一隨彼所行。<a class="t" id="t0597a19"></a>是為同彼最上修行。</p>
<p><a class="t-linehead" id="t-linehead0597a19"></a>「云何同彼最上厭離？舍<a class="t" id="t0597a20"></a>利子！謂彼外道，或離服裸形舉手受食，我亦<a class="t" id="t0597a21"></a>隨行；或不受醜面人食；不受顰蹙面人之食；<a class="t" id="t0597a22"></a>不食兩臼中間之食；不食兩杵中間之食；不<a class="t" id="t0597a23"></a>食兩杖中間之食；不食兩壁中間之食；不受<a class="t" id="t0597a24"></a>懷妊人食；不受執炮者食；不與二人同一器<a class="t" id="t0597a25"></a>食。若處或有乞匂之人在於門首，即不食之；<a class="t" id="t0597a26"></a>若處或有犬在門首，亦不食之；若處或有蠅<a class="t" id="t0597a27"></a>蟲旋復，亦不食之。不受無言人食；不受多言<a class="t" id="t0597a28"></a>人食；若人言去不受彼食；若人言來不受彼<a class="t" id="t0597a29"></a>食；若因諍訟所成之食，而亦不受。或唯受其<a class="t" id="t0597b01"></a>一家之食；或復二三至七家食；或一飡一咽、<a class="t" id="t0597b02"></a>或復二三至七飡咽；或一日一食；或復二<a class="t" id="t0597b03"></a>三；或復七日；或復半月至于一月乃一食之。<a class="t" id="t0597b04"></a>於所食中不食於<span class="gaiji">麨<!--gaiji,,1[麩-夫＋少],2&#x9EA8;,3--></span>，亦不食飯；不食小豆；不<a class="t" id="t0597b05"></a>飲華果所造之酒；不飲米所造酒；不食於肉；<a class="t" id="t0597b06"></a>不食乳酪及以酥油，亦不食蜜及蜜所造之<a class="t" id="t0597b07"></a>果或不飲漿；不食多種<span class="gaiji">爆<!--gaiji,爆,1[火＊（十／甲／寸）],2,3--></span>炙之食，唯飲洗稻<a class="t" id="t0597b08"></a>之水，以為資養。或食穢稻；或食茅草或食棘<a class="t" id="t0597b09"></a>樹之果；或食生米；或食牛糞；或食樹根枝葉<a class="t" id="t0597b10"></a>果實；或復專詣曠野之中，採彼多種根莖枝<a class="t" id="t0597b11"></a>葉種子等食。舍利子！彼如是行，我亦隨行。是<a class="t" id="t0597b12"></a>為我修最上厭離。</p>
<a class="t" id="t0597b13"></a>
<p class="endsutta"><span class="t-juanname">佛說身毛喜豎經卷中</span></p>
<p class="suttainfo"><span class="t-juanname">佛說身毛喜豎經卷下</span><br>
<a class="t" id="t0597b14"></a><a class="t" id="t0597b15"></a><a class="t" id="t0597b16"></a><a class="t" id="t0597b17"></a><a class="t" id="t0597b18"></a> <span class="t-byline">譯經三藏朝散大夫試鴻臚卿<a class="t" id="t0597b19"></a>光梵大師賜紫沙門臣惟淨等<a class="t" id="t0597b20"></a>奉　詔譯</span></p>
<a class="t" id="t0597b21"></a>
<p><a class="t-linehead" id="t-linehead0597b21"></a>「復次舍利子！云何同彼最上苦切逼身？謂我<a class="t" id="t0597b22"></a>身支塵土坌污，初則微少漸增後積。譬如鼎<a class="t" id="t0597b23"></a>訥迦樹枝葉，塵坌從微漸增，後積成大；我之<a class="t" id="t0597b24"></a>身分亦復如是！舍利子！我雖塵垢坌污增積，<a class="t" id="t0597b25"></a>然於晝夜未甞念言：『嗚呼何故！今我此身塵<a class="t" id="t0597b26"></a>垢所合，誰當為我之所拂除？』舍利子！此即是<a class="t" id="t0597b27"></a>為同彼最上苦切逼身。</p>
<a class="t" id="t0597b28"></a>
<p><a class="t-linehead" id="t-linehead0597b28"></a>「又舍利子！云何同彼最上寂靜？謂於曠野寂<a class="t" id="t0597b29"></a>靜之處，坐臥居止，遠離喧繁一切憒閙，棄置<a class="t" id="t0597c01"></a>所應受用之具，獨處閑寂隨所應住。舍利子！<a class="t" id="t0597c02"></a>我時如是同其所行，或牧牛人；或畜養人；或<a class="t" id="t0597c03"></a>採薪人；或治園人；或行路人。是等見已，我即<a class="t" id="t0597c04"></a>奔馳極深隱處，勿復令見。譬如野鹿，或見如<a class="t" id="t0597c05"></a>上牧放等人，奔深隱處，而遠避之，怖彼所見。<a class="t" id="t0597c06"></a>我居曠野，遠離憒閙亦復如是！此即是為同<a class="t" id="t0597c07"></a>彼所行最上寂靜。</p>
<p><a class="t-linehead" id="t-linehead0597c07"></a>「舍利子！雖如是行，求之少<a class="t" id="t0597c08"></a>分人中上法尚不能得，況聖知見最勝所<a class="t" id="t0597c09"></a>證。何以故？彼於聖慧，不能了知，復不覺悟。<a class="t" id="t0597c10"></a>由於聖慧，不覺了故，何能出要，盡苦邊際？舍<a class="t" id="t0597c11"></a>利子！若於聖慧，如實覺了，即能閉三有門，盡<a class="t" id="t0597c12"></a>生死道，後不復生。</p>
<a class="t" id="t0597c13"></a>
<p><a class="t-linehead" id="t-linehead0597c13"></a>「又舍利子！世有一類婆羅門者，作如是言：『我<a class="t" id="t0597c14"></a>於冬分月初八夜，遇雪飛時，於其曠野孤逈<a class="t" id="t0597c15"></a>之所，或近河側，裸露其身，於深雪中，一向而<a class="t" id="t0597c16"></a>臥，過于夜分。如是所行，計為清淨。』舍利子！<a class="t" id="t0597c17"></a>我知是事，亦同彼行，乃於冬分月初八夜，遇<a class="t" id="t0597c18"></a>雪飛時，於其曠野孤逈之所，或近河側，裸露<a class="t" id="t0597c19"></a>其身，於深雪中，一向而臥，過于夜分。舍利<a class="t" id="t0597c20"></a>子！雖如是行，求之少分人中上法尚不能得，<a class="t" id="t0597c21"></a>況聖知見最勝所證。何以故？彼於聖慧，不能<a class="t" id="t0597c22"></a>了知，復不覺悟。由於聖慧，不覺了故，何能出<a class="t" id="t0597c23"></a>要，盡苦邊際？舍利子！若於聖慧，如實覺了，<a class="t" id="t0597c24"></a>即能閉三有門，盡生死道，後不復生。</p>
<a class="t" id="t0597c25"></a>
<p><a class="t-linehead" id="t-linehead0597c25"></a>「又舍利子！世有一類婆羅門者，作如是言：『我<a class="t" id="t0597c26"></a>於冬分月初八夜，遇雪飛時，詣于深水，量過<a class="t" id="t0597c27"></a>項處，住是水中，經於夜分。如是所行，計為清<a class="t" id="t0597c28"></a>淨。』舍利子！我知是事，亦同彼行，乃於冬分月<a class="t" id="t0597c29"></a>初八夜，遇雪飛時，詣于深水，量過項處，住是<a class="t" id="t0598a01"></a>水中，經於夜分。舍利子！雖如是行，求之少<a class="t" id="t0598a02"></a>分人中上法尚不能得，況聖知見最勝所<a class="t" id="t0598a03"></a>證？廣說乃至，盡生死道，後不復生。</p></div>
<div class="embeddedparallel" data-uid="t757.2" id="2">
<a class="t" id="t0598a04"></a>
<p><a class="t-linehead" id="t-linehead0598a04"></a>「又舍利子！世有一類婆羅門者，作如是言：『我<a class="t" id="t0598a05"></a>當盛夏炎暑之月，酷熱可畏，日正中時，住於<a class="t" id="t0598a06"></a>沙中，其沙深積，量過于膝。我於爾時，裸露其<a class="t" id="t0598a07"></a>身，翹立一足，日光所照，隨日而轉。如是所<a class="t" id="t0598a08"></a>行，計為清淨。』舍利子！我知是事，亦同彼行，<a class="t" id="t0598a09"></a>乃於盛夏炎暑之月，酷熱可畏，日正中時，過<a class="t" id="t0598a10"></a>于膝量，深沙之中，裸露其身，翹立一足，為日<a class="t" id="t0598a11"></a>所照，隨日而轉。舍利子！是時若男若女，一切<a class="t" id="t0598a12"></a>人眾，知是事已，咸悉奔詣接踵駢隘，以求瞻<a class="t" id="t0598a13"></a>覩，眾所評議，我心自調，得其所樂，不念熱<a class="t" id="t0598a14"></a>惱，不起懈意。舍利子！雖如是行，求之少分人<a class="t" id="t0598a15"></a>中上法尚不能得，況聖知見最勝所證？廣說<a class="t" id="t0598a16"></a>乃至，盡生死道，後不復生。</p>
<a class="t" id="t0598a17"></a>
<p><a class="t-linehead" id="t-linehead0598a17"></a>「又舍利子！世有一類婆羅門者，作如是言：『我<a class="t" id="t0598a18"></a>以艱苦而求，難所得食，計為清淨。』舍利子！我<a class="t" id="t0598a19"></a>知是時，亦同彼行。何等是為難所求食？謂我<a class="t" id="t0598a20"></a>專詣曠野之中群牛聚處，於彼求乞犢子之<a class="t" id="t0598a21"></a>乳，隨其所得而用食之，此即是為難所求食。<a class="t" id="t0598a22"></a>舍利子！雖如是行，求之少分人中上法尚不<a class="t" id="t0598a23"></a>能得，況聖知見最勝所證？廣說乃至，盡生死<a class="t" id="t0598a24"></a>道，後不復生。</p>
<a class="t" id="t0598a25"></a>
<p><a class="t-linehead" id="t-linehead0598a25"></a>「又舍利子！世有一類婆羅門者，但食其麥，計<a class="t" id="t0598a26"></a>為清淨，作如是言：『若但食麥，如是修行，而得<a class="t" id="t0598a27"></a>清淨。』彼取麥已，或碎其末；或<span class="gaiji">［泳－永＋陶］<!--gaiji,,1[泳-永＋陶],2,3--></span>其水；或以<a class="t" id="t0598a28"></a>多種治事而食，為其資養。舍利子！我知是事，<a class="t" id="t0598a29"></a>亦同彼行。何等是我取麥為食？舍利子！我唯<a class="t" id="t0598b01"></a>取其一粒而食，無復加二。後於異時，由食麥<a class="t" id="t0598b02"></a>故，身支肥重，或復滋澤，亦我不起是念，復<a class="t" id="t0598b03"></a>過其量，取麥食之，亦唯一粒，無復加二。舍利<a class="t" id="t0598b04"></a>子！我以一麥食故，而極羸瘦，身分上下，如迦<a class="t" id="t0598b05"></a>羅迦鳥及阿娑多鳥。又復足腨枯細，人所惡<a class="t" id="t0598b06"></a>觀，如駝、如羊其足無異；又於項背，露現<a class="t" id="t0598b07"></a>其骨，或窊、或凸猶如累石，高下不等；又如露<a class="t" id="t0598b08"></a>地空閑草舍，兩面透徹，椓木踈離，中復開敞，<a class="t" id="t0598b09"></a>互可窺視。我之兩脇，骨節踈露，中復開敞，亦<a class="t" id="t0598b10"></a>可互見。又如暑月，日光炎熾所<span class="corr" title="[[暻-京＋恭]&gt;曝]">曝</span>之水，至夕<a class="t" id="t0598b11"></a>有人，於其水中，覆觀星宿，極深極遠，微微映<a class="t" id="t0598b12"></a>現。我之兩目，瘦極深遠，似有所見，亦復如<a class="t" id="t0598b13"></a>是！又如苦瓠，青未成熟，人所斷取，而彼枝<a class="t" id="t0598b14"></a>葉，尋即萎悴，漸次枯弱，後乃乾合。我之身<a class="t" id="t0598b15"></a>分，自頭至足，亦復如是！初即憔悴，漸次羸<a class="t" id="t0598b16"></a>弱，後極消瘦，肌骨相合。舍利子！我初身體，<a class="t" id="t0598b17"></a>強自攝持，攀附荊棘，而為倚仗，力所不任，欲<a class="t" id="t0598b18"></a>起還坐，支節解散，頭頸低垂，劣不能語，其猶<a class="t" id="t0598b19"></a>瘂羊。我雖如是，而乃堅固，內攝其心，外策其<a class="t" id="t0598b20"></a>體，善自調息，復欲舉身，還為塵土之所坌污，<a class="t" id="t0598b21"></a>以其塵土所積污故，我之身毛，銷磨悉盡。舍<a class="t" id="t0598b22"></a>利子！彼時周匝城邑聚落，若男若女，而悉奔<a class="t" id="t0598b23"></a>馳，競共瞻覩，咸作是言：『苦哉苦哉！沙門瞿<a class="t" id="t0598b24"></a>曇！身體銷瘦，加復青黑，昔日形貌，妙善端<a class="t" id="t0598b25"></a>嚴，亦有威光，今何隱沒？苦切修練，容質若<a class="t" id="t0598b26"></a>斯！』舍利子！雖如是行，求之少分人中上法<a class="t" id="t0598b27"></a>尚不能得，況聖知見最勝所證？廣說乃至，盡<a class="t" id="t0598b28"></a>生死道，後不復生。</p>
<a class="t" id="t0598b29"></a>
<p><a class="t-linehead" id="t-linehead0598b29"></a>「又舍利子！世有一類婆羅門者，但食其米，計<a class="t" id="t0598c01"></a>為清淨，作如是言：『若但食米，如是修行，而得<a class="t" id="t0598c02"></a>清淨。』彼取米已，或碎其末；或<span class="gaiji">［泳－永＋陶］<!--gaiji,,1[泳-永＋陶],2,3--></span>其水；或以<a class="t" id="t0598c03"></a>多種治事而食，為其資養。舍利子！我知是事，<a class="t" id="t0598c04"></a>亦同彼行。何等是我取米為食？舍利子！我唯<a class="t" id="t0598c05"></a>取其一粒而食，無復加二。後於異時，由食米<a class="t" id="t0598c06"></a>故，身支肥重，或復滋澤，我亦不起是念，復過<a class="t" id="t0598c07"></a>其量，取米食之，亦唯一粒，無復加二，舍利<a class="t" id="t0598c08"></a>子！我當如是修苦行。時有諸人民，來作是言：<a class="t" id="t0598c09"></a>『昔日形貌，妙善端嚴，亦有威光，今何隱沒？苦<a class="t" id="t0598c10"></a>切修練，容質若斯！』舍利子！雖如是行，求之少<a class="t" id="t0598c11"></a>分人中上法尚不能得，況聖知見最勝所<a class="t" id="t0598c12"></a>證？廣說乃至，盡生死道，後不復生。</p>
<a class="t" id="t0598c13"></a>
<p><a class="t-linehead" id="t-linehead0598c13"></a>「又舍利子！世有一類婆羅門者，但食其麻，計<a class="t" id="t0598c14"></a>為清淨，作如是言：『若但食麻，如是修行，而得<a class="t" id="t0598c15"></a>清淨。』彼取麻已，或碎其末；或<span class="gaiji">［泳－永＋陶］<!--gaiji,,1[泳-永＋陶],2,3--></span>其水；或以<a class="t" id="t0598c16"></a>多種治事而食，為其資養。舍利子！我知是事，<a class="t" id="t0598c17"></a>亦同彼行。何等是我取麻為食？舍利子！我唯<a class="t" id="t0598c18"></a>取其一粒而食，無復加二。後於異時，由食麻<a class="t" id="t0598c19"></a>故，身支肥重，或復滋澤，我亦不起是念，復過<a class="t" id="t0598c20"></a>其量，取麻食之，亦唯一粒，無復加二，我當如<a class="t" id="t0598c21"></a>是修苦行。時有諸人民，來作是言：『昔日形貌，<a class="t" id="t0598c22"></a>妙善端嚴，亦有威光，今何隱沒？苦切修練，容<a class="t" id="t0598c23"></a>質若斯！』舍利子！雖如是行，求之少分人中上<a class="t" id="t0598c24"></a>法尚不能得，況聖知見最勝所證？廣說乃<a class="t" id="t0598c25"></a>至，盡生死道，後不復生。</p>
<a class="t" id="t0598c26"></a>
<p><a class="t-linehead" id="t-linehead0598c26"></a>「又舍利子！世有一類婆羅門者，不食一切，計<a class="t" id="t0598c27"></a>為清淨，作如是言：『若於一切所食之物，悉不<a class="t" id="t0598c28"></a>食者，如是修行，而得清淨。』舍利子！我知是<a class="t" id="t0598c29"></a>事，亦同彼行，我於一切所食之物，悉不食之，<a class="t" id="t0599a01"></a>由不食故，身極羸瘦，如是廣說，苦行修行。乃<a class="t" id="t0599a02"></a>至人眾，來作是言：『苦哉苦哉！沙門瞿曇！儀容<a class="t" id="t0599a03"></a>疙瘦，如莽虞鳥，昔日形貌，妙善端嚴，亦有威<a class="t" id="t0599a04"></a>光，今何隱沒？苦切修練，容質若斯！』舍利子！<a class="t" id="t0599a05"></a>我於爾時，竊作是念：『世諸沙門、婆羅門等，歷<a class="t" id="t0599a06"></a>諸極苦，加復殘毀，逼迫其身，皆為己行，以求<a class="t" id="t0599a07"></a>清淨。我於是中，亦隨所行，正使碎身，如其塵<a class="t" id="t0599a08"></a>末，都無勝利。乃至過去未來世中，及今現在<a class="t" id="t0599a09"></a>一切沙門、婆羅門等，歷諸極苦，加復殘毀，逼<a class="t" id="t0599a10"></a>迫其身，皆為己行，以求清淨。我於是中，悉隨<a class="t" id="t0599a11"></a>所行，正使碎身，如其塵末，都無勝利。我今不<a class="t" id="t0599a12"></a>復如是苦切，逼迫其身。彼求人中少分上法<a class="t" id="t0599a13"></a>尚不能得，況聖知見最勝所證？故知此道非<a class="t" id="t0599a14"></a>正覺道，我不復修。』</p>
<p><a class="t-linehead" id="t-linehead0599a14"></a>「舍利子！我時又念：『初出家<a class="t" id="t0599a15"></a>後，我往釋種園中閻浮樹下，安詳而坐，日影<a class="t" id="t0599a16"></a>不轉蔭覆清涼。我於爾時，離諸欲染不善之<a class="t" id="t0599a17"></a>法，有尋有伺，離生喜樂，證初禪定，此為正道。<a class="t" id="t0599a18"></a>如實覺了，我於處處，勤歷諸道，此正道外，無<a class="t" id="t0599a19"></a>復餘道，而為真實。是故我今寧假如是一切<a class="t" id="t0599a20"></a>不食，身體羸瘦，加復疲倦，而自殘毀，以取其<a class="t" id="t0599a21"></a>道？我今應可隨以所食而用食之。』作是念時，<a class="t" id="t0599a22"></a>有一外道，所奉苦行仙聖，知我之念，來詣我<a class="t" id="t0599a23"></a>所，而相謂言：『聖者瞿曇！汝之苦行，勿宜退<a class="t" id="t0599a24"></a>轉。我於身毛孔中，當出威光，助佐於汝，令汝<a class="t" id="t0599a25"></a>身支自然滋益。』舍利子！我時復作是念：『我所<a class="t" id="t0599a26"></a>不食一切之物，國邑聚落，一切人眾，咸悉聞<a class="t" id="t0599a27"></a>知（沙門瞿曇！苦行修行，一切不食，身體羸<a class="t" id="t0599a28"></a>瘦）。今時或謂，有苦行仙聖，身出威光，助佐滋<a class="t" id="t0599a29"></a>益。彼彼人眾，豈非以我為妄語邪？故我怖彼<a class="t" id="t0599b01"></a>妄語，厭謗仙聖之言，止而不受。』</p>
<p><a class="t-linehead" id="t-linehead0599b01"></a>「舍利子！我時<a class="t" id="t0599b02"></a>作是念已，乃漸增廣隨用食之，或綠豆汁、或<a class="t" id="t0599b03"></a>黃豆汁、或赤豆汁，以資其命。如是漸次隨用<a class="t" id="t0599b04"></a>食故，身力勢分漸漸而生。力勢生已先詣龍<a class="t" id="t0599b05"></a>河，次泥連河，到已徐緩沐浴其身，潔淨清涼。<a class="t" id="t0599b06"></a>漸次行至一聚落中，有一女人，名曰善生，即<a class="t" id="t0599b07"></a>以乳糜而奉於我。我既食已，乃詣邪嚩悉迦<a class="t" id="t0599b08"></a>仙人住處，求吉祥草，得已執持，漸次往詣大<a class="t" id="t0599b09"></a>菩提樹，到已右繞其樹三匝，於彼樹下，內外<a class="t" id="t0599b10"></a>周布吉祥之草，而為其座。</p>
<p><a class="t-linehead" id="t-linehead0599b10"></a>「舍利子！我時於上<a class="t" id="t0599b11"></a>結加趺坐，端身正念，離諸欲染不善之法，<a class="t" id="t0599b12"></a>有尋有伺，離生喜樂，證初禪定。次當止息尋<a class="t" id="t0599b13"></a>伺，內心清淨，住一境性，無尋無伺，定生喜<a class="t" id="t0599b14"></a>樂，證二禪定。次當離於喜貪住捨念行，如實<a class="t" id="t0599b15"></a>正知，身受妙樂，如聖所觀，捨念之行，離喜妙<a class="t" id="t0599b16"></a>樂，證三禪定。次當苦樂，悉斷如先，所起悅意<a class="t" id="t0599b17"></a>惱意，而悉離著，不苦不樂，捨念清淨，證四禪<a class="t" id="t0599b18"></a>定。</p>
<p><a class="t-linehead" id="t-linehead0599b18"></a>「舍利子！我時次第，住三摩呬多心，清淨潔<a class="t" id="t0599b19"></a>白，離隨煩惱軟品之業，安住不動，於初夜分，<a class="t" id="t0599b20"></a>如實證得，天眼智明，心善開曉。舍利子！我所<a class="t" id="t0599b21"></a>證得，天眼清淨，過於人眼，觀見世間一切有<a class="t" id="t0599b22"></a>情，生滅、好醜、若貴、若賤，隨業所受皆如實知。<a class="t" id="t0599b23"></a>若諸有情，於身口意，造不善業，毀謗賢聖，起<a class="t" id="t0599b24"></a>於邪見，由彼積集邪見業故，身壞命終，墮在<a class="t" id="t0599b25"></a>惡趣，生地獄中。若諸有情，於身口意，造眾善<a class="t" id="t0599b26"></a>業，不謗賢聖，起於正見，由彼積集正見業故，<a class="t" id="t0599b27"></a>身壞命終，生於善趣天界之中。我於如是等<a class="t" id="t0599b28"></a>事，以淨天眼，而悉知見。</p>
<p><a class="t-linehead" id="t-linehead0599b28"></a>「又舍利子！我時次<a class="t" id="t0599b29"></a>第，住三摩呬多心，清淨潔白，離隨煩惱軟品<a class="t" id="t0599c01"></a>之業，安住不動，於中夜分，如實證得，宿命智<a class="t" id="t0599c02"></a>明，心善開曉。舍利子！我所證得，宿命之智，<a class="t" id="t0599c03"></a>能知過去種種之事，所謂：一生二生、三四五<a class="t" id="t0599c04"></a>生，若十、二十，乃至百生、千生、百千生，無數百<a class="t" id="t0599c05"></a>千生。如是無數生中，若成若壞成壞劫事，昔<a class="t" id="t0599c06"></a>如是姓；如是名字；如是種族；如是色相；如是<a class="t" id="t0599c07"></a>飲食；如是壽量、苦樂等事；此滅彼生，彼滅此<a class="t" id="t0599c08"></a>生。如是無數種事，我以宿命智力，如實思念。</p>
<a class="t" id="t0599c09"></a>
<p><a class="t-linehead" id="t-linehead0599c09"></a>「又舍利子！我時次第住三摩呬多心，清淨潔<a class="t" id="t0599c10"></a>白，離隨煩惱軟品之業，安住不動，於後夜分，<a class="t" id="t0599c11"></a>如實證得，漏盡智明，心善開曉。次第於其明<a class="t" id="t0599c12"></a>星現時，吉祥歡喜，人中大龍、人中師子、人中<a class="t" id="t0599c13"></a>大仙、人中勇猛、人中眾色蓮華、人中白蓮華、<a class="t" id="t0599c14"></a>人中最上、人中無上善調御者、人中調御士，<a class="t" id="t0599c15"></a>於一切處，知所應知，得所應得，覺所應覺，證<a class="t" id="t0599c16"></a>所應證。如是一切，於剎那間，起相應心，以如<a class="t" id="t0599c17"></a>實智，成正覺道。</p>
<a class="t" id="t0599c18"></a>
<p><a class="t-linehead" id="t-linehead0599c18"></a>「復次舍利子！我知世間有沙門、婆羅門，作如<a class="t" id="t0599c19"></a>是言：『若人幼少，顏貌光澤，頂髮黝潤，志氣壯<a class="t" id="t0599c20"></a>盛，心力具全。年正二十，或過二十，是人能於<a class="t" id="t0599c21"></a>正慧，隨轉修行。若復有人，年壽耆耄，心力衰<a class="t" id="t0599c22"></a>微，將欲謝世，是人不能於其正慧隨轉修行。』<a class="t" id="t0599c23"></a>舍利子！我今耆耄，年將八十，俯期謝世。譬如<a class="t" id="t0599c24"></a>朽故車輪，以雜繩索，而用繫縛，強使運轉，我<a class="t" id="t0599c25"></a>亦如是！舍利子！汝可周行，從國至國，從邑至<a class="t" id="t0599c26"></a>邑，觀察諸有聲聞弟子，於如來身及神通力<a class="t" id="t0599c27"></a>勝慧辯才。此之五事，皆悉減少。舍利子！若人<a class="t" id="t0599c28"></a>頂以火盆，從國至國、從邑至邑，如是周行，未<a class="t" id="t0599c29"></a>足為難；若於勝慧辯才，不令減少，是則為難。</p></div>
<a class="t" id="t0600a01"></a>
<p><a class="t-linehead" id="t-linehead0600a01"></a>「又舍利子！若或有人，雖遇如來大師出世，於<a class="t" id="t0600a02"></a>苦法、樂法、非苦樂法，悉以淨心宣說正語，是<a class="t" id="t0600a03"></a>人返以為妄失法。舍利子！不應以佛正語為<a class="t" id="t0600a04"></a>妄失法。何以故？如來大師出現世間，於苦樂<a class="t" id="t0600a05"></a>法、非苦樂法，悉以淨心，宣說正語，是無妄失<a class="t" id="t0600a06"></a>法。</p>
<p><a class="t-linehead" id="t-linehead0600a06"></a>「舍利子！如賢劫中，有四如來，出現世間。如<a class="t" id="t0600a07"></a>是四佛聲聞弟子，次第至今壽命百歲，彼彼<a class="t" id="t0600a08"></a>所有念行慧壽，皆悉具足。譬如力士持挽硬<a class="t" id="t0600a09"></a>弓端直而射，悉獲中的。舍利子！前三如來聲<a class="t" id="t0600a10"></a>聞弟子，亦復如是。念行慧壽，皆悉具足，彼彼<a class="t" id="t0600a11"></a>皆能於日日中，親近請問諸法之義。舍利子！<a class="t" id="t0600a12"></a>今我法中，聲聞弟子，一能請問，而無有載。<a class="t" id="t0600a13"></a>又復一聞我說，不能於中審解所說文句義<a class="t" id="t0600a14"></a>理，況復末世餘諸弟子？若時飲食，嗜著其味，<a class="t" id="t0600a15"></a>睡眠疲倦，運動憩止，大小便事，諸所施作，<a class="t" id="t0600a16"></a>時悉妨廢。舍利子！前之三佛聲聞弟子，壽量<a class="t" id="t0600a17"></a>長遠，今壽百歲，極為迅速。舍利子！過百歲時，<a class="t" id="t0600a18"></a>勝慧辯才，有所減失。舍利子！彼時聲聞弟子，<a class="t" id="t0600a19"></a>以如來大師出世所說正語，為妄失法。舍利<a class="t" id="t0600a20"></a>子！彼不應以佛說正語而為妄失。何以故？如<a class="t" id="t0600a21"></a>來大師出現世間，於苦樂法、非苦樂法，悉以<a class="t" id="t0600a22"></a>淨心所說正語，是無妄失法。」</p>
<a class="t" id="t0600a23"></a>
<p><a class="t-linehead" id="t-linehead0600a23"></a>爾時會中有一尊者，名曰龍護。去佛不遠，執<a class="t" id="t0600a24"></a>孔雀扇，侍佛之側。時即置扇，前詣佛所，合掌<a class="t" id="t0600a25"></a>頂禮，而白佛言：「我今得聞此正法已，身毛悚<a class="t" id="t0600a26"></a>豎，生大歡喜。世尊！此經何名？我等云何奉<a class="t" id="t0600a27"></a>持？」</p>
<p><a class="t-linehead" id="t-linehead0600a27"></a>佛言：「龍護！今此正法，名『身毛喜豎』。如是名<a class="t" id="t0600a28"></a>字，汝當受持。」</p>
<a class="t" id="t0600a29"></a>
<p><a class="t-linehead" id="t-linehead0600a29"></a>佛說是經已，毘舍離國最勝大城最勝林中，<a class="t" id="t0600b01"></a>諸苾芻眾，聞佛所說，歡喜信受。</p>
<a class="t" id="t0600b02"></a>
<p class="endsutta"><span class="t-juanname">佛說身毛喜豎經卷下</span></p>
</article>
<aside id="metaarea">
<p>This is Tashō vol. 17 sūtra no. 757. The text is from <a href="http://tripitaka.cbeta.org/T17n0757" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
