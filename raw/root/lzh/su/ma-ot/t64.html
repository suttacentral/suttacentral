<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t64">
<article>
<div class="hgroup mirror"><h1 class="mirror-row"><span class="mirror-left latin">T64</span>
<span class="mirror-right">佛說瞻婆比丘經</span></h1></div>　<a class="t" id="t0862b02"></a><a class="t" id="t0862b03"></a><a class="t" id="t0862b04"></a><a class="t" id="t0862b05"></a><p class="suttainfo"><span class="t-juanname">佛說瞻婆比丘經</span><br><a class="t" id="t0862b06"></a><a class="t" id="t0862b07"></a>
<span class="t-byline">西晉三藏法師法炬譯</span></p><a class="t" id="t0862b08"></a>
<p><a class="t-linehead" id="t-linehead0862b08"></a>聞如是：</p>
<p>一時，婆伽婆在瞻婆恒伽上法賴池<a class="t" id="t0862b09"></a>水上。彼時，世尊十五日說戒，在比丘僧前坐。<a class="t" id="t0862b10"></a>世尊坐已，觀諸比丘意之所念。觀諸比丘意<a class="t" id="t0862b11"></a>之所念已，夜初一分時坐默然住。於是，有異<a class="t" id="t0862b12"></a>比丘從坐起，一向著衣，叉手向世尊，白世尊<a class="t" id="t0862b13"></a>曰：「唯，世尊！夜一時已過，世尊及比丘僧坐已<a class="t" id="t0862b14"></a>久，唯願世尊，當說戒。」彼時，世尊默然住。世<a class="t" id="t0862b15"></a>尊至夜半默然坐住，彼比丘再叉手向世尊，<a class="t" id="t0862b16"></a>白世尊曰：「唯，世尊！夜已過初時，夜已過半。<a class="t" id="t0862b17"></a>世尊！比丘僧坐已久，唯願世尊，當說戒。」彼<a class="t" id="t0862b18"></a>時世尊亦默然住。彼時世尊於夜半後坐默<a class="t" id="t0862b19"></a>然住，彼比丘三叉手向世尊，白世尊曰：「唯<a class="t" id="t0862b20"></a>願世尊，夜已過初時，夜已過半，夜已過半<a class="t" id="t0862b21"></a>後明星欲出，不久當明星出。世尊！比丘僧坐<a class="t" id="t0862b22"></a>已久，唯願世尊，當說戒。」彼時，世尊告此比<a class="t" id="t0862b23"></a>丘曰：「我比丘眾中有不淨者。」</p>
<p><a class="t-linehead" id="t-linehead0862b23"></a>彼時尊者大目<a class="t" id="t0862b24"></a>乾連亦在眾中會，眾中會已，於是尊者大目<a class="t" id="t0862b25"></a>乾連作是念：「世尊為說何比丘？言眾中有不<a class="t" id="t0862b26"></a>淨。我寧可作如其像三昧正受，以三昧意，<a class="t" id="t0862b27"></a>觀諸比丘意之所念。」於是尊者大目乾連，即<a class="t" id="t0862b28"></a>如其像三昧正受，以三昧意觀諸比丘意之<a class="t" id="t0862b29"></a>所念。尊者大目乾連即便知之，世尊所為比<a class="t" id="t0862c01"></a>丘。於是尊者大目乾連從三昧起，便至彼比<a class="t" id="t0862c02"></a>丘所，到已牽彼比丘臂將出門外：「汝愚人去！<a class="t" id="t0862c03"></a>汝不應在此宿，無有比丘共汝住者，汝今<a class="t" id="t0862c04"></a>為比丘外。」於是尊者大目乾連牽彼比丘<a class="t" id="t0862c05"></a>臂將出門外，反閉門，閉門已，至世尊所，<a class="t" id="t0862c06"></a>到已禮世尊足，却坐一面。尊者大目乾連<a class="t" id="t0862c07"></a>却一面已，白世尊曰：「世尊！所說比丘者，言<a class="t" id="t0862c08"></a>眾中有不淨，我已牽彼比丘臂將出門外。『汝<a class="t" id="t0862c09"></a>愚人去，汝不應在此宿，無有比丘共住汝，今<a class="t" id="t0862c10"></a>比丘為是外。』唯世尊！已過夜初分，已過夜<a class="t" id="t0862c11"></a>半，已過夜半後，夜已欲曉明星出時，明星<a class="t" id="t0862c12"></a>不久當出。世尊！比丘僧坐已久，願世尊，<a class="t" id="t0862c13"></a>當說戒。」</p>
<p><a class="t-linehead" id="t-linehead0862c13"></a>「汝目乾連！彼愚癡人為多受罪，<a class="t" id="t0862c14"></a>而觸嬈世尊及比丘僧。若目乾連！眾中有<a class="t" id="t0862c15"></a>不淨比丘，如來說戒者，彼愚人頭當破為七<a class="t" id="t0862c16"></a>分。是故汝，目乾連！從今日始，汝等當共說<a class="t" id="t0862c17"></a>戒，如來不復來說戒。何以故？目乾連！此<a class="t" id="t0862c18"></a>一愚人如是過已，過觀而觀屈申卷舒，持<a class="t" id="t0862c19"></a>僧伽梨衣鉢，而於他梵行者自言是梵行。<a class="t" id="t0862c20"></a>此目乾連！若人言是梵行者，若人作是念：<a class="t" id="t0862c21"></a>『沙門為幻，沙門為麤，沙門為刺，沙門非言。』如<a class="t" id="t0862c22"></a>是知已，便棄著外。何以故？恐壞餘淨比丘故。<a class="t" id="t0862c23"></a>猶若，目乾連！成就稻田麥田，若中有惡草<a class="t" id="t0862c24"></a>生，彼草根如麥根，枝節葉實亦如是，未成其<a class="t" id="t0862c25"></a>子當棄之。目乾連！若成子已，彼田居士便<a class="t" id="t0862c26"></a>作是念：『此為是壞麥子之草，麥之刺、麥之麤。』<a class="t" id="t0862c27"></a>彼便拔，棄著外。何以故？恐壞餘淨麥故。如是，<a class="t" id="t0862c28"></a>目乾連！若有一愚人作是念過已，過觀而觀<a class="t" id="t0862c29"></a>屈申卷舒，持僧伽梨衣鉢，而於餘梵行者自<a class="t" id="t0863a01"></a>言是梵行者。若，目乾連！他稱言是梵行者，<a class="t" id="t0863a02"></a>彼若作是念：『此沙門壞，此沙門<span class="corr" title="[剌&gt;刺]">刺</span>，此沙門麤，<a class="t" id="t0863a03"></a>此沙門非言。』彼知已，便棄著外。何以故？恐壞<a class="t" id="t0863a04"></a>餘淨比丘故。猶若，目乾連！彼田居士，於冬<a class="t" id="t0863a05"></a>月時治大穀積，若彼穀所有<span class="corr" title="[竪&gt;堅] cf.【麗】">堅</span>固住者，一向<a class="t" id="t0863a06"></a>皆離去，謂所有若草若葉，彼揚著風中一向<a class="t" id="t0863a07"></a>吹去，彼田居士，執掃<span class="gaiji">箒<!--gaiji,帚,1[竺-二＋帚],2&#x7B92;,3--></span>在中是。目乾連！若<a class="t" id="t0863a08"></a>愚人作是行過已，過觀穀故。如是，目乾連！若<a class="t" id="t0863a09"></a>一愚人，作是行過已，過觀而觀屈申卷舒，持<a class="t" id="t0863a10"></a>僧伽梨衣鉢，而於他梵行者，自言是梵行者。<a class="t" id="t0863a11"></a>若，目乾連！他稱是梵行者，他作是念：『此沙門<a class="t" id="t0863a12"></a>壞，此沙門麤，此沙門刺。』彼知已，棄著外。何以<a class="t" id="t0863a13"></a>故？恐壞餘比丘故。猶，目乾連！彼田居士，彼<a class="t" id="t0863a14"></a>求水欲通水，執極利斧入於林中，彼執斧<span class="gaiji">［木＊豕］<!--gaiji,,1[木＊豕],2&#x3B6C;,3--></span><a class="t" id="t0863a15"></a>樹，謂彼所有樹堅固住而不可入。謂所有枯<a class="t" id="t0863a16"></a>樹打已斧則陷入。田居士截其根，<span class="corr" title="[載&gt;截]">截</span>根已通<a class="t" id="t0863a17"></a>其中，通其中已便作木筧凾通水。如是。目乾<a class="t" id="t0863a18"></a>連！或一愚人作如是行過已，過觀而觀屈申<a class="t" id="t0863a19"></a>卷舒。持僧伽梨衣鉢，而於他梵行者，自言是<a class="t" id="t0863a20"></a>梵行者。若。目乾連！他稱言是梵行者，彼<a class="t" id="t0863a21"></a>作是念：『沙門壞，沙門麤，沙門刺，沙門非。』<a class="t" id="t0863a22"></a>彼知已，棄著外。何以故？恐壞餘淨比丘故。說<a class="t" id="t0863a23"></a>偈曰：</p><a class="t" id="t0863a24"></a><blockquote class="gatha">
<p>「共止及當知，　　惡求及瞋恚，<a class="t" id="t0863a25"></a><br>
恚恨不捨貪，　　不棄幻諛諂。<a class="t" id="t0863a26"></a><br>
莊人詐言息，　　自說是沙門，<a class="t" id="t0863a27"></a><br>
自作諸惡行，　　惡見非是樂。<a class="t" id="t0863a28"></a><br>
多作諸妄言，　　如是知彼已，<a class="t" id="t0863a29"></a><br>
悉皆不與會，　　擯棄不共止。<a class="t" id="t0863b01"></a><br>
知時具淨行，　　分別誰言已，<a class="t" id="t0863b02"></a><br>
非息言沙門，　　惡行擯棄已。<a class="t" id="t0863b03"></a><br>
不與惡共止，　　數數及日日，<a class="t" id="t0863b04"></a><br>
悉皆共集會，　　當棄此苦際。」</p>
</blockquote><a class="t" id="t0863b05"></a>
<p><a class="t-linehead" id="t-linehead0863b05"></a>佛如是說，彼諸比丘聞世尊所說，歡喜而樂。</p><a class="t" id="t0863b06"></a>
<p class="endsutta"><span class="t-juanname">佛說瞻婆比丘經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
