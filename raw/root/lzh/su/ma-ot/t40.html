<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t40">
<article>
<div class="hgroup mirror"><h1 class="mirror-row"><span class="mirror-left latin">T40</span>
<span class="mirror-right">佛說文陀竭王經</span></h1></div>　<a class="t" id="t0824a17"></a><a class="t" id="t0824a18"></a><a class="t" id="t0824a19"></a><a class="t" id="t0824a20"></a><p class="suttainfo"><span class="t-juanname">佛說文陀竭王經</span><br><a class="t" id="t0824a21"></a><a class="t" id="t0824a22"></a>
<span class="t-byline">北涼三藏曇無讖譯</span></p><a class="t" id="t0824a23"></a>
<p><a class="t-linehead" id="t-linehead0824a23"></a>聞如是：</p>
<p>一時，佛在舍衛國祇樹給孤獨園。是<a class="t" id="t0824a24"></a>時，阿難於屏處思惟：「世間人略厭五所思者<a class="t" id="t0824a25"></a>少，至死不知厭足者多。」阿難日中後，到佛所<a class="t" id="t0824a26"></a>前，為佛作禮，却白佛言：「我於屏處思惟，世間<a class="t" id="t0824a27"></a>人略厭五所思者少，至死不知厭足者多。」</p>
<p><a class="t-linehead" id="t-linehead0824a27"></a>佛<a class="t" id="t0824a28"></a>言：「審如阿難言，世間人略厭五所思者少，<a class="t" id="t0824a29"></a>至死不知厭足者多。所以者何？昔者有王名<a class="t" id="t0824b01"></a>號文陀竭，生從母頂出，是故字為文陀竭，<a class="t" id="t0824b02"></a>後作遮迦越王，東西南北皆屬之。有七寶：一<a class="t" id="t0824b03"></a>者金輪，二者白象，三者紺色馬，四者明月珠，<a class="t" id="t0824b04"></a>五者玉女婦，六者聖輔臣，七者導道主兵臣，<a class="t" id="t0824b05"></a>作遮迦越王有七寶如是。王仁賢，修正法，不<a class="t" id="t0824b06"></a>煩擾萬民。有千子，皆端正高才，健猛力壯，四<a class="t" id="t0824b07"></a>天下皆降屬之。作王數千歲，意中自念：『我有<a class="t" id="t0824b08"></a>四天下，人民熾盛，穀米平賤，人民多富。』王復<a class="t" id="t0824b09"></a>自念言：『我有千子，皆端正，無比高才，健猛力<a class="t" id="t0824b10"></a>壯，令天為我雨錢金銀七日七夜，快耶。』天聞<a class="t" id="t0824b11"></a>其語，隨其所願，即為雨錢金銀七日七夜。王<a class="t" id="t0824b12"></a>見天雨錢金銀七日七夜，大歡喜，即共相娛<a class="t" id="t0824b13"></a>樂數千歲。王自念言：『四天下皆屬我，我有千<a class="t" id="t0824b14"></a>子七寶皆在我前，所欲得者皆已得之，天復<a class="t" id="t0824b15"></a>不奪我所願，為我雨錢金銀七日七夜。』文陀<a class="t" id="t0824b16"></a>竭王聞南方有閻浮提國大樂人民熾盛，王<a class="t" id="t0824b17"></a>意欲往，適生意，便舉七寶、四種兵俱飛到。閻<a class="t" id="t0824b18"></a>浮提國二十八萬里，其國見王即降伏屬之，<a class="t" id="t0824b19"></a>王宿命作善故，至使得是福。</p>
<p><a class="t-linehead" id="t-linehead0824b19"></a>「在俱耶尼國數<a class="t" id="t0824b20"></a>千歲，王復生意：『我有大國在西方，名俱耶尼，<a class="t" id="t0824b21"></a>縱廣三十二萬里，我有七寶，天為我雨錢金<a class="t" id="t0824b22"></a>銀七日七夜，我有千子，皆端正無比高才健<a class="t" id="t0824b23"></a>猛力壯，我有南方閻浮提國二十八萬里。』王<a class="t" id="t0824b24"></a>聞東方有弗于逮國，人民熾盛，穀米平賤，其<a class="t" id="t0824b25"></a>國大樂。王意欲往，適生意，便舉七寶、四種兵<a class="t" id="t0824b26"></a>俱飛行到，其國王及人民便降伏屬之，王因<a class="t" id="t0824b27"></a>以正法治國。</p>
<p><a class="t-linehead" id="t-linehead0824b27"></a>「如是數千歲，王復生意：『我有閻<a class="t" id="t0824b28"></a>浮提國二十八萬里，我有俱耶尼國三十二<a class="t" id="t0824b29"></a>萬里，我有弗于逮國三十六萬里。』王聞北方<a class="t" id="t0824c01"></a>有欝單曰，天下大樂，人民熾盛。王意欲往到<a class="t" id="t0824c02"></a>其國，其國中無貧窮，無豪羸強弱，無有奴婢<a class="t" id="t0824c03"></a>尊卑，皆同一等。『令我人眾官屬，共食之自然<a class="t" id="t0824c04"></a>粳米，自然衣被服飾諸珍寶。』王適生意，便舉<a class="t" id="t0824c05"></a>七寶、四種兵俱飛行入欝單曰國界。遙見地<a class="t" id="t0824c06"></a>正青如翠羽色，王問邊臣言：『汝曹寧見是地<a class="t" id="t0824c07"></a>正青如翠羽色不？』邊臣對言：『唯然見之。』王言：<a class="t" id="t0824c08"></a>『是故欝單曰天下也。』王適前行，復見地正白<a class="t" id="t0824c09"></a>如雪，王復語邊臣言：『見是地正白不？』邊臣<a class="t" id="t0824c10"></a>對言：『唯然見之。』王言：『是故欝單曰地自然生<a class="t" id="t0824c11"></a>成擣稻米，汝曹皆當共食之。』適復前行，遙見<a class="t" id="t0824c12"></a>諸寶樹，百種衣樹，金銀、璧環、瓔珞皆懸著樹，<a class="t" id="t0824c13"></a>王問邊臣言：『汝曹見是諸寶樹不？』邊臣言：『唯<a class="t" id="t0824c14"></a>然見之。』王言：『是故百種衣樹，金銀、璧環、瓔珞<a class="t" id="t0824c15"></a>樹也，汝曹往皆當共取著之。』王便前到欝單<a class="t" id="t0824c16"></a>曰國，人民皆悉降伏屬之。</p>
<p><a class="t-linehead" id="t-linehead0824c16"></a>「王治欝單曰數千<a class="t" id="t0824c17"></a>歲，復生意，自念言：『我有閻浮提地，有拘耶尼<a class="t" id="t0824c18"></a>地，有弗于逮地，有欝單曰四十萬里。』王意欲<a class="t" id="t0824c19"></a>上須彌四寶山王，至忉利天王釋所止處。王<a class="t" id="t0824c20"></a>適生意，便舉七寶、百官俱飛到須彌山上，便<a class="t" id="t0824c21"></a>前入天王釋宮。釋遙見文陀竭王來，便起迎<a class="t" id="t0824c22"></a>之言：『數聞功德，欲相見日久。仁者來，大善！』便<a class="t" id="t0824c23"></a>牽與共坐，以半之座與文陀竭王。適坐，左右<a class="t" id="t0824c24"></a>顧視天上，有玉女侍使，皆以七寶金銀琉璃、<a class="t" id="t0824c25"></a>水精珊瑚、虎魄車<span class="gaiji">璩<!--gaiji,璩,1[（王＊巨）／木],2&#x249B2;,3--></span>，以為宮殿。見之，心便念<a class="t" id="t0824c26"></a>言：『我有閻浮提、俱耶尼、弗于逮、欝單曰，我舍<a class="t" id="t0824c27"></a>中有雨錢金銀七日七夜。』文陀竭王自念言：<a class="t" id="t0824c28"></a>『使天王釋死去，我欲代其處治天上，如治天<a class="t" id="t0824c29"></a>下時快耶。』王適生意，神便去，即來還在天下，<a class="t" id="t0825a01"></a>便被病困劣著床。王所從群臣官屬，悉在王<a class="t" id="t0825a02"></a>床邊問王：『得無有遺言？』王曰：『有敢問汝曹：「王<a class="t" id="t0825a03"></a>有何等遺言？」汝曹語之言：「王在時治四天下，<a class="t" id="t0825a04"></a>天為雨錢金銀七日七夜，王有千子、七寶，皆<a class="t" id="t0825a05"></a>能飛行。王上忉利天上，天王釋起迎勞賚問<a class="t" id="t0825a06"></a>訊，以半之座坐之，尚復生意欲得天王釋處。<a class="t" id="t0825a07"></a>適生意，便來下在地，即被病困劣。自悔言：『人<a class="t" id="t0825a08"></a>至死無有厭足，知厭足者少耳。』」』經說言，不以<a class="t" id="t0825a09"></a>天雨錢金銀七日七夜故不飽也，其利少耳，<a class="t" id="t0825a10"></a>其過大重，有智之人當思惟是事。復得天王<a class="t" id="t0825a11"></a>釋半尚復不足，人行求道，得須陀洹、斯陀含、<a class="t" id="t0825a12"></a>阿那含、阿羅漢、辟支佛，至得佛道乃厭足耳。」<a class="t" id="t0825a13"></a>佛告阿難：「時文陀竭王者，是我身也。」</p>
<p><a class="t-linehead" id="t-linehead0825a13"></a>佛說如<a class="t" id="t0825a14"></a>是，阿難歡喜，為佛作禮。</p><a class="t" id="t0825a15"></a>
<p class="endsutta"><span class="t-juanname">佛說文陀竭王經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
