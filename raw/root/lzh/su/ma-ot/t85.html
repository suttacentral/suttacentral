<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t85">
<article>
<div class="hgroup mirror"><h1 class="mirror-row"><span class="mirror-left latin">T85</span>
<span class="mirror-right">佛說息諍因緣經</span></h1></div>　<a class="t" id="t0904b24"></a><a class="t" id="t0904b25"></a><a class="t" id="t0904b26"></a><a class="t" id="t0904b27"></a><p class="suttainfo"><span class="t-juanname">佛說息諍因緣經</span><br><a class="t" id="t0904b28"></a><a class="t" id="t0904b29"></a>
<span class="t-byline">西天譯經三藏朝奉大夫試光祿卿<a class="t" id="t0904c01"></a>傳法大師賜紫臣施護奉　詔譯</span></p>
<a class="t" id="t0904c02"></a>
<p><a class="t-linehead" id="t-linehead0904c02"></a>如是我聞：</p>
<p>一時，世尊在舍摩迦子聚落之中，<a class="t" id="t0904c03"></a>坐夏安居，諸苾芻眾去佛不遠亦各安居。時，<a class="t" id="t0904c04"></a>有沙門名曰尊那，在惹盧迦林中坐夏安居。<a class="t" id="t0904c05"></a>彼有外道尼乾陀惹提子，是極惡者忽爾命<a class="t" id="t0904c06"></a>終。彼尼乾陀有子，欲於沙門而興鬪諍，作如<a class="t" id="t0904c07"></a>是言：「我之法律唯我自知，非汝所知；汝之法<a class="t" id="t0904c08"></a>律唯汝自知，亦非我知。我所有法皆悉如理，<a class="t" id="t0904c09"></a>汝所有法一切非理；和合法是我，不和合法<a class="t" id="t0904c10"></a>是汝。汝諸所說，前言縱是後言即非，後言或<a class="t" id="t0904c11"></a>是前言即非，諸有語言皆無義利亦無所取，<a class="t" id="t0904c12"></a>雖廣所說不能解脫，亦不能知最上實義。謂<a class="t" id="t0904c13"></a>沙門所說不同我法，云何能令我起解心？」彼<a class="t" id="t0904c14"></a>尼乾陀子故作是語起破壞事，欲興鬪諍損<a class="t" id="t0904c15"></a>減力能，以苦惱緣壞安樂法。以是因緣，<span class="corr" title="[&gt;欲] cf.【麗】">欲</span>於<a class="t" id="t0904c16"></a>沙門清白法中起不善業，而興鬪諍種種破<a class="t" id="t0904c17"></a>壞，生我慢心而謂勝他，乃言：「沙門諸有所說，<a class="t" id="t0904c18"></a>皆非法律，不正了知、不能出離，於菩提道不<a class="t" id="t0904c19"></a>能趣向，汝師非是如來、應供、正等正覺。」</p>
<p><a class="t-linehead" id="t-linehead0904c19"></a>爾時<a class="t" id="t0904c20"></a>尊那沙門坐夏既滿造衣已竟，即離是處，著<a class="t" id="t0904c21"></a>衣持鉢次第而行，往舍摩迦子聚落之中。到<a class="t" id="t0904c22"></a>已收衣鉢洗足，而詣尊者阿難所，頭面禮足<a class="t" id="t0904c23"></a>退住一面。是時尊者阿難問尊那沙門言：「尊<a class="t" id="t0904c24"></a>那！汝於何處坐夏安居？復以何緣而來至此？」</p><a class="t" id="t0904c25"></a>
<p><a class="t-linehead" id="t-linehead0904c25"></a>尊那白言：「尊者！我在惡處惹盧迦林中坐夏<a class="t" id="t0904c26"></a>安居。彼有外道尼乾陀惹提子，是極惡者忽<a class="t" id="t0904c27"></a>爾命終。尼乾陀有子，欲於沙門而興鬪諍，乃<a class="t" id="t0904c28"></a>至彼言，汝師非是如來應供正等正覺。我以<a class="t" id="t0904c29"></a>是緣，故來至此。」</p>
<p><a class="t-linehead" id="t-linehead0904c29"></a>阿難告言：「尊那！我知是事，以<a class="t" id="t0905a01"></a>佛世尊不在眾中，故有外道欲興鬪諍。而汝<a class="t" id="t0905a02"></a>今時不得與諍，若起鬪諍即不能利益多人，<a class="t" id="t0905a03"></a>復令多人生諸苦惱，乃至諸天人眾悉無利<a class="t" id="t0905a04"></a>益咸生苦惱。如汝尊那所說事等，唯佛世尊<a class="t" id="t0905a05"></a>而悉知見。我今與汝同詣佛所，具陳上事。」</p>
<p><a class="t-linehead" id="t-linehead0905a05"></a>尊<a class="t" id="t0905a06"></a>那白言：「善哉尊者！若得見佛我獲大利；又於<a class="t" id="t0905a07"></a>佛所，或得聽聞甚深正法。」</p>
<p><a class="t-linehead" id="t-linehead0905a07"></a>時尊者阿難即與<a class="t" id="t0905a08"></a>尊那沙門同詣佛所，到已各禮佛足退住一<a class="t" id="t0905a09"></a>面。時尊者阿難前白佛言：「世尊！此尊那沙門，<a class="t" id="t0905a10"></a>在惹盧迦林中坐夏安居。彼有外道尼乾陀<a class="t" id="t0905a11"></a>惹提子，是極惡者忽爾命終。尼乾陀有子，欲<a class="t" id="t0905a12"></a>於沙門而興鬪諍，乃至彼言，汝師非是如來、<a class="t" id="t0905a13"></a>應供、正等正覺。以是緣故來語於我。世尊！我<a class="t" id="t0905a14"></a>時謂尊那言：『以佛世尊不在眾中，故有外道<a class="t" id="t0905a15"></a>欲興鬪諍。而汝今時不得與諍，若起鬪諍即<a class="t" id="t0905a16"></a>不能利益多人，復令多人生諸苦惱，乃至諸<a class="t" id="t0905a17"></a>天人眾悉無利益咸生苦惱。』」</p>
<p><a class="t-linehead" id="t-linehead0905a17"></a>佛言阿難：「汝見<a class="t" id="t0905a18"></a>何緣，乃言：『佛不在眾，有外道輩起鬪諍事。』邪？」</p><a class="t" id="t0905a19"></a>
<p><a class="t-linehead" id="t-linehead0905a19"></a>阿難白佛言：「世尊！我於一時，見二苾芻佛所<a class="t" id="t0905a20"></a>稱讚。是二苾芻善持律法，威儀次序在一處<a class="t" id="t0905a21"></a>行，我時見已乃謂彼言：『汝二苾芻，不應如是<a class="t" id="t0905a22"></a>現威儀相。佛不在眾，或有外道，見是相已起<a class="t" id="t0905a23"></a><span class="corr" title="[諍鬪&gt;鬪諍] cf.【麗】">鬪諍</span>事。若鬪諍起，即令多人乃至諸天人眾，<a class="t" id="t0905a24"></a>悉無利益咸生苦惱。』我憶此緣，故為尊那作<a class="t" id="t0905a25"></a>如是說。」</p>
<p><a class="t-linehead" id="t-linehead0905a25"></a>佛言阿難：「於汝意云何？」</p>
<p>阿難白佛<a class="t" id="t0905a26"></a>言：「世尊！我於是事不能了知。」</p>
<p><a class="t-linehead" id="t-linehead0905a26"></a>佛言阿難：「我以<a class="t" id="t0905a27"></a>自智現成正覺，於其中間廣說諸法，謂四念<a class="t" id="t0905a28"></a>處、四正斷、四神足、五根、五力、七覺支、八正道，<a class="t" id="t0905a29"></a>如是等法，我所宣說悉知悉見。阿難！多諸外<a class="t" id="t0905b01"></a>道於苾芻眾而興鬪諍，此鬪諍緣，汝能知不？」</p><a class="t" id="t0905b02"></a>
<p><a class="t-linehead" id="t-linehead0905b02"></a>阿難白佛言：「世尊！我不能知。」</p>
<p>佛言阿難：「謂有<a class="t" id="t0905b03"></a>苾芻，於戒有增或時有減，威儀有增或時有<a class="t" id="t0905b04"></a>減。阿難！若戒及威儀有增有減，即失常法；隨<a class="t" id="t0905b05"></a>所行處，乃有外道，見是事已即起鬪諍。若鬪<a class="t" id="t0905b06"></a>諍起，即令多人乃至諸天人眾，無所利益咸<a class="t" id="t0905b07"></a>生苦惱。何以故？阿難！諸外道尼乾陀輩，非一<a class="t" id="t0905b08"></a>切智亦非真實，於一切處一切所見悉不清<a class="t" id="t0905b09"></a>淨，是故常樂起鬪諍事。阿難！當知諸苾芻眾<a class="t" id="t0905b10"></a>諍事起時，由有種種鬪諍根本。」</p>
<p><a class="t-linehead" id="t-linehead0905b10"></a>阿難白佛言：<a class="t" id="t0905b11"></a>「善哉世尊！善哉善逝！今正是時，願佛宣說鬪<a class="t" id="t0905b12"></a>諍根本，令諸苾芻聞已憶持常離過失。」</p>
<p><a class="t-linehead" id="t-linehead0905b12"></a>佛言<a class="t" id="t0905b13"></a>阿難：「汝等諦聽！如理作意，如善記念，今為汝<a class="t" id="t0905b14"></a>說。阿難！若有苾芻起忿恨心，由忿恨故，乃於<a class="t" id="t0905b15"></a>師長不生恭敬尊重等心，亦復不能承事供<a class="t" id="t0905b16"></a>養；由不恭敬彼師長故，即不見法；以不見法<a class="t" id="t0905b17"></a>故，於苾芻眾中不正觀察；由不正觀察故，乃<a class="t" id="t0905b18"></a>興鬪諍；由鬪諍起故，即令多人乃至諸天人<a class="t" id="t0905b19"></a>眾，悉無利益咸生苦惱。又有苾芻，於內於外<a class="t" id="t0905b20"></a>悉計為有，作實觀察注意積集，喜為邪惡、極<a class="t" id="t0905b21"></a>惡作意，勇發邪勤、出邪<span class="corr" title="[忘&gt;妄] cf.【麗】">妄</span>語，引起鬪諍。如是<a class="t" id="t0905b22"></a>妄念不正知，起不相應，乃至於鬪諍緣不能<a class="t" id="t0905b23"></a>斷滅。阿難！如是等事為鬪諍根本，是故生諸<a class="t" id="t0905b24"></a>苦惱。苦惱因者，謂由先起忿恨心故，如是復<a class="t" id="t0905b25"></a>起覆、誑、諂、嫉、慳、無慚無愧、不正知、見取等，及<a class="t" id="t0905b26"></a>諸執著邪妄憶念。以如是等諸惡因緣故，乃<a class="t" id="t0905b27"></a>於師長不生恭敬尊重等心，亦復不能承事<a class="t" id="t0905b28"></a>供養；由不尊敬彼師長故，即不見法；以不見<a class="t" id="t0905b29"></a>法故，即於苾芻眾中不正觀察；由不正觀察<a class="t" id="t0905c01"></a>故，乃興鬪諍。</p>
<p><a class="t-linehead" id="t-linehead0905c01"></a>「阿難！如<span class="corr" title="[我&gt;先] cf.【麗】">先</span>所說，如是等緣皆是<a class="t" id="t0905c02"></a>鬪諍根本。以此緣故，若鬪諍起時，有七種滅<a class="t" id="t0905c03"></a>諍法。如我所說，阿難！諸有諍事，若已起、若未<a class="t" id="t0905c04"></a>起悉能息滅。何等為七？所謂現前毘尼，憶念<a class="t" id="t0905c05"></a>毘尼，不癡毘尼，自言治，多人語，知所作，如<a class="t" id="t0905c06"></a>草覆地；是為七種。</p>
<p><a class="t-linehead" id="t-linehead0905c06"></a>「云何名為現前毘尼滅諍<a class="t" id="t0905c07"></a>法？阿難！所謂一人為一人說法毘尼，一人為<a class="t" id="t0905c08"></a>二人說、一人為多人說、一人為大眾說，現前<a class="t" id="t0905c09"></a>成四；二人為一人說法毘尼，二人為一人<a class="t" id="t0905c10"></a>說、二人為多人說、二人為大眾說，現前成四；<a class="t" id="t0905c11"></a>多人為一人說法毘尼，多人為二人說、多人<a class="t" id="t0905c12"></a>為多人說、多人為大眾說，現前成四；大眾為<a class="t" id="t0905c13"></a>一人說法毘尼，大眾為二人說、大眾為多人<a class="t" id="t0905c14"></a>說、大眾為大眾說，現前成四。如是名為現前<a class="t" id="t0905c15"></a>毘尼滅諍法。以此法故，能令諍事而得息滅。</p><a class="t" id="t0905c16"></a>
<p><a class="t-linehead" id="t-linehead0905c16"></a>「云何名為憶念毘尼滅諍法？阿難！謂有苾芻<a class="t" id="t0905c17"></a>隨犯罪已不自憶念，餘苾芻謂言：『汝犯是罪，<a class="t" id="t0905c18"></a>應當憶念，於大眾中求哀大眾，作憶念毘尼。』<a class="t" id="t0905c19"></a>是苾芻即入眾中求哀大眾，作憶念毘尼。是<a class="t" id="t0905c20"></a>時大眾如大師教，與作憶念毘尼。是苾芻得<a class="t" id="t0905c21"></a>出罪已，息滅諍事。如是名為憶念毘尼滅諍<a class="t" id="t0905c22"></a>法。以此法故，能令諍事而得息滅。</p>
<p><a class="t-linehead" id="t-linehead0905c22"></a>「云何名為<a class="t" id="t0905c23"></a>不癡毘尼滅諍法？阿難！謂若苾芻癡狂心亂、<a class="t" id="t0905c24"></a>痛惱所纏，雖復多聞不能順行，於所聞法翻<a class="t" id="t0905c25"></a>謂雜說，作是言已捨眾而去。是苾芻，後時還<a class="t" id="t0905c26"></a>得本心，餘苾芻謂言：『汝犯是罪，當入眾中求<a class="t" id="t0905c27"></a>哀大眾，作不癡毘尼。』是苾芻即入眾中求哀<a class="t" id="t0905c28"></a>大眾，作不癡毘尼。是時大眾如大師教，與作<a class="t" id="t0905c29"></a>不癡毘尼。是苾芻得出罪已，息滅諍事。如是<a class="t" id="t0906a01"></a>名為不癡毘尼滅諍法。以此法故，能令諍事<a class="t" id="t0906a02"></a>而得息滅。</p>
<p><a class="t-linehead" id="t-linehead0906a02"></a>「云何名為自言治滅諍法？阿難！謂<a class="t" id="t0906a03"></a>若苾芻不知罪相，言廣知廣解，復於眾中發<a class="t" id="t0906a04"></a>如是言：『尊者！我於利養難所得故。』餘苾芻謂<a class="t" id="t0906a05"></a>言：『汝於罪相不知不解，言廣知廣解，汝犯是<a class="t" id="t0906a06"></a>罪，當於眾中求哀大眾，悔謝其罪。』是苾芻即<a class="t" id="t0906a07"></a>入眾中，求哀大眾而自悔責。是時大眾如大<a class="t" id="t0906a08"></a>師教，與自言治法。是苾芻得出罪已，息滅諍<a class="t" id="t0906a09"></a>事。如是名為自言治滅諍法。以此法故，能令<a class="t" id="t0906a10"></a>諍事而得息滅。</p>
<p><a class="t-linehead" id="t-linehead0906a10"></a>「云何名為多人語滅諍法？阿<a class="t" id="t0906a11"></a>難！謂若二苾芻共一住處，諍事忽起，出種種<a class="t" id="t0906a12"></a>語廣興諍論，各執一言，有言是法、有言非法，<a class="t" id="t0906a13"></a>有言是毘尼、有言非毘尼，有言是有罪、有言<a class="t" id="t0906a14"></a>非有罪。是二苾芻，諍事起時息滅者善。若不<a class="t" id="t0906a15"></a>息滅，此二苾芻離本住處異處興諍。離是處<a class="t" id="t0906a16"></a>已，能於中路息滅者善。若不息滅，即多苾芻<a class="t" id="t0906a17"></a>眾共為滅諍：有以經為分別說者，有以律為<a class="t" id="t0906a18"></a>分別說者，有以摩怛里迦為分別說者。以是<a class="t" id="t0906a19"></a>多人為分別說故，是二苾芻諍事息滅。如是<a class="t" id="t0906a20"></a>名為多人語滅諍法。以此法故，能令諍事而<a class="t" id="t0906a21"></a>得息滅。</p>
<p><a class="t-linehead" id="t-linehead0906a21"></a>「云何名為知所作滅諍法？阿難！謂若<a class="t" id="t0906a22"></a>苾芻隨犯罪已，自知有犯，或語他人、或不語<a class="t" id="t0906a23"></a>人，而自思念已，詣餘苾芻所，脫去革屣，於<a class="t" id="t0906a24"></a>苾芻前偏袒一肩右膝著地，三稱己名及自<a class="t" id="t0906a25"></a>族氏：『我犯是罪不敢覆藏，來尊者所求哀懺<a class="t" id="t0906a26"></a>悔。唯願尊者布施歡喜。』時彼尊者即聽懺悔。<a class="t" id="t0906a27"></a>是苾芻得清淨已，彼尊者言：『汝見是罪相不？』<a class="t" id="t0906a28"></a>苾芻答言：『我已見是罪相。』尊者復言：『汝當如<a class="t" id="t0906a29"></a>法奉持律儀。』苾芻答言：『我今如法奉持律儀。』<a class="t" id="t0906b01"></a>如是三說。如是名為知所作滅諍法。以此法<a class="t" id="t0906b02"></a>故，能令諍事而得息滅。</p>
<p><a class="t-linehead" id="t-linehead0906b02"></a>「云何名為如草覆地<a class="t" id="t0906b03"></a>滅諍法？阿難！謂諸苾芻眾共在一處，互起鬪<a class="t" id="t0906b04"></a>諍分兩朋住。時一朋中，耆年者耆年者一處，<a class="t" id="t0906b05"></a>知法者知法者一處，上首者上首者一處。於<a class="t" id="t0906b06"></a>是朋中有苾芻，為利養故而起諍事。起諍事<a class="t" id="t0906b07"></a>已，於自眾中作如是言：『某處白衣舍利養易<a class="t" id="t0906b08"></a>得，我於彼中如法律說。有餘苾芻，以是緣故<a class="t" id="t0906b09"></a>於我起諍。諸大德！若我以是事故犯諍罪者，<a class="t" id="t0906b10"></a>願諸大德捨我是罪，乃至我故入白衣舍亦<a class="t" id="t0906b11"></a>悉聽懺除，犯突吉羅罪故。我從今已往不作<a class="t" id="t0906b12"></a>是事，若有所作，當於諸大德所求哀懺悔，我<a class="t" id="t0906b13"></a>有所作不敢覆藏。』是苾芻作是懺時，而自朋<a class="t" id="t0906b14"></a>中唯一苾芻不聽許懺。時彼苾芻即入他朋，<a class="t" id="t0906b15"></a>脫去革屣偏袒一肩，從耆年上座次第問訊<a class="t" id="t0906b16"></a>已，還至上座前右膝著地合掌而住，即白眾<a class="t" id="t0906b17"></a>言：『諸大德！某處白衣舍利養易得，我於彼中<a class="t" id="t0906b18"></a>如法律說。有餘苾芻，以是緣故於我起諍。我<a class="t" id="t0906b19"></a>即於自眾中如法求懺，時我眾中有一苾芻<a class="t" id="t0906b20"></a>不聽許懺，我故來此求哀懺悔。諸大德！若我<a class="t" id="t0906b21"></a>以是事故犯諍罪者，願諸大德捨我是罪，乃<a class="t" id="t0906b22"></a>至我從白衣舍出，亦悉聽懺除，犯突吉羅罪<a class="t" id="t0906b23"></a>故。我今於諸大德前求哀懺悔，我有所作不<a class="t" id="t0906b24"></a>敢覆藏，願諸大德聽許我懺，布施歡喜。』時彼<a class="t" id="t0906b25"></a>大眾即聽許懺。是苾芻得清淨已，彼上座謂<a class="t" id="t0906b26"></a>言：『汝見是罪相不？』苾芻答言：『我已見是罪<a class="t" id="t0906b27"></a>相。』彼上座復言：『汝當如法奉持律儀。』苾芻答<a class="t" id="t0906b28"></a>言：『我今如法奉持律儀。』如是三說。時他朋中<a class="t" id="t0906b29"></a>亦如此朋，耆年者耆年者一處，知法者知法<a class="t" id="t0906c01"></a>者一處，上首者上首者一處。於是朋中有苾<a class="t" id="t0906c02"></a>芻為利養故而起諍事。起諍事已，於自眾中<a class="t" id="t0906c03"></a>作如是言：『某白衣舍利養易得，我於彼中如<a class="t" id="t0906c04"></a>法律說。有餘苾芻，以是緣故起鬪諍事。』如是<a class="t" id="t0906c05"></a>乃至第二第三問答等事，廣如前說。阿難！彼<a class="t" id="t0906c06"></a>彼苾芻知自有犯往來陳懺已，互相見時恭<a class="t" id="t0906c07"></a>敬問訊，息滅諍緣止諸語論，無復少法而起<a class="t" id="t0906c08"></a>分別。如是名為如草覆地滅諍法。以此法故，<a class="t" id="t0906c09"></a>能令諍事而得息滅。阿難！如是等七滅諍法，<a class="t" id="t0906c10"></a>汝諸苾芻應當記念。</p><a class="t" id="t0906c11"></a>
<p><a class="t-linehead" id="t-linehead0906c11"></a>「復次，阿難！有六種和敬法。汝等諦聽，如理作<a class="t" id="t0906c12"></a>意，如善記念，今為汝說。何等為六？所謂於其<a class="t" id="t0906c13"></a>身業行慈和事，常於佛所淨修梵行，於諸正<a class="t" id="t0906c14"></a>法尊重禮敬、如理修行，於苾芻眾和合共住，<a class="t" id="t0906c15"></a>此名身業和敬法。復於語業，出慈和語無諸<a class="t" id="t0906c16"></a>違諍，此名語業和敬法。復於意業，起慈和意<a class="t" id="t0906c17"></a>無所違背，此名意業和敬法。又復，若得法利<a class="t" id="t0906c18"></a>及世利養悉同所受，或時持鉢次第行乞，隨<a class="t" id="t0906c19"></a>有所得飲食等物白眾令知，與眾同受勿私<a class="t" id="t0906c20"></a>隱用，若眾同知者即同梵行，此名利和敬法。<a class="t" id="t0906c21"></a>又復於戒不破不斷，戒力堅固離垢清淨已，<a class="t" id="t0906c22"></a>知時知處普徧平等，應受施主飲食供養，如<a class="t" id="t0906c23"></a>是淨戒同<span class="corr" title="[&gt;一] cf.【麗】">一</span>所修、同所了知、同修梵行，此名戒<a class="t" id="t0906c24"></a>和敬法。又復若見聖智趣證出離之道，乃至<a class="t" id="t0906c25"></a>盡苦邊際，於如是相如實見已，同一所作、同<a class="t" id="t0906c26"></a>所了知、同修梵行，此名見和敬法。如是等名<a class="t" id="t0906c27"></a>為六和敬法。</p>
<p><a class="t-linehead" id="t-linehead0906c27"></a>「阿難！如先所說鬪諍根本，汝諸<a class="t" id="t0906c28"></a>苾芻應當斷除，於七滅諍法應當了知，諸有<a class="t" id="t0906c29"></a>諍事若已起、若未起，悉令息滅已，同修六和<a class="t" id="t0907a01"></a>敬法。汝諸苾芻！若如是行，乃於東西南北，隨<a class="t" id="t0907a02"></a>往方所若行若止，令汝苾芻悉得安樂、離諸<a class="t" id="t0907a03"></a>諍事；乃至我涅槃後，亦復令汝諸苾芻眾，於<a class="t" id="t0907a04"></a>一切處常得安樂，如我現在住世說法教化<a class="t" id="t0907a05"></a>眾生等無有異。」</p><a class="t" id="t0907a06"></a>
<p class="endsutta"><span class="t-juanname">佛說息諍因緣經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
