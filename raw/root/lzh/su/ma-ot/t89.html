<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t89">
<article>
<div class="hgroup mirror"><h1 class="mirror-row"><span class="mirror-left latin">T89</span>
<span class="mirror-right">佛說八關齋經</span></h1></div>　<a class="t" id="t0913a14"></a><a class="t" id="t0913a15"></a><a class="t" id="t0913a16"></a><a class="t" id="t0913a17"></a><p class="suttainfo"><span class="t-juanname">佛說八關齋經</span><br><a class="t" id="t0913a18"></a><a class="t" id="t0913a19"></a>
<span class="t-byline">宋居士沮渠京聲譯</span></p><a class="t" id="t0913a20"></a>
<p><a class="t-linehead" id="t-linehead0913a20"></a>聞如是：</p>
<p>一時，婆<span class="corr" title="[迦&gt;伽] cf.【麗】">伽</span>婆在舍衛城祇樹給孤獨<a class="t" id="t0913a21"></a>園。爾時，世尊告諸比丘：「我今當說聖八關齋。<a class="t" id="t0913a22"></a>諦聽諦聽，善思念之，我今當說。」對曰：「如是世<a class="t" id="t0913a23"></a>尊！」爾時，彼比丘從佛受教。</p>
<p><a class="t-linehead" id="t-linehead0913a23"></a>世尊告曰：「於是比<a class="t" id="t0913a24"></a>丘！若信族姓子族姓女，欲知聖八關齋，便教<a class="t" id="t0913a25"></a>某甲當作是說：『猶如阿羅漢，盡形壽不殺生，<a class="t" id="t0913a26"></a>亦不教人殺生，無怨恨心當懷慚愧，有慈<a class="t" id="t0913a27"></a>心愍一切眾生。我字某名某，為阿羅漢所教，<a class="t" id="t0913a28"></a>自今日始，隨意所欲不復殺生，無怨恨心常<a class="t" id="t0913a29"></a>懷慚愧，有慈心愍一切眾生。猶如阿羅漢，盡<a class="t" id="t0913b01"></a>形壽不盜、好施，亦不教人盜，常樂閑處。如是<a class="t" id="t0913b02"></a>我字某名某，為阿羅漢所教，隨意所欲不復<a class="t" id="t0913b03"></a>盜竊，常懷惠施，樂閑居處。猶如阿羅漢，盡形<a class="t" id="t0913b04"></a>壽不習不淨行，常修梵行，清淨無穢而自娛<a class="t" id="t0913b05"></a>樂。如是我字某名某，為阿羅漢所教，自今已<a class="t" id="t0913b06"></a>後不復婬妷，清淨無穢。猶如阿羅漢，盡形壽<a class="t" id="t0913b07"></a>不妄語，常行審諦，最尊最貴，諸尊長為世所<a class="t" id="t0913b08"></a>貴。如是我字某名某，為彼阿羅漢所教，自今<a class="t" id="t0913b09"></a>已後更不復妄語，亦不教人使習妄語，當行<a class="t" id="t0913b10"></a>審諦，為世尊長不行妄語。猶如阿羅漢，亦不<a class="t" id="t0913b11"></a>飲酒，如是我字某名某，自今已後隨意所欲<a class="t" id="t0913b12"></a>亦不飲酒，亦不教人使飲酒。猶如阿羅漢，盡<a class="t" id="t0913b13"></a>形壽不犯齋，隨時食。如是我字某名某，今<a class="t" id="t0913b14"></a>一日一夜隨意所欲亦不犯齋，亦不教人使<a class="t" id="t0913b15"></a>犯齋，隨時食。猶如阿羅漢，盡形壽不於高好<a class="t" id="t0913b16"></a>床坐。如是我字某名某，今一日一夜不於高<a class="t" id="t0913b17"></a>廣床坐，亦不教人使坐。猶如阿羅漢，盡形<a class="t" id="t0913b18"></a>壽不習歌舞戲樂，亦不著紋飾香熏塗身。今<a class="t" id="t0913b19"></a>一日一夜不習歌舞戲樂，亦不著紋飾香熏<a class="t" id="t0913b20"></a>塗身。』</p>
<p><a class="t-linehead" id="t-linehead0913b20"></a>「如是修行聖八關齋，於是八關齋中功<a class="t" id="t0913b21"></a>德不可限量，言有爾所福、爾所功德、爾所福<a class="t" id="t0913b22"></a>報，如是眾多福不可稱計。諸比丘！譬如五大<a class="t" id="t0913b23"></a>流水皆同一處，所謂恒伽、謠婆奴、新頭、阿脂<a class="t" id="t0913b24"></a>耶、婆提摩棄，彼水所流處不可限量，言有爾<a class="t" id="t0913b25"></a>所水、有爾所瓶水，有爾所千瓶百千瓶水。如<a class="t" id="t0913b26"></a>是聖八關齋福不可稱量，言有爾所福、爾所<a class="t" id="t0913b27"></a>功德、爾所果報，此大福不可稱計。」</p>
<p><a class="t-linehead" id="t-linehead0913b27"></a>爾時諸比<a class="t" id="t0913b28"></a>丘聞佛所說，歡喜奉行。</p><a class="t" id="t0913b29"></a>
<p class="endsutta"><span class="t-juanname">佛說八關齋經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
