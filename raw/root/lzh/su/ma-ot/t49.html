<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t49">
<article>
<div class="hgroup mirror"><h1 class="mirror-row"><span class="mirror-left latin">T49</span>
<span class="mirror-right">佛說求欲經</span></h1></div>　<a class="t" id="t0839a02"></a><a class="t" id="t0839a03"></a><a class="t" id="t0839a04"></a><a class="t" id="t0839a05"></a><p class="suttainfo"><span class="t-juanname">佛說求欲經</span><br><a class="t" id="t0839a06"></a><a class="t" id="t0839a07"></a>
<span class="t-byline">西晉沙門法炬譯</span></p><a class="t" id="t0839a08"></a>
<p><a class="t-linehead" id="t-linehead0839a08"></a>聞如是：</p>
<p>一時，婆伽婆在婆祇尸收摩林鼻<a class="t" id="t0839a09"></a>量鹿野苑中。彼時尊者舍利弗告諸比丘：「諸<a class="t" id="t0839a10"></a>賢！世間有四種人現可知。云何為四？此諸<a class="t" id="t0839a11"></a>賢！或有人內有求欲，彼內有求欲，不知如<a class="t" id="t0839a12"></a>真。此諸賢！或有人內有求欲，彼內有求欲，<a class="t" id="t0839a13"></a>知如真。此諸賢！或有人內無求欲，彼內無<a class="t" id="t0839a14"></a>求欲，不知如真。此諸賢！或有人，內無求<a class="t" id="t0839a15"></a>欲，彼內無求欲，知如真。此諸賢！或彼一人，<a class="t" id="t0839a16"></a>內有求欲，彼內有求欲，不知如真者，我說<a class="t" id="t0839a17"></a>此人之人最弊惡。此諸賢！或有人內有求欲，<a class="t" id="t0839a18"></a>彼內有求欲，知如真者，我說此人之人最勝。<a class="t" id="t0839a19"></a>此諸賢！或有人內無求欲，彼內無求欲，不知<a class="t" id="t0839a20"></a>如真者，我說此人之人最弊惡。此諸賢！或有<a class="t" id="t0839a21"></a>人內無求欲，彼內無求欲，知如真者，我說<a class="t" id="t0839a22"></a>此人之人最勝。」</p><a class="t" id="t0839a23"></a>
<p><a class="t-linehead" id="t-linehead0839a23"></a>彼時，有異比丘從座起，一向著衣，叉手向尊<a class="t" id="t0839a24"></a>者舍利弗，白尊者舍利弗曰：「云何，尊者舍利<a class="t" id="t0839a25"></a>弗！何因何緣，此前二種人俱有求欲、俱有<a class="t" id="t0839a26"></a>著意，說一人弊惡、說一人最勝耶？復何因<a class="t" id="t0839a27"></a>何緣，此後二種人，俱有無求欲、俱有無<a class="t" id="t0839a28"></a>著，說一人弊惡、說一人最勝耶？」</p>
<p><a class="t-linehead" id="t-linehead0839a28"></a>「此諸賢！或<a class="t" id="t0839a29"></a>有一人內有求欲，彼內有求欲，不知如真<a class="t" id="t0839b01"></a>者，當知彼亦無樂行，亦無進行，亦無精進。<a class="t" id="t0839b02"></a>彼住求欲，彼求欲意著命終。彼求欲意著<a class="t" id="t0839b03"></a>命終已，亦不善終，亦不生善處。何以故？<a class="t" id="t0839b04"></a>彼求欲著意終故。猶若，諸賢！有人，若在販<a class="t" id="t0839b05"></a>肆，若在客作家，若持銅鉢來，垢穢不淨。彼<a class="t" id="t0839b06"></a>持來已，亦不隨時洗拭，亦不隨時拭，亦不隨<a class="t" id="t0839b07"></a>時摩，但著塵土中，如是此銅鉢，但增上受<a class="t" id="t0839b08"></a>垢穢。如是，諸賢！或有一人內有求欲，彼<a class="t" id="t0839b09"></a>內有求欲，不知如真；當知彼亦不樂行，亦<a class="t" id="t0839b10"></a>不進行，亦不精進，彼但住求欲，彼內求著意<a class="t" id="t0839b11"></a>命終。內求著意命終已，終亦不善，亦不生善<a class="t" id="t0839b12"></a>處。何以故？彼內求著求欲命終故。</p>
<p><a class="t-linehead" id="t-linehead0839b12"></a>「此諸賢！<a class="t" id="t0839b13"></a>或有人內求欲，彼內求欲，知如真；當知彼<a class="t" id="t0839b14"></a>樂行精進，彼求欲止，彼無求欲意，不著命<a class="t" id="t0839b15"></a>終。彼無求欲意，不著命終已，終亦善，所生<a class="t" id="t0839b16"></a>處亦善。何以故？彼無求欲無著意故。猶若，<a class="t" id="t0839b17"></a>諸賢！有人若販肆客作家，持銅鉢來，垢穢不<a class="t" id="t0839b18"></a>淨。彼持來已，隨時洗，隨時拭，隨時摩，不著<a class="t" id="t0839b19"></a>塵土中，此銅鉢於後時清淨白。如是，諸賢！或<a class="t" id="t0839b20"></a>有人內有求欲，彼內求欲，知如真；當知彼<a class="t" id="t0839b21"></a>樂行、進行、精進，彼求欲斷，無有求欲意，不<a class="t" id="t0839b22"></a>著命終。彼無有求欲意，不著命終已，終亦善，<a class="t" id="t0839b23"></a>亦生善處。何以故？彼無求欲，無著意命終故。</p><a class="t" id="t0839b24"></a>
<p><a class="t-linehead" id="t-linehead0839b24"></a>「此諸賢！或有人內無求欲，彼內無求欲，不<a class="t" id="t0839b25"></a>知如真者；當知彼不能護眼耳意法。住彼不<a class="t" id="t0839b26"></a>能護眼耳意法已，意有婬欲，彼雜欲雜求，<a class="t" id="t0839b27"></a>著意命終。彼雜欲雜求，著意命終已，終亦不<a class="t" id="t0839b28"></a>善，生亦不善。何以故？雜欲雜求，意著命終故。<a class="t" id="t0839b29"></a>猶若，諸賢！有人若販肆客作家，持清淨銅鉢<a class="t" id="t0839c01"></a>來。持來已，亦不隨時洗，亦不隨時拭，亦不<a class="t" id="t0839c02"></a>隨時摩，著塵土中，如是此銅鉢，於後時垢穢<a class="t" id="t0839c03"></a>不淨。如是，諸賢！或有人內無求欲，彼內<a class="t" id="t0839c04"></a>無求欲，不知如真；當知彼不能護眼耳意<a class="t" id="t0839c05"></a>法。彼不能護眼耳意法已，有婬欲意、雜欲<a class="t" id="t0839c06"></a>意，雜欲雜求，著意命終。彼雜欲雜求，著意<a class="t" id="t0839c07"></a>命終已，終亦不善，生亦不善。何以故？彼雜<a class="t" id="t0839c08"></a>欲雜求，著意命終故。</p>
<p><a class="t-linehead" id="t-linehead0839c08"></a>「此諸賢！或有人內無求<a class="t" id="t0839c09"></a>欲，彼內無求欲，知如真；當知彼能護眼耳<a class="t" id="t0839c10"></a>意法。彼護眼耳意法已，亦無欲意，無欲無求，<a class="t" id="t0839c11"></a>意無著命終。彼無欲無求，無著意命終已，終<a class="t" id="t0839c12"></a>亦善，生亦善。何以故？無求無欲，意無著命終<a class="t" id="t0839c13"></a>故。猶若，諸賢！有人若販肆客作家，持清淨<a class="t" id="t0839c14"></a>銅鉢來。持來已，隨時洗，隨時拭，隨時摩，<a class="t" id="t0839c15"></a>不著塵土中，如是此鉢增上清淨白。如是，<a class="t" id="t0839c16"></a>諸賢！彼人亦如是，內無求欲，彼內無求欲，<a class="t" id="t0839c17"></a>知如真；當知彼能護眼耳意法。彼護眼耳意<a class="t" id="t0839c18"></a>法已，無有婬欲，彼無雜欲求，無著意命終。<a class="t" id="t0839c19"></a>彼無雜欲雜求，無著意命終已，終亦善，生亦<a class="t" id="t0839c20"></a>善。何以故？彼無雜欲無雜求，無意著命終<a class="t" id="t0839c21"></a>故。是為，諸賢！所因所緣，命此初二種人求<a class="t" id="t0839c22"></a>欲著意，說一人弊惡、說一人最勝；是為所因<a class="t" id="t0839c23"></a>所緣，此後二種人，內無求欲意無著，說一<a class="t" id="t0839c24"></a>人弊惡、說一人最勝。」</p>
<p><a class="t-linehead" id="t-linehead0839c24"></a>彼時有異比丘從座起，<a class="t" id="t0839c25"></a>一向著衣，叉手向尊者舍利弗，白尊者舍利<a class="t" id="t0839c26"></a>弗曰：「云何，尊者舍利弗！名求欲？求欲者，何<a class="t" id="t0839c27"></a>以故名為求欲？」</p>
<p><a class="t-linehead" id="t-linehead0839c27"></a>「諸賢！以求欲無量諸惡法，<a class="t" id="t0839c28"></a>故名為求欲。此諸賢！或有人有求欲生，少<a class="t" id="t0839c29"></a>有所犯不令他知，而有所犯。諸賢！可知是<a class="t" id="t0840a01"></a>處，彼人所犯，他知此意恚。此諸賢！若彼恚<a class="t" id="t0840a02"></a>已，欲有所行，但有不善。此諸賢！或有人少<a class="t" id="t0840a03"></a>有求欲生，而有所犯，但私語他不在眾中，<a class="t" id="t0840a04"></a>是彼所犯。諸賢！可知是處，彼人所犯眾中<a class="t" id="t0840a05"></a>說，不在獨處在眾中說，彼意恚。此諸賢！彼<a class="t" id="t0840a06"></a>意恚已，欲有所行，但有不善。此諸賢！或有<a class="t" id="t0840a07"></a>人有所犯，欲語等已人，不語不等已人有所<a class="t" id="t0840a08"></a>犯。諸賢！可知是處，謂彼人所犯語不等人，<a class="t" id="t0840a09"></a>有所犯語不等人，是彼所犯，是意恚。此諸<a class="t" id="t0840a10"></a>賢！彼意恚已，若欲有所行但有不善。此諸賢！<a class="t" id="t0840a11"></a>或有人有求欲生：『我當坐世尊前，我當問世<a class="t" id="t0840a12"></a>尊，為諸比丘說法；不令餘比丘在世尊前，<a class="t" id="t0840a13"></a>問世尊已，為諸比丘說法。』諸賢！可知是處，<a class="t" id="t0840a14"></a>有餘比丘坐世尊前，問世尊已，能為諸比<a class="t" id="t0840a15"></a>丘說法，是彼意恚。此諸賢！意恚已，欲有所<a class="t" id="t0840a16"></a>行但有不善。</p>
<p><a class="t-linehead" id="t-linehead0840a16"></a>「此諸賢！或有人有求欲生：『若比<a class="t" id="t0840a17"></a>丘所入處，令我在前行；不令餘比丘，比丘所<a class="t" id="t0840a18"></a>入處，在前行。』諸賢！可知是處，比丘所入處，<a class="t" id="t0840a19"></a>異比丘在前行，是比丘所入處，異比丘在前<a class="t" id="t0840a20"></a>行已，有異比丘在比丘前行，是意恚。此諸<a class="t" id="t0840a21"></a>賢！彼意恚已，欲有所行但有不善。</p>
<p><a class="t-linehead" id="t-linehead0840a21"></a>「此諸賢！<a class="t" id="t0840a22"></a>或有人求欲生：『此諸比丘入內已，最在前坐、<a class="t" id="t0840a23"></a>在前受水、在前受摶食；不欲令餘比丘，諸比<a class="t" id="t0840a24"></a>丘入內已，前坐、前受水、前受摶食。』諸賢！可知<a class="t" id="t0840a25"></a>是處，有異比丘，諸比丘入已，最在前坐、前受<a class="t" id="t0840a26"></a>水、前受摶食。彼異比丘，諸比丘入已，在前<a class="t" id="t0840a27"></a>坐、前受水、前受摶食，是彼意恚。彼意恚已，欲<a class="t" id="t0840a28"></a>有所行但有不善。</p>
<p><a class="t-linehead" id="t-linehead0840a28"></a>「此諸賢！或有求欲生：『諸比<a class="t" id="t0840a29"></a>丘食已，收攝鉢器，令為居士說法勸進教授<a class="t" id="t0840b01"></a>等，教授等令歡喜；不令餘比丘，諸比丘食已<a class="t" id="t0840b02"></a>收攝鉢器，為居士說法勸進教授等，教授等<a class="t" id="t0840b03"></a>令歡喜。』諸賢！可知是處，有餘比丘，諸比丘食<a class="t" id="t0840b04"></a>已收攝鉢器，至令歡喜。是彼餘比丘，諸比丘<a class="t" id="t0840b05"></a>食已收攝鉢器，至令歡喜；彼意恚已，此諸<a class="t" id="t0840b06"></a>賢！欲有所行但有不善。</p>
<p><a class="t-linehead" id="t-linehead0840b06"></a>「此諸賢！或有人有<a class="t" id="t0840b07"></a>求欲生：『若居士入園，令我共居士談論論<a class="t" id="t0840b08"></a>語，不令餘比丘，居士入園，共居士談論論語。』<a class="t" id="t0840b09"></a>諸賢！可知是處，有異比丘，居士入園已，共談<a class="t" id="t0840b10"></a>論論語。是彼餘比丘，居士入園已而共談論<a class="t" id="t0840b11"></a>論語，是彼意恚。此諸賢！彼意恚已，彼欲有<a class="t" id="t0840b12"></a>所行但有不善。</p>
<p><a class="t-linehead" id="t-linehead0840b12"></a>「此諸賢！或有人有求欲生：<a class="t" id="t0840b13"></a>『令王大臣婆羅門居士，非是一人，悉令識我；<a class="t" id="t0840b14"></a>不欲令餘比丘，王大臣婆羅門居士非是一<a class="t" id="t0840b15"></a>人。』諸賢！可知是處，彼餘比丘，為王大臣所<a class="t" id="t0840b16"></a>識，及婆羅門居士非是一人。是彼餘比丘為<a class="t" id="t0840b17"></a>王大臣所識，及婆羅門居士非是一人，彼意<a class="t" id="t0840b18"></a>恚。此諸賢！彼意恚已，欲有所行但有不善。</p><a class="t" id="t0840b19"></a>
<p><a class="t-linehead" id="t-linehead0840b19"></a>「此諸賢！或有人有求欲生：『令我於四部眾，比<a class="t" id="t0840b20"></a>丘、比丘尼、優婆塞、優婆夷，得供養；莫令餘比<a class="t" id="t0840b21"></a>丘於四部眾，比丘、比丘尼、優婆塞、優婆夷，得<a class="t" id="t0840b22"></a>供養。』諸賢！可知是處，有餘比丘，於四部眾，比<a class="t" id="t0840b23"></a>丘、比丘尼、優婆塞、優婆夷，得供養。是彼餘比<a class="t" id="t0840b24"></a>丘，於四部眾，比丘、比丘尼、優婆塞、優婆夷，得<a class="t" id="t0840b25"></a>供養，彼意恚。此諸賢！彼意恚已，欲有所行<a class="t" id="t0840b26"></a>但有不善。</p>
<p><a class="t-linehead" id="t-linehead0840b26"></a>「此諸賢！或有人有求欲生：『令我<a class="t" id="t0840b27"></a>得衣被床臥病瘦醫藥，莫令餘比丘得衣被<a class="t" id="t0840b28"></a>床臥病瘦醫藥。』諸賢！可知是處，餘比丘得<a class="t" id="t0840b29"></a>衣被床臥病瘦醫藥。是彼餘比丘得衣被床<a class="t" id="t0840c01"></a>臥病瘦醫藥，彼意恚。此諸賢！彼意恚已，欲<a class="t" id="t0840c02"></a>有所行但有不善。</p>
<p><a class="t-linehead" id="t-linehead0840c02"></a>「此諸賢！或有人亦如是有<a class="t" id="t0840c03"></a>智慧梵行者，當捨此無量諸惡不善求欲行，<a class="t" id="t0840c04"></a>當莫行此。若與非沙門俱，為沙門行；若與<a class="t" id="t0840c05"></a>非智慧沙門俱，為智慧沙門；不應求上座而<a class="t" id="t0840c06"></a>求上座、無有定而言有定、與不淨俱而言有<a class="t" id="t0840c07"></a>淨。諸賢！如是彼於智慧梵行者，有如此無<a class="t" id="t0840c08"></a>量諸惡不善行。知有此行，知與非沙門俱，為<a class="t" id="t0840c09"></a>非沙門；與非智慧沙門俱，知非智慧沙門俱；<a class="t" id="t0840c10"></a>不應求上座，如是求上座；無有定，知無定；<a class="t" id="t0840c11"></a>與不淨俱，知不淨。猶若諸賢！有人若販肆客<a class="t" id="t0840c12"></a>作家，持銅鉢來，滿中不淨，復以一鉢覆其<a class="t" id="t0840c13"></a>上，若持至人聚中，彼多人見已，欲食欲得，<a class="t" id="t0840c14"></a>不知有不淨。若彼聚人持至一處發其器，若<a class="t" id="t0840c15"></a>有欲食者，便不欲食，豈復彼持者欲食之？<a class="t" id="t0840c16"></a>如是，諸賢！有人智慧梵行者，作如此無量諸<a class="t" id="t0840c17"></a>惡不善，與非沙門俱，為沙門行；與非智慧沙<a class="t" id="t0840c18"></a>門俱，為智慧沙門；不應求上座而求上座，無<a class="t" id="t0840c19"></a>有定言有定，與不淨俱而言有淨。諸賢！彼<a class="t" id="t0840c20"></a>人如是於智慧梵行者，如是無量諸惡不善<a class="t" id="t0840c21"></a>法。知有與非沙門俱，是非沙門；與非智慧<a class="t" id="t0840c22"></a>沙門俱，是非智慧沙門；不應求上座，求上<a class="t" id="t0840c23"></a>座；與不定俱，是非定；與不淨俱，是非淨。諸<a class="t" id="t0840c24"></a>賢！如是彼人當莫親近、當莫恭敬、當莫承<a class="t" id="t0840c25"></a>事。比丘不親近恭敬者若恭敬者，禮事者若<a class="t" id="t0840c26"></a>禮事者，彼於長夜但有失、無饒益，苦與惡趣<a class="t" id="t0840c27"></a>相應。是故，諸賢！如是人當莫親近，當莫<a class="t" id="t0840c28"></a>恭敬、禮事。</p>
<p><a class="t-linehead" id="t-linehead0840c28"></a>「此諸賢！或有人無求欲生：『有<a class="t" id="t0840c29"></a>所犯，不欲令他知。』而有所犯。諸賢！可知<a class="t" id="t0841a01"></a>是處，彼人所犯，若他知有犯，他人知已，<a class="t" id="t0841a02"></a>此意無恚。此諸賢！意無恚已，欲有所行但<a class="t" id="t0841a03"></a>有善。此諸賢！或有人無求欲生，而有所<a class="t" id="t0841a04"></a>犯，向他說，不向眾，有所犯。諸賢！可知是處，<a class="t" id="t0841a05"></a>謂彼人所犯，有向眾中說，不獨向他說，有<a class="t" id="t0841a06"></a>所犯向眾中說，此意不恚。此諸賢！意不恚<a class="t" id="t0841a07"></a>已，欲有所行但有善。</p>
<p><a class="t-linehead" id="t-linehead0841a07"></a>「此諸賢！或有人無<a class="t" id="t0841a08"></a>求欲生：『有所犯，語等已人，不語非等已人。』有<a class="t" id="t0841a09"></a>所犯。諸賢！可知此處，謂彼人所犯，語非等<a class="t" id="t0841a10"></a>已人，不語等已人，有所犯語非等已人，<a class="t" id="t0841a11"></a>此意無恚。此諸賢！意不恚已，欲有所行但<a class="t" id="t0841a12"></a>有善。</p>
<p><a class="t-linehead" id="t-linehead0841a12"></a>「此諸賢！或有人無求欲生：『我坐世尊<a class="t" id="t0841a13"></a>前已，問世尊，世尊當為諸比丘說法；不欲令<a class="t" id="t0841a14"></a>他比丘坐世尊前，問世尊，世尊為諸比丘說<a class="t" id="t0841a15"></a>法。』諸賢！可知是處，有異比丘在世尊前，世<a class="t" id="t0841a16"></a>尊為諸比丘說法。有餘比丘在世尊前，問世<a class="t" id="t0841a17"></a>尊，世尊為諸比丘說法，此意不恚。此諸賢！若<a class="t" id="t0841a18"></a>意不恚已，欲有所行但有善。</p>
<p><a class="t-linehead" id="t-linehead0841a18"></a>「此諸賢！或有<a class="t" id="t0841a19"></a>人無求欲生：『比丘有所至，在前行行，令餘比<a class="t" id="t0841a20"></a>丘在前在前行；彼餘比丘有所至，莫令餘比<a class="t" id="t0841a21"></a>丘在前行。』諸賢！可知是處，有餘比丘，諸比<a class="t" id="t0841a22"></a>丘有所至在前行。是餘比丘，比丘有所至在<a class="t" id="t0841a23"></a>前行，彼意無恚。此諸賢！意不恚已，欲有所<a class="t" id="t0841a24"></a>行但有善。</p>
<p><a class="t-linehead" id="t-linehead0841a24"></a>「此諸賢！或有人無求欲生：『比丘入<a class="t" id="t0841a25"></a>內已，我在前受水、受摶食；莫令餘比丘，比丘<a class="t" id="t0841a26"></a>入內已，最在前坐，受水、受摶食。』諸賢！可知是<a class="t" id="t0841a27"></a>處，有餘比丘，比丘入內已，最在前坐，受水、<a class="t" id="t0841a28"></a>受摶食，此意無恚。此諸賢！意不恚已，欲有<a class="t" id="t0841a29"></a>所行但有善。</p>
<p><a class="t-linehead" id="t-linehead0841a29"></a>「此諸賢！或有人無求欲生：『諸<a class="t" id="t0841b01"></a>比丘食已，收攝鉢器，令我為居士說法教授<a class="t" id="t0841b02"></a>勸進等，教授等令歡喜；莫令餘比丘，諸比丘<a class="t" id="t0841b03"></a>食已收攝鉢器，為居士說法教授勸進，等教<a class="t" id="t0841b04"></a>授等令歡喜。』諸賢！可知是處，有餘比丘，諸比<a class="t" id="t0841b05"></a>丘食已收攝鉢器，為居士說法勸進教授，等<a class="t" id="t0841b06"></a>教授等令歡喜，此意無恚。諸賢！彼無恚意<a class="t" id="t0841b07"></a>已，欲有所行但有善。</p>
<p><a class="t-linehead" id="t-linehead0841b07"></a>「此諸賢！或有人無求欲<a class="t" id="t0841b08"></a>生：『居士入園已，我共談論；莫令餘比丘，居士<a class="t" id="t0841b09"></a>入園已，共談論。』諸賢！可知是處，有餘比丘，<a class="t" id="t0841b10"></a>居士入園已共談論，餘比丘居士入園已共<a class="t" id="t0841b11"></a>談論，此意不恚。此諸賢！彼意無恚已，欲有所<a class="t" id="t0841b12"></a>行但有善。</p>
<p><a class="t-linehead" id="t-linehead0841b12"></a>「此諸賢！或人無求欲生：『令王大<a class="t" id="t0841b13"></a>臣婆羅門居士，非一人所識；莫令餘比丘，王<a class="t" id="t0841b14"></a>大臣婆羅門居士，非一人所識。』諸賢！可知是<a class="t" id="t0841b15"></a>處，有餘比丘，王大臣婆羅門居士非一人所<a class="t" id="t0841b16"></a>識。有餘比丘，為王大臣婆羅門居士非一人<a class="t" id="t0841b17"></a>所識，此意無恚。此諸賢！彼意無恚已，欲有所<a class="t" id="t0841b18"></a>行但有善。</p>
<p><a class="t-linehead" id="t-linehead0841b18"></a>「此諸賢！或有人無求欲生：『令我於<a class="t" id="t0841b19"></a>四部眾，比丘、比丘尼、優婆塞、優婆夷，得供養，<a class="t" id="t0841b20"></a>莫令餘比丘於四部眾，比丘、比丘尼、優婆塞、優<a class="t" id="t0841b21"></a>婆夷，得供養。』諸賢！可知是處，有餘比丘，於<a class="t" id="t0841b22"></a>四部眾，比丘、比丘尼、優婆塞、優婆夷，得供養，<a class="t" id="t0841b23"></a>此意無恚。此諸賢！意無恚已，欲有所行但有<a class="t" id="t0841b24"></a>善。</p>
<p><a class="t-linehead" id="t-linehead0841b24"></a>「此諸賢！或有人無求欲生：『令我得衣被床<a class="t" id="t0841b25"></a>臥病瘦醫藥，不欲令餘比丘得衣被床臥病<a class="t" id="t0841b26"></a>瘦醫藥。』諸賢！可知是處，餘比丘得衣被床臥<a class="t" id="t0841b27"></a>病瘦醫藥。餘比丘得衣被床臥病瘦醫藥，此<a class="t" id="t0841b28"></a>意不恚。此諸賢！意不恚已，欲有所行但有善。</p><a class="t" id="t0841b29"></a>
<p><a class="t-linehead" id="t-linehead0841b29"></a>「諸賢！如是彼人於智慧梵行者，樂無量諸善<a class="t" id="t0841c01"></a>法行，若不知共沙門俱而言非沙門，共智慧<a class="t" id="t0841c02"></a>沙門俱而言非智慧沙門，共上座俱而言不<a class="t" id="t0841c03"></a>上座俱，與定俱而言無定，與淨俱而言不淨。<a class="t" id="t0841c04"></a>如是，諸賢！或有人於智慧梵行者，如此無量<a class="t" id="t0841c05"></a>諸善行悉當知，與沙門俱當知與沙門俱，與<a class="t" id="t0841c06"></a>智慧沙門俱當知與智慧沙門俱，與定俱當<a class="t" id="t0841c07"></a>知與定俱，與淨俱當知與淨俱。猶若，諸賢！<a class="t" id="t0841c08"></a>有人販肆客作家，持銅鉢來，滿中飲食種種<a class="t" id="t0841c09"></a>異味，以一鉢覆持至人聚中，彼多人見已，<a class="t" id="t0841c10"></a>不用食不欲得，知其非，彼作是言：『故是前<a class="t" id="t0841c11"></a>器，故是前器。』彼持至多人聚中已而發其器，<a class="t" id="t0841c12"></a>彼不欲食者，便欲食之，豈前見者不欲食？<a class="t" id="t0841c13"></a>如是，諸賢！或有人於智慧梵行者，如是無<a class="t" id="t0841c14"></a>量諸善行而不能知，與沙門俱言非沙門，與<a class="t" id="t0841c15"></a>智慧沙門俱言不智慧沙門，與上座俱而言<a class="t" id="t0841c16"></a>非上座，與定俱而言非定，與淨俱而言非淨。<a class="t" id="t0841c17"></a>如是，諸賢！或有人於智慧梵行者，有無量諸<a class="t" id="t0841c18"></a>善行，然後知與沙門俱是沙門，與智慧沙門<a class="t" id="t0841c19"></a>俱是智慧沙門，與上座俱知是上座，與定俱<a class="t" id="t0841c20"></a>知是定，與淨俱知是淨。如是，諸賢！此人當恭<a class="t" id="t0841c21"></a>敬、承事、禮事，比丘當親近，當恭敬若恭敬者，<a class="t" id="t0841c22"></a>當承事若承事者，常當應行常應行者，彼於<a class="t" id="t0841c23"></a>長夜但有饒益安樂。是故，諸賢！如此人者，當<a class="t" id="t0841c24"></a>親近恭敬承事。」</p>
<p><a class="t-linehead" id="t-linehead0841c24"></a>彼時尊者大目乾連亦在眾<a class="t" id="t0841c25"></a>中會座，於是大目乾連語尊者舍利弗曰：<a class="t" id="t0841c26"></a>「尊者舍利弗！我欲說喻，當說不耶？」</p>
<p><a class="t-linehead" id="t-linehead0841c26"></a>「當說。汝賢<a class="t" id="t0841c27"></a>者目乾連！」</p>
<p><a class="t-linehead" id="t-linehead0841c27"></a>「尊者舍利弗！昔時在羅閱祇耆<a class="t" id="t0841c28"></a>闍崛山，尊者舍利弗！我晨起著衣服，與衣<a class="t" id="t0841c29"></a>鉢俱詣羅閱祇乞食。遊羅閱祇乞食時，至他<a class="t" id="t0842a01"></a>巧師家，我見無念滿子在他巧師家，見在<a class="t" id="t0842a02"></a>斫治車軸。彼無念滿子，在巧師家作是念<a class="t" id="t0842a03"></a>生：『此巧師取此軸斫治是處者，如是此軸<a class="t" id="t0842a04"></a>為妨者為得除。』彼無念滿子在巧師家作是<a class="t" id="t0842a05"></a>念生，彼巧師者如彼所念，便以斧斫治車<a class="t" id="t0842a06"></a>軸。彼時無念滿子即作是言：『此巧師為知我<a class="t" id="t0842a07"></a>意而取此軸，如其處斫治，如是此軸為增益<a class="t" id="t0842a08"></a>無妨。』如是，尊者舍利弗！謂彼人諛諂、幻士、<a class="t" id="t0842a09"></a>無信不有信、懈怠無精進、意念亂無有定、惡<a class="t" id="t0842a10"></a>智意亂、諸根不定、於戒行緩、不分別沙門行。<a class="t" id="t0842a11"></a>而尊者舍利弗知其所念而為解<span class="corr" title="[脫&gt;說] cf.【麗】">說</span>。尊者舍<a class="t" id="t0842a12"></a>利弗！謂彼人無諛諂、非幻士、有信信樂、行<a class="t" id="t0842a13"></a>精進、意常定、智慧學、於戒恭敬、多分別沙門<a class="t" id="t0842a14"></a>行。彼從尊者舍利弗聞說法已，如快飲、如快<a class="t" id="t0842a15"></a>食，口及意悉受持。猶若尊者舍利弗！若剎利<a class="t" id="t0842a16"></a>女、婆羅門女、居士女、工師女，沐浴塗香著白<a class="t" id="t0842a17"></a>淨衣，若有人意念生慈愍，欲有饒益、欲令<a class="t" id="t0842a18"></a>安隱，若持優鉢華鬘、占波華鬘、婆師華鬘、<a class="t" id="t0842a19"></a>阿提摩多華鬘，授與彼已，兩手受之自冠其<a class="t" id="t0842a20"></a>首。如是，尊者舍利弗！或有人無諛諂亦無幻，<a class="t" id="t0842a21"></a>亦不不信有信，能行精進意常定，智慧恭敬<a class="t" id="t0842a22"></a>學戒，學多分別沙門行。彼從尊者舍利弗聞<a class="t" id="t0842a23"></a>法已，如快飲、如快食，口及意亦爾。此尊者<a class="t" id="t0842a24"></a>舍利弗甚奇！而尊者舍利弗為諸梵行者，除<a class="t" id="t0842a25"></a>其不善立於善中。善哉賢者！是為真人。」</p>
<p><a class="t-linehead" id="t-linehead0842a25"></a>此<a class="t" id="t0842a26"></a>各各所說，相樂已，從座起，各還本處。</p><a class="t" id="t0842a27"></a>
<p class="endsutta"><span class="t-juanname">佛說求欲經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
