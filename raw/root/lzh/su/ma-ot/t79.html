<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t79">
<article>
<div class="hgroup mirror"><h1 class="mirror-row"><span class="mirror-left latin">T79</span>
<span class="mirror-right">佛說鸚鵡經</span></h1></div>　<a class="t" id="t0888b12"></a><a class="t" id="t0888b13"></a><a class="t" id="t0888b14"></a><a class="t" id="t0888b15"></a><p class="suttainfo"><span class="t-juanname">佛說鸚鵡經</span><br><a class="t" id="t0888b16"></a><a class="t" id="t0888b17"></a>
<span class="t-byline">宋天竺三藏求那跋陀羅譯</span></p><a class="t" id="t0888b18"></a>
<p><a class="t-linehead" id="t-linehead0888b18"></a>聞如是：</p>
<p>一時，婆伽婆在舍衛城祇樹給孤獨<a class="t" id="t0888b19"></a>園。彼時，世尊晨起著衣服，與衣鉢俱詣舍衛<a class="t" id="t0888b20"></a>城分衛。遊舍衛分衛時，到鸚鵡摩牢兜羅子<a class="t" id="t0888b21"></a>家。彼時，鸚鵡摩牢兜羅子，出行不在少有所<a class="t" id="t0888b22"></a>為。彼時，鸚鵡摩牢兜羅子家有狗，名具，坐好<a class="t" id="t0888b23"></a>褥上，以金鉢食粳米肉。白狗遙見世尊從遠<a class="t" id="t0888b24"></a>而來，見已便吠。彼世尊便作是言：「止！白狗！不<a class="t" id="t0888b25"></a>須作是聲，汝本吟哦<span class="t-note">（梵志乞食音）</span>！」於是，白狗極大瞋<a class="t" id="t0888b26"></a>恚不歡喜，下牀褥已至門閾下，依而伏寂然<a class="t" id="t0888b27"></a>住。</p>
<p><a class="t-linehead" id="t-linehead0888b27"></a>後摩牢兜羅子還舍已，見白狗還下牀褥<a class="t" id="t0888b28"></a>依門閾寂然伏，憂慼不樂，見已問邊人曰：「誰<a class="t" id="t0888b29"></a>觸嬈此白狗，而令此白狗憂慼不樂，下牀褥<a class="t" id="t0888c01"></a>已依門閾寂然伏？」「此摩牢！無有觸嬈此狗者，<a class="t" id="t0888c02"></a>而令此狗憂慼不樂，下牀褥已依門閾寂然<a class="t" id="t0888c03"></a>伏。此摩牢！今日有沙門瞿曇來詣家乞食，彼<a class="t" id="t0888c04"></a>白狗便吠之，彼沙門瞿曇作是言：『止！白狗！汝<a class="t" id="t0888c05"></a>不應作是聲，汝本吟哦！』是故摩牢！令白狗瞋<a class="t" id="t0888c06"></a>恚不樂，下牀褥已依門閾默然伏。」於是，鸚鵡<a class="t" id="t0888c07"></a>摩牢兜羅子於世尊便有瞋恚不樂，遙罵世尊，<a class="t" id="t0888c08"></a>遙誹謗世尊，遙恚世尊：「此沙門瞿曇！乃如此<a class="t" id="t0888c09"></a>虛妄言！」出舍衛已，往詣祇樹給孤獨園。</p>
<p><a class="t-linehead" id="t-linehead0888c09"></a>彼時，<a class="t" id="t0888c10"></a>世尊無量百眾在前圍遶而為說法。世尊遙<a class="t" id="t0888c11"></a>見鸚鵡摩牢兜羅子從遠而來，見已世尊告<a class="t" id="t0888c12"></a>諸比丘：「汝諸比丘！遙見鸚鵡摩牢兜羅子從<a class="t" id="t0888c13"></a>遠而來不？」「唯然，世尊！」「若以此時鸚鵡摩牢兜<a class="t" id="t0888c14"></a>羅子命終者，屈申臂頃如是生泥犁中。何以<a class="t" id="t0888c15"></a>故？彼如是極向我瞋恚故，因彼瞋恚，身壞死<a class="t" id="t0888c16"></a>時生惡趣泥犁中。」</p>
<p><a class="t-linehead" id="t-linehead0888c16"></a>彼時，鸚鵡摩牢兜羅子來<a class="t" id="t0888c17"></a>詣世尊所，到已白世尊曰：「沙門瞿曇！今日至<a class="t" id="t0888c18"></a>我家乞食耶？」</p>
<p><a class="t-linehead" id="t-linehead0888c18"></a>曰：「摩牢！我今日至汝家乞食。」</p>
<p>「唯<a class="t" id="t0888c19"></a>此沙門瞿曇！彼白狗於汝有何咎，而令我白<a class="t" id="t0888c20"></a>狗瞋恚不樂下牀褥已，依門閾寂然伏？」</p>
<p><a class="t-linehead" id="t-linehead0888c20"></a>答曰：<a class="t" id="t0888c21"></a>「摩牢！我晨起著衣服已，與衣鉢俱詣舍衛城<a class="t" id="t0888c22"></a>分衛，遊舍衛城分衛時便至汝家。汝白狗遙<a class="t" id="t0888c23"></a>見我從遠而來，見已而吠，我便作是言：『止！白<a class="t" id="t0888c24"></a>狗！汝不應作是聲，汝本吟哦！』是故，摩牢！彼白<a class="t" id="t0888c25"></a>狗則瞋恚不樂，下牀褥已依門閾默然伏。」</p>
<p><a class="t-linehead" id="t-linehead0888c25"></a>「此<a class="t" id="t0888c26"></a>瞿曇！此白狗本是我何等親屬？」</p>
<p><a class="t-linehead" id="t-linehead0888c26"></a>「止！摩牢！不須<a class="t" id="t0888c27"></a>問，汝或能聞憂慼不樂。」</p>
<p><a class="t-linehead" id="t-linehead0888c27"></a>彼鸚鵡摩牢兜羅子<a class="t" id="t0888c28"></a>再三白世尊曰：「此瞿曇！白狗本是何等親屬？」</p><a class="t" id="t0888c29"></a>
<p><a class="t-linehead" id="t-linehead0888c29"></a>「汝摩牢！已再三問，當說之。此摩牢！白狗前所<a class="t" id="t0889a01"></a>生，是汝父，名兜羅。」</p>
<p><a class="t-linehead" id="t-linehead0889a01"></a>於是，鸚鵡摩牢兜羅子，於<a class="t" id="t0889a02"></a>世尊倍增上瞋恚不樂，罵世尊，恚世尊，誹謗<a class="t" id="t0889a03"></a>世尊：「此沙門瞿曇！虛妄語！」白於世尊曰：「此<a class="t" id="t0889a04"></a>瞿曇！我父兜羅常行施與，常行幢施，常事於<a class="t" id="t0889a05"></a>火，彼身壞死已生妙梵天上，此何以故當生<a class="t" id="t0889a06"></a>狗中？」</p>
<p><a class="t-linehead" id="t-linehead0889a06"></a>「此摩牢！以汝增上慢，彼父兜羅亦復爾，<a class="t" id="t0889a07"></a>是故生弊惡狗中。」說偈曰：</p><a class="t" id="t0889a08"></a><blockquote class="gatha">
<p>「梵志增上慢，　　此終生六趣，<a class="t" id="t0889a09"></a><br>
鷄猪狗野狐，　　驢卵地獄中。</p>
</blockquote><a class="t" id="t0889a10"></a>
<p><a class="t-linehead" id="t-linehead0889a10"></a>「汝，摩牢！我所說若不信者，汝摩牢！便可還家。<a class="t" id="t0889a11"></a>到已語白狗作如是言：『實，白狗！汝本生時，是<a class="t" id="t0889a12"></a>我父兜羅者，還上牀褥。』汝摩牢！彼白狗便當<a class="t" id="t0889a13"></a>還上牀褥上。『汝白狗！本生時，是我父兜羅者，<a class="t" id="t0889a14"></a>當於金鉢中食粳米肉。』此摩牢！彼白狗當於<a class="t" id="t0889a15"></a>金鉢中食粳米肉。『彼白狗！本生時，是我父兜<a class="t" id="t0889a16"></a>羅者，當示我父遺財，汝本藏舉我今不知處。』<a class="t" id="t0889a17"></a>此摩牢！彼白狗當示汝本父遺財汝所不知。」</p><a class="t" id="t0889a18"></a>
<p><a class="t-linehead" id="t-linehead0889a18"></a>於是，鸚鵡摩牢兜羅子聞世尊所說，善思惟<a class="t" id="t0889a19"></a>念習誦已，繞世尊，離世尊還至家。到已語白<a class="t" id="t0889a20"></a>狗作如是言：「此白狗！若本生時是我父兜羅<a class="t" id="t0889a21"></a>者，當還上床褥坐。」彼白狗便還上床褥坐。「此<a class="t" id="t0889a22"></a>白狗！本生時若是我父兜羅者，當於金鉢中<a class="t" id="t0889a23"></a>食粳米肉。」彼白狗便於金鉢中食粳米肉。「此<a class="t" id="t0889a24"></a>白狗！本生時是我父兜羅者，白狗當示我本<a class="t" id="t0889a25"></a>父遺財，汝本藏舉我今不知處。」於是，彼白狗<a class="t" id="t0889a26"></a>下床褥已至本臥處，到已於本臥處床四脚<a class="t" id="t0889a27"></a>下，以口足爬地，令鸚鵡摩牢兜羅子大得<a class="t" id="t0889a28"></a>錢財。於是，鸚鵡摩牢兜羅子大得錢財，大得<a class="t" id="t0889a29"></a>利極歡喜，善心生，以右膝著地，叉手向祇樹<a class="t" id="t0889b01"></a>給孤獨園，三自稱名姓字，「真實沙門瞿曇！語<a class="t" id="t0889b02"></a>實沙門瞿曇！不妄言沙門瞿曇！」三自稱名姓<a class="t" id="t0889b03"></a>已，出舍衛城往詣祇樹給孤獨園。</p>
<p><a class="t-linehead" id="t-linehead0889b03"></a>彼時，世尊<a class="t" id="t0889b04"></a>無量百眾在前圍遶而為說法。世尊遙見鸚<a class="t" id="t0889b05"></a>鵡摩牢兜羅子從遠而來，見已世尊告諸比<a class="t" id="t0889b06"></a>丘：「汝諸比丘！見彼鸚鵡摩牢兜羅子從遠來<a class="t" id="t0889b07"></a>不？」「唯然，世尊！」「若以此時鸚鵡摩牢兜羅子命<a class="t" id="t0889b08"></a>終者，如屈申臂頃生於善處。何以故？彼於<a class="t" id="t0889b09"></a>我有善心故，眾生因善心故，身壞死時生善<a class="t" id="t0889b10"></a>處天上。」</p>
<p><a class="t-linehead" id="t-linehead0889b10"></a>彼時，鸚鵡摩牢兜羅子往世尊所，到<a class="t" id="t0889b11"></a>已共世尊面相慰勞，面相慰勞已却坐一面。<a class="t" id="t0889b12"></a>鸚鵡摩牢兜羅子却坐一面已，世尊告曰：「此<a class="t" id="t0889b13"></a>摩牢！如如我所說，白狗者實如我所言不<a class="t" id="t0889b14"></a>如？」</p>
<p><a class="t-linehead" id="t-linehead0889b14"></a>「如沙門瞿曇所說，白狗者實如所言無有<a class="t" id="t0889b15"></a>異。此沙門瞿曇！我更欲有所問，當聽我所<a class="t" id="t0889b16"></a>問。」</p>
<p><a class="t-linehead" id="t-linehead0889b16"></a>「此摩牢！當問，隨意所樂。」</p>
<p>「此瞿曇！何因何緣<a class="t" id="t0889b17"></a>俱受人身，便有高下好惡清濁？此瞿曇！有長<a class="t" id="t0889b18"></a>命、短命者，有無病者、有病者，有好者、有醜者，<a class="t" id="t0889b19"></a>有貴者、有賤者，有所能者、無所能者，有多錢<a class="t" id="t0889b20"></a>財者、無多錢財者，有惡智者、有智慧者？」</p>
<p><a class="t-linehead" id="t-linehead0889b20"></a>「此摩<a class="t" id="t0889b21"></a>牢！眾生因緣故，因行故、緣行故、作行故，隨眾<a class="t" id="t0889b22"></a>生所作行，令彼彼有好惡高下。」</p>
<p><a class="t-linehead" id="t-linehead0889b22"></a>「此沙門瞿曇！<a class="t" id="t0889b23"></a>略所說，未廣分別，我不解其義。唯願沙門瞿<a class="t" id="t0889b24"></a>曇，當為善說，令我當從。沙門瞿曇！所略說法，<a class="t" id="t0889b25"></a>未廣分別，當知其義。」</p>
<p><a class="t-linehead" id="t-linehead0889b25"></a>「是故，摩牢！當善聽之，善<a class="t" id="t0889b26"></a>思惟念，我當為說。」</p>
<p><a class="t-linehead" id="t-linehead0889b26"></a>「唯然，瞿曇！」鸚鵡摩牢兜羅<a class="t" id="t0889b27"></a>子受世尊教。</p>
<p><a class="t-linehead" id="t-linehead0889b27"></a>世尊告曰：「此摩牢！何所因、何所<a class="t" id="t0889b28"></a>緣，若男若女有命短者？此摩牢！或一若男若<a class="t" id="t0889b29"></a>女，極生血污其手，近於惡、無有慈，斷一切眾<a class="t" id="t0889c01"></a>生命下至蟻子，因此行故，如是所因、如是所<a class="t" id="t0889c02"></a>行，身壞死時生惡趣泥犁中，來生此人間命<a class="t" id="t0889c03"></a>便短。何以故？摩牢！彼所行短，是故令或一若<a class="t" id="t0889c04"></a>男若女行殺生，是為摩牢！當見是行報故。此<a class="t" id="t0889c05"></a>摩牢！復何因、復何緣，令或<span class="corr" title="[　&gt;一] cf.【麗】">一</span>若男若女有命長<a class="t" id="t0889c06"></a>者？此摩牢！或一若男若女棄於殺、離於殺，<a class="t" id="t0889c07"></a>捨除刀杖，常有羞恥，於一切眾生欲令安隱，<a class="t" id="t0889c08"></a>淨於殺意，彼因此行，如是所因、如是所行，身<a class="t" id="t0889c09"></a>壞死時至善處天上，來生此人間命則長。何<a class="t" id="t0889c10"></a>以故？摩牢！彼為命長行故，而令或一若男若<a class="t" id="t0889c11"></a>女離於殺、棄於殺，是為摩牢！當知是行報故。<a class="t" id="t0889c12"></a>此摩牢！何所因、何所緣，而令或一若男若女<a class="t" id="t0889c13"></a>多有病？此摩牢！或一若男若女觸嬈於眾生，<a class="t" id="t0889c14"></a>彼觸嬈眾生，或以手、或以石、或以杖、或以刀，<a class="t" id="t0889c15"></a>彼因此行，如是所因、如是所行，身壞死時生<a class="t" id="t0889c16"></a>惡趣泥犁中，來生此人間多有病痛。何以<a class="t" id="t0889c17"></a>故？此摩牢！彼作病行故，而令或一若男若女<a class="t" id="t0889c18"></a>觸嬈眾生，是故摩牢！當知是行報故。此摩<a class="t" id="t0889c19"></a>牢！復何因、復何緣，而令或一若男若女無有<a class="t" id="t0889c20"></a>病？此摩牢，或一若男若女不觸嬈眾生，彼不<a class="t" id="t0889c21"></a>觸嬈眾生，不以手、不以石、不以刀、不以杖，彼<a class="t" id="t0889c22"></a>因此行、因此故，因此行故，身壞死時生善處<a class="t" id="t0889c23"></a>天上，來生人間無有病痛。何以故？此摩牢！彼<a class="t" id="t0889c24"></a>作無病行故，而令或一若男若女不觸嬈眾<a class="t" id="t0889c25"></a>生，是故摩牢！當知是行報故。此摩牢！復何因，<a class="t" id="t0889c26"></a>復何緣，或一若男若女有醜者？此摩牢！或一<a class="t" id="t0889c27"></a>若男若女多有瞋恚，多有憂慼，彼少有所言<a class="t" id="t0889c28"></a>便有瞋恚，憂<span class="corr" title="[戚&gt;慼] cf.【麗】">慼</span>不樂，住於瞋恚生瞋恚，廣說<a class="t" id="t0889c29"></a>誹謗，因此行、因此故，因此行故，身壞死時生<a class="t" id="t0890a01"></a>惡趣泥<span class="corr" title="[梨&gt;犁] cf.【麗】">犁</span>中，來生人間形色弊惡。何以故？彼<a class="t" id="t0890a02"></a>作弊惡行故，而令或一若男若女瞋恚憂慼，<a class="t" id="t0890a03"></a>是為摩牢！當知是行報故。此摩牢！復何因、復<a class="t" id="t0890a04"></a>何緣，而令或一若男若女形色好？此摩牢！或<a class="t" id="t0890a05"></a>一若男若女不多瞋恚、不多憂慼，若有以麤<a class="t" id="t0890a06"></a>獷言說者，彼亦不恚、亦不恨、亦<span class="corr" title="[&gt;不] cf.【麗】">不</span>憂慼，不住於<a class="t" id="t0890a07"></a>恚、不生瞋恚、不以恚恨，彼因此行、以此行，因<a class="t" id="t0890a08"></a>此行故，身壞死時生善處天上，來生此人間<a class="t" id="t0890a09"></a>形色則妙。何以故？此摩牢！彼行妙行故，而令<a class="t" id="t0890a10"></a>或一若男若女無有瞋恚亦無憂慼，是故摩<a class="t" id="t0890a11"></a>牢！當知是行報故。此摩牢！復何因、復何緣，而<a class="t" id="t0890a12"></a>令或一若男若女少有所能？此摩牢！或一若<a class="t" id="t0890a13"></a>男若女有貪嫉發於貪嫉，彼見他有恭敬施<a class="t" id="t0890a14"></a>財物已，便發於貪嫉，他所有令我得，彼因此<a class="t" id="t0890a15"></a>行，因行故、緣行故，身壞死時生惡趣泥<span class="corr" title="[梨&gt;犁] cf.【麗】">犁</span>中，<a class="t" id="t0890a16"></a>來生此人間少有所能。何以故？此摩牢！彼作<a class="t" id="t0890a17"></a>少有所能行故，而令或一若男若女貪嫉發<a class="t" id="t0890a18"></a>於貪嫉，此摩牢！當知是行報故。此摩牢！復何<a class="t" id="t0890a19"></a>因、復何緣，而令或一若男若女極有所能？此<a class="t" id="t0890a20"></a>摩牢！或一若男若女無有貪嫉、不發貪嫉，彼<a class="t" id="t0890a21"></a>見他恭敬財物施已，不發於貪嫉，他所有令<a class="t" id="t0890a22"></a>我得，彼以此行，因此行、緣此行，身壞死時生<a class="t" id="t0890a23"></a>善處天上，來生人間極有所能。何以故？摩牢！<a class="t" id="t0890a24"></a>彼作極有所能行故，而令或一若男若女無<a class="t" id="t0890a25"></a>有貪嫉、不發貪嫉。是故摩牢！當知是行報故。<a class="t" id="t0890a26"></a>此摩牢！復何因、復何緣，而令或一若男若女<a class="t" id="t0890a27"></a>生下賤家？此摩牢！或一若男若女自大憍慢，<a class="t" id="t0890a28"></a>應當恭敬而不恭敬，應當承事而不承事，應<a class="t" id="t0890a29"></a>當禮事而不禮事，應當供養而不供養，應當<a class="t" id="t0890b01"></a>施座而不施座，應當示導而不示導，應當<a class="t" id="t0890b02"></a>禮事起恭敬叉手向，而不禮事起恭敬叉手<a class="t" id="t0890b03"></a>向，因此行、緣此行，有此行故，身壞死時生惡<a class="t" id="t0890b04"></a>趣泥<span class="corr" title="[梨&gt;犁] cf.【麗】">犁</span>中，來生人間在下賤家。何以故？此摩<a class="t" id="t0890b05"></a>牢！彼為下賤行故，而令或一若男若女自大<a class="t" id="t0890b06"></a>憍慢。是為摩牢！當知是行報故。此摩牢！復何<a class="t" id="t0890b07"></a>因、復何緣，令一若男若女生豪貴家？此摩<a class="t" id="t0890b08"></a>牢！或一若男若女，不自大、不憍慢，應當恭敬<a class="t" id="t0890b09"></a>而恭敬，應當承事而承事，應當禮事而禮事，<a class="t" id="t0890b10"></a>應當供養而供養，應當施座而施座，應當<a class="t" id="t0890b11"></a>示導而示導，應當禮事起恭敬叉手向，而禮<a class="t" id="t0890b12"></a>事起恭敬叉手向，彼因此行、緣此行，以此行<a class="t" id="t0890b13"></a>故，身壞死時生善處天上，來生此人間在豪<a class="t" id="t0890b14"></a>貴家。何以故？此摩牢！彼作豪貴行故，而令或<a class="t" id="t0890b15"></a>一若男若女不自大、不憍慢。此摩牢！當知是行<a class="t" id="t0890b16"></a>報故。此摩牢！復何因、復何緣，而令或一若男<a class="t" id="t0890b17"></a>若女少有錢財？此摩牢！或一若男若女不施<a class="t" id="t0890b18"></a>與非施主，彼不行施沙門婆羅門、貧窮下賤<a class="t" id="t0890b19"></a>方來乞者，飲食衣被、華鬘塗香、床臥屋舍、明<a class="t" id="t0890b20"></a>燈給使，彼<span class="corr" title="[&gt;因] cf.【麗】">因</span>此行、緣此行，以此行故，身壞死時<a class="t" id="t0890b21"></a>生惡趣泥<span class="corr" title="[梨&gt;犁] cf.【麗】">犁</span>中，來生此人間少有錢財。何以<a class="t" id="t0890b22"></a>故？此摩牢，彼作少錢財行故，令或一若男若<a class="t" id="t0890b23"></a>女少有錢財。此摩牢！當知是行報故。此摩<a class="t" id="t0890b24"></a>牢！復何因、復何緣，而令或一若男若女多有<a class="t" id="t0890b25"></a>錢財？此摩牢！或一若男若女施與為施主，彼<a class="t" id="t0890b26"></a>施與沙門婆羅門、貧窮下賤方來乞者，飲食<a class="t" id="t0890b27"></a>衣被、花鬘塗香、床臥屋舍、明燈給使，彼因此<a class="t" id="t0890b28"></a>行、緣此行，以此行故，身壞死時生善處天上，<a class="t" id="t0890b29"></a>來生此人間多有錢財。何以故？此摩牢！彼作<a class="t" id="t0890c01"></a>多錢財行故，而令或一若男若女多有錢財。<a class="t" id="t0890c02"></a>此摩牢！當知是行報故。此摩牢！復何因、復何<a class="t" id="t0890c03"></a>緣，而令或一若男若女惡智？此摩牢！或一若<a class="t" id="t0890c04"></a>男若女，為眾生不能往問，謂彼有名稱沙門<a class="t" id="t0890c05"></a>婆羅門，往彼已不隨時問其義，亦不論此諸<a class="t" id="t0890c06"></a>賢，何者是善不善？何者是好不好？何者是惡<a class="t" id="t0890c07"></a>是醜？何者是黑是白？何者黑白報？何者見法<a class="t" id="t0890c08"></a>義？何者後世戒義？何者為善非惡？從彼聞已，<a class="t" id="t0890c09"></a>不如如學。彼因此行、緣此行，以此行故，身壞<a class="t" id="t0890c10"></a>死時生惡趣泥<span class="corr" title="[梨&gt;犁] cf.【麗】">犁</span>中，來生此人間有惡智。何<a class="t" id="t0890c11"></a>以故？此摩牢！彼作惡智行故，而令或一若男<a class="t" id="t0890c12"></a>若女為眾生不能往問。此摩牢！當知是行報<a class="t" id="t0890c13"></a>故。此摩牢！復何因、復何緣，而令或一若男若<a class="t" id="t0890c14"></a>女有智慧？此摩牢！或一若男若女為眾生能<a class="t" id="t0890c15"></a>往問，謂彼有名稱沙門婆羅門，往彼已隨時<a class="t" id="t0890c16"></a>問其義，能論此諸賢，何者是善不善？何者是<a class="t" id="t0890c17"></a>好不好？何者是醜是妙？何者是黑是白？何者<a class="t" id="t0890c18"></a>是黑白報？何者見法義？何者後世戒義？何者<a class="t" id="t0890c19"></a>為善非惡？從彼聞已，如如學之。彼因此行、緣<a class="t" id="t0890c20"></a>此行，以此行故，身壞死時生善處天上，來生<a class="t" id="t0890c21"></a>此人間則有智慧。何以故？此摩牢！彼作智慧<a class="t" id="t0890c22"></a>行故，而令或一若男若女為眾生能往問。是<a class="t" id="t0890c23"></a>為，摩牢！當知是行報故。此摩牢！若作短命行，<a class="t" id="t0890c24"></a>行已則受短命；若作長命行，行已則受長<a class="t" id="t0890c25"></a>命。若作病行，行已則有多病；若作非病行，行<a class="t" id="t0890c26"></a>已則無有病。若作醜行，行已則受其醜；若作<a class="t" id="t0890c27"></a>形色好行，行已則受好形色。若作少有所能<a class="t" id="t0890c28"></a>行，行已則受少有所能；若作多有所能行，行<a class="t" id="t0890c29"></a>已則受多有所能。若作下賤行，行已則受下<a class="t" id="t0891a01"></a>賤；若作豪貴行，行已則受豪貴。若作少錢財<a class="t" id="t0891a02"></a>行，行已則受少錢財；若作多錢財行，行已則<a class="t" id="t0891a03"></a>受多錢財。若作惡智行，行已則受惡智；若作<a class="t" id="t0891a04"></a>智慧行，行已則受智慧。是為摩牢！我本所說。<a class="t" id="t0891a05"></a>此摩牢！隨眾生所作行，因行、緣行，以此行，眾<a class="t" id="t0891a06"></a>生為行故，便於彼彼便有高下好惡。」</p>
<p><a class="t-linehead" id="t-linehead0891a06"></a>「已竟，瞿<a class="t" id="t0891a07"></a>曇！已竟，瞿曇！唯，此世尊！我今自歸法及比丘<a class="t" id="t0891a08"></a>僧。唯世尊！我今持優婆塞，從今日始盡命離<a class="t" id="t0891a09"></a>於殺，今自歸。唯此世尊！從今日始如舍衛城，<a class="t" id="t0891a10"></a>入他優婆塞家，入兜羅家亦當爾，當令兜羅<a class="t" id="t0891a11"></a>家於長夜以義饒益得安隱。」</p>
<p><a class="t-linehead" id="t-linehead0891a11"></a>佛如是說。鸚鵡<a class="t" id="t0891a12"></a>摩牢兜羅子聞世尊所說，歡喜而退。</p><a class="t" id="t0891a13"></a>
<p class="endsutta"><span class="t-juanname">佛說鸚鵡經</span></p>

</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
