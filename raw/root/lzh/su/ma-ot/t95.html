<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t95">
<article>
<div class="hgroup mirror"><h1 class="mirror-row"><span class="mirror-left latin">T95</span>
<span class="mirror-right">佛說蟻喻經</span></h1></div>　<a class="t" id="t0918b18"></a><a class="t" id="t0918b19"></a><a class="t" id="t0918b20"></a><a class="t" id="t0918b21"></a><p class="suttainfo"><span class="t-juanname">佛說蟻喻經</span><br><a class="t" id="t0918b22"></a><a class="t" id="t0918b23"></a>
<span class="t-byline">西天譯經三藏朝奉大夫試光祿卿<a class="t" id="t0918b24"></a>傳法大師賜紫臣施護奉　詔譯</span></p>
<a class="t" id="t0918b25"></a>
<p><a class="t-linehead" id="t-linehead0918b25"></a>爾時，世尊放大光明普照耀已，告苾芻眾言：<a class="t" id="t0918b26"></a>「汝等當知！於一時中有諸蟻聚，夜中出煙，晝<a class="t" id="t0918b27"></a>日火然。有一婆羅門，見是事已，乃作是言：『若<a class="t" id="t0918b28"></a>有執持快利刀者，必能破散其聚。』如是言已，<a class="t" id="t0918b29"></a>次復見一大龜，其婆羅門亦作是言：『若有執<a class="t" id="t0918c01"></a>持快利刀者，必能破壞。』次見諸水母蟲，次見<a class="t" id="t0918c02"></a>一水蛭蟲，次見諸阿西蘇那蟲，次見一大蛇，<a class="t" id="t0918c03"></a>次見一挼陀鉢他蟲，次見一<span class="gaiji">［昝－人＋几］<!--gaiji,,1[昝-人＋几],2,3--></span>哥嚩吒蟲，其<a class="t" id="t0918c04"></a>婆羅門見彼諸蟲已，皆如前言。最後見一大<a class="t" id="t0918c05"></a>龍，婆羅門言：『如我所見，其事云何？唯佛世尊<a class="t" id="t0918c06"></a>悉能了知。』即時往詣一苾芻所，具陳上事，復<a class="t" id="t0918c07"></a>言：『苾芻！汝以此事為我問佛，使我疑心而得<a class="t" id="t0918c08"></a>開曉，如佛所說我當憶持。何以故？苾芻！我不<a class="t" id="t0918c09"></a>見彼天人世間沙門婆羅門眾中，有以此義<a class="t" id="t0918c10"></a>能問佛者，是故不能使諸疑心而得開曉。』</p>
<p><a class="t-linehead" id="t-linehead0918c10"></a>「時<a class="t" id="t0918c11"></a>彼苾芻即如其言，來詣我所，到已禮足退住<a class="t" id="t0918c12"></a>一面。具陳上事已復發問言：『如婆羅門所見<a class="t" id="t0918c13"></a>蟻聚，其事云何？夜中出煙、晝日火然，此復云<a class="t" id="t0918c14"></a>何？又見大龜、水母蟲、水蛭蟲、阿西蘇那蟲、大<a class="t" id="t0918c15"></a>蛇、挼陀鉢他蟲、<span class="gaiji">［昝－人＋几］<!--gaiji,,1[昝-人＋几],2,3--></span>哥嚩吒蟲、大龍，此等所見<a class="t" id="t0918c16"></a>皆是何相？即彼婆羅門復是何人？何故名為<a class="t" id="t0918c17"></a>利刀破散？願佛為說。』</p>
<p><a class="t-linehead" id="t-linehead0918c17"></a>「諸苾芻！我時謂彼苾芻<a class="t" id="t0918c18"></a>言：『其蟻聚者，即是一切眾生五蘊聚身。夜中<a class="t" id="t0918c19"></a>出煙者，即是眾生起諸尋伺。晝日火然者，即<a class="t" id="t0918c20"></a>是眾生隨所尋伺起身語業。大龜者，即是五<a class="t" id="t0918c21"></a>鄣染法。水母蟲者，即是忿恚。水蛭蟲者，即是<a class="t" id="t0918c22"></a>慳嫉。阿西蘇那蟲者，即是五欲之法。蛇者，即<a class="t" id="t0918c23"></a>是無明。挼陀鉢他蟲者，是疑惑。<span class="gaiji">［昝－人＋几］<!--gaiji,,1[昝-人＋几],2,3--></span>哥嚩吒蟲<a class="t" id="t0918c24"></a>者，是我慢。龍者，即是諸阿羅漢。婆羅門者，即<a class="t" id="t0918c25"></a>是如來、應供、正等正覺。快利者，即是有智之<a class="t" id="t0918c26"></a>人。刀者，即是智慧。破散者，即是發起精進勝<a class="t" id="t0918c27"></a>行。』</p>
<p><a class="t-linehead" id="t-linehead0918c27"></a>「諸苾芻！於汝意云何？彼所見相以要言<a class="t" id="t0918c28"></a>之，即是一切眾生五蘊聚身羯邏藍等，父母<a class="t" id="t0918c29"></a>不淨之所出生，四大合成，虛假色相，麁惡劣<a class="t" id="t0919a01"></a>弱，積集苦惱畢竟破壞。而諸眾生不能覺知，<a class="t" id="t0919a02"></a>於晝夜中起諸尋伺，而身語業不善施作，五<a class="t" id="t0919a03"></a>鄣煩惱之所覆蔽，耽著五欲，增長無明，生我<a class="t" id="t0919a04"></a>慢心，於諸聖法疑惑不決，忿恚慳嫉，念念發<a class="t" id="t0919a05"></a>起，不求解脫。是故如來、應供、正等正覺，欲令<a class="t" id="t0919a06"></a>諸有智者發精進行，修習智慧，斷諸煩惱，趣<a class="t" id="t0919a07"></a>證聖果。汝諸苾芻！已盡諸漏證阿羅漢果，故<a class="t" id="t0919a08"></a>說如龍。</p><a class="t" id="t0919a09"></a>
<p><a class="t-linehead" id="t-linehead0919a09"></a>「復次，諸苾芻！過去未來諸佛世尊，悲愍利樂<a class="t" id="t0919a10"></a>一切眾生，欲令斷諸煩惱趣證聖果，為諸聲<a class="t" id="t0919a11"></a>聞廣說是義。我於今日亦如諸佛，乃以此緣<a class="t" id="t0919a12"></a>為汝宣說。汝諸苾芻！憶念是事，當於曠野空<a class="t" id="t0919a13"></a>舍、山間樹下、巖穴菴室諸寂靜處，諦心思惟<a class="t" id="t0919a14"></a>觀察是義，無令放逸生退轉心，亦復轉為他<a class="t" id="t0919a15"></a>人開示教導，普令修習得大利樂。」</p><a class="t" id="t0919a16"></a>
<p><a class="t-linehead" id="t-linehead0919a16"></a>爾時世尊為諸苾芻如是說已，而諸苾芻，皆<a class="t" id="t0919a17"></a>悉信受。</p><a class="t" id="t0919a18"></a>
<p class="endsutta"><span class="t-juanname">佛說蟻喻經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
