<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t47">
<article>
<div class="hgroup mirror"><h1 class="mirror-row"><span class="mirror-left latin">T47</span>
<span class="mirror-right">佛說離睡經</span></h1></div>　<a class="t" id="t0837a03"></a><a class="t" id="t0837a04"></a><a class="t" id="t0837a05"></a><a class="t" id="t0837a06"></a><p class="suttainfo"><span class="t-juanname">佛說離睡經</span><br><a class="t" id="t0837a07"></a><a class="t" id="t0837a08"></a>
<span class="t-byline">西晉月氏國三藏竺法護譯</span></p><a class="t" id="t0837a09"></a>
<p><a class="t-linehead" id="t-linehead0837a09"></a>聞如是：</p>
<p>一時，婆伽婆在婆祇尸牧摩鼻量鹿<a class="t" id="t0837a10"></a>野苑中。彼時，尊者大目乾連在摩竭善知識<a class="t" id="t0837a11"></a>村。彼尊者大目乾連，獨在靜處經行而睡，<a class="t" id="t0837a12"></a>世尊知尊者大目乾連獨在靜處經行而睡。<a class="t" id="t0837a13"></a>彼時世尊知尊者大目乾連獨在靜處經行睡<a class="t" id="t0837a14"></a>已，即如其像三昧正受，以三昧意，猶若力士<a class="t" id="t0837a15"></a>屈申臂頃，世尊亦如是，在婆祇尸牧摩鼻量<a class="t" id="t0837a16"></a>鹿野苑中忽然不現，至摩竭善知識村，在尊<a class="t" id="t0837a17"></a>者大目乾連前。彼時世尊從三昧起，告尊者<a class="t" id="t0837a18"></a>大目乾連曰：「汝目乾連！汝目乾連！汝欲睡？」「唯<a class="t" id="t0837a19"></a>然。世尊！」「為何以念而欲睡耶？莫行想，莫分別<a class="t" id="t0837a20"></a>想，莫多分別，如是睡當離。汝若睡不離者，<a class="t" id="t0837a21"></a>汝，目乾連！如所聞法，如所誦法，廣當誦習，<a class="t" id="t0837a22"></a>如是睡當離。若不離者，汝，目乾連！如所聞<a class="t" id="t0837a23"></a>法，如所誦法，當廣為他說，如是睡當離。若<a class="t" id="t0837a24"></a>不離者，汝，目乾連！如所誦法，如所聞法，意<a class="t" id="t0837a25"></a>當念當行，如是睡當離。若不離者，汝，目乾<a class="t" id="t0837a26"></a>連！當以冷水洗眼及洗身支節，如是睡當離。<a class="t" id="t0837a27"></a>若不離者，汝，目乾連！當以兩手相挑兩耳，<a class="t" id="t0837a28"></a>如是睡當離。若不離者，汝，目乾連！當起出<a class="t" id="t0837a29"></a>講堂，四方視及觀星宿，如是睡當離。若不<a class="t" id="t0837b01"></a>離者，汝，目乾連！當在空處仿佯行，當護諸<a class="t" id="t0837b02"></a>根，意念諸施，後當具想，如是睡當離。若不<a class="t" id="t0837b03"></a>離者，汝，目乾連！當還離仿佯，舉尼師壇敷<a class="t" id="t0837b04"></a>著床上，結跏趺坐，如是睡當離。若不離者，<a class="t" id="t0837b05"></a>汝，目乾連！當還入講堂，四疊敷欝多羅僧著<a class="t" id="t0837b06"></a>床上，舉僧伽梨著頭前，右脇著床上，足足相<a class="t" id="t0837b07"></a>累，當作明想，當無亂意，常作起想思惟住。</p><a class="t" id="t0837b08"></a>
<p><a class="t-linehead" id="t-linehead0837b08"></a>「汝，目乾連！莫樂床、莫樂右脇眠、莫樂睡、莫樂<a class="t" id="t0837b09"></a>世間恭敬以為味。何以故？目乾連！我不說<a class="t" id="t0837b10"></a>近一切法，我亦不說不近一切法。云何，目乾<a class="t" id="t0837b11"></a>連！我說不近一切法？汝，目乾連！我說不親<a class="t" id="t0837b12"></a>近白衣。目乾連！若親近白衣住者，但有論<a class="t" id="t0837b13"></a>俱不與誦俱，因彼論便有諛諂憍慢，因有憍<a class="t" id="t0837b14"></a>慢便有嫉妬，因嫉妬不知息。汝，目乾連！若<a class="t" id="t0837b15"></a>有不息已，三昧便遠離，是為，目乾連！我說此<a class="t" id="t0837b16"></a>不親近法。云何，目乾連！我說親近法？目乾連！<a class="t" id="t0837b17"></a>當至靜處草蓐為床，默然不言，遠離諸惡、離<a class="t" id="t0837b18"></a>人眾，常當坐思惟。是為，目乾連！我說親近<a class="t" id="t0837b19"></a>法。</p>
<p><a class="t-linehead" id="t-linehead0837b19"></a>「目乾連！若入村乞食，當莫求利報，當莫<a class="t" id="t0837b20"></a>求恭敬。汝，目乾連！息利報恭敬意已，當入村<a class="t" id="t0837b21"></a>乞食。汝，目乾連！入村乞食，當莫以想入他<a class="t" id="t0837b22"></a>家。何以故？目乾連！居士家多有俗緣。若比<a class="t" id="t0837b23"></a>丘入居士家不共言，彼比丘便作是念：『誰有<a class="t" id="t0837b24"></a>向此居士護說我，而令居士不共我言？』便<a class="t" id="t0837b25"></a>有恚心，有恚已便有貢高，因有貢高便有不<a class="t" id="t0837b26"></a>息。目乾連！有不息意已，便遠離三昧。汝，目<a class="t" id="t0837b27"></a>乾連！若說法時當莫見勝負，當作不勝意。<a class="t" id="t0837b28"></a>若作勝意便有多論，因多論便有貢高，因貢<a class="t" id="t0837b29"></a>高便有嫉妬，因嫉妬便有不息。目乾連！不<a class="t" id="t0837c01"></a>息已，我說遠離三昧。汝，目乾連！若說法時<a class="t" id="t0837c02"></a>當作有益，當決定說，當莫非他說，當如師<a class="t" id="t0837c03"></a>子吼論。如是，目乾連！當如是學。」</p>
<p><a class="t-linehead" id="t-linehead0837c03"></a>於是尊者<a class="t" id="t0837c04"></a>大目乾連從坐起，一面著衣，叉手向世尊，<a class="t" id="t0837c05"></a>白世尊曰：「唯世尊！云何比丘，至竟盡、至<a class="t" id="t0837c06"></a>竟無垢、至竟行梵行？」</p>
<p><a class="t-linehead" id="t-linehead0837c06"></a>「此目乾連！若比丘所有<a class="t" id="t0837c07"></a>病痛，若苦若樂若不苦不樂，當觀彼痛是無<a class="t" id="t0837c08"></a>常住，當觀是敗壞，當觀是無染，當觀是盡，<a class="t" id="t0837c09"></a>當觀是正，當觀是止住處，當如是觀彼痛。<a class="t" id="t0837c10"></a>當觀彼痛無常住，當觀是敗壞，當觀是無<a class="t" id="t0837c11"></a>染，當觀是盡，當觀是止，當觀是止住；便不<a class="t" id="t0837c12"></a>著此世間，不著已便不恐怖，不恐怖已捨有<a class="t" id="t0837c13"></a>餘般涅槃，生便盡，梵行已成，所作已辦，名色<a class="t" id="t0837c14"></a>已有知如真。是為，目乾連比丘！至竟盡、至竟<a class="t" id="t0837c15"></a>無垢、至竟梵行、至竟行梵行。」</p>
<p><a class="t-linehead" id="t-linehead0837c15"></a>佛如是說。尊者<a class="t" id="t0837c16"></a>目乾連聞世尊所說，歡喜而樂。</p><a class="t" id="t0837c17"></a>
<p class="endsutta"><span class="t-juanname">佛說離睡經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
