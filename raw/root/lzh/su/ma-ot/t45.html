<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t45">
<article>
<div class="hgroup mirror"><h1 class="mirror-row"><span class="mirror-left latin">T45</span>
<span class="mirror-right">大正句王經</span></h1></div>　<a class="t" id="t0831a03"></a><a class="t" id="t0831a04"></a><a class="t" id="t0831a05"></a><a class="t" id="t0831a06"></a><p class="suttainfo"><span class="t-juanname">大正句王經卷上</span><br><a class="t" id="t0831a07"></a><a class="t" id="t0831a08"></a>
<span class="t-byline">西天譯經三藏朝散大夫試光祿卿<a class="t" id="t0831a09"></a>明教大師臣法賢奉　詔譯</span></p>
<a class="t" id="t0831a10"></a>
<p><a class="t-linehead" id="t-linehead0831a10"></a>如是我聞：</p>
<p>一時，尊者童子迦葉在憍薩羅國<a class="t" id="t0831a11"></a>遊行，次第至於尸利沙大城之北，尸利沙林鹿<a class="t" id="t0831a12"></a>野園中止住。是時有王名大正句，都尸利<a class="t" id="t0831a13"></a>沙城。其王先來不信因果，每作是言：「無<a class="t" id="t0831a14"></a>有來世，亦無有人，復無化生。」常起如是斷見。</p><a class="t" id="t0831a15"></a>
<p><a class="t-linehead" id="t-linehead0831a15"></a>爾時，尸利沙大城中有大婆羅門及長者主<a class="t" id="t0831a16"></a>等，互相謂曰：「云何此沙門童子迦葉，來至<a class="t" id="t0831a17"></a>此城之北尸利沙林鹿野園中？」是時尊者迦<a class="t" id="t0831a18"></a>葉於彼城中名稱普聞，而彼城中一切人民，<a class="t" id="t0831a19"></a>素聞迦葉善說法要，常說種種深妙之義，<a class="t" id="t0831a20"></a>已得無病常行頭陀，是即應供是大阿羅漢。<a class="t" id="t0831a21"></a>今既來此，我等宜共往詣彼林禮覲供養。於<a class="t" id="t0831a22"></a>是城中大婆羅門及長者等，咸出城北往詣<a class="t" id="t0831a23"></a>尸利沙林鹿野園中，欲伸參問。</p><a class="t" id="t0831a24"></a>
<p><a class="t-linehead" id="t-linehead0831a24"></a>爾時，大正句王在高樓上，遙見城中婆羅門<a class="t" id="t0831a25"></a>長者等同共出城，行詣城北往尸利沙林鹿<a class="t" id="t0831a26"></a>野園中。王既見已問侍臣曰：「云何城中婆羅<a class="t" id="t0831a27"></a>門長者同共出城，詣尸利沙林鹿野園中？」侍<a class="t" id="t0831a28"></a>臣白王：「有一沙門名童子迦葉，遊化至此大<a class="t" id="t0831a29"></a>城之北尸利沙林鹿野園中而為止住。是故<a class="t" id="t0831b01"></a>城中諸婆羅門及長者等，同共出城禮覲供<a class="t" id="t0831b02"></a>養。」王聞所奏即謂侍臣：「汝可往彼宣告彼眾<a class="t" id="t0831b03"></a>婆羅門及長者等，汝宜且止須臾小待，我今<a class="t" id="t0831b04"></a>速至當與汝等同共往彼，禮覲沙門童子迦<a class="t" id="t0831b05"></a>葉。何以故？如我意者，或恐汝等婆羅門長<a class="t" id="t0831b06"></a>者，為彼沙門童子迦葉邪法引導，不依智識<a class="t" id="t0831b07"></a>妄稱有人及有他世，復有化生。」時彼侍臣受<a class="t" id="t0831b08"></a>王勅已，往婆羅門長者處宣示王勅，謂彼眾<a class="t" id="t0831b09"></a>言：「正句大王宣告：『汝等且止須臾，我當速至<a class="t" id="t0831b10"></a>與汝同往，禮覲沙門童子迦葉。』」人眾受勅不<a class="t" id="t0831b11"></a>敢前進。爾時，侍臣傳王命已，復還王處而上<a class="t" id="t0831b12"></a>奏言：「臣適奉命往婆羅門長者眾處具傳聖<a class="t" id="t0831b13"></a>旨，令婆羅門與長者等且止須臾，王今速<a class="t" id="t0831b14"></a>至，當與汝等同禮沙門童子迦葉。彼眾奉命<a class="t" id="t0831b15"></a>已止不進。」</p>
<p><a class="t-linehead" id="t-linehead0831b15"></a>時正句王嚴整車駕出於宮城，與<a class="t" id="t0831b16"></a>婆羅門及長者眾同共往詣尸利沙林鹿野之<a class="t" id="t0831b17"></a>園。王心憍慢，所乘車駕至不通處，方乃下車<a class="t" id="t0831b18"></a>徒步而進，行至園中尊者住處。時正句王與<a class="t" id="t0831b19"></a>婆羅門長者眾，等見於尊者童子迦葉，初未<a class="t" id="t0831b20"></a>信重不甚恭肅。王與尊者互伸問訊退坐一<a class="t" id="t0831b21"></a>面，時婆羅門長者眾等，見王如是亦微鄭重，<a class="t" id="t0831b22"></a>咸共相與圍繞而住。</p><a class="t" id="t0831b23"></a>
<p><a class="t-linehead" id="t-linehead0831b23"></a>爾時，大王即伸問言：「尊者迦葉！當聽我語。<a class="t" id="t0831b24"></a>如我意者，無有來世復無有人亦無化生。我<a class="t" id="t0831b25"></a>意如是，尊者云何？」迦葉答言：「王若樂聞如<a class="t" id="t0831b26"></a>是正義，先當誠心諦信而住。」王即報言：「唯<a class="t" id="t0831b27"></a>然受教。」</p><a class="t" id="t0831b28"></a>
<p><a class="t-linehead" id="t-linehead0831b28"></a>爾時，迦葉告大王言：「王見日月為有無耶？此<a class="t" id="t0831b29"></a>世來世於理顯然，不委大王，當云何見當云<a class="t" id="t0831c01"></a>何聞？」王言：「迦葉！若此日月此世來世，如我<a class="t" id="t0831c02"></a>見聞同於尊者。」迦葉復言：「如王所見，日月<a class="t" id="t0831c03"></a>為有，來世亦然。大王！不應執如前見。」迦葉<a class="t" id="t0831c04"></a>復言：「大王！如沙門婆羅門乃至應供、世間解<a class="t" id="t0831c05"></a>等，須知定有若因若果此世來世，以智自通<a class="t" id="t0831c06"></a>如實了知。大王！不應如前執於斷見。」</p><a class="t" id="t0831c07"></a>
<p><a class="t-linehead" id="t-linehead0831c07"></a>爾時，大王迷執未省，謂迦葉言：「汝今云何作<a class="t" id="t0831c08"></a>如是言？如我意者實無來世，而汝迦葉勿復<a class="t" id="t0831c09"></a>強言。」</p><a class="t" id="t0831c10"></a>
<p><a class="t-linehead" id="t-linehead0831c10"></a>復次，迦葉報大王言：「即今王身為有無耶？如<a class="t" id="t0831c11"></a>王此身以為有者，云何斷見言無來世？當以<a class="t" id="t0831c12"></a>何喻證於此理？」大王答言：「尊者迦葉！我今<a class="t" id="t0831c13"></a>有喻證於此理，今身是有來世即無。」王言：「迦<a class="t" id="t0831c14"></a>葉！如我親屬或染疾病，纏綿既久將趣命<a class="t" id="t0831c15"></a>終，我時往彼問訊告言：『汝病深重定知不<a class="t" id="t0831c16"></a>可，若是殞歿切有相囑。』我聞沙門及婆羅門<a class="t" id="t0831c17"></a>先有是言：『若人破戒造惡業者，命終之後墮<a class="t" id="t0831c18"></a>於地獄。』如沙門婆羅門等言若真實，汝等親<a class="t" id="t0831c19"></a>屬命終之後必墮地獄。何以故？汝諸親屬破<a class="t" id="t0831c20"></a>戒造罪，以此當知定落惡趣。若在惡趣當遣<a class="t" id="t0831c21"></a>使來，或復自來告語於我：『今在地獄極受苦<a class="t" id="t0831c22"></a>楚。』汝若來報我必往救。但有去人曾無來<a class="t" id="t0831c23"></a>者。迦葉！如我之意，以此為喻，定無來世。」</p><a class="t" id="t0831c24"></a>
<p><a class="t-linehead" id="t-linehead0831c24"></a>迦葉報言：「大王！此喻雖陳，未為正說。我今問<a class="t" id="t0831c25"></a>王，譬如有人犯於王法，為巡守者執之，將至<a class="t" id="t0831c26"></a>王所而白王言：『是人違犯如是之罪不敢隱<a class="t" id="t0831c27"></a>覆。』王聞所奏即勅有司，令將罪人反縛兩手<a class="t" id="t0831c28"></a>牢固其身，駈往四衢多人聚處，鳴鼓告示：『今<a class="t" id="t0831c29"></a>此罪人犯如是法。』東西南北遍於城內咸使<a class="t" id="t0832a01"></a>聞知，後將出城，依法處斷。有司奉命，即將<a class="t" id="t0832a02"></a>罪人，反縛兩手牢固其身，駈往四衢多人聚<a class="t" id="t0832a03"></a>處，鳴鼓告示：『今此罪人犯如是法。』東西南<a class="t" id="t0832a04"></a>北遍於城內，准王宣命處處告示，仕庶知已<a class="t" id="t0832a05"></a>駈領出城依法處斷。如此罪人，臨赴法時告<a class="t" id="t0832a06"></a>監守言：『願垂哀愍放我少時，暫至家中辭別<a class="t" id="t0832a07"></a>親屬。』大王！彼監守人，還敢暫放令歸家不？」<a class="t" id="t0832a08"></a>王言：「不也。迦葉！設使此人種種哀切，彼監<a class="t" id="t0832a09"></a>守人亦不敢放。何以故？王法所錄無容暫<a class="t" id="t0832a10"></a>赦。」</p><a class="t" id="t0832a11"></a>
<p><a class="t-linehead" id="t-linehead0832a11"></a>尊者迦葉復言：「大王！王諸親屬以罪業故，<a class="t" id="t0832a12"></a>命終之後墮地獄中，以其罪業常受苦楚。是<a class="t" id="t0832a13"></a>諸罪人告其獄卒，乞暫相放還歸人間，至於<a class="t" id="t0832a14"></a>王所求王救苦。大王！是地獄卒還肯放不？」王<a class="t" id="t0832a15"></a>言：「不也。」迦葉復言：「大王！義同世間無暫放<a class="t" id="t0832a16"></a>理。大王！勿將此喻同於來世，執斷見者非為<a class="t" id="t0832a17"></a>正理。是故當知，有今世者定有來世，乃至<a class="t" id="t0832a18"></a>沙門婆羅門、應供、世間解，以智自通，了知真<a class="t" id="t0832a19"></a>實，不應更執如前之見。」王復報言：「尊者迦<a class="t" id="t0832a20"></a>葉！斯言非當我意未允，不應更言實有後<a class="t" id="t0832a21"></a>世。」</p><a class="t" id="t0832a22"></a>
<p><a class="t-linehead" id="t-linehead0832a22"></a>復次，迦葉報大王言：「王意如是，勿更有喻可<a class="t" id="t0832a23"></a>為證耶？」王言：「迦葉！我今更有親屬之喻可<a class="t" id="t0832a24"></a>以為證。迦葉！如我親屬染於重病，將其命斷<a class="t" id="t0832a25"></a>還當付囑，告病人言：『我聞沙門及婆羅門常<a class="t" id="t0832a26"></a>作是說：「若人持戒修諸善法，或有惠施三輪<a class="t" id="t0832a27"></a>清淨，見他殊勝不生嫉意，是人命盡生於<a class="t" id="t0832a28"></a>天界。」若彼沙門及婆羅門所言誠實，汝之命<a class="t" id="t0832a29"></a>終必生天界。何以故？我觀於汝常具戒品及<a class="t" id="t0832b01"></a>修善法，三輪清淨而行惠施，仍於他勝不生<a class="t" id="t0832b02"></a>嫉意，以此當知定生天界。若得生天當遣使<a class="t" id="t0832b03"></a>來，或復自來用報於我：「即今已得生於某天，<a class="t" id="t0832b04"></a>受於快樂。」』迦葉！我諸親屬若實生天必來相<a class="t" id="t0832b05"></a>報，云何親屬但見終歿無來報者？以此當知，<a class="t" id="t0832b06"></a>定無來世。」</p>
<p><a class="t-linehead" id="t-linehead0832b06"></a>迦葉告大王言：「我今亦欲重說譬<a class="t" id="t0832b07"></a>喻，令王得見實有來世。大王！譬如穢坑臭<a class="t" id="t0832b08"></a>不可近，時有一人悞墮其中，臭穢難堪方便<a class="t" id="t0832b09"></a>得出；身既出已即用諸香煮水沐浴，復以塗<a class="t" id="t0832b10"></a>香以塗其身，身既香潔，又以殊妙迦尸迦衣<a class="t" id="t0832b11"></a>及珍寶花鬘莊嚴其身，住於家中受其快樂。<a class="t" id="t0832b12"></a>大王！於意云何？如是之人還復樂入前穢坑<a class="t" id="t0832b13"></a>不？」王言：「不也。迦葉！彼穢惡坑人非所樂。」迦<a class="t" id="t0832b14"></a>葉復言：「大王！彼人生天亦復如是，既得生<a class="t" id="t0832b15"></a>天，豈復更思還來人間？</p><a class="t" id="t0832b16"></a>
<p><a class="t-linehead" id="t-linehead0832b16"></a>「復次，大王！人間百年等忉利天是一晝夜。大<a class="t" id="t0832b17"></a>王親屬修諸善法，既生天界晝夜受樂，豈復<a class="t" id="t0832b18"></a>更思還來報王，我生天界晝夜受樂。大王！汝<a class="t" id="t0832b19"></a>與天人壽命長短為相等不？」王言：「不也。迦葉！」<a class="t" id="t0832b20"></a>迦葉復言：「大王！天界人界本自懸隔，不應<a class="t" id="t0832b21"></a>如愚顒望相報，然後方可信有後世。大王！<a class="t" id="t0832b22"></a>彼沙門婆羅門、應供、世間解，乃至後世須知<a class="t" id="t0832b23"></a>實有，可以自智如實了知，不應更作無後世<a class="t" id="t0832b24"></a>見。」</p>
<p><a class="t-linehead" id="t-linehead0832b24"></a>王報迦葉：「如尊者言亦未可信。何以故？<a class="t" id="t0832b25"></a>所云人間百年等忉利天為一晝夜，有何人<a class="t" id="t0832b26"></a>來告語於汝，人間百年等忉利天為一晝夜？」<a class="t" id="t0832b27"></a>迦葉復言：「如王所見喻生盲人。何以故？生<a class="t" id="t0832b28"></a>盲之人本自不見青黃赤白、細妙麤惡長短色<a class="t" id="t0832b29"></a>相，便作是言：『本無如是青黃赤白、細妙麤惡<a class="t" id="t0832c01"></a>長短色相。』又言：『我亦不知我亦不見。』是生<a class="t" id="t0832c02"></a>盲人以己不見，便乃執云本無如是青黃赤<a class="t" id="t0832c03"></a>白乃至長短色相。大王！勿同生盲執無色<a class="t" id="t0832c04"></a>相。」</p>
<p><a class="t-linehead" id="t-linehead0832c04"></a>王言：「迦葉！如我意者，而彼天界若實<a class="t" id="t0832c05"></a>有者，我即言有，既實本無，云何令我說云實<a class="t" id="t0832c06"></a>有？」復言：「迦葉！汝非善人。何以故？我見本正，<a class="t" id="t0832c07"></a>云何喻我同彼生盲？迦葉！汝前所說生天等<a class="t" id="t0832c08"></a>事，我實不信，若信此言，如食毒藥如刃臨<a class="t" id="t0832c09"></a>身，如上山墜身自害其命。如是諸惡我皆遠<a class="t" id="t0832c10"></a>離。」</p><a class="t" id="t0832c11"></a>
<p><a class="t-linehead" id="t-linehead0832c11"></a>復次，迦葉報大王言：「我念往昔有婆羅門，家<a class="t" id="t0832c12"></a>中巨富又乃耆年，唯有一子年纔十六，母即<a class="t" id="t0832c13"></a>喪亡。彼婆羅門不能鰥獨遂再婚娶，未久之<a class="t" id="t0832c14"></a>間妻乃有姙，妻未生產，其婆羅門尋亦命終。<a class="t" id="t0832c15"></a>於是其子白繼母言：『家中財物金銀珍寶，乃<a class="t" id="t0832c16"></a>至一切受用之具悉屬於我，更無別人分我<a class="t" id="t0832c17"></a>財物。』時彼繼母聞子語已，即告子言：『我今<a class="t" id="t0832c18"></a>所懷汝父<span class="corr" title="[遣&gt;遺]">遺</span>體，待其長育與汝均分。』其子時<a class="t" id="t0832c19"></a>復再言其事，母起思念：『此子年幼情性癡騃，<a class="t" id="t0832c20"></a>雖與深言未能分曉。』又以貪惜欲疾<span class="gaiji">娩<!--gaiji,娩,1[孑＊免],2&#x3743;,3--></span>身，多<a class="t" id="t0832c21"></a>設方便求於速產，日月未滿返損其孕。大王！<a class="t" id="t0832c22"></a>彼之女人以貪嫉故返損其孕，大王！今者以<a class="t" id="t0832c23"></a>愚癡故起於斷見。」</p>
<p><a class="t-linehead" id="t-linehead0832c23"></a>王復報言：「迦葉尊者！莫<a class="t" id="t0832c24"></a>如前言。持戒修善及行惠施，命終之後得生<a class="t" id="t0832c25"></a>天上，壽命長遠常處快樂。我實不信。我今<a class="t" id="t0832c26"></a>若信迦葉之語，是食毒藥是受刀劒，是墜高<a class="t" id="t0832c27"></a>山自害其命。云何，迦葉！堅作是語？如我之<a class="t" id="t0832c28"></a>意，定無有人，無有後世亦無化生。」</p><a class="t" id="t0832c29"></a>
<p><a class="t-linehead" id="t-linehead0832c29"></a>復次，迦葉告大王言：「莫復有喻證於斯事？」王<a class="t" id="t0833a01"></a>言：「迦葉！我復有喻證於斯事，知無有人無有<a class="t" id="t0833a02"></a>後世亦無化生。迦葉！如我親屬或染重病，<a class="t" id="t0833a03"></a>我即往彼安慰問訊，命未斷者還與我語說<a class="t" id="t0833a04"></a>其苦惱，及命終已無有與我說苦惱者。以此<a class="t" id="t0833a05"></a>可知，定無後世亦無化生。」</p>
<p><a class="t-linehead" id="t-linehead0833a05"></a>迦葉告言：「我念往<a class="t" id="t0833a06"></a>昔有一聚落，其中人民不識螺相，亦復未曾<a class="t" id="t0833a07"></a>聞其螺聲。忽有一人從外而來，到彼聚落而<a class="t" id="t0833a08"></a>便止住，是人常持一螺以為功業，每日執螺<a class="t" id="t0833a09"></a>詣於聖像鳴螺供養，供養已訖復還住處。時<a class="t" id="t0833a10"></a>聚落中一切人民，忽聞螺聲咸悉驚恠，互相<a class="t" id="t0833a11"></a>謂曰：『此是何聲？我等眾人本所不聞。』大王！<a class="t" id="t0833a12"></a>時聚落中一切人眾共往螺處，問彼螺言：『爾<a class="t" id="t0833a13"></a>從何來可依實答，若不言實我當破汝，螺知<a class="t" id="t0833a14"></a>我意速說其由。』大王！彼人民眾，於其螺相<a class="t" id="t0833a15"></a>及與螺聲，本所不見本所不聞，欲使其螺共<a class="t" id="t0833a16"></a>為問答，螺既無情豈能言答？何以故？亦如大<a class="t" id="t0833a17"></a>王！與命終人欲共言論，人既命盡豈能再<a class="t" id="t0833a18"></a>言。大王不應執如是見，謂無有人及無後世<a class="t" id="t0833a19"></a>亦無化生。」</p>
<p><a class="t-linehead" id="t-linehead0833a19"></a>迦葉復言：「有沙門婆羅門具天眼<a class="t" id="t0833a20"></a>者，以淨天眼悉見於人死此生彼，受身好惡<a class="t" id="t0833a21"></a>端正醜陋，或得生天或墮惡趣。大王！如是<a class="t" id="t0833a22"></a>等事皆可為證，不應更言無有後世亦無化<a class="t" id="t0833a23"></a>生。」王言：「迦葉！雖說此喻我意未允。如我之<a class="t" id="t0833a24"></a>見，定無有人亦無化生及無後世。」</p><a class="t" id="t0833a25"></a>
<p><a class="t-linehead" id="t-linehead0833a25"></a>復次，迦葉告大王言：「若如是者，復有何喻可<a class="t" id="t0833a26"></a>證無人亦無後世及無化生？」王言：「尊者！譬如<a class="t" id="t0833a27"></a>官吏執法理人，及其臨莅自違條制，後被彈<a class="t" id="t0833a28"></a>奏，王遂具知，乃勅法司將犯罪人依法斷理。<a class="t" id="t0833a29"></a>王復令言：『彼犯罪人可縛雙手，將赴法處而<a class="t" id="t0833b01"></a>苦治之，以繩繫縛秤輕重，割皮削肉懸<a class="t" id="t0833b02"></a>置異處。』是人命在知其痛苦，若命已斷自無<a class="t" id="t0833b03"></a>聲息。又彼罪人命末斷時身即柔軟，命既斷<a class="t" id="t0833b04"></a>已其身殭硬，至於輕重死活不同。尊者！我<a class="t" id="t0833b05"></a>以此知定無來世，亦無有人復無化生。」</p>
<p><a class="t-linehead" id="t-linehead0833b05"></a>迦葉<a class="t" id="t0833b06"></a>復言：「大王！於意云何？譬如鐵丸亦有輕重<a class="t" id="t0833b07"></a>軟硬之異，其鐵熱時體輕而軟，其鐵冷後<a class="t" id="t0833b08"></a>體重而硬。大王！有情無情皆稟四大，以彼<a class="t" id="t0833b09"></a>四大有其合散，是有軟硬冷熱之異，勿將此<a class="t" id="t0833b10"></a>理比於後世及化生等。大王須知，實有彼沙<a class="t" id="t0833b11"></a>門婆羅門或具天眼者，見於眾生死此生彼，<a class="t" id="t0833b12"></a>乃至端正醜陋，或生天上或墮惡趣，悉可證<a class="t" id="t0833b13"></a>知，實有來世及化生等。」王言：「尊者！如汝所<a class="t" id="t0833b14"></a>言未為誠信。我之意者，實無有人無有後世<a class="t" id="t0833b15"></a>亦無化生。」</p><a class="t" id="t0833b16"></a>
<p class="endsutta"><span class="t-juanname">大正句王經卷上</span></p>　<a class="t" id="t0833b17"></a><a class="t" id="t0833b18"></a><a class="t" id="t0833b19"></a>
<p class="suttainfo"><span class="t-juanname">大正句王經卷下</span><br><a class="t" id="t0833b20"></a><a class="t" id="t0833b21"></a>
<span class="t-byline">西天譯經三藏朝散大夫試光祿卿<a class="t" id="t0833b22"></a>明教大師臣法賢奉　詔譯</span></p>
<a class="t" id="t0833b23"></a>
<p><a class="t-linehead" id="t-linehead0833b23"></a>復次迦葉告大王言：「勿更有喻，證彼無人及<a class="t" id="t0833b24"></a>無後世亦無化生？」王言：「我復有喻可證斯<a class="t" id="t0833b25"></a>理。尊者！譬如有人犯極重罪，近臣知已即<a class="t" id="t0833b26"></a>白於王：『今有此人犯極重罪。』王既知已，乃<a class="t" id="t0833b27"></a>令所司捉縛罪人依法斷理。法司奉命，即將<a class="t" id="t0833b28"></a>罪人，縛其兩手鑊中煎煮。復宣令曰：『待其糜<a class="t" id="t0833b29"></a>爛徹見骨已，可於鑊中以杖翻攪，子細尋覓<a class="t" id="t0833c01"></a>彼後世人及化生等出入之者。』法司奉命，<a class="t" id="t0833c02"></a>一依王旨，至糜爛時乃於鑊中翻攪尋覓，終<a class="t" id="t0833c03"></a>不見有後世之人及化生等出入之者，乃至<a class="t" id="t0833c04"></a>展轉重重尋覓亦終不見。」王言：「尊者！以此<a class="t" id="t0833c05"></a>喻知，實無有人、無有後世亦無化生。」</p>
<p><a class="t-linehead" id="t-linehead0833c05"></a>於是迦<a class="t" id="t0833c06"></a>葉告大王言：「大王！譬如有人，於眠睡時夢一<a class="t" id="t0833c07"></a>殊勝園林，園中乃有種種樹木，花果茂盛池<a class="t" id="t0833c08"></a>沼清潔，其人夢中甚可愛樂。大王！是彼園<a class="t" id="t0833c09"></a>林為實有不？又復看翫及彼出入，為是實不？」<a class="t" id="t0833c10"></a>王言：「不也。迦葉！如夢所見皆非真實。」迦葉<a class="t" id="t0833c11"></a>報言：「亦如大王所執斷見，非為真實。大王！要<a class="t" id="t0833c12"></a>須誠諦知實有人、有後世、有化生，乃至實有<a class="t" id="t0833c13"></a>沙門婆羅門，具清淨天眼超越世間，見諸眾<a class="t" id="t0833c14"></a>生死此生彼、端正醜陋，或得生天或墮地獄。<a class="t" id="t0833c15"></a>斯是真實，不應更執如前斷見。」王言：「尊者！<a class="t" id="t0833c16"></a>云何重重作如是說？如我之意，定知無人、無<a class="t" id="t0833c17"></a>有後世亦無化生。」</p><a class="t" id="t0833c18"></a>
<p><a class="t-linehead" id="t-linehead0833c18"></a>復次迦葉報大王言：「復有何喻，可證無人、無<a class="t" id="t0833c19"></a>有後世復無化生？」王言：「尊者！我復有喻以證<a class="t" id="t0833c20"></a>斯理。譬如有人執行王事自違條格，近臣奏<a class="t" id="t0833c21"></a>聞，王乃具知，令付法司鞫問情實。其罪既<a class="t" id="t0833c22"></a>重宣令苦治，即使先割皮肉後斷筋脈、折骨<a class="t" id="t0833c23"></a>挑髓，尋覓於人及化生者。法官奉命准法施<a class="t" id="t0833c24"></a>行，如王所言不敢違越，一一次第於皮肉筋<a class="t" id="t0833c25"></a>脈骨髓之內，尋覓於人及化生等，始終不見<a class="t" id="t0833c26"></a>有人及化生等。尊者！以此喻知，實無有人亦<a class="t" id="t0833c27"></a>無化生復無後世。」</p>
<p><a class="t-linehead" id="t-linehead0833c27"></a>迦葉告言：「大王！我念昔時，<a class="t" id="t0833c28"></a>有一道人住於山中。時有商人，將多車乘載<a class="t" id="t0833c29"></a>於財貨，近道人菴止宿而去。時彼道人乃於<a class="t" id="t0834a01"></a>明<span class="corr" title="[且&gt;旦] cf.【麗】">旦</span>觀彼宿處恐遺財物，果於是處見一童<a class="t" id="t0834a02"></a>子，纔離乳哺未識東西，是眾商人之所遺<a class="t" id="t0834a03"></a>墜。道人慈愍，恐彼童子飢渴所損，將歸菴中<a class="t" id="t0834a04"></a>如親養育。而彼道人事火為行，常專其心添<a class="t" id="t0834a05"></a>續柴薪未曾斷滅，以彼童子日來月往，漸漸<a class="t" id="t0834a06"></a>長大年十五六。道人思惟：『童子長大，堪可委<a class="t" id="t0834a07"></a>付。』一日道人以緣事故，當入城隍，暫拋菴所，<a class="t" id="t0834a08"></a>即誡童子：『我有事緣要須暫出，菴中之火，如<a class="t" id="t0834a09"></a>我每日添續柴薪，勿令斷滅。』言訖便行。道人<a class="t" id="t0834a10"></a>既出，童子癡騃由貪戲翫，為貪戲故忘其事<a class="t" id="t0834a11"></a>火，以無添續火遂斷滅。爾時，童子見火滅<a class="t" id="t0834a12"></a>已，收拾柴薪積於爐內，發言祝曰：『汝火速<a class="t" id="t0834a13"></a>出，若火不出，我當壞汝。』是彼童子苦切求哀，<a class="t" id="t0834a14"></a>火終不出。火不出故，更發惡言：『火不出者亦<a class="t" id="t0834a15"></a>當打汝。』是時童子求火不出，心即憂怖：『道<a class="t" id="t0834a16"></a>人歸來，必當辱我。』住在一面思惟火事。道人<a class="t" id="t0834a17"></a>事畢歸還菴中，見子默坐便知火滅，謂童子<a class="t" id="t0834a18"></a>言：『汝貪放逸致火滅耶？』童子答言：『我暫忘失，<a class="t" id="t0834a19"></a>火已滅矣。火滅之後積薪於爐，以善惡言祈<a class="t" id="t0834a20"></a>火不出。』道人言曰：『汝甚癡騃！火若滅已，得<a class="t" id="t0834a21"></a>火方然。未聞積薪於冷灰中有火自出，設汝<a class="t" id="t0834a22"></a>爐中積無量薪作多方便，徒自疲勞無由得<a class="t" id="t0834a23"></a>火。』大王！而此童子於火滅後灰中求火，亦<a class="t" id="t0834a24"></a>如大王愚迷不迴，於死屍中搜求於人及化<a class="t" id="t0834a25"></a>生者，妄執無人起於斷見。大王！應須知，實<a class="t" id="t0834a26"></a>有人及有化生、有於後世。」</p>
<p><a class="t-linehead" id="t-linehead0834a26"></a>王言：「尊者！莫如此<a class="t" id="t0834a27"></a>言。我或從汝，言有後世，必為人議。何以故？<a class="t" id="t0834a28"></a>今此都人便作是語：『王自昔來不信因果，常<a class="t" id="t0834a29"></a>作是語，云無後世及無有人亦無化生。今日<a class="t" id="t0834b01"></a>却隨迦葉所化。』」</p>
<p><a class="t-linehead" id="t-linehead0834b01"></a>迦葉復言：「大王！我念往昔<a class="t" id="t0834b02"></a>有二商主，皆有財寶一國無過，後於一時相<a class="t" id="t0834b03"></a>約為侶，同往他邦貨鬻求利。是二商主，各<a class="t" id="t0834b04"></a>集商人以為伴侶，於是各各多裝車乘，排比<a class="t" id="t0834b05"></a>鞍馬同日上路，行赴前程。去國既遙，艱嶮在<a class="t" id="t0834b06"></a>近，一人商主素知此路前有艱嶮，告一商主<a class="t" id="t0834b07"></a>言：『汝今知不？前路艱嶮無有人煙，商眾既<a class="t" id="t0834b08"></a>多宜其預備。』二主議已，一主先行，意在少<a class="t" id="t0834b09"></a>人所須易足，所有米麵飲食之用，乃至柴<a class="t" id="t0834b10"></a>薪皆亦持去。前行之次，忽逢一人相迎而來，<a class="t" id="t0834b11"></a>身大黑色兩目皆赤，頂髮稀踈衣服襤縷，駕<a class="t" id="t0834b12"></a>一驢車其狀如鬼。商主問言：『仁者！前路還<a class="t" id="t0834b13"></a>有飲食柴薪等不？』彼人答言：『前路之中甚有<a class="t" id="t0834b14"></a>飲食柴薪等物，皆悉無乏，汝之所載咸可棄<a class="t" id="t0834b15"></a>之，免汝前行為重所滯。』是時商主聞此語<a class="t" id="t0834b16"></a>已，謂商眾曰：『汝等人眾咸聞所言，前路之<a class="t" id="t0834b17"></a>中飲食等物既不乏少，何用齎持分外之物<a class="t" id="t0834b18"></a>困於車馬？』商主及伴皆非智人，便以所持棄<a class="t" id="t0834b19"></a>之而去。行第一日至於日沒，唯有曠野不逢<a class="t" id="t0834b20"></a>人煙，四顧杳然無所取給，飲食既乏悉受飢<a class="t" id="t0834b21"></a>渴，忍苦終夜強復前進，於第二日又行至夜，<a class="t" id="t0834b22"></a>但在曠野餘無所覩。商眾共議前所逢者，思<a class="t" id="t0834b23"></a>其相貌定知是鬼：『我等無智便信彼言，妖妄<a class="t" id="t0834b24"></a>惑人以致如是。』至第三日，人馬俱乏悉不能<a class="t" id="t0834b25"></a>進，相顧無語待死而住。彼一商主隔日而<a class="t" id="t0834b26"></a>進，亦逢是人相迎而來，乃問言曰：『前路之<a class="t" id="t0834b27"></a>中還有飲食所須物不？』彼人同前一一妄說：<a class="t" id="t0834b28"></a>『飲食所須皆不乏少，何用所持重滯車馬？是<a class="t" id="t0834b29"></a>物可棄汝宜知之。』後一商主智慧聰明，凡所<a class="t" id="t0834c01"></a>施為必先思慮，素知此路有大曠野艱嶮之<a class="t" id="t0834c02"></a>處，度其地里嶮難非遙，又察是人顏貌不常<a class="t" id="t0834c03"></a>行李麁惡，或恐妖妄不可信之，與諸商人議<a class="t" id="t0834c04"></a>論而進。至第三日，忽於路次見前商主及眾<a class="t" id="t0834c05"></a>商人飢乏而住，顧問所以，果是亦逢醜惡之<a class="t" id="t0834c06"></a>人妖妄所悞。商眾共議，即以所持飲食之分，<a class="t" id="t0834c07"></a>均分相濟，令彼商眾同度艱嶮。大王！彼一<a class="t" id="t0834c08"></a>商主，以愚癡故信彼妖妄，致於嶮路受大苦<a class="t" id="t0834c09"></a>惱。大王！以愚癡故自執斷見，必於長夜受<a class="t" id="t0834c10"></a>大苦惱。」</p><a class="t" id="t0834c11"></a>
<p><a class="t-linehead" id="t-linehead0834c11"></a>爾時，大王聞此語已，告尊者言：「勿復引喻，我<a class="t" id="t0834c12"></a>心不迴。所以者何？恐彼國人謂我無定，正句<a class="t" id="t0834c13"></a>大王常作是語，實無有人及無化生亦無後<a class="t" id="t0834c14"></a>世，今日翻為迦葉所化。是故我今不易前<a class="t" id="t0834c15"></a>見。」</p><a class="t" id="t0834c16"></a>
<p><a class="t-linehead" id="t-linehead0834c16"></a>爾時，迦葉又告王言：「昔有二人薄有財賄，結<a class="t" id="t0834c17"></a>伴經營，錢物雖殊有利相報。結契已定擇日<a class="t" id="t0834c18"></a>方行，不日之間便達他國。彼地多麻價賤可<a class="t" id="t0834c19"></a>販，二人議畢出錢收買，如法裝結擔負而行，<a class="t" id="t0834c20"></a>言到他邦有利即貨。前至別國，見兜羅綿得<a class="t" id="t0834c21"></a>利倍多，可以迴麻作兜羅綿。一人有智，尋<a class="t" id="t0834c22"></a>易其麻買兜羅綿。一人無智謂同伴言：『我不<a class="t" id="t0834c23"></a>易麻為兜羅綿。何以故？以此麻擔用功裝結<a class="t" id="t0834c24"></a>遠負而至，是故我實不能易也。』二人即日各<a class="t" id="t0834c25"></a>負貨物，相次前進又至一國。彼國多絲復倍<a class="t" id="t0834c26"></a>綿利，彼有智者便貨其綿再易為絲。一無智<a class="t" id="t0834c27"></a>者又說前言：『不能易麻更求絲利。』二人持貨<a class="t" id="t0834c28"></a>再復前行，至一國中疋帛至賤，比於絲利倍<a class="t" id="t0834c29"></a>數轉多。其有智者見利倍多，便易其絲為於<a class="t" id="t0835a01"></a>疋帛。一無智者由惜其麻，自遠持來不肯迴<a class="t" id="t0835a02"></a>易。二人負貨又復前行，至一國中唯有坑冶，<a class="t" id="t0835a03"></a>疋帛甚貴銀價至微，易帛為銀有百倍利。一<a class="t" id="t0835a04"></a>有智者，賣帛買銀期利百倍。時無智者，由謂<a class="t" id="t0835a05"></a>此麻未得厚價惜而不易。彼一智者又聞人<a class="t" id="t0835a06"></a>言：『某國出金，絕無有銀。』即呼伴云可往彼<a class="t" id="t0835a07"></a>國。不經時序達彼國中，時有智者便易其銀<a class="t" id="t0835a08"></a>還買黃金，買得金已看翫歡喜，私自計云：<a class="t" id="t0835a09"></a>『我昔離家錢物至寡，初始買麻已忻厚利，不<a class="t" id="t0835a10"></a>期至此獲得黃金，世之貴重不過於此，將至<a class="t" id="t0835a11"></a>家鄉足以致富。』即呼伴言：『歲月只賒，可共還<a class="t" id="t0835a12"></a>國。』隨其所得，濟彼尊親。時負麻人謂同伴<a class="t" id="t0835a13"></a>言：『我本買麻比望厚利，及其至此利轉輕微，<a class="t" id="t0835a14"></a>君今欲迴豈敢相滯？亦且擔負相逐而歸，或<a class="t" id="t0835a15"></a>遇價高隨處貨賣。』議畢已擇日舊路而歸。去<a class="t" id="t0835a16"></a>國匪遙宗親得信，家人共出郊外相迎，忻喜<a class="t" id="t0835a17"></a>非常各還所止。獲金之家，父母妻兒問得何<a class="t" id="t0835a18"></a>利？家主報言：『得金可富，乃至宗親亦可給<a class="t" id="t0835a19"></a>濟。』彼負麻者家人亦問，自爾經營當獲何<a class="t" id="t0835a20"></a>利？是人報言：『唯得此麻，更無別物。』家人聞<a class="t" id="t0835a21"></a>已苦惱其心，謂彼人言：『似汝經營，我等宗<a class="t" id="t0835a22"></a>親不免貧賤。』大王！彼負麻人執性愚迷，雖<a class="t" id="t0835a23"></a>覩真金不肯迴易，致令親屬苦惱長時。亦如<a class="t" id="t0835a24"></a>大王！不自覺知執於斷見，長夜受苦後悔難<a class="t" id="t0835a25"></a>追。」</p>
<p><a class="t-linehead" id="t-linehead0835a25"></a>王聞此語告尊者言：「我意不迴，蓋有所以。<a class="t" id="t0835a26"></a>緣此國人熟知我見，若迴所執國人相議：『正<a class="t" id="t0835a27"></a>句大王常言，無人、無有後世亦無化生。今日<a class="t" id="t0835a28"></a>翻為迦葉所化。』我定不能受斯恥也。」</p>
<p><a class="t-linehead" id="t-linehead0835a28"></a>迦葉報<a class="t" id="t0835a29"></a>言：「大王！我念往昔有不律人，畜養群猪求利<a class="t" id="t0835b01"></a>為活。忽往他處，覩糞穢多，收拾負之，欲將歸<a class="t" id="t0835b02"></a>家以飼群豢，不期中路值雨淋漓，穢污滿身<a class="t" id="t0835b03"></a>心便追悔。大王！彼不律人眾所輕賤，以污<a class="t" id="t0835b04"></a>身故尚解迴心。王處尊位翻顧浮言，專執其<a class="t" id="t0835b05"></a>心不捨斷見。」</p><a class="t" id="t0835b06"></a>
<p><a class="t-linehead" id="t-linehead0835b06"></a>爾時，迦葉復言：「大王！我前種種巧說譬喻，<a class="t" id="t0835b07"></a>欲令大王捨於斷見，知有後世及信三寶。大<a class="t" id="t0835b08"></a>王妄執強對於我，今復為王更說譬喻。汝若<a class="t" id="t0835b09"></a>信者，諦聽諦受，善思念之。」王言：「尊者！願為我<a class="t" id="t0835b10"></a>說。」</p>
<p><a class="t-linehead" id="t-linehead0835b10"></a>爾時，迦葉告大王言：「我念往昔有猪，名曰<a class="t" id="t0835b11"></a>大腹。時彼大腹，引以群猪入深山野，於山野<a class="t" id="t0835b12"></a>中忽逢師子。師子見猪告而言曰：『我是獸王，<a class="t" id="t0835b13"></a>汝速避路。』大腹報言：『令我避路，事當不可；<a class="t" id="t0835b14"></a>要我鬪者，必不相違。且止須臾，待我被甲。』時<a class="t" id="t0835b15"></a>師子言：『汝何上族？是何名字？敢能如是索我<a class="t" id="t0835b16"></a>相鬪？所要被甲，今隨汝意。』時彼大腹，往穢<a class="t" id="t0835b17"></a>坑中徧塗其身，還師子前言與汝鬪。是時師<a class="t" id="t0835b18"></a>子報大腹言：『我是眾獸中王，常以麞鹿等獸<a class="t" id="t0835b19"></a>而為食噉，或劣弱者尚棄不食，況汝不淨<a class="t" id="t0835b20"></a>穢污之身；若與汝鬪，實染污我。』爾時，師子即<a class="t" id="t0835b21"></a>為大腹，宣說偈言：</p><a class="t" id="t0835b22"></a><blockquote class="gatha">
<p>「『汝本不淨身，　　今復加臭穢，<a class="t" id="t0835b23"></a><br>
　汝意求鬪者，　　我即墮於汝。』」</p>
</blockquote><a class="t" id="t0835b24"></a>
<p><a class="t-linehead" id="t-linehead0835b24"></a>迦葉尊者報大王言：「王之所見，由如彼猪與<a class="t" id="t0835b25"></a>師子鬪，我如師子先墮於汝。」</p>
<p><a class="t-linehead" id="t-linehead0835b25"></a>時正句王聞尊<a class="t" id="t0835b26"></a>者迦葉說是語已，深心慚悔，謂迦葉言：「尊者！<a class="t" id="t0835b27"></a>我從初聞日月喻時早已信伏，但為欲聞尊<a class="t" id="t0835b28"></a>者智慧辯才，故以是言激引宣說。唯願尊<a class="t" id="t0835b29"></a>者！察我誠心，知我信伏，誓願歸依迦葉尊者。」<a class="t" id="t0835c01"></a>迦葉報言：「勿歸依我，我歸依處謂佛法僧，<a class="t" id="t0835c02"></a>汝當歸依。」王復告言：「依尊者教歸佛法僧，受<a class="t" id="t0835c03"></a>近事戒，從今已去，誓不殺、不盜、不婬、不妄，復<a class="t" id="t0835c04"></a>不飲酒，終於身命持佛淨戒。」</p><a class="t" id="t0835c05"></a>
<p><a class="t-linehead" id="t-linehead0835c05"></a>爾時，大王受化導已，誠心向佛受三自歸，永<a class="t" id="t0835c06"></a>奉五戒，與婆羅門長者等，歡喜踊躍禮拜而<a class="t" id="t0835c07"></a>退。</p><a class="t" id="t0835c08"></a>
<p class="endsutta"><span class="t-juanname">大正句王經卷下</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
