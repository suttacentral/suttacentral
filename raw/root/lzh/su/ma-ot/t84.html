<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t84">
<article>
<div class="hgroup mirror"><h1 class="mirror-row"><span class="mirror-left latin">T84</span>
<span class="mirror-right">佛說分別布施經</span></h1></div>　<a class="t" id="t0903b20"></a><a class="t" id="t0903b21"></a><a class="t" id="t0903b22"></a><a class="t" id="t0903b23"></a><p class="suttainfo"><span class="t-juanname">佛說分別布施經</span><br><a class="t" id="t0903b24"></a><a class="t" id="t0903b25"></a>
<span class="t-byline">西天譯經三藏朝奉大夫試鴻臚<a class="t" id="t0903b26"></a>卿傳法大師臣施護奉　詔譯</span></p>
<a class="t" id="t0903b27"></a>
<p><a class="t-linehead" id="t-linehead0903b27"></a>如是我聞：</p>
<p>一時佛在釋種住處迦毗羅城尼<a class="t" id="t0903b28"></a>拘陀樹園，與苾芻眾俱。爾時有一苾芻尼名<a class="t" id="t0903b29"></a>摩訶波闍波提，持新<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>衣來詣佛所。到佛所<a class="t" id="t0903c01"></a>已頂禮佛足退住一面，即白佛言：「世尊！此新<a class="t" id="t0903c02"></a><span class="gaiji">［疊＊毛］<!--gaiji,,1[疊＊毛],2&#x3CB2;,3--></span>衣我自手作，奉上世尊，惟願納受，令我長<a class="t" id="t0903c03"></a>夜得大利樂。」</p><a class="t" id="t0903c04"></a>
<p><a class="t-linehead" id="t-linehead0903c04"></a>爾時佛告摩訶波闍波提：「汝可持此<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>衣施<a class="t" id="t0903c05"></a>諸大眾，所獲勝利同供養我等無有異。」</p>
<p><a class="t-linehead" id="t-linehead0903c05"></a>是時<a class="t" id="t0903c06"></a>摩訶波闍波提苾芻尼，重白佛言：「我本發心，<a class="t" id="t0903c07"></a>唯為世尊故造此衣，願佛納受，令我長夜得<a class="t" id="t0903c08"></a>大利樂。」如是三復慇懃勸請，佛亦如是三復<a class="t" id="t0903c09"></a>答言：「但當平等施諸大眾，所獲勝利與我無<a class="t" id="t0903c10"></a>異。」</p>
<p><a class="t-linehead" id="t-linehead0903c10"></a>是時尊者阿難，侍於佛側見是事已，前白<a class="t" id="t0903c11"></a>佛言：「世尊！此摩訶波闍波提苾芻尼，是佛之<a class="t" id="t0903c12"></a>親，有大恩德，唯佛自知。此所奉衣，佛為納受，<a class="t" id="t0903c13"></a>今正是時，令摩訶波闍波提於長夜中得大<a class="t" id="t0903c14"></a>利樂。」</p>
<p><a class="t-linehead" id="t-linehead0903c14"></a>佛言：「阿難！如是，如是！此摩訶波闍波提<a class="t" id="t0903c15"></a>是吾之親，有大恩德，我亦自知。今自手造衣<a class="t" id="t0903c16"></a>來施於我，甚為難事。何以故？阿難當知！所有<a class="t" id="t0903c17"></a>補特伽羅能起淨信心，歸依佛法僧者甚為<a class="t" id="t0903c18"></a>難事；又復能持不殺、不盜、不婬、不妄、不飲酒<a class="t" id="t0903c19"></a>等近事戒法，如是補特伽羅轉復難作。何況<a class="t" id="t0903c20"></a>於佛世尊，合掌恭敬而行布施，施已淨信於<a class="t" id="t0903c21"></a>佛無疑，及法僧伽亦無疑惑，乃至苦集滅道<a class="t" id="t0903c22"></a>四聖諦理，永斷疑見。阿難！今此摩訶波闍波<a class="t" id="t0903c23"></a>提苾芻尼，能起淨信心歸依佛法僧，受持不<a class="t" id="t0903c24"></a>殺、不盜、不婬、不妄、不飲酒等近事戒法，而能<a class="t" id="t0903c25"></a>於佛及法僧伽，乃至苦集滅道四聖諦理，已<a class="t" id="t0903c26"></a>斷疑惑，此苾芻尼難作能作，佛亦自知。</p><a class="t" id="t0903c27"></a>
<p><a class="t-linehead" id="t-linehead0903c27"></a>「阿難！有十四種較量布施。何等十四？一者、於<a class="t" id="t0903c28"></a>病苦人而行布施；二者、於破戒人而行布施；<a class="t" id="t0903c29"></a>三者、於持戒人而行布施；四者、於離染人而<a class="t" id="t0904a01"></a>行布施；五者、於須陀洹向而行布施；六者、於<a class="t" id="t0904a02"></a>須陀洹果而行布施；七者、於斯陀含向而行<a class="t" id="t0904a03"></a>布施；八者、於斯陀含果而行布施；九者、於阿<a class="t" id="t0904a04"></a>那含向而行布施；十者、於阿那含果而行<a class="t" id="t0904a05"></a>布施；十一者、於阿羅漢向而行布施；十二者、<a class="t" id="t0904a06"></a>於阿羅漢果而行布施；十三者、於諸緣覺而<a class="t" id="t0904a07"></a>行布施；十四者、於如來、應供、正等正覺而行<a class="t" id="t0904a08"></a>布施。阿難！汝今當知：施病苦人獲二倍福；施<a class="t" id="t0904a09"></a>破戒人獲百倍福；施持戒人獲千倍福；施離<a class="t" id="t0904a10"></a>染人獲百千倍福；施須陀洹向獲無量福，何<a class="t" id="t0904a11"></a>況須陀洹果；施斯陀含向獲無量福，何況斯<a class="t" id="t0904a12"></a>陀含果；施阿那含向獲無量福，何況阿<a class="t" id="t0904a13"></a>那含果；施阿羅漢向獲無量福，何況阿羅<a class="t" id="t0904a14"></a>漢果；施諸緣覺獲無量福，何況如來、應供、正<a class="t" id="t0904a15"></a>等正覺；如是名為較量十四種布施功德。</p>
<p><a class="t-linehead" id="t-linehead0904a15"></a>「復<a class="t" id="t0904a16"></a>次，阿難！當知布施大眾有其七種：一者、施佛<a class="t" id="t0904a17"></a>現前諸苾芻眾；二者、施佛滅後諸苾芻眾；三<a class="t" id="t0904a18"></a>者、施佛滅後苾芻尼眾；四者、施佛滅後苾芻、<a class="t" id="t0904a19"></a>苾芻尼二眾；五者、施佛滅後遊方行化諸苾<a class="t" id="t0904a20"></a>芻眾；六者、施佛滅後遊方行化苾芻尼眾；七<a class="t" id="t0904a21"></a>者、施佛滅後遊方行化苾芻、苾芻尼二眾。如<a class="t" id="t0904a22"></a>是名為七種大眾，當行布施。</p><a class="t" id="t0904a23"></a>
<p><a class="t-linehead" id="t-linehead0904a23"></a>「復次，阿難！當知有四種布施清淨。何等為四？<a class="t" id="t0904a24"></a>一者、能施清淨即無受者；二者、所施清淨即<a class="t" id="t0904a25"></a>無受者；三者、能受清淨即無施者；四者、所受<a class="t" id="t0904a26"></a>清淨即無施者。阿難！何名能施清淨即無受<a class="t" id="t0904a27"></a>者？謂由施者不取其相，即身業清淨、口業清<a class="t" id="t0904a28"></a>淨、意業清淨，正命清淨，見亦清淨，如是具足<a class="t" id="t0904a29"></a>即無施相，以無施故即無受者。若施者有所<a class="t" id="t0904b01"></a>見相，即身口意三業不清淨，命亦不清，淨見<a class="t" id="t0904b02"></a>亦不清淨；若離是相，即施者受者二皆清淨。</p><a class="t" id="t0904b03"></a>
<p><a class="t-linehead" id="t-linehead0904b03"></a>「又復，何名所施清淨即無受者？若受者身業<a class="t" id="t0904b04"></a>不清淨、口業不清淨、意業不清淨，命不清淨，<a class="t" id="t0904b05"></a>見不清淨，即有所施相；若受者三業清淨，命<a class="t" id="t0904b06"></a>清淨，見清淨，如是具足即無所施相，由離相<a class="t" id="t0904b07"></a>故即所施清淨。</p><a class="t" id="t0904b08"></a>
<p><a class="t-linehead" id="t-linehead0904b08"></a>「又復，何名能受清淨即無施者？若受者身口<a class="t" id="t0904b09"></a>意三業不清淨，命不清淨，見不清淨，即有能<a class="t" id="t0904b10"></a>受相；若離是相即無施者。</p><a class="t" id="t0904b11"></a>
<p><a class="t-linehead" id="t-linehead0904b11"></a>「又復，何名所受清淨即無施者？謂由施者三<a class="t" id="t0904b12"></a>業清淨，命清淨，見清淨，即無所施；由離施故<a class="t" id="t0904b13"></a>即無所受，是故所受清淨。阿難！若能如是了<a class="t" id="t0904b14"></a>知，即得四種布施清淨。」</p><a class="t" id="t0904b15"></a>
<p><a class="t-linehead" id="t-linehead0904b15"></a>爾時摩訶波闍波提苾芻尼，聞佛宣說種種<a class="t" id="t0904b16"></a>布施法已，即持是衣施諸大眾，是時諸苾芻<a class="t" id="t0904b17"></a>眾即為納受。</p><a class="t" id="t0904b18"></a>
<p><a class="t-linehead" id="t-linehead0904b18"></a>佛告阿難：「於當來世若有信心善男子等，能<a class="t" id="t0904b19"></a>於大眾起淨信心而行布施者，當知是人獲<a class="t" id="t0904b20"></a>福無量，何況於今現在行施？」</p><a class="t" id="t0904b21"></a>
<p><a class="t-linehead" id="t-linehead0904b21"></a>爾時尊者阿難及摩訶波闍波提苾芻尼聞佛<a class="t" id="t0904b22"></a>說已，歡喜踊躍，信受奉行。</p><a class="t" id="t0904b23"></a>
<p class="endsutta"><span class="t-juanname">佛說分別布施經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
