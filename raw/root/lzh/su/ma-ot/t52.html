<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t52">
<article>
<div class="hgroup mirror"><h1 class="mirror-row"><span class="mirror-left latin">T52</span>
<span class="mirror-right">佛說大生義經</span></h1></div>　<a class="t" id="t0844b07"></a><a class="t" id="t0844b08"></a><a class="t" id="t0844b09"></a><p class="suttainfo"><span class="t-juanname">佛說大生義經</span><br><a class="t" id="t0844b10"></a><a class="t" id="t0844b11"></a>
<span class="t-byline">西天譯經三藏朝奉大夫試鴻臚卿<a class="t" id="t0844b12"></a>傳法大師臣施護奉　詔譯</span></p>
<a class="t" id="t0844b13"></a>
<p><a class="t-linehead" id="t-linehead0844b13"></a>如是我聞：</p>
<p>一時，佛在俱盧聚落，與苾芻眾<a class="t" id="t0844b14"></a>俱。是時，尊者阿難獨止一處，於夜分中心<a class="t" id="t0844b15"></a>生思念：「諸緣生法，其義甚深，難可了解，惟佛<a class="t" id="t0844b16"></a>世尊，具正徧知，善能宣說。」作是念已，至明<a class="t" id="t0844b17"></a>旦時，離於本處來詣佛所。到佛所已，頭面禮<a class="t" id="t0844b18"></a>足，伸問訊已退住一面，即白佛言：「世尊！我<a class="t" id="t0844b19"></a>獨止一處，於夜分中心生思念，諸緣生法<a class="t" id="t0844b20"></a>甚深難解，願佛世尊為我宣說。」</p><a class="t" id="t0844b21"></a>
<p><a class="t-linehead" id="t-linehead0844b21"></a>爾時，世尊告阿難言：「如是，如是。彼緣生法甚<a class="t" id="t0844b22"></a>深微妙，難見難了復難思察，惟諸聖者具善<a class="t" id="t0844b23"></a>巧智即能分別，非愚癡者之所曉解。何以故？<a class="t" id="t0844b24"></a>愚癡眾生，此世他世滅已復生，如<span class="corr" title="[時&gt;是] cf.【麗】">是</span>輪迴，皆<a class="t" id="t0844b25"></a>由不了緣生法故。阿難！當知諸法皆由因緣<a class="t" id="t0844b26"></a>展轉相生，是故輪迴不能斷絕。緣生法者，<a class="t" id="t0844b27"></a>所謂老死，由生為緣即有老死；生法若無老<a class="t" id="t0844b28"></a>死何有？由是生緣展轉相生。所謂水族緣故<a class="t" id="t0844b29"></a>而生水族，飛禽緣故而生飛禽，眾類緣故而<a class="t" id="t0844c01"></a>生眾類，乃至人類緣故而生人類，由是緣故<a class="t" id="t0844c02"></a>彼彼眾生，互相因緣而得生起。阿難！當知此<a class="t" id="t0844c03"></a>生法者，是虛妄法而不究竟，此集此因此生<a class="t" id="t0844c04"></a>此緣故有老死，由是老死亦不究竟。</p><a class="t" id="t0844c05"></a>
<p><a class="t-linehead" id="t-linehead0844c05"></a>「復次，生法以何為緣？所謂有法為緣。因彼有<a class="t" id="t0844c06"></a>故即起生法；有法若無生法何得？是故有法<a class="t" id="t0844c07"></a>如前所說，令諸趣類展轉相生而不斷絕。阿<a class="t" id="t0844c08"></a>難！當知此有法者，即虛妄法而不究竟，此集<a class="t" id="t0844c09"></a>此因此生此緣得起生法，由是生法亦不究<a class="t" id="t0844c10"></a>竟。</p><a class="t" id="t0844c11"></a>
<p><a class="t-linehead" id="t-linehead0844c11"></a>「復次，有法以何為緣？所謂取法為緣。由取法<a class="t" id="t0844c12"></a>故即起有法；取法若無有法何得？阿難！當知<a class="t" id="t0844c13"></a>此取法者，即虛妄法而不究竟，此集此因此<a class="t" id="t0844c14"></a>生此緣得起有法，由是有法亦不究竟。</p><a class="t" id="t0844c15"></a>
<p><a class="t-linehead" id="t-linehead0844c15"></a>「復次，取法以何為緣？所謂愛法為緣。因有愛<a class="t" id="t0844c16"></a>故即起取法；愛法若無取法何有？阿難！當知<a class="t" id="t0844c17"></a>此愛緣故即起希求，希求為緣即有所得，以<a class="t" id="t0844c18"></a>所得故心不決定，由不決定無所厭足，以其<a class="t" id="t0844c19"></a>內心無厭足故即生喜貪，以貪緣故即生我<a class="t" id="t0844c20"></a>見，我見生已有所取著，取著為緣心即散<a class="t" id="t0844c21"></a>亂，由散亂故即起妄語論訟鬪諍、刀杖相治，<a class="t" id="t0844c22"></a>由是因緣即便造作諸不善業。如此諸業皆<a class="t" id="t0844c23"></a>由散亂而得生起；若無散亂諸業不生。此散<a class="t" id="t0844c24"></a>亂法以何為緣？所謂取著為緣。由取著故心<a class="t" id="t0844c25"></a>即散亂；取著若無散亂何得？此取著法以何<a class="t" id="t0844c26"></a>為緣？所謂我見為緣取著得起；我見若無即<a class="t" id="t0844c27"></a>無取著。此我見法以何為緣？所謂喜貪為緣<a class="t" id="t0844c28"></a>我見得起；喜貪若無即無我見。此喜貪法以<a class="t" id="t0844c29"></a>何為緣？所謂內心無厭足為緣。以無厭足故<a class="t" id="t0845a01"></a>即有喜貪；若內心有所厭足即不生喜貪。此<a class="t" id="t0845a02"></a>內心無厭足法以何為緣？所謂不決定為緣。<a class="t" id="t0845a03"></a>以不決定故即無厭足；心若決定即生厭足。<a class="t" id="t0845a04"></a>此不決定法以何為緣？所謂有所得為緣。以<a class="t" id="t0845a05"></a>有得故即不決定；若無所得心即決定。此有<a class="t" id="t0845a06"></a>所得法以何為緣？所謂希求為緣。以希求故<a class="t" id="t0845a07"></a>即有所得；若無希求即無所得。如是諸法，<a class="t" id="t0845a08"></a>皆由愛與希求互為緣故展轉生起。當知愛<a class="t" id="t0845a09"></a>法有其二種，所謂欲愛、有愛，由此二法生諸<a class="t" id="t0845a10"></a>過失。阿難！當知此愛法者，即虛妄法而不<a class="t" id="t0845a11"></a>究竟，此集此因此生此緣得起取法，由是取<a class="t" id="t0845a12"></a>法亦不究竟。</p><a class="t" id="t0845a13"></a>
<p><a class="t-linehead" id="t-linehead0845a13"></a>「復次，愛法以何為緣？所謂受法為緣。由受緣<a class="t" id="t0845a14"></a>故即起愛法；受法若無愛法何有？阿難！當<a class="t" id="t0845a15"></a>知此受法者，即虛妄法而不究竟，此集此<a class="t" id="t0845a16"></a>因此生此緣得起愛法，由是愛法亦不究竟。</p><a class="t" id="t0845a17"></a>
<p><a class="t-linehead" id="t-linehead0845a17"></a>「復次，受法以何為緣？所謂觸法為緣。由觸緣<a class="t" id="t0845a18"></a>故即起受法；觸法若無受法何有？由是眼觸<a class="t" id="t0845a19"></a>為緣內生諸受，謂樂受、苦受、非苦樂受，如是<a class="t" id="t0845a20"></a>耳鼻舌身意觸為緣內生諸受。此等諸受，皆<a class="t" id="t0845a21"></a>由觸法以為緣故。阿難！當知此觸法者，是<a class="t" id="t0845a22"></a>虛妄法而不究竟，此集此因此生此緣得有<a class="t" id="t0845a23"></a>受法，是故受法亦不究竟。</p><a class="t" id="t0845a24"></a>
<p><a class="t-linehead" id="t-linehead0845a24"></a>「復次，觸法以何為緣？所謂六處為緣。由六處<a class="t" id="t0845a25"></a>緣即有觸法；六處若無觸法何有？阿難！當<a class="t" id="t0845a26"></a>知此六處法，是虛妄故而不究竟，此集此<a class="t" id="t0845a27"></a>因此生此緣而生觸法，是故觸法亦不究竟。</p><a class="t" id="t0845a28"></a>
<p><a class="t-linehead" id="t-linehead0845a28"></a>「復次，六處以何為緣？所謂名色為緣。由名色<a class="t" id="t0845a29"></a>故即生六處；名色若無六處何有？此名色<a class="t" id="t0845b01"></a>者，謂即色法及心等法有積聚故，即此名色<a class="t" id="t0845b02"></a>與彼識法，互相為緣和合得生，是為名色。阿<a class="t" id="t0845b03"></a>難！當知名色法，是虛妄法而不究竟，此集此<a class="t" id="t0845b04"></a>因此生此緣得有六處，是故六處亦不究竟。</p><a class="t" id="t0845b05"></a>
<p><a class="t-linehead" id="t-linehead0845b05"></a>「復次，此名色法以何為緣？所謂識法為緣。由<a class="t" id="t0845b06"></a>識法故即有名色；識法若無名色何有？此識<a class="t" id="t0845b07"></a>法者，最初受生居母胎藏依羯邏藍，識法具<a class="t" id="t0845b08"></a>已無所增減，識因緣故而生諸蘊，如是名色<a class="t" id="t0845b09"></a>圓滿具足，當知此識與彼名色，互相為緣而<a class="t" id="t0845b10"></a>得生起。</p><a class="t" id="t0845b11"></a>
<p><a class="t-linehead" id="t-linehead0845b11"></a>「復次，當知此識緣者即是名色，是故識為名<a class="t" id="t0845b12"></a>色緣，名色為識緣。由如是故苦果生起，苦果<a class="t" id="t0845b13"></a>既生即有老死相續而轉。由此集此因此生<a class="t" id="t0845b14"></a>此緣，是故苦果是虛妄法而不究竟。如是因<a class="t" id="t0845b15"></a>緣，識緣名色，名色緣六處，六處緣觸，觸緣<a class="t" id="t0845b16"></a>受，如是即得一大苦蘊集。」</p><a class="t" id="t0845b17"></a>
<p><a class="t-linehead" id="t-linehead0845b17"></a>佛告阿難：「汝今當知，諸語言及語言道，非<a class="t" id="t0845b18"></a>語言及非語言道，所生及所生道，如是二<a class="t" id="t0845b19"></a>種，皆不離名色。阿難！若如是了知，即住平<a class="t" id="t0845b20"></a>等見，是名了達緣生法。此緣生法，即是諸<a class="t" id="t0845b21"></a>佛根本法，為諸佛眼，是即諸佛所歸趣處。」<a class="t" id="t0845b22"></a>是時尊者阿難作是讚言：「善哉世尊！善說此<a class="t" id="t0845b23"></a>法，令我及諸苾芻皆得利樂。」</p><a class="t" id="t0845b24"></a>
<p><a class="t-linehead" id="t-linehead0845b24"></a>爾時世尊告阿難言：「我今為汝說無受法，汝<a class="t" id="t0845b25"></a>當諦聽諦受，如善作意記念思惟。阿難！當知<a class="t" id="t0845b26"></a>離於我相即無受法。何以故？我法若有受<a class="t" id="t0845b27"></a>法隨生；為由了達我法是空，何有受者？阿難！<a class="t" id="t0845b28"></a>我及受法二皆滅已，即無所有，住平等見。</p><a class="t" id="t0845b29"></a>
<p><a class="t-linehead" id="t-linehead0845b29"></a>「阿難！受法有其三種，謂樂受、苦受、非苦樂<a class="t" id="t0845c01"></a>受。言樂受者，所謂受者及所受法，於此二<a class="t" id="t0845c02"></a>種，若能了達是滅壞法，即無樂受，是故無<a class="t" id="t0845c03"></a>所受法。何以故？當知樂受是無常法，樂受<a class="t" id="t0845c04"></a>滅已即離我相；我相既無，何為受者？</p><a class="t" id="t0845c05"></a>
<p><a class="t-linehead" id="t-linehead0845c05"></a>「復次，苦受，所謂受者及所受法，於此二種，<a class="t" id="t0845c06"></a>若能了達是滅壞法，即無苦受，是故無所受<a class="t" id="t0845c07"></a>法。何以故？當知苦受是無常法，苦受滅已<a class="t" id="t0845c08"></a>即離我相；我相既無，何為受者？</p><a class="t" id="t0845c09"></a>
<p><a class="t-linehead" id="t-linehead0845c09"></a>「復次，非苦樂受亦復如是。所謂受者、受法有<a class="t" id="t0845c10"></a>其二種，若能了達此二是滅壞法，即於苦、<a class="t" id="t0845c11"></a>於樂及非苦樂，三法平等，即無所受。何以<a class="t" id="t0845c12"></a>故？此三受法皆是無常竟無有實，此受滅已<a class="t" id="t0845c13"></a>即離我相，我相既無，何有受者？</p><a class="t" id="t0845c14"></a>
<p><a class="t-linehead" id="t-linehead0845c14"></a>「阿難！於汝意云何？當知諸受從心所生，心<a class="t" id="t0845c15"></a>無轉故即內無受者，法無實故即外無所受。<a class="t" id="t0845c16"></a>是故，阿難！如是了知住平等見，住是見者，<a class="t" id="t0845c17"></a>即為了達無受法故。此無受法，即是諸佛根<a class="t" id="t0845c18"></a>本法，為諸佛眼，是諸佛所歸趣處。」</p>
<p><a class="t-linehead" id="t-linehead0845c18"></a>是時阿<a class="t" id="t0845c19"></a>難而復讚言：「善哉世尊！善說此法！我等聞<a class="t" id="t0845c20"></a>已信解受持。」</p>
<p><a class="t-linehead" id="t-linehead0845c20"></a>爾時世尊告阿難言：「我今為汝<a class="t" id="t0845c21"></a>說無我法，汝等諦聽諦受，如善作意，記念思<a class="t" id="t0845c22"></a>惟。阿難！了受無所有即離我見，離我見已<a class="t" id="t0845c23"></a>住平等見，住是見者於相平等，由平等故<a class="t" id="t0845c24"></a>即於世間無所生起，了無生已即得我生已<a class="t" id="t0845c25"></a>盡、梵行已立、所作已辦、不受後有。阿難！當<a class="t" id="t0845c26"></a>知我見不生住平等見，如是即得心善解<a class="t" id="t0845c27"></a>脫，無知無見及無所得，離諸思惟，於得、無<a class="t" id="t0845c28"></a>得、非有得非無得而悉了達。如是了達，即<a class="t" id="t0845c29"></a>於語言及語言道，非語言及非語言道，所<a class="t" id="t0846a01"></a>生及所生道，皆悉無知無見。如是了達已即<a class="t" id="t0846a02"></a>離我見，住平等見，如實了知，是即名為達無<a class="t" id="t0846a03"></a>我法。此是諸佛根本法，為諸佛眼，是諸佛<a class="t" id="t0846a04"></a>所歸趣處。」</p>
<p><a class="t-linehead" id="t-linehead0846a04"></a>是時阿難聞佛所說又復讚言：「善<a class="t" id="t0846a05"></a>哉世尊！善說此法！我等聞已信解受持。」</p><a class="t" id="t0846a06"></a>
<p><a class="t-linehead" id="t-linehead0846a06"></a>爾時世尊告阿難言：「我今為汝重復宣說，汝<a class="t" id="t0846a07"></a>當諦聽諦受，如善作意，記念思惟。阿難！當<a class="t" id="t0846a08"></a>知無有色相可得，離諸我執如實了知，既<a class="t" id="t0846a09"></a>了知已觀想此身，破壞不實非所愛樂。如是<a class="t" id="t0846a10"></a>觀察，離諸色相不生我執，我相滅已即了此<a class="t" id="t0846a11"></a>身破壞不實，如是得住平等見。住是見者，<a class="t" id="t0846a12"></a>即於諸蘊了達皆空，諸蘊既空，我及色相<a class="t" id="t0846a13"></a>於何有見？</p><a class="t" id="t0846a14"></a>
<p><a class="t-linehead" id="t-linehead0846a14"></a>「復次，阿難！當知識所住處有其七種，非識住<a class="t" id="t0846a15"></a>處有其二種。七識住處者：所謂若有色有眾<a class="t" id="t0846a16"></a>生，種種身種種想，是為第一識所住處。若<a class="t" id="t0846a17"></a>有色有眾生，種種身一想，所謂初禪天，此<a class="t" id="t0846a18"></a>為第二識所住處。若有色有眾生，一身種種<a class="t" id="t0846a19"></a>想，所謂二禪天，是為第三識所住處。若有<a class="t" id="t0846a20"></a>色有眾生，一身一想，所謂三禪天，是為第<a class="t" id="t0846a21"></a>四識所住處。若無色無眾生，彼一切處離諸<a class="t" id="t0846a22"></a>色想，都一虛空，所謂空無邊處天，是為第<a class="t" id="t0846a23"></a>五識所住處。若無色無眾生，彼一切處離<a class="t" id="t0846a24"></a>於空想，都惟一識，所謂識無邊處天，是為<a class="t" id="t0846a25"></a>第六識所住處。若無色無眾生，彼一切處離<a class="t" id="t0846a26"></a>識無邊，都無所有，所謂無所有處天，是為<a class="t" id="t0846a27"></a>第七識所住處。阿難！二種非識住處者：所<a class="t" id="t0846a28"></a>謂若有色有眾生，即無想天，是為第一非識<a class="t" id="t0846a29"></a>住處。若無色無眾生，於彼一切離無所有<a class="t" id="t0846b01"></a>處，非有想非無想，即非想非非想處天，是<a class="t" id="t0846b02"></a>為第二非識住處。」</p><a class="t" id="t0846b03"></a>
<p><a class="t-linehead" id="t-linehead0846b03"></a>佛言阿難：「如是有色有眾生，種種身種種想，<a class="t" id="t0846b04"></a>是為第一識所住處。汝等諸苾芻！當如實<a class="t" id="t0846b05"></a>了知，於行坐語言，常當稱讚此等法門，廣<a class="t" id="t0846b06"></a>為他人分別演說。如是乃至第七識所住處，<a class="t" id="t0846b07"></a>及二非識住處法門，亦復如是，於行坐語<a class="t" id="t0846b08"></a>言，常當稱讚諸佛所說，生淨信心，如實了知；<a class="t" id="t0846b09"></a>若了知者，即得慧解脫阿羅漢果。</p><a class="t" id="t0846b10"></a>
<p><a class="t-linehead" id="t-linehead0846b10"></a>「復次，阿難！當知有八解脫法門：所謂若內有<a class="t" id="t0846b11"></a>色觀外色，是為第一解脫。若內無色觀外<a class="t" id="t0846b12"></a>色，是為第二解脫。若身證清淨解脫，是為<a class="t" id="t0846b13"></a>第三解脫。若得清淨已離諸色想，觀一虛空<a class="t" id="t0846b14"></a>無有邊際，此觀成已，是為第四空無邊處解<a class="t" id="t0846b15"></a>脫。若離空無邊處，當觀於識，識亦無邊，此<a class="t" id="t0846b16"></a>觀成已，是為第五識無邊處解脫。若離識無<a class="t" id="t0846b17"></a>邊處已，當觀一切都無所有，此觀成已是為<a class="t" id="t0846b18"></a>第六無所有處解脫。若離無所有處已，當觀<a class="t" id="t0846b19"></a>非想非非想處，此觀成已，是為第七非想非<a class="t" id="t0846b20"></a>非想處解脫。若離是非想非非想處已，當滅<a class="t" id="t0846b21"></a>受想住三摩地，彼身證已，是為第八滅受想<a class="t" id="t0846b22"></a>解脫，如是名為八解脫法門。」</p><a class="t" id="t0846b23"></a>
<p><a class="t-linehead" id="t-linehead0846b23"></a>佛言阿難：「汝今當知，我先所說七識住處，<a class="t" id="t0846b24"></a>二非識住處，及八解脫法門，汝等諸苾芻！<a class="t" id="t0846b25"></a>如我所說如實了知，常當隨喜稱讚，復當如<a class="t" id="t0846b26"></a>理修行。若於此等法門圓滿通達者，是得<a class="t" id="t0846b27"></a>二種解脫阿羅漢果。」</p><a class="t" id="t0846b28"></a>
<p><a class="t-linehead" id="t-linehead0846b28"></a>爾時，世尊說此經已，尊者阿難及諸苾芻，皆<a class="t" id="t0846b29"></a>大歡喜，信受奉行。</p><a class="t" id="t0846c01"></a>
<p class="endsutta"><span class="t-juanname">佛說大生義經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
