<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t41">
<article>
<div class="hgroup mirror"><h1 class="mirror-row"><span class="mirror-left latin">T41</span>
<span class="mirror-right">佛說頻婆娑羅王經</span></h1></div>　<a class="t" id="t0825a16"></a><a class="t" id="t0825a17"></a><a class="t" id="t0825a18"></a><a class="t" id="t0825a19"></a><p class="suttainfo"><span class="t-juanname">佛說頻婆娑羅王經</span><br><a class="t" id="t0825a20"></a><a class="t" id="t0825a21"></a>
<span class="t-byline">西天譯經三藏朝奉大夫試光祿卿<a class="t" id="t0825a22"></a>明教大師臣法賢奉　詔譯</span></p>
<a class="t" id="t0825a23"></a>
<p><a class="t-linehead" id="t-linehead0825a23"></a>如是我聞：</p>
<p>一時，佛在王舍城中，與大苾芻眾<a class="t" id="t0825a24"></a>俱——皆是法中耆舊大阿羅漢，諸漏已盡所作<a class="t" id="t0825a25"></a>已辦，除諸重擔逮得己利，盡諸有結證得解<a class="t" id="t0825a26"></a>脫——如是之眾滿一千人。</p><a class="t" id="t0825a27"></a>
<p><a class="t-linehead" id="t-linehead0825a27"></a>爾時，世尊而起思念：「我今可往杖林山中靈<a class="t" id="t0825a28"></a>塔之處。」作是念已，與苾芻眾俱往彼處，到彼<a class="t" id="t0825a29"></a>處已安居其中。時摩伽陀國頻婆娑羅王，聞<a class="t" id="t0825b01"></a>佛世尊與諸耆舊大阿羅漢數滿千人，住杖<a class="t" id="t0825b02"></a>林山靈塔之處。時王思念欲往聽法，即令嚴<a class="t" id="t0825b03"></a>駕不同常時，乃有從車萬二千乘，妙服寶器<a class="t" id="t0825b04"></a>萬八千床，八樂四兵導前從後，眷屬臣佐圍<a class="t" id="t0825b05"></a>繞而行。時王出城往杖林山，詣於佛所親近<a class="t" id="t0825b06"></a>供養，復有婆羅門及長者等，亦隨於王詣於<a class="t" id="t0825b07"></a>佛所。爾時，世尊見王到來示現五相，謂頂相、<a class="t" id="t0825b08"></a>傘蓋相、摩尼相、拂相、寶劍等相，莊嚴佛身。爾<a class="t" id="t0825b09"></a>時，大王到佛會已，除去王者自在之相，至於<a class="t" id="t0825b10"></a>佛前偏袒右肩，右膝著地合掌向佛，以妙言<a class="t" id="t0825b11"></a>辭讚於佛德，頭面著地禮佛足已，旋遶三匝<a class="t" id="t0825b12"></a>住立佛前，自稱己名白世尊言：「我是摩伽陀<a class="t" id="t0825b13"></a>國頻婆娑羅王。」又復白言：「我是摩伽陀國頻<a class="t" id="t0825b14"></a>婆娑羅王。」如是三白。佛三報言：「如是，如是。汝<a class="t" id="t0825b15"></a>是摩伽陀國頻婆娑羅王。」又以軟語勞慰於<a class="t" id="t0825b16"></a>王，請王就座。王聞佛言，歡喜踊躍退坐一面。<a class="t" id="t0825b17"></a>王之眷屬及與臣佐，各各向佛跪膝合掌，亦<a class="t" id="t0825b18"></a>以妙言歎於佛德，頭面禮已退坐一面。諸婆<a class="t" id="t0825b19"></a>羅門及長者等，有以言辭讚歎禮拜者，有但<a class="t" id="t0825b20"></a>合掌頂禮者，有遙觀佛默然者，如是等眾各<a class="t" id="t0825b21"></a>坐一面。</p><a class="t" id="t0825b22"></a>
<p><a class="t-linehead" id="t-linehead0825b22"></a>爾時，會中諸婆羅門長者等，忽見耆舊優樓<a class="t" id="t0825b23"></a>頻螺迦葉侍立佛側，乃作是念：「嗚呼尊者，耆<a class="t" id="t0825b24"></a>舊優樓頻螺迦葉，却於大沙門處修持梵行。」<a class="t" id="t0825b25"></a>世尊知彼婆羅門及長者等心生疑念，即便<a class="t" id="t0825b26"></a>說偈問迦葉曰：</p><a class="t" id="t0825b27"></a><blockquote class="gatha">
<p>「汝優樓頻螺迦葉，　　往昔事火無間斷，<a class="t" id="t0825b28"></a><br>
見何利故得何法？　　此義速當為我說。」</p>
</blockquote><a class="t" id="t0825b29"></a>
<p><a class="t-linehead" id="t-linehead0825b29"></a>爾時，尊者迦葉說偈答言：</p><a class="t" id="t0825c01"></a><blockquote class="gatha">
<p>「世間所有飲食味，　　乃至慾樂人所樂，<a class="t" id="t0825c02"></a><br>
我見此利而志求，　　是故事火無間斷。」</p>
</blockquote><a class="t" id="t0825c03"></a>
<p><a class="t-linehead" id="t-linehead0825c03"></a>佛又說偈問迦葉言：</p><a class="t" id="t0825c04"></a><blockquote class="gatha">
<p>「云何耽戀慾樂事，　　乃至貪於飲食味，<a class="t" id="t0825c05"></a><br>
人間天上心愛樂，　　是義速當為我說。」</p>
</blockquote><a class="t" id="t0825c06"></a>
<p><a class="t-linehead" id="t-linehead0825c06"></a>尊者迦葉以偈答曰：</p><a class="t" id="t0825c07"></a><blockquote class="gatha">
<p>「我於最上寂靜句，　　由不了故生退屈，<a class="t" id="t0825c08"></a><br>
唯耽五慾非如理，　　是故事火無間斷。<a class="t" id="t0825c09"></a><br>
圍陀事火證解脫，　　眾生由此心迷惑，<a class="t" id="t0825c10"></a><br>
盲者無異於死人，　　退失最上寂靜句。<a class="t" id="t0825c11"></a><br>
我今見實無為法，　　大龍最上師善說，<a class="t" id="t0825c12"></a><br>
能仁為大利益故，　　世尊出現大精進。」</p>
</blockquote><a class="t" id="t0825c13"></a>
<p><a class="t-linehead" id="t-linehead0825c13"></a>佛復告言：「迦葉！汝善來，善住無諸邪念，善能<a class="t" id="t0825c14"></a>分別最上之法。迦葉！汝今當可善化眾會。」於<a class="t" id="t0825c15"></a>是尊者迦葉受佛勅已，即入三摩地現大神<a class="t" id="t0825c16"></a>通，於眾會沒，於東方虛空中出現四威儀行<a class="t" id="t0825c17"></a>住坐臥，乃至現火三昧。於火界中出種種光，<a class="t" id="t0825c18"></a>謂青黃赤白及玻胝迦色等；又復身上出水<a class="t" id="t0825c19"></a>身下出火，身下出水身上出火，出沒顯現相<a class="t" id="t0825c20"></a>續不斷。如是南西北方，於虛空中，亦復現於<a class="t" id="t0825c21"></a>行住坐臥四威儀相，乃至入火三昧，於火界<a class="t" id="t0825c22"></a>中出種種光，謂青黃赤白及玻胝迦色等；又<a class="t" id="t0825c23"></a>復身上出水身下出火，身下出水身上出火，<a class="t" id="t0825c24"></a>出沒顯現相續不斷。</p>
<p><a class="t-linehead" id="t-linehead0825c24"></a>爾時，尊者迦葉於四方<a class="t" id="t0825c25"></a>虛空現神變已，還攝神力，前詣佛所合掌頂<a class="t" id="t0825c26"></a>禮，而白佛言：「我師世尊！我是大聲聞。」又復白<a class="t" id="t0825c27"></a>言：「我師世尊！我是大聲聞。」佛報迦葉言：「我是<a class="t" id="t0825c28"></a>汝師！汝是大聲聞。」又復報言：「我是汝師！汝是<a class="t" id="t0825c29"></a>大聲聞。汝可還位而坐。」</p><a class="t" id="t0826a01"></a>
<p><a class="t-linehead" id="t-linehead0826a01"></a>爾時，眾中婆羅門長者等復作是念：「如是耆<a class="t" id="t0826a02"></a>舊尊者優樓頻螺迦葉，猶尚於佛大沙門處<a class="t" id="t0826a03"></a>修梵行耶？」佛知其意，告頻婆娑羅王言：「大王！<a class="t" id="t0826a04"></a>當知色有生有滅，了知此色有生有滅，受想<a class="t" id="t0826a05"></a>行識亦復生滅，而彼蘊法當知有生即知有<a class="t" id="t0826a06"></a>滅。大王！此色蘊法，若善男子，能實了知有生<a class="t" id="t0826a07"></a>即滅，色蘊本空，色蘊既空生即非生，生既無<a class="t" id="t0826a08"></a>生滅何所滅？色蘊如是，諸蘊皆然。若善男子，<a class="t" id="t0826a09"></a>了知此已，即悟諸蘊不生不滅無住無行，即<a class="t" id="t0826a10"></a>無有我。我說是人於無量阿僧祇劫中，為真<a class="t" id="t0826a11"></a>寂靜者。」</p><a class="t" id="t0826a12"></a>
<p><a class="t-linehead" id="t-linehead0826a12"></a>爾時，會中諸婆羅門長者等作如是念：「以何<a class="t" id="t0826a13"></a>法故可得了知無我、無受想行識？何謂有彼<a class="t" id="t0826a14"></a>我人眾生壽者？乃至摩那嚩迦主宰、作者生<a class="t" id="t0826a15"></a>者、起者無動者、說者分別者知者，如是等類，<a class="t" id="t0826a16"></a>何者不生何者不滅？又復彼類以何緣故，所<a class="t" id="t0826a17"></a>作善不善業而受果報？」</p><a class="t" id="t0826a18"></a>
<p><a class="t-linehead" id="t-linehead0826a18"></a>爾時，世尊知彼婆羅門長者等起心念已，即告<a class="t" id="t0826a19"></a>諸苾芻言：「苾芻！若無我說我，是即愚癡少聞<a class="t" id="t0826a20"></a>凡夫異生我相。苾芻！當知我本無我復無我<a class="t" id="t0826a21"></a>者，而諸苦法，若作生想苦蘊即生，若作滅想<a class="t" id="t0826a22"></a>苦蘊即滅；及與諸行，若作生想諸行即生，若<a class="t" id="t0826a23"></a>作滅想諸行即滅。此因此緣生諸行法，以此<a class="t" id="t0826a24"></a>行緣即有生滅。我於如是，如實了知生滅法<a class="t" id="t0826a25"></a>已，乃可告語一切眾生。諸苾芻！我以清淨天<a class="t" id="t0826a26"></a>眼過於肉眼見諸眾生，生滅好醜、貴賤上下、善<a class="t" id="t0826a27"></a>趣惡趣，眾生所作善惡之業，所得果報皆如實<a class="t" id="t0826a28"></a>知。又復眾生具身口意三業不善，毀謗賢聖<a class="t" id="t0826a29"></a>起於邪見，由此邪見作諸邪業行諸邪法，以<a class="t" id="t0826b01"></a>此因緣，命終之後墮於惡趣受地獄苦。又復<a class="t" id="t0826b02"></a>眾生具身口意三業之善，不謗賢聖起於正<a class="t" id="t0826b03"></a>見，由此正見作諸善業行諸善法，由此因緣，<a class="t" id="t0826b04"></a>命終之後生於天界而為天人。我如實知、我<a class="t" id="t0826b05"></a>如實見，諸苾芻！我時不言有我有人有眾生<a class="t" id="t0826b06"></a>有壽者，又彼知者等類何生何滅、作善惡業<a class="t" id="t0826b07"></a>而受果報，如是等法無有我想，所有五蘊由<a class="t" id="t0826b08"></a>有法想，由彼法想乃生五蘊。又彼無明緣於<a class="t" id="t0826b09"></a>行法，諸行法生集法乃生，諸行法滅集法得<a class="t" id="t0826b10"></a>滅。諸苾芻！如是行苦因集而有，因集滅故行<a class="t" id="t0826b11"></a>苦即滅，苦法滅已非法皆滅更不復生，如是<a class="t" id="t0826b12"></a>苦法已盡邊際。苾芻！滅復何證？即此苦邊是<a class="t" id="t0826b13"></a>真寂滅、是得清涼、是謂究盡。苾芻！此寂靜句，<a class="t" id="t0826b14"></a>謂捨一切法，愛法若盡欲法得滅，是即寂靜<a class="t" id="t0826b15"></a>涅盤。」</p><a class="t" id="t0826b16"></a>
<p><a class="t-linehead" id="t-linehead0826b16"></a>爾時，世尊復告王言：「大王！於意云何？色是常、<a class="t" id="t0826b17"></a>非常耶？」王言：「色滅即是非常。」佛復告言：「是苦、<a class="t" id="t0826b18"></a>非苦耶？」王言：「世尊！苦滅即非苦，苦者是顛倒<a class="t" id="t0826b19"></a>法。此顛倒法。」「是彼聲聞少知少聞，乃稱我是<a class="t" id="t0826b20"></a>大聲聞我是大智，起此我想彼我想者？」「不也。<a class="t" id="t0826b21"></a>世尊！」佛又告言：「受想行識是常、非常耶？」王言：<a class="t" id="t0826b22"></a>「滅即非常。」佛言：「是苦、非苦耶？」王言：「苦法因<a class="t" id="t0826b23"></a>顛倒生，此顛倒法是即為苦。」「是彼聲聞少知<a class="t" id="t0826b24"></a>少聞而生我想，是故稱我是大聲聞，我是大<a class="t" id="t0826b25"></a>智彼我想者？」「不也。世尊！」</p>
<p><a class="t-linehead" id="t-linehead0826b25"></a>佛言：「大王！如是如是！<a class="t" id="t0826b26"></a>善思念之，此色蘊法，所有過去未來現在，內<a class="t" id="t0826b27"></a>外中間若大若小，若高若下若近若遠，彼一<a class="t" id="t0826b28"></a>切法，本來無有無相無我。大王！以彼正智當<a class="t" id="t0826b29"></a>如實見。」</p>
<p><a class="t-linehead" id="t-linehead0826b29"></a>佛復告言：「大王！乃至受想行識，所有<a class="t" id="t0826c01"></a>過去未來現在，內外中間若大若小，若高若<a class="t" id="t0826c02"></a>下若近若遠，彼一切法，本來無有無相無我。<a class="t" id="t0826c03"></a>大王！如是。以彼正智當如實見。」</p>
<p><a class="t-linehead" id="t-linehead0826c03"></a>是時會中聲<a class="t" id="t0826c04"></a>聞眾等聞此法已，了色無常，乃至受想行識，<a class="t" id="t0826c05"></a>亦復了知，而生厭離，由厭離故即得解脫，<a class="t" id="t0826c06"></a>證解脫已正智現前，我得解脫，我生已盡，梵<a class="t" id="t0826c07"></a>行已立，所作已<span class="corr" title="[辨&gt;辦]">辦</span>，不受後有。是時頻婆娑<a class="t" id="t0826c08"></a>羅王聞說是法，遠塵離垢法眼清淨；會中復<a class="t" id="t0826c09"></a>有八萬天人及無數百千婆羅門長者，亦得<a class="t" id="t0826c10"></a>遠塵離垢法眼清淨。</p><a class="t" id="t0826c11"></a>
<p><a class="t-linehead" id="t-linehead0826c11"></a>爾時，頻婆娑羅王法眼清淨，得正知見，住法<a class="t" id="t0826c12"></a>堅固，離諸所欲、離諸苦惱，於佛法中得法無<a class="t" id="t0826c13"></a>畏。是時大王即從座起，偏袒右肩，向佛合掌<a class="t" id="t0826c14"></a>諦信頂禮，而白佛言：「世尊！我得大利，我得大<a class="t" id="t0826c15"></a>利！我誓歸依佛法僧眾，受近事戒，從今已後<a class="t" id="t0826c16"></a>盡形不殺乃至不飲酒等。」又復白言：「我今虔<a class="t" id="t0826c17"></a>心請佛世尊，還王舍城，唯願世尊，哀受我請，<a class="t" id="t0826c18"></a>當盡此生承事供養，乃至衣服、飲食、臥具、醫<a class="t" id="t0826c19"></a>藥，受用等物，悉皆具足，諸苾芻眾皆亦如是。」</p><a class="t" id="t0826c20"></a>
<p><a class="t-linehead" id="t-linehead0826c20"></a>爾時，世尊受王請已默然而住。大王見佛默<a class="t" id="t0826c21"></a>然許已，頭面著地禮佛而退。</p><a class="t" id="t0826c22"></a>
<p class="endsutta"><span class="t-juanname">佛說頻婆娑羅王經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
