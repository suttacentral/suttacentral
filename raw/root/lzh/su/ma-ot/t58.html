<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t58">
<article>
<div class="hgroup mirror"><h1 class="mirror-row"><span class="mirror-left latin">T58</span>
<span class="mirror-right">佛說阿耨風經</span></h1></div>　<a class="t" id="t0853c17"></a><a class="t" id="t0853c18"></a><a class="t" id="t0853c19"></a><a class="t" id="t0853c20"></a><p class="suttainfo"><span class="t-juanname">佛說阿耨風經</span><br><a class="t" id="t0853c21"></a><a class="t" id="t0853c22"></a>
<span class="t-byline">東晉西域沙門竺曇無蘭譯</span></p><a class="t" id="t0853c23"></a>
<p><a class="t-linehead" id="t-linehead0853c23"></a>聞如是：</p>
<p>一時，婆伽婆在跋耆城名阿<span class="corr" title="[褥&gt;耨] cf.【麗】">耨</span>風。<a class="t" id="t0853c24"></a>彼時，世尊從下晡起，告尊者阿難曰：「汝，阿難！<a class="t" id="t0853c25"></a>來！當共至阿夷陀婆池水上，當共澡浴。」「唯<a class="t" id="t0853c26"></a>然，世尊！」彼尊者阿難受世尊教。彼時，世尊與<a class="t" id="t0853c27"></a>尊者阿難及隨從比丘，俱至阿夷陀婆池水<a class="t" id="t0853c28"></a>上。到已在阿夷陀婆池水岸上，脫衣著水岸<a class="t" id="t0853c29"></a>上，在阿夷陀婆池水澡浴已，出在水上，在<a class="t" id="t0854a01"></a>水岸上抆拭去水。彼時世尊告尊者阿難：「阿<a class="t" id="t0854a02"></a>難！有放逸者禘婆達兜，失其處當墮惡趣，<a class="t" id="t0854a03"></a>泥犁中住一劫，難可救。汝阿難！豈不從一比<a class="t" id="t0854a04"></a>丘聞此言耶？」</p>
<p><a class="t-linehead" id="t-linehead0854a04"></a>「我記禘婆達兜當墮惡趣，泥犁<a class="t" id="t0854a05"></a>中住一劫，難可救。何以故？唯，世尊！豈不聞<a class="t" id="t0854a06"></a>此耶？唯世尊！我從一比丘聞此言。」</p>
<p><a class="t-linehead" id="t-linehead0854a06"></a>「云何，賢<a class="t" id="t0854a07"></a>者阿難！世尊知禘婆達兜意之所念，所行<a class="t" id="t0854a08"></a>邪偽，以餘方便知耶？而今世尊一向記，<a class="t" id="t0854a09"></a>此禘婆達兜當墮惡趣，泥犁中住一劫，難可<a class="t" id="t0854a10"></a>救。此阿難！所從比丘，或上尊、或年少，或下比<a class="t" id="t0854a11"></a>丘少智慧，而如來有所說，彼而疑。何以故？<a class="t" id="t0854a12"></a>阿難！我亦不見天及世間魔梵、沙門婆羅門、<a class="t" id="t0854a13"></a>眾天及人，我如是所記墮惡趣，泥犁中住一<a class="t" id="t0854a14"></a>劫，難可救，如禘婆達兜。何以故？阿難！我一向<a class="t" id="t0854a15"></a>記禘婆達兜墮惡趣，泥犁中住一劫，難可救。<a class="t" id="t0854a16"></a>此，阿難！我不見禘婆達兜有白法如毛髮；<a class="t" id="t0854a17"></a>若見者，亦不一向記禘婆達兜墮惡趣，泥犁<a class="t" id="t0854a18"></a>中住一劫，難可救。是故，阿難！我不見禘婆<a class="t" id="t0854a19"></a>達兜有白法如毛髮，是故我一向記禘婆<a class="t" id="t0854a20"></a>達兜墮惡趣，泥犁中住一劫，難可救。猶若，阿<a class="t" id="t0854a21"></a>難！離城村不遠有大廁，滿中糞，或有一人墮<a class="t" id="t0854a22"></a>中，沒身不現。或有人作是念憐愍之，欲有饒<a class="t" id="t0854a23"></a>益，欲拔濟彼，欲令安隱，在彼大廁上周旋視<a class="t" id="t0854a24"></a>之：『此人頗有不污處如毛髮者，我持彼便拔<a class="t" id="t0854a25"></a>出之。』彼在大廁上周旋視彼人，無有一處不<a class="t" id="t0854a26"></a>污如毛髮者，而令彼人可拔濟之。如是，阿<a class="t" id="t0854a27"></a>難！我不見禘婆達兜有一白法如毛髮者；若<a class="t" id="t0854a28"></a>有者，我不一向記禘婆達兜墮惡趣，泥犁<a class="t" id="t0854a29"></a>中住一劫，難可救。是故，阿難！我不見禘婆<a class="t" id="t0854b01"></a>達兜有白法如一毛者，是故我一向記禘婆<a class="t" id="t0854b02"></a>達兜墮惡趣，泥犁中住一劫，難可救。」</p>
<p><a class="t-linehead" id="t-linehead0854b02"></a>於是，尊<a class="t" id="t0854b03"></a>者阿難眼墮淚，<span class="corr" title="[又&gt;叉]">叉</span>手向世尊，白世尊曰：「甚奇，<a class="t" id="t0854b04"></a>唯，世尊！而今世尊一向記此禘婆達兜墮惡<a class="t" id="t0854b05"></a>趣，泥犁中住一劫，難可救。」</p>
<p><a class="t-linehead" id="t-linehead0854b05"></a>「如是，阿難！如是，<a class="t" id="t0854b06"></a>阿難！我一向記此禘婆達兜墮惡趣，泥犁<a class="t" id="t0854b07"></a>中住一劫，難可救。汝，阿難！當從如來聽，分<a class="t" id="t0854b08"></a>別大人根相，當增上於如來有信樂，意歡喜<a class="t" id="t0854b09"></a>生。」</p>
<p><a class="t-linehead" id="t-linehead0854b09"></a>於是尊者阿難叉手向世尊，白世尊曰：「今<a class="t" id="t0854b10"></a>是，世尊！時，善斷時，唯願世尊！為諸比丘說分<a class="t" id="t0854b11"></a>別大人根相。從世尊聞已，此諸比丘當故。」</p><a class="t" id="t0854b12"></a>
<p><a class="t-linehead" id="t-linehead0854b12"></a>「阿難！聽。當善念之，我當為說。」</p>
<p>「唯然，世尊！」尊<a class="t" id="t0854b13"></a>者阿難受世尊教。</p>
<p><a class="t-linehead" id="t-linehead0854b13"></a>世尊告曰：「此，阿難！如來<a class="t" id="t0854b14"></a>知一人意之所念，此人與善法俱、不善法俱，<a class="t" id="t0854b15"></a>此如來於後時知意之所念行，此人善法滅<a class="t" id="t0854b16"></a>不善法生，此人善法滅得不善法，已有善根<a class="t" id="t0854b17"></a>不斷絕，於此善更當得善。如是此人為至意<a class="t" id="t0854b18"></a>清淨法，猶若，阿難！日欲出時，所有暗冥皆<a class="t" id="t0854b19"></a>悉滅盡便得大明。於阿難意云何？彼日出已，<a class="t" id="t0854b20"></a>欲至食時，所有暗冥皆悉滅，便有不明不？」</p><a class="t" id="t0854b21"></a>
<p><a class="t-linehead" id="t-linehead0854b21"></a>「唯然，世尊！」</p>
<p>「如是，阿難！如來知一人意之所念<a class="t" id="t0854b22"></a>行，此人與善法俱、不善法俱，彼如來於後<a class="t" id="t0854b23"></a>時知意之所念行，此人善法滅不善法生，<a class="t" id="t0854b24"></a>此人善法滅得不善法，已有善根不斷絕，當<a class="t" id="t0854b25"></a>更得善法，如是此人至意清淨法。猶若，阿難！<a class="t" id="t0854b26"></a>有種子，不壞不破、不腐不割，不為風所中<a class="t" id="t0854b27"></a>傷，安隱在器中。彼田居士，極平治<span class="corr" title="[&gt;田] cf.【麗】">田</span>，耕犁<span class="corr" title="[田&gt;] cf.【麗】"></span><a class="t" id="t0854b28"></a>田已，下子著中，天隨時雨潤。於阿難意云<a class="t" id="t0854b29"></a>何？寧多得種子不？」</p>
<p><a class="t-linehead" id="t-linehead0854b29"></a>「唯然，世尊！」</p>
<p>「如是，阿難！如<a class="t" id="t0854c01"></a>來知一人意之所念行，此人與善法俱、不善<a class="t" id="t0854c02"></a>法俱，彼如來於後時知其意之所念所行，<a class="t" id="t0854c03"></a>此人善法滅不善法生，此人善法滅得不善<a class="t" id="t0854c04"></a>法，已有善根不斷絕，於彼善更得善，如是<a class="t" id="t0854c05"></a>此人至意清淨法。如是，阿難！如來說大人根<a class="t" id="t0854c06"></a>相，如是如來法法所趣等悉了知。復次，阿難！<a class="t" id="t0854c07"></a>如來知一人意之所念行，此人與善法俱、不<a class="t" id="t0854c08"></a>善法俱，此如來於後時知意之所念所行，此<a class="t" id="t0854c09"></a>人善法滅不善法生，此人善法滅得不善法，<a class="t" id="t0854c10"></a>已有善根不斷絕，一切當斷絕，如是此人有<a class="t" id="t0854c11"></a>法斷絕。猶若，阿難！下晡時日欲沒，所有明皆<a class="t" id="t0854c12"></a>悉滅而成闇冥。於阿難意云何？彼日沒時，<a class="t" id="t0854c13"></a>非是食時，所明悉滅而成闇冥不？」</p>
<p><a class="t-linehead" id="t-linehead0854c13"></a>「唯然，世尊！」</p><a class="t" id="t0854c14"></a>
<p><a class="t-linehead" id="t-linehead0854c14"></a>「如是，阿難！如來知一人意所念所行，此人與<a class="t" id="t0854c15"></a>善法俱、不善法俱，彼如來於後時知意之所<a class="t" id="t0854c16"></a>念所行，此人善法滅不善法生，此人善法滅<a class="t" id="t0854c17"></a>得不善法，已有善根不斷絕，彼一切皆當斷<a class="t" id="t0854c18"></a>絕，如是此人有法斷絕，猶若，阿難！有種子，不<a class="t" id="t0854c19"></a>壞不破、不腐不割，不為風所中傷，安隱著器<a class="t" id="t0854c20"></a>中，彼田居士極平治田、極耕犁田已，下種子<a class="t" id="t0854c21"></a>著中，若天不隨時雨潤，於阿難意云何？寧<a class="t" id="t0854c22"></a>多得種子不？」</p>
<p><a class="t-linehead" id="t-linehead0854c22"></a>「不也。唯，世尊！」</p>
<p>「如是，阿難！如來知<a class="t" id="t0854c23"></a>一人意之所念所行，此人與善法俱，此如來<a class="t" id="t0854c24"></a>於後時知意之所念所行，此人善法滅不善<a class="t" id="t0854c25"></a>法生，此人善法滅得不善法，有善根不斷絕<a class="t" id="t0854c26"></a>者皆當斷絕，如是此人有法斷絕。如是，阿難！<a class="t" id="t0854c27"></a>如來說大人根相，如是如來法法相生<a class="t" id="t0854c28"></a>等已知定。復次，阿難！如來知一人意之所念<a class="t" id="t0854c29"></a>所行，我不見彼人有白法如毛髮者，此人一<a class="t" id="t0855a01"></a>向滿惡不善法著結，還有苦熱之報，受生老<a class="t" id="t0855a02"></a>病死，如是此人身壞死生泥梨中。猶若，阿難！<a class="t" id="t0855a03"></a>有種子壞破割，風所中傷，不安隱著器中，<a class="t" id="t0855a04"></a>彼田居士，不極耕地、不極平治地，下種子者，<a class="t" id="t0855a05"></a>天下隨時雨，於阿難意云何？寧得多種不？」</p><a class="t" id="t0855a06"></a>
<p><a class="t-linehead" id="t-linehead0855a06"></a>「不也。唯，世尊！」</p>
<p>「如是，阿難！如來知一人意之所<a class="t" id="t0855a07"></a>念所行，我不見此人有善法如毛髮者，此人<a class="t" id="t0855a08"></a>一向滿惡不善法著結，還有苦熱之報，受生<a class="t" id="t0855a09"></a>老病死，如是此人身壞已生泥梨中。如是，阿<a class="t" id="t0855a10"></a>難！如來說大人根相，如是如來法法相生等<a class="t" id="t0855a11"></a>悉了知。」</p>
<p><a class="t-linehead" id="t-linehead0855a11"></a>於是尊者阿難叉手向世尊，白世尊<a class="t" id="t0855a12"></a>曰：「唯，世尊！已得此諸三種人，更可得有三種<a class="t" id="t0855a13"></a>人，不可得說可於設不可得？</p>
<p><a class="t-linehead" id="t-linehead0855a13"></a>「阿難！」世尊曰：<a class="t" id="t0855a14"></a>「此阿難！如來或知一人意之所念所行，此人<a class="t" id="t0855a15"></a>與不善法俱、善法俱，此如來於後時知彼意<a class="t" id="t0855a16"></a>之所念所行，此人不善法滅善法生，此人不<a class="t" id="t0855a17"></a>善法滅得善法，已有不善根不斷絕者，於此<a class="t" id="t0855a18"></a>善法更當得善法，如是此人法當有滅。猶<a class="t" id="t0855a19"></a>若，阿難！有火燃而燃自然而燃，或有人復著<a class="t" id="t0855a20"></a>乾草木著中者，於阿難意云何？寧多火不？」</p><a class="t" id="t0855a21"></a>
<p><a class="t-linehead" id="t-linehead0855a21"></a>「唯然，世尊！」</p>
<p>「如是，阿難！如來知一人意之所念<a class="t" id="t0855a22"></a>所行，此人與不善法俱、善法俱，此如來於後<a class="t" id="t0855a23"></a>時知彼意之所念所行，此人不善法滅善法<a class="t" id="t0855a24"></a>生，此人不善法滅得善法，有不善根不斷<a class="t" id="t0855a25"></a>絕，於此不善法更當得不善，如是此人法當<a class="t" id="t0855a26"></a>滅。如是，阿難！如來說大人根相，如是如來<a class="t" id="t0855a27"></a>知法法相生，定悉了知。復次，阿難！如來知<a class="t" id="t0855a28"></a>一人意之所念所行，此人與不善法俱、善<a class="t" id="t0855a29"></a>法俱，如來於後時知彼意之所念所行，此<a class="t" id="t0855b01"></a>人不善法滅善法生，此人不善法滅<span class="corr" title="[諸&gt;得] cf.【麗】">得</span><a class="t" id="t0855b02"></a>善法，已有不善根不斷絕，一切皆當斷<a class="t" id="t0855b03"></a>絕，如是此人至竟清淨法。猶若，阿難！有火<a class="t" id="t0855b04"></a>燃而燃自然而燃，或有人取火著乾地，或<a class="t" id="t0855b05"></a>著石上，於阿難意云何？火寧多燃不？」</p>
<p><a class="t-linehead" id="t-linehead0855b05"></a>「不也。<a class="t" id="t0855b06"></a>唯，世尊！」</p>
<p><a class="t-linehead" id="t-linehead0855b06"></a>「如是，阿難！如來知一人意之所念所<a class="t" id="t0855b07"></a>行，此人與不善法俱、善法俱，此如來於後<a class="t" id="t0855b08"></a>時知意之所念所行，此人不善法滅善法<a class="t" id="t0855b09"></a>生，此人不善法滅得善法，已有不善根不<a class="t" id="t0855b10"></a>斷絕，一切皆當斷絕，如是此人至竟清淨<a class="t" id="t0855b11"></a>法。如是，阿難！如來說大人根相，如是如<a class="t" id="t0855b12"></a>來法法相生，等悉了知。復次，阿難！如來知<a class="t" id="t0855b13"></a>一人意之所念所行，我不見此人有黑行如<a class="t" id="t0855b14"></a>毛髮者，此人一向滿善法、善行、善報，身與善<a class="t" id="t0855b15"></a>處相應，如是此人現法應當般涅槃。猶若，<a class="t" id="t0855b16"></a>阿難！有火滅，涼冷無熱，或有人以乾草木著<a class="t" id="t0855b17"></a>中者，於阿難意云何？寧得火不？」</p>
<p><a class="t-linehead" id="t-linehead0855b17"></a>「不也。唯，世<a class="t" id="t0855b18"></a>尊！」</p>
<p><a class="t-linehead" id="t-linehead0855b18"></a>「如是，阿難！如來知一人意之所念所行，<a class="t" id="t0855b19"></a>我不見此人有黑行如毛髮者，此人一向滿<a class="t" id="t0855b20"></a>善法行善報，如是此人現法應般涅槃。如是，<a class="t" id="t0855b21"></a>阿難！如來說大人根相，如是如來法法相<a class="t" id="t0855b22"></a>生，等悉了知。此，阿難！謂初三種人，彼一人<a class="t" id="t0855b23"></a>有清淨法，二種人有滅法，三種人身壞墮惡<a class="t" id="t0855b24"></a>趣泥犁中。謂後三種人，彼一人有滅法，二<a class="t" id="t0855b25"></a>種人有清淨法，三種人見法應般涅槃。此，阿<a class="t" id="t0855b26"></a>難！我已說大人根相，如世尊應為弟子慈愍<a class="t" id="t0855b27"></a>有饒益，我已為汝說。今當在靜處、樹下坐<a class="t" id="t0855b28"></a>處，當禪思，莫放逸，莫於後時變悔。是我所<a class="t" id="t0855b29"></a>說，是我教授。」</p>
<p><a class="t-linehead" id="t-linehead0855b29"></a>佛如是說。彼諸比丘聞世尊所<a class="t" id="t0855c01"></a>說，歡喜奉行。</p><a class="t" id="t0855c02"></a>
<p class="endsutta"><span class="t-juanname">佛說阿耨風經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
