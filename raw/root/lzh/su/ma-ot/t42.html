<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t42">
<article>
<div class="hgroup mirror"><h1 class="mirror-row"><span class="mirror-left latin">T42</span>
<span class="mirror-right">佛說鐵城泥犁經</span></h1></div>　<a class="t" id="t0826c23"></a><a class="t" id="t0826c24"></a><a class="t" id="t0826c25"></a><a class="t" id="t0826c26"></a><p class="suttainfo"><span class="t-juanname">佛說鐵城泥犁經</span><br><a class="t" id="t0826c27"></a><a class="t" id="t0826c28"></a>
<span class="t-byline">東晉西域沙門竺曇無蘭譯</span></p><a class="t" id="t0826c29"></a>
<p><a class="t-linehead" id="t-linehead0826c29"></a>佛在舍衛祇洹阿難邠坻阿藍時，佛誡諸沙<a class="t" id="t0827a01"></a>門言：「我以天眼視天下人，死生好醜尊者卑<a class="t" id="t0827a02"></a>者人死得好道者得惡道者，人於世間身作惡<a class="t" id="t0827a03"></a>口言惡心念惡，常好烹<span class="corr" title="[煞&gt;殺]">殺</span>祠祀鬼神者，身死<a class="t" id="t0827a04"></a>當入泥犁中；身常行善口常言善心常念善，<a class="t" id="t0827a05"></a>死即上天。」佛言：「人如天雨泡，雨從上渧之，<a class="t" id="t0827a06"></a>一泡壞者一泡成，人生世間，生者死者如泡起<a class="t" id="t0827a07"></a>頃。佛持天眼視天下人，死有上天者、入泥犁<a class="t" id="t0827a08"></a>者，貧者富者、貴者賤者，人所為善惡。」佛言：「我<a class="t" id="t0827a09"></a>皆知之。譬如瞑夜於城門兩邊各燃炬火，人<a class="t" id="t0827a10"></a>有出者入者數千萬人，從瞑中視，皆見火中<a class="t" id="t0827a11"></a>出入者。」佛言：「我持天眼視天下人，死有上天<a class="t" id="t0827a12"></a>者、入泥犁者，如人從瞑中視火中出入者，如<a class="t" id="t0827a13"></a>上高樓上望下，有數千家中，從上視皆見諸<a class="t" id="t0827a14"></a>家。」佛言：「我見天下人，死有上天者、入泥犁者，<a class="t" id="t0827a15"></a>如人從高樓上視諸家。」</p>
<p><a class="t-linehead" id="t-linehead0827a15"></a>佛言：「如人乘船行清<a class="t" id="t0827a16"></a>水中，皆見水中魚石所有。佛持天眼視天下<a class="t" id="t0827a17"></a>人，死有上天者、入泥犁者，如人視清水中魚<a class="t" id="t0827a18"></a>石。有明月珠，持五綵縷貫之，人視珠，皆見五<a class="t" id="t0827a19"></a>綵，別知與珠相貫穿。」佛言：「我見天下人所從<a class="t" id="t0827a20"></a>來善惡變化，如人視珠。」佛言：「我見天下人不<a class="t" id="t0827a21"></a>孝父母，不事沙門道人、不敬長老，不畏縣官<a class="t" id="t0827a22"></a>禁戒，不畏今世後世者，不驚不恐。如是曹人<a class="t" id="t0827a23"></a>死即入泥犁，與閻羅王相見，即去善歸惡。泥<a class="t" id="t0827a24"></a>犁卒名曰旁，旁即將人前至閻羅所。泥犁旁<a class="t" id="t0827a25"></a>言：『此人於世間為人時，不孝父母，不事沙門<a class="t" id="t0827a26"></a>道人，不敬長老，不布施，不畏今世後世，不畏<a class="t" id="t0827a27"></a>縣官。閻羅處此人過罪。』</p>
<p><a class="t-linehead" id="t-linehead0827a27"></a>「閻羅即呼人前對閻<a class="t" id="t0827a28"></a>羅言：『汝為人時，於世間不念父母養育推燥<a class="t" id="t0827a29"></a>居濕乳哺長大，汝何以不孝父母？』其人即對<a class="t" id="t0827b01"></a>閻羅言：『我實愚癡憍慢。』閻羅言：『處汝罪者，非<a class="t" id="t0827b02"></a>父母非天非帝王，非沙門道人過，汝身所作，<a class="t" id="t0827b03"></a>當自得之，是第一問。』第二問：『汝不見病困劇時<a class="t" id="t0827b04"></a>羸劣甚極手足不任？』其人言：『我實見之。』閻羅<a class="t" id="t0827b05"></a>言：『汝何以不自改為善耶？』其人言：『實愚癡憍<a class="t" id="t0827b06"></a>慢。』閻羅言：『是過，非天非父母非帝王，非沙門<a class="t" id="t0827b07"></a>道人過，汝身所作，當自得之。』閻羅第三問：『汝<a class="t" id="t0827b08"></a>不見世間男子女人老時，目無所見、耳無所聞、<a class="t" id="t0827b09"></a>持杖而行，黑髮更白，不如年少時？』其人言：<a class="t" id="t0827b10"></a>『我實見老人持杖而行。』閻羅言：『當此之時，何<a class="t" id="t0827b11"></a>以不自改為善耶？』其人言：『實愚癡憍慢。』閻羅<a class="t" id="t0827b12"></a>言：『是過非父母非天非帝王，非沙門道人過，<a class="t" id="t0827b13"></a>汝身所作，當自得之。』閻羅第四問言：『汝於世<a class="t" id="t0827b14"></a>間時，不見男子女人死，一日二日至七日，身<a class="t" id="t0827b15"></a>體腐爛形貌壞敗，為虫蟻所食，為眾人所惡？<a class="t" id="t0827b16"></a>汝見是，何以不自改為善耶？』其人言：『我已見<a class="t" id="t0827b17"></a>之，實愚癡憍慢。』閻羅言：『汝施行何以不端汝<a class="t" id="t0827b18"></a>心端汝口端汝行，是過亦非父母，非天非帝<a class="t" id="t0827b19"></a>王，非沙門道人過，汝身所作，當自得之。』閻羅<a class="t" id="t0827b20"></a>第五問：『汝為人時，於世間寧見長吏捕得劫<a class="t" id="t0827b21"></a>人殺人賊人，反縛送獄掠治考問，或將<a class="t" id="t0827b22"></a>出城於道中挌殺之，或有生辜挓者，寧見是<a class="t" id="t0827b23"></a>不？』其人言：『我實見之。』閻羅言：『汝何以不布施<a class="t" id="t0827b24"></a>作善？汝為人時，何以不正汝行正汝口正<a class="t" id="t0827b25"></a>汝心耶？』其人言：『實愚癡憍慢。』閻羅言：『是過亦<a class="t" id="t0827b26"></a>非父母，非天非帝王，非沙門非道人過，汝身<a class="t" id="t0827b27"></a>所作，自當得之。』</p>
<p><a class="t-linehead" id="t-linehead0827b27"></a>「對已畢，泥犁旁即牽持去，將<a class="t" id="t0827b28"></a>詣一鐵城，是第一泥犁。阿鼻摩泥犁城有四<a class="t" id="t0827b29"></a>門，周匝四千里，中有大釜長四十里，泥犁旁<a class="t" id="t0827c01"></a>叉刺人而內之，如是無央數中皆有火，人<a class="t" id="t0827c02"></a>遙見之皆恐怖戰慄。如是入者數千萬人，泥<a class="t" id="t0827c03"></a>犁旁而內其中，晝夜不得出，門皆閉不開不<a class="t" id="t0827c04"></a>得出，人在其中數千萬歲，火亦不滅人亦不<a class="t" id="t0827c05"></a>死。久久時，遙見東門自開，人皆走欲出。適到<a class="t" id="t0827c06"></a>門，門復閉，諸欲出人復於門中共鬪諍欲得<a class="t" id="t0827c07"></a>出。久久復遙見西門開，人皆走往，門復閉，人<a class="t" id="t0827c08"></a>復於門中共鬪。久久復見南門開，人皆走往，<a class="t" id="t0827c09"></a>門復閉，人復於門中共鬪。久久四門復開，人<a class="t" id="t0827c10"></a>得出，自以為得脫，復入第二鳩延泥犁中。人<a class="t" id="t0827c11"></a>足著地者即燋，舉足肉復生。有東走者、西走<a class="t" id="t0827c12"></a>者、南走者、北走者，周匝地大熱，數千萬歲乃<a class="t" id="t0827c13"></a>竟，自以為得脫。復入第三彌離摩得泥犁中，<a class="t" id="t0827c14"></a>其中有虫，虫名崛喙，<span class="gaiji">［口＊（隹／乃）］<!--gaiji,,1[口＊（隹／乃）],2,3--></span>如鐵黑頭足。虫遙見<a class="t" id="t0827c15"></a>人，皆迎來啄人肌骨皆盡，如是數千萬歲乃<a class="t" id="t0827c16"></a>竟。自以為得脫，復入第四芻羅多泥犁中。其<a class="t" id="t0827c17"></a>中有山，石利如刀，人皆走上其巔，復有走下<a class="t" id="t0827c18"></a>者，皆欲求脫，不知當如向，足皆截剝，地石皆<a class="t" id="t0827c19"></a>如利刀，如是復數千萬歲乃竟。人自以為得<a class="t" id="t0827c20"></a>脫，復入第五阿夷波多桓泥犁中。其中有熱<a class="t" id="t0827c21"></a>風，相逢避之不能得脫，其人欲求死不能得<a class="t" id="t0827c22"></a>死，求生不能得生，如是久久數千萬歲乃得<a class="t" id="t0827c23"></a>出。人自以為得脫，復入第六阿喻操波泥<a class="t" id="t0827c24"></a>桓泥犁中，多樹木皆有刺，樹間有鬼，人入<a class="t" id="t0827c25"></a>其中者，鬼頭上出火、口中出火，身為十六刺，<a class="t" id="t0827c26"></a>遙見人來大怒，火皆見十六刺，皆貫人身體<a class="t" id="t0827c27"></a>裂如食之，皆走欲得脫走，常觸是鬼，如是數<a class="t" id="t0827c28"></a>千萬歲乃竟得出。人自以為得脫，復入第七<a class="t" id="t0827c29"></a>槃蓰務泥犁中。其中有虫，虫名鶉，人入其中<a class="t" id="t0828a01"></a>者，是虫飛來入人口中食人身體，人皆走極，<a class="t" id="t0828a02"></a>虫食不置，人皆四面走，欲求脫不能得脫，如<a class="t" id="t0828a03"></a>是數千萬歲乃竟得出。人自以為得脫，復入<a class="t" id="t0828a04"></a>第八墮檀羅泥渝泥犁中。其中有流水，人皆<a class="t" id="t0828a05"></a>墮水中，水邊有刺棘，水熱過於世間湯鑊，熱<a class="t" id="t0828a06"></a>沸涌躍人皆熟爛，走欲上岸邊，有鬼持<span class="gaiji">矛<!--gaiji,矛,1[金＊矛],2&#x28968;,3--></span><a class="t" id="t0828a07"></a>逆刺人腹內其中，不能得出，入皆隨水下流。<a class="t" id="t0828a08"></a>復有鬼激如鈎取，問之言：『若從何所來？若為<a class="t" id="t0828a09"></a>是問。』其人言：『我不知何所從來，亦不知當<a class="t" id="t0828a10"></a>若去？我但饑渴，欲逐飲食。』鬼言：『我與若食。』<a class="t" id="t0828a11"></a>即取鈎，鈎其上下頷，口皆磔開，因取消銅<a class="t" id="t0828a12"></a>注人口中皆燋爛，如是求死不能得死，求生<a class="t" id="t0828a13"></a>不能得生。其人平生，於世間為人時作惡甚<a class="t" id="t0828a14"></a>故，求解不得解。諸泥犁中人皆復得出，自以<a class="t" id="t0828a15"></a>為得脫，反入第七泥犁。鬼逆問：『汝去，何以復<a class="t" id="t0828a16"></a>還入第五，復還入第四，從第四復還入第三，<a class="t" id="t0828a17"></a>復還入第二，復還入第一阿鼻摩泥犁？』未至，<a class="t" id="t0828a18"></a>人遙見鐵城，皆歡喜大呼稱萬歲。閻羅聞之<a class="t" id="t0828a19"></a>即問泥犁旁：『是何等聲？』旁即言：『是呼聲者，是<a class="t" id="t0828a20"></a>前過泥犁中者。』閻羅言：『是皆不孝父母，不畏<a class="t" id="t0828a21"></a>天不畏帝王，不承事沙門道人，不畏禁戒者。』<a class="t" id="t0828a22"></a>閻羅即復呼人前，對言：『若非恐閻羅言，今<a class="t" id="t0828a23"></a>汝解脫去，當復為人作子者，當孝順事長年，<a class="t" id="t0828a24"></a>當畏帝王禁戒，當承事沙門道人，端心端口<a class="t" id="t0828a25"></a>端身。人生在世間時，罪過小且輕，死在地下，<a class="t" id="t0828a26"></a>泥犁大且重。得沙門道人，當承事其道，當得<a class="t" id="t0828a27"></a>阿羅漢者，諸泥犁道皆為閉塞。』</p>
<p><a class="t-linehead" id="t-linehead0828a27"></a>「一對皆畢，諸<a class="t" id="t0828a28"></a>泥犁中人皆得出，在城外地皆復死，諸死者<a class="t" id="t0828a29"></a>先世宿命，為人時作惡猶有小善，從泥犁還<a class="t" id="t0828b01"></a>出，皆生善道。人從泥犁中出，各自政心政<a class="t" id="t0828b02"></a>口政行，不復還入泥犁中。泥犁中亦不呼<a class="t" id="t0828b03"></a>人，人更泥犁醜毒苦痛，各自思惟亦可為善。」</p><a class="t" id="t0828b04"></a>
<p><a class="t-linehead" id="t-linehead0828b04"></a>佛言：「人死入泥犁者，侯王沙門道人乃得與<a class="t" id="t0828b05"></a>閻羅相見耳，凡餘人者但隨群入。閻羅，地獄<a class="t" id="t0828b06"></a>王名也。」</p><a class="t" id="t0828b07"></a>
<p class="endsutta"><span class="t-juanname">佛說鐵城泥犁經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
