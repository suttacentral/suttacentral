<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t86">
<article>
<div class="hgroup mirror"><h1 class="mirror-row"><span class="mirror-left latin">T86</span>
<span class="mirror-right">佛說泥犁經</span></h1></div>　<a class="t" id="t0907a07"></a><a class="t" id="t0907a08"></a><a class="t" id="t0907a09"></a><a class="t" id="t0907a10"></a><p class="suttainfo"><span class="t-juanname">佛說泥犁經</span><br><a class="t" id="t0907a11"></a><a class="t" id="t0907a12"></a>
<span class="t-byline">東晉西域沙門竺曇無蘭譯</span></p><a class="t" id="t0907a13"></a>
<p><a class="t-linehead" id="t-linehead0907a13"></a>聞如是：</p>
<p>一時，佛在舍衛國祇樹給孤獨園。佛<a class="t" id="t0907a14"></a>告諸比丘言：「凡有人有三事，愚癡不足人所<a class="t" id="t0907a15"></a>平相。何等為三事？癡人所念惡、所言惡、所行<a class="t" id="t0907a16"></a>惡，今世即得其殃，用身苦、用念苦、用憂苦。何<a class="t" id="t0907a17"></a>等為憂苦？癡人與智者相隨，智者道說癡人<a class="t" id="t0907a18"></a>行惡死當入泥犁。癡人心念智者所言：『今我<a class="t" id="t0907a19"></a>行惡，死當入泥犁。』是為憂苦。何等為念苦？癡<a class="t" id="t0907a20"></a>人見取盜財，酷毒操械縛束、截手截足，竹鞞<a class="t" id="t0907a21"></a>鞭<span class="gaiji">［革＊占］<!--gaiji,,1[革＊占],2&#x4A5E;,3--></span>用餧虎，若著<span class="gaiji">［葶－丁＋呆］<!--gaiji,,1[葶-丁＋呆],2,3--></span>中以火然之，若以鈇<a class="t" id="t0907a22"></a>質寸寸斬之若，以著地令象蹈之，若著釜上<a class="t" id="t0907a23"></a>甑中烝之，若取四支生牽磔之。癡人自念：<a class="t" id="t0907a24"></a>『惡人所作無狀，至使長吏掠治如是。設令長<a class="t" id="t0907a25"></a>吏知我為惡，亦當復取我如是。』是為念苦。何<a class="t" id="t0907a26"></a>等為身苦？癡人晨夜臥起未曾安隱，心常念<a class="t" id="t0907a27"></a>惡、口常言惡、身常行惡，是惡已後病時，便自<a class="t" id="t0907a28"></a>見泥犁中火釜中人，見人燒時、見人煮時，所<a class="t" id="t0907a29"></a>作過惡稍來嬈人，譬如日中後其影稍下。其<a class="t" id="t0907b01"></a>人稍入，泥犁中惡人即自念言：『我居世間，憙<a class="t" id="t0907b02"></a>殺生、憙盜竊、憙犯他家婦女、憙欺人、憙兩舌、<a class="t" id="t0907b03"></a>憙惡口、憙妄言、憙嫉妬、憙慳貪，不信有佛、不<a class="t" id="t0907b04"></a>信有經、不信所作因緣有殃福、不信有後<a class="t" id="t0907b05"></a>世生，令我死當入泥犁。』是為身苦。」</p>
<p><a class="t-linehead" id="t-linehead0907b05"></a>佛言：「設令<a class="t" id="t0907b06"></a>惡人眼如我眼，見惡人所趣殃過考掠之處，<a class="t" id="t0907b07"></a>惡人即怖，心憔破吐沸血而死。」</p>
<p><a class="t-linehead" id="t-linehead0907b07"></a>佛言：「欲知<a class="t" id="t0907b08"></a>勤苦最不可忍者，獨有泥犁。泥犁者，極苦不<a class="t" id="t0907b09"></a>可具言。」</p>
<p><a class="t-linehead" id="t-linehead0907b09"></a>諸比丘長跪言：「願聞泥犁勤苦譬喻。」</p><a class="t" id="t0907b10"></a>
<p><a class="t-linehead" id="t-linehead0907b10"></a>佛言：「譬如長吏捕得逆賊，將詣王前白言：<a class="t" id="t0907b11"></a>『此人反逆念國家惡。』王勅長吏以矛刺百瘡。<a class="t" id="t0907b12"></a>明日問之：『此人何類？』白言：『尚生。』王言：『復刺百<a class="t" id="t0907b13"></a>瘡。』明日問之：『此人何類？』白言：『尚生。』王言：『復刺<a class="t" id="t0907b14"></a>百瘡。』」</p>
<p><a class="t-linehead" id="t-linehead0907b14"></a>佛語諸比丘言：「如此人被三百瘡，寧有<a class="t" id="t0907b15"></a>完處大如棗葉無？」</p>
<p><a class="t-linehead" id="t-linehead0907b15"></a>諸比丘言：「無有完處。」</p>
<p>佛語<a class="t" id="t0907b16"></a>諸比丘：「此人被三百瘡，寧毒痛不？」</p>
<p><a class="t-linehead" id="t-linehead0907b16"></a>諸比丘言：<a class="t" id="t0907b17"></a>「人被一瘡，舉身皆痛，何況被三百瘡！」</p>
<p><a class="t-linehead" id="t-linehead0907b17"></a>佛持小<a class="t" id="t0907b18"></a>石著手中，示諸比丘：「是石大？太山為大？」</p>
<p><a class="t-linehead" id="t-linehead0907b18"></a>諸比<a class="t" id="t0907b19"></a>丘言：「佛手中石小，奈何持比山？欲持比山，億<a class="t" id="t0907b20"></a>億萬倍尚復不如山大。」</p>
<p><a class="t-linehead" id="t-linehead0907b20"></a>佛言：「泥犁中痛，與矛<a class="t" id="t0907b21"></a>瘡痛億億萬倍，尚不如泥犁痛，手中小石如<a class="t" id="t0907b22"></a>三百矛瘡，山者如泥犁中痛。癡人心念惡、口<a class="t" id="t0907b23"></a>言惡、身行惡，死後墮泥犁中。泥犁中有獸鬼，<a class="t" id="t0907b24"></a>便牽人前，以鈎鈎其上齗，復以鈎鈎其頷，口<a class="t" id="t0907b25"></a>皆挓開，以取消銅灌人口中，脣舌腸<span class="gaiji">胃<!--gaiji,胃,1[月＊胃],2&#x26769;,3--></span>皆燋<a class="t" id="t0907b26"></a>爛，銅便下過去，毒痛不可忍。其人平生於世<a class="t" id="t0907b27"></a>間時求財利、逆用飲食，故以消銅灌之，泥犁<a class="t" id="t0907b28"></a>勤苦如是。泥犁中鬼取人，持鈎鈎其上下頷，<a class="t" id="t0907b29"></a>皆挓開，取燒鐵杵刺人咽中，脣舌腸<span class="gaiji">胃<!--gaiji,胃,1[月＊胃],2&#x26769;,3--></span>皆燋<a class="t" id="t0907c01"></a>爛，毒痛不可忍，過惡未解故不死，泥犁勤苦<a class="t" id="t0907c02"></a>如是。泥犁中鬼復取人上鐵山，以火燒山令<a class="t" id="t0907c03"></a>正赤，上走下走，毒痛不可忍，過惡未解故不<a class="t" id="t0907c04"></a>死，泥犁勤苦如是。泥犁中鬼復取人，以燒赤<a class="t" id="t0907c05"></a>斧斬其手、斬其足、斬其百節，解解斷之，毒痛<a class="t" id="t0907c06"></a>不可忍，過惡未解故不死，泥犁勤苦如是。泥<a class="t" id="t0907c07"></a>犁中鬼復取人，以鐵斤<span class="gaiji">斲<!--gaiji,斲,1[登＊斤],2&#x230C6;,3--></span>人身，舉身骨肉皆<a class="t" id="t0907c08"></a>悉盡，毒痛不可忍，過惡未解故不死，泥犁勤<a class="t" id="t0907c09"></a>苦如是。泥犁中有鳥，喙如鐵主，啄人頭噉<a class="t" id="t0907c10"></a>人腦，毒痛不可忍，過惡未解故不死也，泥犁<a class="t" id="t0907c11"></a>勤苦如是。泥犁中復有群駱獸，共取人<span class="gaiji">［列／手］<!--gaiji,,1[列／手],2,3--></span>食<a class="t" id="t0907c12"></a>齘齧，毒痛不可忍，過惡未解故不死，泥犁勤<a class="t" id="t0907c13"></a>苦如是。泥犁中鬼復取人，以刀剝之，從兩膀<a class="t" id="t0907c14"></a>腸上至兩脅，持駕鐵車，持兩脅肉為被，令挽<a class="t" id="t0907c15"></a>鐵車走行火上，毒痛不可忍，過惡未解故不<a class="t" id="t0907c16"></a>死，泥犁勤苦如是。泥犁中鬼復取人兩脚，倒<a class="t" id="t0907c17"></a>擲釜中湯沸踊躍，在底亦熟在上亦熟，沸更<a class="t" id="t0907c18"></a>上下無有不熟。譬如煮豆上下皆熟，覆亦熟<a class="t" id="t0907c19"></a>露亦熟，泥犁中人所在皆熟，無有東西上下；<a class="t" id="t0907c20"></a>其人平生在世間時，自放恣心恣口恣身所<a class="t" id="t0907c21"></a>致，泥犁勤苦如是。泥犁中鬼復取人，臥著赤<a class="t" id="t0907c22"></a>地五毒治之，以燒釘釘其左掌，復燒釘釘其<a class="t" id="t0907c23"></a>右掌，復以燒釘釘其右足，復以燒釘釘其左<a class="t" id="t0907c24"></a>足，復以燒釘釘其心，下徹地，毒痛不可忍，過<a class="t" id="t0907c25"></a>惡未解故不死，泥犁勤苦如是。</p>
<p><a class="t-linehead" id="t-linehead0907c25"></a>「泥犁中鬼牽<a class="t" id="t0907c26"></a>人臂入泥犁城中，泥犁城正四方，四面有門，<a class="t" id="t0907c27"></a>城四面皆堅，門皆有守鬼。其城壁地皆鐵，城<a class="t" id="t0907c28"></a>用鐵覆蓋之，不得令有過泄，地皆燒正赤，周<a class="t" id="t0907c29"></a>匝四千里，東壁火焰至西壁，西壁火焰至東<a class="t" id="t0908a01"></a>壁，南壁火焰至北壁，北壁火焰至南壁，上火<a class="t" id="t0908a02"></a>焰下至地，地火焰至上。諸惡人有犯此十事<a class="t" id="t0908a03"></a>者皆墮是中，殺生者、盜竊者、犯他家婦女者、<a class="t" id="t0908a04"></a>欺人者、兩舌者、惡口者、妄言者、嫉妬者、慳貪<a class="t" id="t0908a05"></a>者，不信有佛、不信有經、不信所作因有殃福。<a class="t" id="t0908a06"></a>如是曹人滿泥犁中。泥犁中毒痛極數千萬<a class="t" id="t0908a07"></a>歲，乃遙見東方門開，皆走往。人足著地者即<a class="t" id="t0908a08"></a>焦，舉足肉復生如故，當有得脫者便過出去，<a class="t" id="t0908a09"></a>未當脫者門復閉。其人見有得脫出者，如反<a class="t" id="t0908a10"></a>不得出，便極視躃地。守門鬼言：『咄死惡人，汝<a class="t" id="t0908a11"></a>來於門下，何等求？』言：『我飢渴。』鬼便取鈎，鈎其<a class="t" id="t0908a12"></a>上下頷，口皆挓開，便以消銅灌人口中，脣舌<a class="t" id="t0908a13"></a>腸<span class="gaiji">胃<!--gaiji,胃,1[月＊胃],2&#x26769;,3--></span>皆燋爛，銅便過下去。其人平生在世間<a class="t" id="t0908a14"></a>時，求財利不用道理，所犯惡逆故受是殃，泥<a class="t" id="t0908a15"></a>犁勤苦如是。</p>
<p><a class="t-linehead" id="t-linehead0908a15"></a>「復有泥犁，如世間鑪炭正赤，縱<a class="t" id="t0908a16"></a>廣數千里，人皆走出城，趣入炭火泥犁中，燒<a class="t" id="t0908a17"></a>炙燋熟不得休息，毒痛不可忍，過惡未解故<a class="t" id="t0908a18"></a>不死，泥犁中勤苦如是。</p>
<p><a class="t-linehead" id="t-linehead0908a18"></a>「次復入寒冰泥犁中，<a class="t" id="t0908a19"></a>縱廣數千里。人入其中，皆寒凍戰慄、破碎摧<a class="t" id="t0908a20"></a>裂，毒痛不可忍，過惡未解故不死，泥犁勤苦<a class="t" id="t0908a21"></a>如是。</p>
<p><a class="t-linehead" id="t-linehead0908a21"></a>「復次入沸屎泥犁中，周匝數千里，屎即<a class="t" id="t0908a22"></a>熱沸有氣，走趣行之。人入其中，便於其中自<a class="t" id="t0908a23"></a>熟，毒痛不可忍，過惡未解故不得死，泥犁勤<a class="t" id="t0908a24"></a>苦如是。</p>
<p><a class="t-linehead" id="t-linehead0908a24"></a>「復次入膿血泥犁中，周匝數千里，臭<a class="t" id="t0908a25"></a>惡不可言，膿血皆沸。入墮其中，皆自熟爛形體<a class="t" id="t0908a26"></a>壞敗，為烏鳥所食，毒痛不可忍，過惡未解故<a class="t" id="t0908a27"></a>不得死，泥犁勤苦如是。</p>
<p><a class="t-linehead" id="t-linehead0908a27"></a>「次復入剃頭刀山，周<a class="t" id="t0908a28"></a>匝數千里，人從膿死泥犁走，欲上山，山上有<a class="t" id="t0908a29"></a>刀皆割其足；適欲據，割其手；適欲前，割其腹；<a class="t" id="t0908b01"></a>適欲偃，割其背；適欲踞，割其臗；適欲傾，割其<a class="t" id="t0908b02"></a>脇；毒痛不可忍，過惡未解故不死，泥犁勤苦<a class="t" id="t0908b03"></a>如是。</p>
<p><a class="t-linehead" id="t-linehead0908b03"></a>「次復<span class="corr" title="[人&gt;入]">入</span>劒樹，樹枝皆如劒。人入其中，劒<a class="t" id="t0908b04"></a>刺人胸、刺人脇、刺人背、刺人手、刺人足、刺人身，<a class="t" id="t0908b05"></a>前後皆徹，毒痛不可忍，過惡未解故不死，泥<a class="t" id="t0908b06"></a>犁勤苦如是。</p>
<p><a class="t-linehead" id="t-linehead0908b06"></a>「次復入鐵竹蘆，縱廣數千里，樹<a class="t" id="t0908b07"></a>葉皆如利刀。人入其中者，風至吹竹令震動，<a class="t" id="t0908b08"></a>葉皆貫人肌、截人骨，形體無完處，苦痛不可<a class="t" id="t0908b09"></a>忍，過惡未解故不死，泥犁勤苦如是。</p>
<p><a class="t-linehead" id="t-linehead0908b09"></a>「次復有<a class="t" id="t0908b10"></a>入鹹水泥犁，縱廣數千里水，鹹水如鹽熱沸<a class="t" id="t0908b11"></a>踊躍，水中有鳥，喙如鐵主，啄人肌、齩人骨，<a class="t" id="t0908b12"></a>人不能忍是痛、便渡水去。守泥犁鬼言：『死惡<a class="t" id="t0908b13"></a>人，汝何等求索？』人言：『我苦飢渴。』鬼即以鈎，鈎<a class="t" id="t0908b14"></a>其上下齗，口皆挓開，復以消銅灌人口中，脣<a class="t" id="t0908b15"></a>亦燋、舌亦燋、咽亦燋，腹中五藏皆燋盡，銅便<a class="t" id="t0908b16"></a>下過去，其人不能復忍，復還入沸鹹水中。苦<a class="t" id="t0908b17"></a>痛如前不能復忍，復還入鐵竹蘆中，苦痛如前<a class="t" id="t0908b18"></a>不能復忍，復還入劒樹間，苦痛如前不能復<a class="t" id="t0908b19"></a><span class="corr" title="[忽&gt;忍]">忍</span>，還入剃頭刀山，苦痛如前不能復忍，還入<a class="t" id="t0908b20"></a>膿血泥犁，苦痛如前不能復忍，復還入沸<span class="gaiji">屎<!--gaiji,屎,1[尸@矢],2&#x21C41;,3--></span><a class="t" id="t0908b21"></a>泥犁，苦痛如前不能復忍，復還入炭火泥犁，<a class="t" id="t0908b22"></a>苦痛如前不能復忍，復還入鐵城泥犁，苦痛<a class="t" id="t0908b23"></a>不可忍。東門苦亦如是，南門苦亦如是，西<a class="t" id="t0908b24"></a>門苦亦如是，北門苦亦如是。泥犁勤苦如是。」<a class="t" id="t0908b25"></a>佛告諸比丘：「泥犁苦不可勝數，我略麁粗為<a class="t" id="t0908b26"></a>汝說耳。」</p><a class="t" id="t0908b27"></a>
<p><a class="t-linehead" id="t-linehead0908b27"></a>佛言：「人作惡，在畜生中，以芻草為食，舌撈齒<a class="t" id="t0908b28"></a>嗺。何等為舌撈齒嗺者？牛馬騾驢、象驝駝<a class="t" id="t0908b29"></a>之屬，如是眾多。其人平生居世間時，心念惡、<a class="t" id="t0908c01"></a>口言惡、身行惡，死後展轉來作是畜生，勤苦<a class="t" id="t0908c02"></a>如是。」</p><a class="t" id="t0908c03"></a>
<p><a class="t-linehead" id="t-linehead0908c03"></a>佛言：「有禽獸，生於冥處、長於冥處、死於冥處。<a class="t" id="t0908c04"></a>何等為生於冥處者？蛇鼠狸獺虫蟻，如是之<a class="t" id="t0908c05"></a>屬眾多。其人平生居世間時，心念惡、口言惡、<a class="t" id="t0908c06"></a>身行惡，死後展轉化來，作是禽獸，勤苦如<a class="t" id="t0908c07"></a>是。」</p>
<p><a class="t-linehead" id="t-linehead0908c07"></a>佛言：「有鱗虫，生於水中、長於水中、死於<a class="t" id="t0908c08"></a>水中。何等為生於水中者？蛟龍魚鼈黿鼉之<a class="t" id="t0908c09"></a>屬，如是眾多。其人平生在世間時，心念惡、口<a class="t" id="t0908c10"></a>言惡、身行惡，死後以展轉化來作是鱗虫，勤<a class="t" id="t0908c11"></a>苦如是。」</p><a class="t" id="t0908c12"></a>
<p><a class="t-linehead" id="t-linehead0908c12"></a>佛言：「有虫<span class="gaiji">豸<!--gaiji,豸,1[豸＊?],2,3--></span>，生於臭中、死於臭中、長於臭<a class="t" id="t0908c13"></a>中。何等為生於臭中？濕地虫、溝邊虫、溷中<a class="t" id="t0908c14"></a>虫，如是之屬眾多。<span class="corr" title="[共&gt;其] cf.【麗】">其</span>人平生在世間時，心念<a class="t" id="t0908c15"></a>惡、口言惡、身行惡，死後以來作是虫<span class="gaiji">豸<!--gaiji,豸,1[豸＊?],2,3--></span>，勤苦<a class="t" id="t0908c16"></a>如是。」</p><a class="t" id="t0908c17"></a>
<p><a class="t-linehead" id="t-linehead0908c17"></a>佛言：「有虫畜主食不淨，人更衣，遙聞其臭，走<a class="t" id="t0908c18"></a>行趣之，言我得食。何等為主食不淨者？犬猪<a class="t" id="t0908c19"></a>蠅蜣蜋，臭穢之屬如是眾多。其人平生於世<a class="t" id="t0908c20"></a>間時，心念惡、口言惡、身行惡，死後展轉以來<a class="t" id="t0908c21"></a>作是虫畜，勤苦如是。」</p><a class="t" id="t0908c22"></a>
<p><a class="t-linehead" id="t-linehead0908c22"></a>佛告諸比丘：「虫畜眾多，我麁粗為汝說耳。」</p>
<p>佛<a class="t" id="t0908c23"></a>言：「人作惡，在薜荔中者，常食沸屎尿。所以常<a class="t" id="t0908c24"></a>食沸屎尿者何？其人平生在世間時，心念惡、<a class="t" id="t0908c25"></a>口言惡、身行惡，慳貪惜飲食，故在薜荔中。又<a class="t" id="t0908c26"></a>薜荔以膿血為食，其人平生在世間時，作惡<a class="t" id="t0908c27"></a>嗜美故，今食膿血。薜荔中有黑狗白狗，主<a class="t" id="t0908c28"></a>食薜荔肌肉。薜荔中有烏，主食其腦。或有十<a class="t" id="t0908c29"></a>歲未曾見水者，或時百歲未曾得水者，或遙<a class="t" id="t0909a01"></a>見流水正清，欲行趣飲食，水空竭；或時有<a class="t" id="t0909a02"></a>水化作消銅；或鹹水沸如湯；適欲前飲鬼便<a class="t" id="t0909a03"></a>捶之。在薜荔中勤苦如是。」</p>
<p><a class="t-linehead" id="t-linehead0909a03"></a>佛言：「薜荔眾多，我<a class="t" id="t0909a04"></a>粗為汝說耳。」</p><a class="t" id="t0909a05"></a>
<p><a class="t-linehead" id="t-linehead0909a05"></a>佛言：「人在三惡道難得脫，譬如周匝八萬四<a class="t" id="t0909a06"></a>千里水，中有一盲龜，水上有一浮木有一孔，<a class="t" id="t0909a07"></a>龜從水中百歲一跳出頭，寧能值木孔中不？」</p><a class="t" id="t0909a08"></a>
<p><a class="t-linehead" id="t-linehead0909a08"></a>諸比丘言：「百千萬歲尚恐不入也。所以者何？<a class="t" id="t0909a09"></a>有時木在東、龜在西，有時木在西、龜出東，<a class="t" id="t0909a10"></a>有時木在南、龜出北，有時木在北、龜出南，<a class="t" id="t0909a11"></a>有時龜適出頭，木為風所吹在陸地。」</p>
<p><a class="t-linehead" id="t-linehead0909a11"></a>「龜百<a class="t" id="t0909a12"></a>歲一出頭，尚有入孔中時；人在三惡道處，難<a class="t" id="t0909a13"></a>得作人，過於是龜。何以故？三惡處人，皆無<a class="t" id="t0909a14"></a>所知識亦無法令，亦不知善惡，亦不知父母，<a class="t" id="t0909a15"></a>亦不知布施，更相噉食強行食弱。如此曹<a class="t" id="t0909a16"></a>人，身未曾離於屠剝膿血瘡，從苦入苦、從冥<a class="t" id="t0909a17"></a>入冥，惡人所更如是。」</p><a class="t" id="t0909a18"></a>
<p><a class="t-linehead" id="t-linehead0909a18"></a>佛言：「譬如人有揜者初亡甚多，至亡妻子田<a class="t" id="t0909a19"></a>宅，羸跣無所復有，尚復負餘。財主大促責，<a class="t" id="t0909a20"></a>以煙熏之、以火炙之。」佛言：「如是揜者，所亡尚<a class="t" id="t0909a21"></a>為薄少，初亡甚多至亡妻子田宅，復負揜餘<a class="t" id="t0909a22"></a>錢，為人所熏炙，如是為一世貧，數之無幾殘<a class="t" id="t0909a23"></a>歲。人心念惡、口言惡、身行惡，死後在三惡道<a class="t" id="t0909a24"></a>中，過於是貧。在三惡道中無央數，正使從三<a class="t" id="t0909a25"></a>惡道中得解脫，復於人中生，當於工匠，若野<a class="t" id="t0909a26"></a>處貧乞匃家作子，若以手技自給，不能自飽<a class="t" id="t0909a27"></a>滿好衣。雖在是中作子，或時跛蹇聾盲不屬<a class="t" id="t0909a28"></a>逮人。若生於屠殺家，或生於賣牛羊屠魚獦<a class="t" id="t0909a29"></a>雞狗，從惡道出，為是曹家作子，復作惡，死後<a class="t" id="t0909b01"></a>當復還入惡道中。」</p><a class="t" id="t0909b02"></a>
<p><a class="t-linehead" id="t-linehead0909b02"></a>聞如是：</p>
<p>一時佛在舍衛國祇樹給孤獨園。佛<a class="t" id="t0909b03"></a>戒諸比丘言：「我以天眼視天下人，生死好醜、<a class="t" id="t0909b04"></a>尊者卑者，人死得好道、得惡道者。人於世間，<a class="t" id="t0909b05"></a>身所行惡、口所言惡、心所念惡，常好烹殺祠<a class="t" id="t0909b06"></a>祀鬼神者，死當入泥犁中。身常行善、口常言<a class="t" id="t0909b07"></a>善、心常念善，死即生天上。」</p>
<p><a class="t-linehead" id="t-linehead0909b07"></a>佛言：「人如天雨水<a class="t" id="t0909b08"></a>中泡起，雨從上滴之，一泡壞一泡成。人生世<a class="t" id="t0909b09"></a>間，生者死者如泡起頃，佛持天眼視一天下<a class="t" id="t0909b10"></a>人，有天上者、有入泥犁者，貧者富者、尊者卑<a class="t" id="t0909b11"></a>者，人所為善惡。」佛言：「我皆知之。譬若冥夜，於<a class="t" id="t0909b12"></a>城門兩邊各然大炬火，人有出者、有入者數<a class="t" id="t0909b13"></a>千萬人，人從冥中皆見火中出入者。佛持天<a class="t" id="t0909b14"></a>眼視上天者、入泥犁者，如人從冥中視火中<a class="t" id="t0909b15"></a>出入者，如人上高樓，樓下有數千萬家，人從<a class="t" id="t0909b16"></a>上望皆見諸家。」佛言：「我見天下人，死上天者、<a class="t" id="t0909b17"></a>入泥犁者，如人從高樓上視諸家。」</p>
<p><a class="t-linehead" id="t-linehead0909b17"></a>佛言：「如人<a class="t" id="t0909b18"></a>乘船行清水中，皆見水中魚石所有。佛持天<a class="t" id="t0909b19"></a>眼視天下人，生天上者、入泥犁者，如人視清<a class="t" id="t0909b20"></a>水中。天下有明月珠，持五綵縷貫之，人視珠<a class="t" id="t0909b21"></a>皆見五綵別，知縷知珠相貫穿。佛見天下所<a class="t" id="t0909b22"></a>從來生死善惡變化，如人見珠。」</p>
<p><a class="t-linehead" id="t-linehead0909b22"></a>佛言：「我見天<a class="t" id="t0909b23"></a>下人不孝父母，不承事沙門婆羅門，不敬長<a class="t" id="t0909b24"></a>老，不畏事，不畏今世後世，不驚不恐者，如是<a class="t" id="t0909b25"></a>曹人死即入泥犁。與鹽王相見，即去惡就善。<a class="t" id="t0909b26"></a>主泥犁卒名曰旁，旁即將人道至鹽王所，<a class="t" id="t0909b27"></a>泥犁旁白言：『此人於世間時，為人不孝父母，<a class="t" id="t0909b28"></a>不承事沙門婆羅門，不敬長老，不喜布施，不<a class="t" id="t0909b29"></a>畏今世後世，不畏禁戒，願王處是人過罪。』王<a class="t" id="t0909c01"></a>即呼人前，對之言：『若為人時於世間，不念父<a class="t" id="t0909c02"></a>母養育，若推<span class="gaiji">燥<!--gaiji,燥,1[火＊參],2&#x2435C;,3--></span>居濕乳哺長大，若何以不孝<a class="t" id="t0909c03"></a>父母？』其人即對言：『我實愚癡憍慢。』王言：『處若<a class="t" id="t0909c04"></a>罪過者，非若父母，非天非帝王，非沙門婆羅<a class="t" id="t0909c05"></a>門過。若身所作，當自得之。』是為鹽王第一<a class="t" id="t0909c06"></a>問。</p><a class="t" id="t0909c07"></a>
<p><a class="t-linehead" id="t-linehead0909c07"></a>「『若不見世間人病困劇時，羸劣甚極手足不<a class="t" id="t0909c08"></a>仁？』其人言：『我實見之。』王言：『若何以不自改<a class="t" id="t0909c09"></a>為善耶？』人言：『我實愚癡憍慢。』王言：『若身所作，<a class="t" id="t0909c10"></a>當自得之。是亦非父母，非天非帝王，非沙門<a class="t" id="t0909c11"></a>婆羅門過。若身所作，當自得之。』是為鹽王第<a class="t" id="t0909c12"></a>二問。</p><a class="t" id="t0909c13"></a>
<p><a class="t-linehead" id="t-linehead0909c13"></a>「『若不見世間男女老時，眼無所見，耳無所聞，<a class="t" id="t0909c14"></a>持杖而行，黑髮更白不如少年時？』其人對曰：<a class="t" id="t0909c15"></a>『我實見老人持杖而行。』『當是時若何以不自<a class="t" id="t0909c16"></a>改為善耶？』其人言：『我實愚癡憍慢。』王言：『是亦<a class="t" id="t0909c17"></a>非若父母，非天非帝王，非沙門婆羅門過。若<a class="t" id="t0909c18"></a>身所作，當自得之。』是為鹽王第三問。</p><a class="t" id="t0909c19"></a>
<p><a class="t-linehead" id="t-linehead0909c19"></a>「『若於世間時，不見男子女人死，一日至二日<a class="t" id="t0909c20"></a>至七日，身體腐爛形體壞敗，為虫蟻所食，為<a class="t" id="t0909c21"></a>眾人所惡？若見是，何以不自改為善耶？』其人<a class="t" id="t0909c22"></a>言：『我實見之，愚癡憍慢。』『若施行，何以不端若<a class="t" id="t0909c23"></a>行、端若口、端若心？是亦非父母，非天非帝王，<a class="t" id="t0909c24"></a>非沙門婆羅門過。若身所作，當自得之。』是為<a class="t" id="t0909c25"></a>鹽王第四問。</p><a class="t" id="t0909c26"></a>
<p><a class="t-linehead" id="t-linehead0909c26"></a>「『若為人時於世間，寧見長吏捕得劫人殺人<a class="t" id="t0909c27"></a>賊，即反縛送獄掠治考問，或有將出於道中<a class="t" id="t0909c28"></a>挌殺，或生牽磔者，若寧見是不？』其人言：『我<a class="t" id="t0909c29"></a>實見之。』『若何以不自改為善？若為人時，何以<a class="t" id="t0910a01"></a>不正若身、正若口、正若心？』其人言：『我實愚癡<a class="t" id="t0910a02"></a>憍慢。』『若身所作，當自得之。是亦非父母，非天<a class="t" id="t0910a03"></a>非帝王，非沙門婆羅門過。若身所作，當自得<a class="t" id="t0910a04"></a>之。』是為鹽王第五問對。</p>
<p><a class="t-linehead" id="t-linehead0910a04"></a>「問對已畢，泥犁旁則<a class="t" id="t0910a05"></a>牽將持出詣一鐵城，是第一泥犁，名阿鼻摩泥<a class="t" id="t0910a06"></a>犁。城有四門，周匝四千里，中有大釜縱廣四<a class="t" id="t0910a07"></a>十里，深亦四十里，泥犁旁以矛刺人，內著釜<a class="t" id="t0910a08"></a>中煑之。如是無數城中皆有火，人遙望見之，<a class="t" id="t0910a09"></a>皆愁怖戰慄。如是入者數千萬人，泥犁旁趁<a class="t" id="t0910a10"></a>人而內其中，晝夜不得出入，四面走欲求出<a class="t" id="t0910a11"></a>門，門皆閉不得出。人在其中數千萬歲，火亦<a class="t" id="t0910a12"></a>不滅、人亦不死。久久見東門自開，人皆走欲<a class="t" id="t0910a13"></a>出，適至門中門復閉，諸欲出人復於門中共<a class="t" id="t0910a14"></a>鬪諍欲得出。久久復遙見南門開，皆走往門<a class="t" id="t0910a15"></a>復閉，人皆復於門中共鬪諍欲得出。久久復<a class="t" id="t0910a16"></a>遙見北城門開，人皆走往門復閉，人皆復於<a class="t" id="t0910a17"></a>門中共鬪諍欲得出。久久復遙見西門開，人<a class="t" id="t0910a18"></a>皆走往門復閉。久久四門復開，人皆走往悉<a class="t" id="t0910a19"></a>得出，自以為得脫。</p><a class="t" id="t0910a20"></a>
<p><a class="t-linehead" id="t-linehead0910a20"></a>「復入第二鳩延泥犁中，走足著地即焦，舉足<a class="t" id="t0910a21"></a>肉復生如故。有東走者、西走者、南走者、北走<a class="t" id="t0910a22"></a>者，周匝地皆熱焦，數千萬歲乃竟，自以為得<a class="t" id="t0910a23"></a>脫。</p><a class="t" id="t0910a24"></a>
<p><a class="t-linehead" id="t-linehead0910a24"></a>「復入第三彌離摩德泥犁中，其中有虫，虫名<a class="t" id="t0910a25"></a>掘啄，<span class="gaiji">［口＊（隹／乃）］<!--gaiji,,1[口＊（隹／乃）],2,3--></span>如鐵，頭黑。是虫見人皆迎而啄人，<a class="t" id="t0910a26"></a>肉骨髓皆盡，如此數千萬歲乃竟，自以為得<a class="t" id="t0910a27"></a>脫。</p><a class="t" id="t0910a28"></a>
<p><a class="t-linehead" id="t-linehead0910a28"></a>「復入第四崩羅多泥犁中，其中有石石如利<a class="t" id="t0910a29"></a>刀，人皆走上其顛，有走下者，皆欲求脫，不知<a class="t" id="t0910b01"></a>當如去，足皆截剝，地石皆如利刀，如是復數<a class="t" id="t0910b02"></a>千萬歲乃竟，自以為得脫。</p><a class="t" id="t0910b03"></a>
<p><a class="t-linehead" id="t-linehead0910b03"></a>「復入第五阿夷波多洹泥犁中，其中有熱風，<a class="t" id="t0910b04"></a>風大熱，過於世間爐炭，風來著身焦人身體，<a class="t" id="t0910b05"></a>皆欲避之者，常與熱風相逢，避之不能得脫。<a class="t" id="t0910b06"></a>其人求死不能得死、求生不能得生，如是數<a class="t" id="t0910b07"></a>千萬歲竟乃得出，自以為得脫。</p><a class="t" id="t0910b08"></a>
<p><a class="t-linehead" id="t-linehead0910b08"></a>「復入第六阿喻慘波犁洹泥犁中，其中多樹<a class="t" id="t0910b09"></a>木，樹木皆為刺，樹間有鬼。人入其中，鬼頭上<a class="t" id="t0910b10"></a>即出火，口中亦出火，合身有十六刺。鬼遙見<a class="t" id="t0910b11"></a>人來入，大怒火，皆出前食人肉，十六刺皆貫<a class="t" id="t0910b12"></a>人身體，裂而食之。人皆欲得出，走者常觸是<a class="t" id="t0910b13"></a>鬼，如是數千萬歲乃竟，自以為得脫。</p><a class="t" id="t0910b14"></a>
<p><a class="t-linehead" id="t-linehead0910b14"></a>「復入第七熟徙務泥犁中，其中有蟲名敦，人<a class="t" id="t0910b15"></a>入其中者，是虫飛來入人口中，食人身體，人<a class="t" id="t0910b16"></a>皆走極欲求脫，虫食不置，人皆四面走不能<a class="t" id="t0910b17"></a>得脫，如是數千萬歲乃竟，自以為得脫。</p><a class="t" id="t0910b18"></a>
<p><a class="t-linehead" id="t-linehead0910b18"></a>「復入第八檀尼愈泥犁中，其中有流水，人皆<a class="t" id="t0910b19"></a>墮水中，水邊刺棘，是水熱過於世間湯灌，<a class="t" id="t0910b20"></a>熱沸踊躍人皆熟爛。走欲上岸，岸邊有鬼持<a class="t" id="t0910b21"></a>矛手刺人，復內其中令不得出。人入皆隨<a class="t" id="t0910b22"></a>水下流，下流復有鬼，鬼復徼而鈎之，問言：『若<a class="t" id="t0910b23"></a>曹從何所來？若為是間？』人言：『我不知從何所<a class="t" id="t0910b24"></a>來，亦不知當如去。我但苦飢渴，欲隨逐飯食<a class="t" id="t0910b25"></a>耳。』鬼言：『我與汝食。』即取消銅以注人口，復中<a class="t" id="t0910b26"></a>皆燋，如是求死不得死、求生不得生。其人於<a class="t" id="t0910b27"></a>世間為人時作惡，是故求解不得解。</p>
<p><a class="t-linehead" id="t-linehead0910b27"></a>「諸泥犁<a class="t" id="t0910b28"></a>人皆復得出，自以為得脫，還反更入第七泥<a class="t" id="t0910b29"></a>犁中，第七泥犁中鬼迎問：『若去已復還為？』諸<a class="t" id="t0910c01"></a>泥犁中人皆言：『我但苦飢渴。』即復入第六泥<a class="t" id="t0910c02"></a>犁中，從第六復入第五，從第五復入第四，從<a class="t" id="t0910c03"></a>第四復入第三，從第三復入第二，從第二復<a class="t" id="t0910c04"></a>入第一阿鼻摩泥犁求出，遙望見鐵城，皆歡<a class="t" id="t0910c05"></a>喜大呼，俱稱萬歲。鹽王聞之，即問泥犁旁：<a class="t" id="t0910c06"></a>『是何等聲？』泥犁旁即白言：『是呼聲者，是前所<a class="t" id="t0910c07"></a>過泥犁中去。』鹽王言：『是皆不孝父母，不畏<a class="t" id="t0910c08"></a>天，不畏帝王，不敬先祖，不承事沙門婆羅<a class="t" id="t0910c09"></a>門，不畏禁戒者。』鹽王復見之言：『若莫非鹽<a class="t" id="t0910c10"></a>王也，今若皆解脫去，當復為人作子者當孝<a class="t" id="t0910c11"></a>順，當善事長老，當畏天，當畏帝王，當承事沙<a class="t" id="t0910c12"></a>門婆羅門，當端若心、端若口、端若身。人生在<a class="t" id="t0910c13"></a>世間，罪過小且輕，泥犁罪過大重；若得沙門<a class="t" id="t0910c14"></a>婆羅門當承事，然後當得度脫諸惡道，勤苦<a class="t" id="t0910c15"></a>之處皆已閉塞。』對已畢，諸泥犁中人皆得出<a class="t" id="t0910c16"></a>在城外，夜皆死。</p>
<p><a class="t-linehead" id="t-linehead0910c16"></a>「死者先世為人時，雖作惡多<a class="t" id="t0910c17"></a>猶有小善，從泥犁中還者，皆更正如道，從<a class="t" id="t0910c18"></a>泥犁中出，各正心正行者，不復還入泥犁也；<a class="t" id="t0910c19"></a>泥犁亦不呼人，從惡行所致，更泥犁中酷毒<a class="t" id="t0910c20"></a>痛苦，亦可自思念亦可為善。」</p>
<p><a class="t-linehead" id="t-linehead0910c20"></a>佛說教如是，比<a class="t" id="t0910c21"></a>丘皆歡喜。</p><a class="t" id="t0910c22"></a>
<p class="endsutta"><span class="t-juanname">佛說泥犁經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
