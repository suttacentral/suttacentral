<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da3">
<article>
<div class="mirror hgroup">
<p class="division"><span class="mirror-left latin">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left latin">Chapter 1</span> <span class="mirror-right">第一分</span></p>
<h1 class="mirror-row">
<span class="mirror-left latin">3</span> <span class="mirror-right">（三）典尊經</span>
</h1>
<a class="t" id="t0030b11"></a>
</div>
<p class="suttainfo"><span class="t-juanname">佛說長阿含經卷第五</span><br>
<a class="t" id="t0030b08"></a> <a class="t" id="t0030b09"></a> <span class="t-byline">後秦弘始年佛陀耶舍共竺佛念譯</span></p>
<a class="t" id="t0030b10"></a>
<p><a class="t-linehead" id="t-linehead0030b11"></a>如是我聞：</p>
<p>一時，佛在羅閱祇耆闍崛山，與 <a class="t" id="t0030b12"></a>大比丘眾千二百五十人俱。</p>
<p><a class="t-linehead" id="t-linehead0030b12"></a>爾時，執樂天 <a class="t" id="t0030b13"></a>般遮翼子，於夜靜寂無人之時，放大光明， <a class="t" id="t0030b14"></a>照耆闍崛山來至佛所，頭面禮佛足已，在 <a class="t" id="t0030b15"></a>一面立。時，般遮翼白世尊言：「昨梵天王 <a class="t" id="t0030b16"></a>至忉利天，與帝釋共議。我親從彼聞，今 <a class="t" id="t0030b17"></a>者寧可向世尊說不？」</p>
<p><a class="t-linehead" id="t-linehead0030b17"></a>佛言：「汝欲說者，便可 <a class="t" id="t0030b18"></a>說之。」</p>
<p><a class="t-linehead" id="t-linehead0030b18"></a>般遮翼言：「一時，忉利諸天集法講堂， <a class="t" id="t0030b19"></a>有所講論。時，四天王隨其方面，各當位坐， <a class="t" id="t0030b20"></a>提帝賴吒天王在東方坐，其面西向，帝釋 <a class="t" id="t0030b21"></a>在前；毘樓勒天王在南方坐，其面北向，帝 <a class="t" id="t0030b22"></a>釋在前；毘樓博叉天王在西方坐，其面東 <a class="t" id="t0030b23"></a>向，帝釋在前；毘沙門天王在北方坐，其面 <a class="t" id="t0030b24"></a>南向，帝釋在前。時，四天王皆先坐已，然後我 <a class="t" id="t0030b25"></a>坐，復有餘大神天，皆先於佛所，淨修梵行， <a class="t" id="t0030b26"></a>於此命終，生忉利天，使彼諸天，增益五福： <a class="t" id="t0030b27"></a>一者天壽，二者天色，三者天名稱，四者天樂， <a class="t" id="t0030b28"></a>五者天威德。時，諸忉利天皆踊躍歡喜言：『增 <a class="t" id="t0030b29"></a>益諸天眾，減損阿須倫眾。』爾時，釋 <span class="corr" title="[桓提&gt;提桓]">提桓</span> 因 <a class="t" id="t0030c01"></a>知諸天人有歡喜心，即為忉利諸天而作 <a class="t" id="t0030c02"></a>頌曰：</p>
<a class="t" id="t0030c03"></a>
<blockquote class="gatha">
<p>「『忉利諸天人，　　帝釋相娛樂； <a class="t" id="t0030c04"></a><br>
　禮敬於如來，　　最上法之王。 <a class="t" id="t0030c05"></a><br>
　諸天受影福，　　壽、色、名、樂、威； <a class="t" id="t0030c06"></a><br>
　於佛修梵行，　　故來生此間。 <a class="t" id="t0030c07"></a><br>
　復有諸天人，　　光色甚巍巍； <a class="t" id="t0030c08"></a><br>
　佛智慧弟子，　　生此復殊勝。 <a class="t" id="t0030c09"></a><br>
　忉利及因提，　　思惟此自樂； <a class="t" id="t0030c10"></a><br>
　禮敬於如來，　　最上法之王。』</p>
</blockquote>
<a class="t" id="t0030c11"></a>
<p><a class="t-linehead" id="t-linehead0030c11"></a>「爾時，忉利諸天聞此偈已，倍復歡喜，不能 <a class="t" id="t0030c12"></a>自勝，增益諸天眾，減損阿須倫眾。釋提桓 <a class="t" id="t0030c13"></a>因見忉利天歡喜悅豫，即告之曰：『諸賢！汝 <a class="t" id="t0030c14"></a>等頗欲聞如來八無等法不？』時，忉利諸天 <a class="t" id="t0030c15"></a>言：『願樂欲聞！』</p>
<p><a class="t-linehead" id="t-linehead0030c15"></a>「帝釋報言：『諦聽！諦聽！善思念 <a class="t" id="t0030c16"></a>之。諸賢！如來、至真、等正覺，十號具足，不見 <a class="t" id="t0030c17"></a>過去、未來、現在有如來、至真，十號具足，如 <a class="t" id="t0030c18"></a>佛者也。佛法微妙，善可講說，智者所行， <a class="t" id="t0030c19"></a>不見過去、未來、現在有微妙法，如佛者也。 <a class="t" id="t0030c20"></a>佛由此法，而自覺悟，通達無礙，以自娛樂， <a class="t" id="t0030c21"></a>不見過去、未來、現在能於此法而自覺悟， <a class="t" id="t0030c22"></a>通達無礙，以自娛樂，如佛者也。諸賢！佛以 <a class="t" id="t0030c23"></a>此法自覺悟已，亦能開示涅槃徑路，親近漸 <a class="t" id="t0030c24"></a>至，入於寂滅。譬如恒河水、炎摩水，二水竝流， <a class="t" id="t0030c25"></a>入於大海。佛亦如是，善能開示涅槃徑路， <a class="t" id="t0030c26"></a>親近漸至，入于寂滅，不見過去、未來、現在 <a class="t" id="t0030c27"></a>有能開示涅槃徑路，如佛者也。諸賢！如來 <a class="t" id="t0030c28"></a>眷屬成就，剎利、婆羅門、居士、沙門、有智慧者， <a class="t" id="t0030c29"></a>皆是如來成就眷屬，不見過去、未來、現在 <a class="t" id="t0031a01"></a>眷屬成就，如佛者也。諸賢！如來大眾成就， <a class="t" id="t0031a02"></a>所謂比丘、比丘尼、優婆塞、優婆夷，不見過去、 <a class="t" id="t0031a03"></a>未來、現在大眾成就，如佛者也。諸賢！如來 <a class="t" id="t0031a04"></a>言行相應，所言如行，所行如言，如是則為 <a class="t" id="t0031a05"></a>法法成就，不見過去、未來、現在言行相應，法 <a class="t" id="t0031a06"></a>法成就，如佛者也。諸賢！如來多所饒益，多 <a class="t" id="t0031a07"></a>所安樂，以慈愍心利益天人，不見過去、未 <a class="t" id="t0031a08"></a>來、現在多所饒益，多所安樂，如佛者也。 <a class="t" id="t0031a09"></a>諸賢！是為如來八無等法。』</p>
<p><a class="t-linehead" id="t-linehead0031a09"></a>「時，忉利天作是 <a class="t" id="t0031a10"></a>說言：『若使世間有八佛出者，當大增益諸 <a class="t" id="t0031a11"></a>天眾，減損阿須倫眾。』時，忉利天言：『且置八 <a class="t" id="t0031a12"></a>佛，正使七佛、六佛，乃至二佛出世者，亦大增 <a class="t" id="t0031a13"></a>益諸天眾，減損阿須倫眾，何況八佛？』時，釋提 <a class="t" id="t0031a14"></a>桓因告忉利天言：『我從佛聞，親從佛受， <a class="t" id="t0031a15"></a>欲使一時二佛出世，無有是處。但使如來 <a class="t" id="t0031a16"></a>久存於世，多所慈愍，多所饒益，天人獲 <a class="t" id="t0031a17"></a>安，則大增益諸天，減損阿須倫眾。』」</p>
<p><a class="t-linehead" id="t-linehead0031a17"></a>時，般 <a class="t" id="t0031a18"></a>遮翼白佛言：「世尊！忉利諸天所以集法講 <a class="t" id="t0031a19"></a>堂上者，共議思惟，稱量觀察，有所教令，然 <a class="t" id="t0031a20"></a>後 <span class="corr" title="[為&gt;敕]">敕</span> 四天王。四天王受教已，各當位而坐， <a class="t" id="t0031a21"></a>其坐未久，有大異光照于四方。時，忉利天 <a class="t" id="t0031a22"></a>見此光已，皆大驚愕：『今此異光，將有何怪？』 <a class="t" id="t0031a23"></a>諸大神天有威德者，亦皆驚怖：『今此異光，將 <a class="t" id="t0031a24"></a>有何怪？』時，大梵王即化為童子，頭五角髻， <a class="t" id="t0031a25"></a>在大眾上虛空中立，顏貌端正，與眾超絕， <a class="t" id="t0031a26"></a>身紫金色，蔽諸天光。時，忉利天亦不起迎， <a class="t" id="t0031a27"></a>亦不恭敬，又不請坐。時，梵童子隨所詣坐， <a class="t" id="t0031a28"></a>坐生欣悅，譬如剎利水澆頭種，登王位時， <a class="t" id="t0031a29"></a>踊躍歡喜。來坐未久，復自變身，作童子像， <a class="t" id="t0031b01"></a>頭五角髻，在大眾上虛空中坐，譬如力士 <a class="t" id="t0031b02"></a>坐於安座，嶷然不動。而作頌曰：</p>
<a class="t" id="t0031b03"></a>
<blockquote class="gatha">
<p>「『忉利諸天人，　　帝釋相娛樂； <a class="t" id="t0031b04"></a><br>
　禮敬於如來，　　最上法之王。 <a class="t" id="t0031b05"></a><br>
　諸天受影福，　　壽、色、名、樂、威； <a class="t" id="t0031b06"></a><br>
　於佛修梵行，　　故來生此間。 <a class="t" id="t0031b07"></a><br>
　復有諸天人，　　光色甚巍巍； <a class="t" id="t0031b08"></a><br>
　佛智慧弟子，　　生此復殊勝。 <a class="t" id="t0031b09"></a><br>
　忉利及因提，　　思惟此自樂； <a class="t" id="t0031b10"></a><br>
　禮敬於如來，　　最上法之王。』</p>
</blockquote>
<a class="t" id="t0031b11"></a>
<p><a class="t-linehead" id="t-linehead0031b11"></a>「時，諸忉利天語童子曰：『吾等聞天帝釋稱 <a class="t" id="t0031b12"></a>說如來八無等法，歡喜踊躍，不能自勝。』時，梵 <a class="t" id="t0031b13"></a>童子語忉利天言：『何等如來八無等法？吾亦 <a class="t" id="t0031b14"></a>樂聞。』時，天帝釋即為童子說如來八無等 <a class="t" id="t0031b15"></a>法，忉利諸天、童子聞說已，倍復歡喜，不能 <a class="t" id="t0031b16"></a>自勝，增益諸天眾，減損阿須倫眾。是時，童 <a class="t" id="t0031b17"></a>子見天歡喜，復增欣躍，即告忉利天曰：『汝 <a class="t" id="t0031b18"></a>等欲聞一無等法不？』天曰：『善哉！願樂欲聞。』</p>
<a class="t" id="t0031b19"></a>
<p><a class="t-linehead" id="t-linehead0031b19"></a>「童子告曰：『汝樂聞者，諦聽！諦受！當為汝說。』 <a class="t" id="t0031b20"></a>告諸天曰：『如來往昔為菩薩時，在所生處 <a class="t" id="t0031b21"></a>聰明多智。諸賢！當知過去久遠時，世有王 <a class="t" id="t0031b22"></a>名曰地主，第一太子名曰慈悲。王有大 <a class="t" id="t0031b23"></a>臣名曰典尊，大臣有子名曰焰鬘。太子 <a class="t" id="t0031b24"></a>慈悲有朋友，其朋亦與六剎利大臣而為 <a class="t" id="t0031b25"></a>朋友。地主大王欲入深宮遊戲娛樂時，即 <a class="t" id="t0031b26"></a>以國事委付典尊大臣，然後入宮作倡伎 <a class="t" id="t0031b27"></a>樂，五欲自娛。時，典尊大臣欲理國事，先問 <a class="t" id="t0031b28"></a>其子，然後決斷；有所處分，亦問其子。』</p>
<p><a class="t-linehead" id="t-linehead0031b28"></a>「其 <a class="t" id="t0031b29"></a>後典尊忽然命終，時地主王聞其命終，愍念 <a class="t" id="t0031c01"></a>哀傷，撫膺而曰：『咄哉！何辜失國良幹？』太子 <a class="t" id="t0031c02"></a>慈悲默自念言：『王失典尊以為憂苦，今我 <a class="t" id="t0031c03"></a>宜往諫於大王，無以彼喪而生憂苦。所 <a class="t" id="t0031c04"></a>以然者？典尊有子名曰焰鬘，聰明多智乃 <a class="t" id="t0031c05"></a>過其父，今可徵召以理國事。』時，慈悲太子 <a class="t" id="t0031c06"></a>即詣王所，具以上事白其父王，聞太子 <a class="t" id="t0031c07"></a>語已，即召焰鬘而告之曰：『吾今以汝補卿 <a class="t" id="t0031c08"></a>父處，授汝相印。彼時焰鬘受相印已，王欲 <a class="t" id="t0031c09"></a>入宮，復付後事。』</p>
<p><a class="t-linehead" id="t-linehead0031c09"></a>「時，相焰鬘明於治理，父先 <a class="t" id="t0031c10"></a>所為焰鬘亦知，父所不及焰鬘亦知，其後 <a class="t" id="t0031c11"></a>名稱流聞海內，天下咸稱為大典尊。時，大 <a class="t" id="t0031c12"></a>典尊後作是念：『今王地主年已朽邁，餘壽未 <a class="t" id="t0031c13"></a>幾，若以太子紹王位者，未為難也，我今 <a class="t" id="t0031c14"></a>寧可先往語彼六剎利大臣，今王地主年已 <a class="t" id="t0031c15"></a>朽邁，餘壽未幾，若以太子紹王位者，未為 <a class="t" id="t0031c16"></a>難也。君等亦當別封王土，居位之日，勿相 <a class="t" id="t0031c17"></a>忘也。』</p>
<p><a class="t-linehead" id="t-linehead0031c17"></a>「時，大典尊即往詣六剎利大臣，而告 <a class="t" id="t0031c18"></a>之曰：『諸君！當知今王地主年已朽邁，餘壽 <a class="t" id="t0031c19"></a>未幾，若以太子紹王位者，未為難也。汝 <a class="t" id="t0031c20"></a>等可往白太子此意，我等與尊生小知舊， <a class="t" id="t0031c21"></a>尊苦我苦，尊樂我樂。今王衰老，年已朽邁，餘 <a class="t" id="t0031c22"></a>壽未幾，今者太子紹王位者，未為難也，尊 <a class="t" id="t0031c23"></a>設登位，當與我封。』時，六剎利大臣聞其語 <a class="t" id="t0031c24"></a>已，即詣太子，說如上事。太子報言：『設吾登 <a class="t" id="t0031c25"></a>位，列土封國，當更與誰？』</p>
<p><a class="t-linehead" id="t-linehead0031c25"></a>「時，王未久忽然而 <a class="t" id="t0031c26"></a>崩，國中大臣尋拜太子補王正位。王居位 <a class="t" id="t0031c27"></a>已，默自思念：『今立宰相，宜准先王。』復自思 <a class="t" id="t0031c28"></a>念：『誰堪此舉？正當即任大典尊位。』時，王慈 <a class="t" id="t0031c29"></a>悲 <span class="corr" title="[聞&gt;即]">即</span> 告大典尊：『我今使汝即於相位，授以 <a class="t" id="t0032a01"></a>印信，汝當勤憂，綜理國事。』時，大典尊聞王 <a class="t" id="t0032a02"></a>教已，即受印信，王每入宮，輙以後事付大 <a class="t" id="t0032a03"></a>典尊。</p>
<p><a class="t-linehead" id="t-linehead0032a03"></a>「大典尊復自念言：『吾今宜往六剎利 <a class="t" id="t0032a04"></a>所，問其寧憶昔所言不？』即尋往詣語剎利 <a class="t" id="t0032a05"></a>曰：『汝今寧憶昔所言不？今者太子以登王 <a class="t" id="t0032a06"></a>位，隱處深宮，五欲自娛，汝等今者可往問 <a class="t" id="t0032a07"></a>王，王居天位，五欲自娛，寧復能憶昔所言 <a class="t" id="t0032a08"></a>不？』時，六剎利聞是語已，即詣王所，白大王 <a class="t" id="t0032a09"></a>言：『王居天位，五欲自娛，寧復能憶昔所言 <a class="t" id="t0032a10"></a>不？列土封邑，誰應居之？』王曰：『不忘昔言， <a class="t" id="t0032a11"></a>列土封邑，非卿而誰？』王復自念：『此閻浮提地， <a class="t" id="t0032a12"></a>內廣外狹，誰能分此以為七分？』復自念言： <a class="t" id="t0032a13"></a>『唯有大典尊乃能分爾。』即告之曰：『汝可 <a class="t" id="t0032a14"></a>分此閻浮提地，使作七分。』</p>
<p><a class="t-linehead" id="t-linehead0032a14"></a>「時，大典尊即尋 <a class="t" id="t0032a15"></a>分之，王所治城，村邑郡國，皆悉部分，六剎利 <a class="t" id="t0032a16"></a>國亦與分部。王自慶言：『我願已果！』時，六剎利 <a class="t" id="t0032a17"></a>復自慶幸：『我願已果，得成此業，大典尊力 <a class="t" id="t0032a18"></a>也。』六剎利王復自思念：『吾國初建，當須宰 <a class="t" id="t0032a19"></a>輔，誰能堪任？如大典尊，即當使之，通領國 <a class="t" id="t0032a20"></a>事。』爾時，六剎利王即命典尊，而告之曰： <a class="t" id="t0032a21"></a>『吾國須相，卿當為吾通領國事。』於是，六國 <a class="t" id="t0032a22"></a>各授相印。</p>
<p><a class="t-linehead" id="t-linehead0032a22"></a>「時，大典尊受相印已，六王入宮 <a class="t" id="t0032a23"></a>遊觀娛樂，時，皆以國事付大典尊，大典尊 <a class="t" id="t0032a24"></a>理七國事，無不成 <span class="corr" title="[辨&gt;辦]">辦</span> 。時，國內有七大居士， <a class="t" id="t0032a25"></a>典尊亦為處分家事，又能教授七百梵志 <a class="t" id="t0032a26"></a>諷誦經典，七王敬視大典尊相，猶如神明， <a class="t" id="t0032a27"></a>國七居士視如大王，七百梵志視如梵天。 <a class="t" id="t0032a28"></a>時，七國王、七大居士、七百梵志皆自念言：『大 <a class="t" id="t0032a29"></a>典尊相，常與梵天相見，言語坐起親善。』</p>
<p><a class="t-linehead" id="t-linehead0032a29"></a>「時，大 <a class="t" id="t0032b01"></a>典尊默識七王、居士、梵志意，謂：『我常與梵天 <a class="t" id="t0032b02"></a>相見，言語坐起；然我實不見梵天，不與言 <a class="t" id="t0032b03"></a>語，不可餐默，虛受此稱。我亦曾聞諸先宿 <a class="t" id="t0032b04"></a>言：「於夏四月閑居靜處，修四無量者，梵天 <a class="t" id="t0032b05"></a>則下，與共相見。」今我寧可修四無量，使梵 <a class="t" id="t0032b06"></a>天下，共相見不？』於是，典尊至七王所而白 <a class="t" id="t0032b07"></a>王言：『唯願大王顧臨國事，我欲於夏四月 <a class="t" id="t0032b08"></a>修四無量。』七王告曰：『宜知是時。』大典尊相 <a class="t" id="t0032b09"></a>又告七居士：『汝等各勤己務，吾欲夏四月 <a class="t" id="t0032b10"></a>修四無量。』居士曰：『諾！宜知是時。』又告七百 <a class="t" id="t0032b11"></a>梵志：『卿等當勤諷誦，轉相教授，我欲於夏 <a class="t" id="t0032b12"></a>四月修四無量。』梵志曰：『諾！今者大師宜知 <a class="t" id="t0032b13"></a>是時。』</p>
<p><a class="t-linehead" id="t-linehead0032b13"></a>「時，大典尊於彼城東造閑靜室，於夏 <a class="t" id="t0032b14"></a>四月，即於彼止，修四無量，然彼梵天猶不 <a class="t" id="t0032b15"></a>來下，典尊自念：『我聞先宿舊言，於夏四月， <a class="t" id="t0032b16"></a>修四無量，梵天下現。今者寂然，聊無髣髴。』 <a class="t" id="t0032b17"></a>時，大典尊以十五日月滿時，出其靜室，於 <a class="t" id="t0032b18"></a>露地坐，坐未久頃，有大光現，典尊默念：『今 <a class="t" id="t0032b19"></a>此異光，將無是梵欲下瑞耶？』</p>
<p><a class="t-linehead" id="t-linehead0032b19"></a>「時，梵天王即 <a class="t" id="t0032b20"></a>化為童子， <span class="corr" title="[&gt;頭] cf.【麗】">頭</span> 五角髻，在典尊上虛空中坐，典 <a class="t" id="t0032b21"></a>尊見已，即說頌曰：</p>
<a class="t" id="t0032b22"></a>
<blockquote class="gatha">
<p>「『此是何天像？　　在於虛空中， <a class="t" id="t0032b23"></a><br>
　光照於四方，　　如大火 <span class="gaiji">［卄／積］ <!--gaiji,,1[卄/積],2&#x27090;,3--></span>燃』。</p>
</blockquote>
<a class="t" id="t0032b24"></a>
<p><a class="t-linehead" id="t-linehead0032b24"></a>「時，梵童子以偈報曰：</p>
<a class="t" id="t0032b25"></a>
<blockquote class="gatha">
<p>「『唯梵世諸天，　　知我梵童子， <a class="t" id="t0032b26"></a><br>
　其餘人謂我，　　祀祠於大神。』</p>
</blockquote>
<a class="t" id="t0032b27"></a>
<p><a class="t-linehead" id="t-linehead0032b27"></a>「時，大典尊以偈報曰：</p>
<a class="t" id="t0032b28"></a>
<blockquote class="gatha">
<p>「『今我當諮承，　　奉誨致恭敬， <a class="t" id="t0032b29"></a><br>
　設種種上味，　　願天知我心。』</p>
</blockquote>
<a class="t" id="t0032c01"></a>
<p><a class="t-linehead" id="t-linehead0032c01"></a>「時，梵童子以偈報曰：</p>
<a class="t" id="t0032c02"></a>
<blockquote class="gatha">
<p>「『典尊汝所修，　　為欲何志求？ <a class="t" id="t0032c03"></a><br>
　今設此供養，　　當為汝受之。』</p>
</blockquote>
<a class="t" id="t0032c04"></a>
<p><a class="t-linehead" id="t-linehead0032c04"></a>「又告大典尊：『汝若有所問，自恣問之，當為 <a class="t" id="t0032c05"></a>汝說。』時，大典尊即自念言：『我今當問現在 <a class="t" id="t0032c06"></a>事耶？問未然事耶？』復自念言：『今世現事， <a class="t" id="t0032c07"></a>用復問為？當問未然幽冥之事。』即向梵童 <a class="t" id="t0032c08"></a>子以偈問曰：</p>
<a class="t" id="t0032c09"></a>
<blockquote class="gatha">
<p>「『今我問梵童，　　能決疑無疑， <a class="t" id="t0032c10"></a><br>
　學何住何法，　　得生於梵天？』</p>
</blockquote>
<a class="t" id="t0032c11"></a>
<p><a class="t-linehead" id="t-linehead0032c11"></a>「時，梵童子以偈報曰：</p>
<a class="t" id="t0032c12"></a>
<blockquote class="gatha">
<p>「『當捨我人想，　　獨處修慈心， <a class="t" id="t0032c13"></a><br>
　除欲無臭穢，　　乃得生梵天。』</p>
</blockquote>
<a class="t" id="t0032c14"></a>
<p><a class="t-linehead" id="t-linehead0032c14"></a>「時，大典尊聞是偈已，即自念言：『梵童子說 <a class="t" id="t0032c15"></a>偈，宜除臭穢，我不解此，今宜更問。』時，大典 <a class="t" id="t0032c16"></a>尊即以偈問曰：</p>
<a class="t" id="t0032c17"></a>
<blockquote class="gatha">
<p>「『梵偈言臭穢，　　願今為我說， <a class="t" id="t0032c18"></a><br>
　誰開世間門，　　墮惡不生天？』</p>
</blockquote>
<a class="t" id="t0032c19"></a>
<p><a class="t-linehead" id="t-linehead0032c19"></a>「時，梵童子以偈報曰：</p>
<a class="t" id="t0032c20"></a>
<blockquote class="gatha">
<p>「『欺妄懷嫉妬，　　習慢增上慢， <a class="t" id="t0032c21"></a><br>
　貪欲瞋恚癡，　　自恣藏於心。 <a class="t" id="t0032c22"></a><br>
　此世間臭穢，　　今說令汝知， <a class="t" id="t0032c23"></a><br>
　此開世間門，　　墮惡不生天。』</p>
</blockquote>
<a class="t" id="t0032c24"></a>
<p><a class="t-linehead" id="t-linehead0032c24"></a>「時，大典尊聞此偈已，復自念言：『梵童子所 <a class="t" id="t0032c25"></a>說臭穢之義我今已解，但在家者無由得 <a class="t" id="t0032c26"></a>除，今我寧可捨世出家，剃除鬚髮，法服修 <a class="t" id="t0032c27"></a>道耶！』</p>
<p><a class="t-linehead" id="t-linehead0032c27"></a>「時，梵童子知其志念，以偈告曰：</p>
<a class="t" id="t0032c28"></a>
<blockquote class="gatha">
<p>「『汝能有勇猛，　　此志為勝妙； <a class="t" id="t0032c29"></a><br>
　智者之所為，　　死必生梵天。』</p>
</blockquote>
<a class="t" id="t0033a01"></a>
<p><a class="t-linehead" id="t-linehead0033a01"></a>「於是，梵童子忽然不現。</p>
<p>「時，大典尊還詣七 <a class="t" id="t0033a02"></a>王白言：『大王！唯願垂神善理國事，今我意 <a class="t" id="t0033a03"></a>欲出家離世，法服修道。所以者何？我親於 <a class="t" id="t0033a04"></a>梵童子聞說臭穢，心甚惡之。若在家者， <a class="t" id="t0033a05"></a>無由得除。』彼時，七王即自念言：『凡婆羅門 <a class="t" id="t0033a06"></a>多貪財寶，我今寧可大開庫藏，恣其所須， <a class="t" id="t0033a07"></a>使不出家。』時，七國王即命典尊，而告之曰： <a class="t" id="t0033a08"></a>『設有所須，吾盡相與，不足出家。』時，大典尊 <a class="t" id="t0033a09"></a>尋白王曰：『我今以為蒙王賜已，我亦大有 <a class="t" id="t0033a10"></a>財寶，今者盡留以上大王，願聽出家，遂我 <a class="t" id="t0033a11"></a>志願。』</p>
<p><a class="t-linehead" id="t-linehead0033a11"></a>「時，七國王復作是念：『凡婆羅門多貪美 <a class="t" id="t0033a12"></a>色，今我寧可出宮婇女，以滿其意，使不出 <a class="t" id="t0033a13"></a>家。』王即命典尊而告之曰：『若須婇女，吾盡 <a class="t" id="t0033a14"></a>與汝，不足出家。』典尊報曰：『我今已為蒙王 <a class="t" id="t0033a15"></a>賜已，家內自有婇女眾多，今盡放遣，求離 <a class="t" id="t0033a16"></a>恩愛，出家修道。所以然者？我親從梵童 <a class="t" id="t0033a17"></a>子聞說臭穢，心甚惡之。若在家者，無由 <a class="t" id="t0033a18"></a>得除。』</p>
<p><a class="t-linehead" id="t-linehead0033a18"></a>「時，大典尊向慈悲王，以偈頌曰：</p>
<a class="t" id="t0033a19"></a>
<blockquote class="gatha">
<p>「『王當聽我言，　　王為人中尊， <a class="t" id="t0033a20"></a><br>
　賜財寶婇女，　　此寶非所樂。』</p>
</blockquote>
<a class="t" id="t0033a21"></a>
<p><a class="t-linehead" id="t-linehead0033a21"></a>「時，慈悲王以偈報曰：</p>
<a class="t" id="t0033a22"></a>
<blockquote class="gatha">
<p>「『檀特伽陵城，　　阿婆布和城， <a class="t" id="t0033a23"></a><br>
　阿槃大天城，　　鴦伽瞻婆城， <a class="t" id="t0033a24"></a><br>
　數彌薩羅城，　　西陀路樓城， <a class="t" id="t0033a25"></a><br>
　婆羅伽尸城，　　盡汝典尊造， <a class="t" id="t0033a26"></a><br>
　五欲有所少，　　吾盡當相與； <a class="t" id="t0033a27"></a><br>
　宜共理國事，　　不足出家去。』</p>
</blockquote>
<a class="t" id="t0033a28"></a>
<p><a class="t-linehead" id="t-linehead0033a28"></a>「時，大典尊以偈報曰：</p>
<a class="t" id="t0033a29"></a>
<blockquote class="gatha">
<p>「『我五欲不少，　　自不樂世間； <a class="t" id="t0033b01"></a><br>
　已聞天所語，　　無心復在家。』</p>
</blockquote>
<a class="t" id="t0033b02"></a>
<p><a class="t-linehead" id="t-linehead0033b02"></a>「時，慈悲王以偈報曰：</p>
<a class="t" id="t0033b03"></a>
<blockquote class="gatha">
<p>「『大典尊所言，　　為從何天聞， <a class="t" id="t0033b04"></a><br>
　捨離於五欲，　　今問當答我。』</p>
</blockquote>
<a class="t" id="t0033b05"></a>
<p><a class="t-linehead" id="t-linehead0033b05"></a>「時，大典尊以偈答曰：</p>
<a class="t" id="t0033b06"></a>
<blockquote class="gatha">
<p>「『昔我於靜處，　　獨坐自思惟； <a class="t" id="t0033b07"></a><br>
　時梵天王來，　　普放大光明； <a class="t" id="t0033b08"></a><br>
　我從彼聞已，　　不樂於世間。』</p>
</blockquote>
<a class="t" id="t0033b09"></a>
<p><a class="t-linehead" id="t-linehead0033b09"></a>「時，慈悲王以偈告曰：</p>
<a class="t" id="t0033b10"></a>
<blockquote class="gatha">
<p>「『小住大典尊，　　共弘善法化； <a class="t" id="t0033b11"></a><br>
　然後俱出家，　　汝即為我師。 <a class="t" id="t0033b12"></a><br>
　譬如虛空中，　　清淨琉璃滿； <a class="t" id="t0033b13"></a><br>
　今我清淨信，　　充徧佛法中。』</p>
</blockquote>
<a class="t" id="t0033b14"></a>
<p><a class="t-linehead" id="t-linehead0033b14"></a>「時，大典尊復作頌曰：</p>
<a class="t" id="t0033b15"></a>
<blockquote class="gatha">
<p>「『諸天及世人，　　皆應捨五欲， <a class="t" id="t0033b16"></a><br>
　蠲除諸穢污，　　淨修於梵行。』</p>
</blockquote>
<a class="t" id="t0033b17"></a>
<p><a class="t-linehead" id="t-linehead0033b17"></a>「爾時，七國王語大典尊曰：『汝可留住七歲之 <a class="t" id="t0033b18"></a>中，極世五欲，共相娛樂，然後捨國，各付子 <a class="t" id="t0033b19"></a>弟，俱共出家，不亦善耶？如汝所獲，我亦當 <a class="t" id="t0033b20"></a>同。』時，大典尊報七王曰：『世間無常，人命逝 <a class="t" id="t0033b21"></a>速，喘息之間，猶亦難保，乃至七歲，不亦遠 <a class="t" id="t0033b22"></a>耶？』七王又言：『七歲遠者，六歲、五歲，乃至一歲， <a class="t" id="t0033b23"></a>留住靜宮，極世五欲，共相娛樂，然後捨國， <a class="t" id="t0033b24"></a>各付子弟，俱共出家，不亦善耶？如汝所得， <a class="t" id="t0033b25"></a>我亦宜同。』時，大典尊復報王曰：『此世間無 <a class="t" id="t0033b26"></a>常，人命逝速，喘息之間，猶亦難保，乃至一歲 <a class="t" id="t0033b27"></a>尚亦久爾，如是七月，至于一月，猶復不可。』 <a class="t" id="t0033b28"></a>王又語言：『可至七日，留住深宮，極世五欲， <a class="t" id="t0033b29"></a>共相娛樂，然後捨國，各付子弟，俱共出家， <a class="t" id="t0033c01"></a>不亦善耶？』大典尊答曰：『七日不遠，自可留 <a class="t" id="t0033c02"></a>爾，唯願大王勿違信誓，過七日已，王若不 <a class="t" id="t0033c03"></a>去，我自出家。』</p>
<p><a class="t-linehead" id="t-linehead0033c03"></a>「時，大典尊又至七居士所語言： <a class="t" id="t0033c04"></a>『汝等各理己務，吾欲出家，修無為道。所以 <a class="t" id="t0033c05"></a>然者？我親從梵天聞說臭穢，心甚惡之。 <a class="t" id="t0033c06"></a>若在家者，無由得除。』時，七居士報典尊曰： <a class="t" id="t0033c07"></a>『善哉！斯志！宜知是時，我等亦欲俱共出家， <a class="t" id="t0033c08"></a>如汝所得，我亦宜同。』</p>
<p><a class="t-linehead" id="t-linehead0033c08"></a>「時，大典尊復詣七百 <a class="t" id="t0033c09"></a>梵志所，而告之曰：『卿等當勤諷誦，廣探道 <a class="t" id="t0033c10"></a>義，轉相教授，吾欲出家修無為道。所以然 <a class="t" id="t0033c11"></a>者？我親從梵天聞說臭穢，心甚惡之，若在 <a class="t" id="t0033c12"></a>家者，無由得除。』時，七百梵志白典尊曰：『大 <a class="t" id="t0033c13"></a>師！勿出家也。夫在家安樂，五欲自娛，多人 <a class="t" id="t0033c14"></a>侍從，心無憂苦。出家之人獨在空野，所欲 <a class="t" id="t0033c15"></a>悉無，無可貪取。』典尊報曰：『吾若以在家為 <a class="t" id="t0033c16"></a>樂，出家為苦，終不出家；吾以在家為苦， <a class="t" id="t0033c17"></a>出家為樂，故出家爾。』梵志答曰：『大師出家， <a class="t" id="t0033c18"></a>我亦出家；大師所行，我亦盡當行。』</p>
<p><a class="t-linehead" id="t-linehead0033c18"></a>「時，大典 <a class="t" id="t0033c19"></a>尊至諸妻所，而告之曰：『卿等隨宜欲住者 <a class="t" id="t0033c20"></a>住，欲歸者歸，吾欲出家，求無為道，具論上 <a class="t" id="t0033c21"></a>事，明出家意。』時，諸婦答曰：『大典尊在，一如 <a class="t" id="t0033c22"></a>我夫，一如我父，設今出家，亦當隨從，典尊 <a class="t" id="t0033c23"></a>所行，我亦宜行。』</p>
<p><a class="t-linehead" id="t-linehead0033c23"></a>「過七日已，時，大典尊即剃 <a class="t" id="t0033c24"></a>除鬚髮，服三法衣，捨家而去。時，七國王、七 <a class="t" id="t0033c25"></a>大居士、七百梵志及四十夫人，如是展轉，有 <a class="t" id="t0033c26"></a>八萬四千人同時出家，從大典尊。時，大典尊 <a class="t" id="t0033c27"></a>與諸大眾遊行諸國，廣弘道化，多所饒 <a class="t" id="t0033c28"></a>益。</p>
<p><a class="t-linehead" id="t-linehead0033c28"></a>「爾時，梵王告諸天眾曰：『時，典尊大臣豈異 <a class="t" id="t0033c29"></a>人乎？莫造斯觀，今釋迦文佛即其身也。世 <a class="t" id="t0034a01"></a>尊爾時過七日已，出家修道，將諸大眾，遊 <a class="t" id="t0034a02"></a>行諸國，廣弘道化，多所饒益。汝等若於我 <a class="t" id="t0034a03"></a>言有餘疑者，世尊今在耆闍崛山，可往 <a class="t" id="t0034a04"></a>問也，如佛所言，當受持之。』」</p>
<p><a class="t-linehead" id="t-linehead0034a04"></a>般遮翼言：「我 <a class="t" id="t0034a05"></a>以是緣，故來詣此。唯然，世尊！彼大典尊即 <a class="t" id="t0034a06"></a>世尊是耶？世尊爾時過七日已，出家修道， <a class="t" id="t0034a07"></a>與七國王乃至八萬四千人同時出家，遊行 <a class="t" id="t0034a08"></a>諸國，廣弘道化，多所饒益耶？」</p>
<p><a class="t-linehead" id="t-linehead0034a08"></a>佛告般遮 <a class="t" id="t0034a09"></a>翼曰：「爾時大典尊豈異人乎？莫造斯觀，即 <a class="t" id="t0034a10"></a>我身是也。爾時，舉國男女行來舉動，有所破 <a class="t" id="t0034a11"></a>損，皆尋舉聲曰：『南無大典尊七王大相！南 <a class="t" id="t0034a12"></a>無大典尊七王大相！』如是至三。般遮翼！時， <a class="t" id="t0034a13"></a>大典尊有大德力，然不能為弟子說究竟 <a class="t" id="t0034a14"></a>道，不能使得究竟梵行，不能使至安隱 <a class="t" id="t0034a15"></a>之處。其所說法，弟子受行，身壞命終，得生梵 <a class="t" id="t0034a16"></a>天；其次，行淺者生他化自在天；次生化自 <a class="t" id="t0034a17"></a>在天、兜率陀天、焰天、忉利天、四天王、剎利、婆 <a class="t" id="t0034a18"></a>羅門、居士大家，所欲自在。</p>
<p><a class="t-linehead" id="t-linehead0034a18"></a>「般遮翼！彼大典尊 <a class="t" id="t0034a19"></a>弟子，皆無疑出家，有果報，有教誡，然非 <a class="t" id="t0034a20"></a>究竟道，不能使得究竟梵行，不能使至 <a class="t" id="t0034a21"></a>安隱之處。其道勝者，極至梵天爾。今我為 <a class="t" id="t0034a22"></a>弟子說法，則能使其得究竟道、究竟梵行、 <a class="t" id="t0034a23"></a>究竟安隱，終歸涅槃。我所說法弟子受行者， <a class="t" id="t0034a24"></a>捨有漏成無漏，心解脫、慧解脫。於現法中， <a class="t" id="t0034a25"></a>自身作證：生死已盡，梵行已立，所作已辦，更 <a class="t" id="t0034a26"></a>不受有。其次，行淺者斷五下結，即於天上 <a class="t" id="t0034a27"></a>而般涅槃，不復還此。其次，三結盡，薄婬、怒、 <a class="t" id="t0034a28"></a>癡，一來世間而般涅槃；其次，斷三結，得須 <a class="t" id="t0034a29"></a>陀洹，不墮惡道，極七往返，必得涅槃。般遮 <a class="t" id="t0034b01"></a>翼！我諸弟子不疑出家，有果報，有教誡， <a class="t" id="t0034b02"></a>究竟道法，究竟梵行，究竟安隱，終歸滅度。」</p>
<a class="t" id="t0034b03"></a>
<p><a class="t-linehead" id="t-linehead0034b03"></a>爾時，般遮翼聞佛所說，歡喜奉行。</p>
<a class="t" id="t0034b04"></a></article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


