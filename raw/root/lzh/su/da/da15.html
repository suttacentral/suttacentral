<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da15">
<article>
<div class="mirror hgroup">
<p class="division"><span class="mirror-left latin">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left latin">Chapter 2</span> <span class="mirror-right">第二分</span></p>
<h1 class="mirror-row">
<span class="mirror-left latin">15</span> <span class="mirror-right">（一五）阿 <span class="gaiji">［少／兔］ <!--gaiji,,1[少/兔],2&#x3779;,3--></span>夷經</span>
</h1>
<a class="t" id="t0066a10"></a>
</div>
<p class="suttainfo"><span class="t-juanname">佛說長阿含經卷第十一</span><br>
<a class="t" id="t0066a07"></a> <a class="t" id="t0066a08"></a> <span class="t-byline">後秦弘始年佛陀耶舍共竺佛念譯</span></p>
<a class="t" id="t0066a09"></a>
<p><a class="t-linehead" id="t-linehead0066a10"></a>如是我聞：</p>
<p>一時，佛在冥寧國阿 <span class="gaiji">［少／兔］ <!--gaiji,,1[少/兔],2&#x3779;,3--></span>夷土，與 <a class="t" id="t0066a11"></a>大比丘眾千二百五十人俱。</p>
<p><a class="t-linehead" id="t-linehead0066a11"></a>爾時，世尊著 <a class="t" id="t0066a12"></a>衣持鉢，入阿 <span class="gaiji">［少／兔］ <!--gaiji,,1[少/兔],2&#x3779;,3--></span>夷城乞食。爾時，世尊默自 <a class="t" id="t0066a13"></a>念言：「我今乞食，於時如早，今宜往詣房伽 <a class="t" id="t0066a14"></a>婆梵志園觀。」比丘須時至，然後乞食。</p>
<p><a class="t-linehead" id="t-linehead0066a14"></a>爾時，世 <a class="t" id="t0066a15"></a>尊即詣彼園，時，彼梵志遙見佛來，即起奉迎， <a class="t" id="t0066a16"></a>共相問訊，言：「善來，瞿曇！不面來久，今以何 <a class="t" id="t0066a17"></a>緣乃能屈顧？唯願瞿曇就此處坐！」爾時，世 <a class="t" id="t0066a18"></a>尊即就其坐。</p>
<p><a class="t-linehead" id="t-linehead0066a18"></a>時，彼梵志於一面坐，白世 <a class="t" id="t0066a19"></a>尊言：「先夜隸車子善宿比丘來至我所， <a class="t" id="t0066a20"></a>語我言：『大師！我不於佛所修梵行也。所 <a class="t" id="t0066a21"></a>以然者？佛疎外我。』彼人見向說瞿曇過，雖 <a class="t" id="t0066a22"></a>有此言，我亦不受。」</p>
<p><a class="t-linehead" id="t-linehead0066a22"></a>佛告梵志：「彼善宿所言， <a class="t" id="t0066a23"></a>知汝不受耳。昔我一時在毗舍離獼猴池側 <a class="t" id="t0066a24"></a>集法堂上，時，此善宿來至我所，語我言：『如 <a class="t" id="t0066a25"></a>來外我，我不於如來所修梵行也。』我時告 <a class="t" id="t0066a26"></a>曰：『汝何故言：我不於如來所修梵行，如來 <a class="t" id="t0066a27"></a>外我耶？』善宿報我言：『如來不為我現神 <a class="t" id="t0066a28"></a>足變化。』</p>
<p><a class="t-linehead" id="t-linehead0066a28"></a>「時，我語言：『吾可請汝於我法中淨 <a class="t" id="t0066a29"></a>修梵行，當為汝現神足耶？』復當語我：『如 <a class="t" id="t0066b01"></a>來當為我現神足變化，然後我當修梵行 <a class="t" id="t0066b02"></a>耶？』時，善宿報我言：『不也。世尊！』佛告善宿：『我 <a class="t" id="t0066b03"></a>亦不語汝言：汝於我法中淨修梵行，當為 <a class="t" id="t0066b04"></a>汝現神足變化；汝亦不言為我現神足者， <a class="t" id="t0066b05"></a>當修梵行。云何？善宿！如汝意者，謂如來 <a class="t" id="t0066b06"></a>能現神足、為不能現耶？我所說法，彼法能 <a class="t" id="t0066b07"></a>得出要，盡苦際不耶？』善宿白佛言：『如是，世 <a class="t" id="t0066b08"></a>尊！如來能現神足，非為不能，所可說法， <a class="t" id="t0066b09"></a>能得出要，盡諸苦際，非為不盡。』『是故，善 <a class="t" id="t0066b10"></a>宿！我所說法修梵行者，能現神足，非為 <a class="t" id="t0066b11"></a>不能，出要離苦，非不能離，汝於此法欲 <a class="t" id="t0066b12"></a>何所求？』</p>
<p><a class="t-linehead" id="t-linehead0066b12"></a>「善宿言：『世尊！不能隨時教我，我父 <a class="t" id="t0066b13"></a>祕術，世尊盡知，悋不教我。』佛言：『善宿！我頗 <a class="t" id="t0066b14"></a>曾言：汝於我法中修梵行者，教汝父術耶？ <a class="t" id="t0066b15"></a>汝頗復言：教我父術者，當於佛所修梵 <a class="t" id="t0066b16"></a>行耶？』答曰：『不也。』『是故，善宿！我先無此言，汝 <a class="t" id="t0066b17"></a>亦無言，今者何故作此語耶？云何？善宿！汝 <a class="t" id="t0066b18"></a>謂如來能說汝父祕術，為不能說耶？所 <a class="t" id="t0066b19"></a>可說法，能得出要，盡苦際不耶？』善宿報言： <a class="t" id="t0066b20"></a>『如來能說父之祕術，非為不能；說法出要， <a class="t" id="t0066b21"></a>能盡苦際，非為不能。』佛告善宿：『若我能 <a class="t" id="t0066b22"></a>說汝父祕術，亦能說法出要離苦，汝於我 <a class="t" id="t0066b23"></a>法中復欲何求？』又告善宿：『汝先於毗舍離 <a class="t" id="t0066b24"></a>跋闍土地，無數方便，稱歎如來，稱歎正法， <a class="t" id="t0066b25"></a>稱歎眾僧。譬如有人八種稱歎彼清涼池， <a class="t" id="t0066b26"></a>使人好樂：一冷，二輕，三柔，四清，五甘，六無垢，七 <a class="t" id="t0066b27"></a>飲無饜，八便身。汝亦如是，於毘舍離跋闍 <a class="t" id="t0066b28"></a>土，稱歎如來，稱歎正法，稱歎眾僧，使人信 <a class="t" id="t0066b29"></a>樂。善宿！當知今汝退者，世間當復有言：善 <a class="t" id="t0066c01"></a>宿比丘多有知識，又是世尊所親，亦是世尊 <a class="t" id="t0066c02"></a>弟子，不能盡形淨修梵行，捨戒就俗處， <a class="t" id="t0066c03"></a>卑陋行。』梵志！當知我時備語，不順我教，捨 <a class="t" id="t0066c04"></a>戒就俗。</p>
<p><a class="t-linehead" id="t-linehead0066c04"></a>「梵志！一時，我在獼猴池側法講堂 <a class="t" id="t0066c05"></a>上，時，有尼乾子，字伽羅樓，在彼處止，人 <a class="t" id="t0066c06"></a>所宗敬，名稱遠聞，多有知識，利養備具。時， <a class="t" id="t0066c07"></a>善宿比丘著衣持鉢，入毗舍離城乞食，漸 <a class="t" id="t0066c08"></a>漸轉到尼乾子所。爾時，善宿以深遠義問 <a class="t" id="t0066c09"></a>尼乾子，彼不能答，便生瞋恚。善宿自念：『我 <a class="t" id="t0066c10"></a>觸嬈此人，將無長夜有苦惱報耶？』梵志！當 <a class="t" id="t0066c11"></a>知時善宿比丘於乞食後，執持衣鉢，來至 <a class="t" id="t0066c12"></a>我所，頭面禮足，在一面坐，善宿爾時亦不 <a class="t" id="t0066c13"></a>以此緣告我，我語之曰：『愚人！汝寧可自稱 <a class="t" id="t0066c14"></a>為沙門釋子耶？』善宿尋報我言：『世尊！何故 <a class="t" id="t0066c15"></a>稱我為愚？不應自稱為釋子耶？』我告之 <a class="t" id="t0066c16"></a>曰：『愚人！汝曾往至尼乾子所問深遠義，彼 <a class="t" id="t0066c17"></a>不能報，便生瞋恚。汝時自念：我今觸此尼 <a class="t" id="t0066c18"></a>乾，將無長夜有苦惱報耶？汝有是念不？』</p>
<p><a class="t-linehead" id="t-linehead0066c18"></a>「善 <a class="t" id="t0066c19"></a>宿白佛言：『彼是羅漢，何緣乃有此嫉恚心？』 <a class="t" id="t0066c20"></a>我時答曰：『愚人！羅漢何緣有嫉恚心？非我 <a class="t" id="t0066c21"></a>羅漢有嫉恚心，汝今自謂彼是羅漢，彼有七 <a class="t" id="t0066c22"></a>苦行，長夜執持。何謂七？一盡形壽不著衣 <a class="t" id="t0066c23"></a>裳。二盡形壽不飲酒食肉，而不食飯及與 <a class="t" id="t0066c24"></a> <span class="gaiji">麨 <!--gaiji,,1[麩-夫+少],2&#x9EA8;,3--></span>麵。三盡形壽不犯梵行。四盡形壽毗 <a class="t" id="t0066c25"></a>舍離有四石塔——東名憂園塔、南名象塔、西 <a class="t" id="t0066c26"></a>名多子塔、北名七聚塔；盡形不離四塔， <a class="t" id="t0066c27"></a>為四苦行，而彼後當犯此七苦行已，於毗 <a class="t" id="t0066c28"></a>舍離城外命終。譬如野干疥癩衰病，死丘塚 <a class="t" id="t0066c29"></a>間，彼尼乾子亦復如是；自為禁法，後盡犯 <a class="t" id="t0067a01"></a>之。本自誓言：盡形不著衣服，後還著衣。本 <a class="t" id="t0067a02"></a>自誓言：盡形壽不飲酒噉肉，不食飯及 <span class="gaiji">麨 <!--gaiji,,1[麩-夫+少],2&#x9EA8;,3--></span> <a class="t" id="t0067a03"></a>麵，而後盡食。本自誓言：不犯梵行，而後亦 <a class="t" id="t0067a04"></a>犯。本言：不越四塔——東憂園塔、南象塔、西多子 <a class="t" id="t0067a05"></a>塔、北七聚塔；今盡遠離不復親近。彼人自違 <a class="t" id="t0067a06"></a>此七誓已，出毘舍離城，塚間命終。』佛告善 <a class="t" id="t0067a07"></a>宿曰：『愚人！汝不信我言，汝自往觀，自當知 <a class="t" id="t0067a08"></a>耳。』」</p>
<p><a class="t-linehead" id="t-linehead0067a08"></a>佛告梵志：「一時，比丘善宿著衣持鉢，入 <a class="t" id="t0067a09"></a>城乞食，乞食已，還出城，於空塚間見尼乾 <a class="t" id="t0067a10"></a>子於彼命終。見已，來至我所，頭面禮足，在 <a class="t" id="t0067a11"></a>一面坐，不以此事而語我言。梵志！當知 <a class="t" id="t0067a12"></a>我爾時語善宿曰：『云何？善宿！我先所記尼 <a class="t" id="t0067a13"></a>乾子如我語不？』對曰：『如是，如世尊言。』梵志！ <a class="t" id="t0067a14"></a>當知我與善宿現神通證，而彼言：『世尊不 <a class="t" id="t0067a15"></a>為我現。』</p>
<p><a class="t-linehead" id="t-linehead0067a15"></a>「又一時，我在冥寧國白土之邑，時 <a class="t" id="t0067a16"></a>有尼乾子，名究羅帝，在白土住，人所宗 <a class="t" id="t0067a17"></a>敬，名稱遠聞，多得利養。時，我著衣持鉢，入 <a class="t" id="t0067a18"></a>城乞食，時善宿比丘隨我後行，見究羅帝 <a class="t" id="t0067a19"></a>尼乾子在糞堆上伏舐糠糟。梵志！當知時 <a class="t" id="t0067a20"></a>善宿比丘見此尼乾子在糞堆上伏舐糠 <a class="t" id="t0067a21"></a>糟已，作是念言：『世間諸有阿羅漢、向阿羅 <a class="t" id="t0067a22"></a>漢道者無有及此，此尼乾子其道最勝， <a class="t" id="t0067a23"></a>所以者何？此人苦行乃能如是，除捨憍慢， <a class="t" id="t0067a24"></a>於糞堆上伏舐糠糟。』</p>
<p><a class="t-linehead" id="t-linehead0067a24"></a>「梵志！時，我右旋告善 <a class="t" id="t0067a25"></a>宿曰：『汝意愚人！寧可自稱為釋子耶？』善 <a class="t" id="t0067a26"></a>宿白佛言：『世尊！何故稱我為愚？不應自稱 <a class="t" id="t0067a27"></a>為釋子耶？』佛告善宿言：『汝愚人！觀此究 <a class="t" id="t0067a28"></a>羅帝蹲糞堆上伏食糠糟，汝見已，作是念： <a class="t" id="t0067a29"></a>諸世間阿羅漢及向羅漢者，此究羅帝最 <a class="t" id="t0067b01"></a>為尊上，所以者何？今此究羅帝乃能苦行，除 <a class="t" id="t0067b02"></a>捨憍慢，蹲糞堆上伏舐糠糟。汝有是念 <a class="t" id="t0067b03"></a>不？』答我言：『實爾。』善宿又言：『何故？世尊！於阿 <a class="t" id="t0067b04"></a>羅漢所生嫉妬心。』佛告愚人：『我不於羅漢 <a class="t" id="t0067b05"></a>所生 <span class="corr" title="[妬嫉&gt;嫉妬] cf.【麗】">嫉妬</span> 心，何為於羅漢所生 <span class="corr" title="[妬嫉&gt;嫉妬] cf.【麗】">嫉妬</span> 心？汝 <a class="t" id="t0067b06"></a>今愚人！謂究羅帝真阿羅漢，此人却後七日 <a class="t" id="t0067b07"></a>當腹脹命終，生起屍餓鬼中，常苦飢餓，其 <a class="t" id="t0067b08"></a>命終後，以葦索繫抴於塚間。汝若不信者， <a class="t" id="t0067b09"></a>可先往語之。』</p>
<p><a class="t-linehead" id="t-linehead0067b09"></a>「時，善宿即往詣究羅帝所，說 <a class="t" id="t0067b10"></a>言：『彼沙門瞿曇記汝：却後七日當腹脹命終， <a class="t" id="t0067b11"></a>生起屍餓鬼中，死已以葦索繫抴於塚間。』 <a class="t" id="t0067b12"></a>善宿復白：『汝當省食，勿使彼言當也。』梵 <a class="t" id="t0067b13"></a>志！當知時究羅帝至滿七日腹脹而死，即 <a class="t" id="t0067b14"></a>生起屍餓鬼中，死屍以葦索繫抴於塚間。 <a class="t" id="t0067b15"></a>爾時，善宿聞佛語已，屈指計日，至七日已， <a class="t" id="t0067b16"></a>時，善宿比丘即往至裸形村中，到已，問其 <a class="t" id="t0067b17"></a>村人曰：『諸賢！究羅帝今何所在？』報曰：『已取 <a class="t" id="t0067b18"></a>命終。』問曰：『何患命終耶？』答曰：『腹脹。』問曰：『云 <a class="t" id="t0067b19"></a>何殯送？』答曰：『以葦索繫抴於塚間。』</p>
<p><a class="t-linehead" id="t-linehead0067b19"></a>「梵志！時， <a class="t" id="t0067b20"></a>善宿聞此語已，即往塚間，欲至未至，時，彼 <a class="t" id="t0067b21"></a>死屍竝動膝脚，忽爾而蹲，時彼善宿故前到 <a class="t" id="t0067b22"></a>死屍所，語言：『究羅帝！汝命終耶？』死屍答言： <a class="t" id="t0067b23"></a>『我已命終。』問曰：『汝以何患命終？』死屍答言： <a class="t" id="t0067b24"></a>『瞿曇記我，七日後腹脹命終，我如其言，至 <a class="t" id="t0067b25"></a>滿七日，腹脹命終。』善宿復問：『汝生何處？』屍 <a class="t" id="t0067b26"></a>即報言：『彼瞿曇所記，當生起屍餓鬼中，我 <a class="t" id="t0067b27"></a>今日生起屍餓鬼中。』善宿問曰：『汝命終時， <a class="t" id="t0067b28"></a>云何殯送？』屍答曰：『瞿曇所記，以葦索繫抴 <a class="t" id="t0067b29"></a>於塚間，實如彼言，以葦索繫抴於塚間。』時， <a class="t" id="t0067c01"></a>死屍語善宿曰：『汝雖出家，不得善利。瞿曇 <a class="t" id="t0067c02"></a>沙門說如此事，汝常不信。』作是語已，死屍 <a class="t" id="t0067c03"></a>還臥。</p>
<p><a class="t-linehead" id="t-linehead0067c03"></a>「梵志！時，善宿比丘來至我所，頭面禮足， <a class="t" id="t0067c04"></a>在一面坐，不以此緣語我，我尋語曰：『如 <a class="t" id="t0067c05"></a>我所記，究羅帝者實爾以不？』答曰：『實爾，如世 <a class="t" id="t0067c06"></a>尊言。』梵志！我如是數數為善宿比丘現神 <a class="t" id="t0067c07"></a>通證，而彼猶言：『世尊不為我現神通。』」</p>
<p><a class="t-linehead" id="t-linehead0067c07"></a>佛告 <a class="t" id="t0067c08"></a>梵志：「我於一時在獼猴池法講堂上，時有 <a class="t" id="t0067c09"></a>梵志，名曰波梨子，在彼處止，人所宗敬， <a class="t" id="t0067c10"></a>名稱遠聞，多有利養，於毘舍離大眾之中， <a class="t" id="t0067c11"></a>作如是說：『沙門瞿曇自稱智慧，我亦智慧； <a class="t" id="t0067c12"></a>沙門瞿曇自稱神足，我亦有神足；沙門瞿 <a class="t" id="t0067c13"></a>曇得超越道，我亦得超越道。我當與彼共 <a class="t" id="t0067c14"></a>現神足，沙門現一，我當現二；沙門現二，我 <a class="t" id="t0067c15"></a>當現四；沙門現八，我現十六；沙門現十六， <a class="t" id="t0067c16"></a>我現三十二；沙門現三十二，我現六十四。 <a class="t" id="t0067c17"></a>隨彼沙門所現多少，我盡當倍。』</p>
<p><a class="t-linehead" id="t-linehead0067c17"></a>「梵志！時，善 <a class="t" id="t0067c18"></a>宿比丘著衣持鉢，入城乞食，見波梨梵志 <a class="t" id="t0067c19"></a>於大眾中作如是說：『沙門瞿曇自稱智 <a class="t" id="t0067c20"></a>慧，我亦智慧；沙門瞿曇自稱神足，我亦有 <a class="t" id="t0067c21"></a>神足；沙門瞿曇得超越道，我亦得超越道。 <a class="t" id="t0067c22"></a>我當與彼共現神足，沙門現一，我當現二； <a class="t" id="t0067c23"></a>沙門現四，我當現八；乃至隨沙門所現多 <a class="t" id="t0067c24"></a>少，我盡能倍。』時，善宿比丘乞食已，來至我 <a class="t" id="t0067c25"></a>所，頭面禮，一面坐，語我言：『我於晨朝著衣 <a class="t" id="t0067c26"></a>持鉢，入城乞食，時，聞毘舍離波梨子於大 <a class="t" id="t0067c27"></a>眾中作是說言：沙門瞿曇有大智慧，我亦 <a class="t" id="t0067c28"></a>有大智慧；沙門瞿曇有神足，我亦有神足； <a class="t" id="t0067c29"></a>瞿曇現一，我當現二；乃至隨瞿曇所現多 <a class="t" id="t0068a01"></a>少，我盡能倍。』具以此事而來告我，我語善 <a class="t" id="t0068a02"></a>宿言：『彼波梨子於大眾中不捨此語，不 <a class="t" id="t0068a03"></a>捨此見，不捨此慢，來至我所者，終無是 <a class="t" id="t0068a04"></a>處。若彼作是念：我不捨此語，不捨此見， <a class="t" id="t0068a05"></a>不捨此慢，而至沙門瞿曇所者，彼頭即當 <a class="t" id="t0068a06"></a>破為七分。欲使彼人不捨此語，不捨見 <a class="t" id="t0068a07"></a>慢，而能來者，無有是處。』</p>
<p><a class="t-linehead" id="t-linehead0068a07"></a>「善宿言：『世尊護口， <a class="t" id="t0068a08"></a>如來護口。』佛告善宿：『汝何故言：世尊護口， <a class="t" id="t0068a09"></a>如來護口？』善宿言：『彼波梨子有大威神，有 <a class="t" id="t0068a10"></a>大德力，脫當來者將無現世尊虛耶？』佛 <a class="t" id="t0068a11"></a>告善宿：『如來所言頗有二耶？』對曰：『無也。』又 <a class="t" id="t0068a12"></a>告善宿：『若無二者，汝何故言：世尊護口，如 <a class="t" id="t0068a13"></a>來護口？』善宿白佛言：『世尊為自知見彼 <a class="t" id="t0068a14"></a>波梨子，為諸天來語。』佛言：『我亦自知，亦 <a class="t" id="t0068a15"></a>諸天來語故知，此毘舍離阿由大將，身壞命 <a class="t" id="t0068a16"></a>終，生忉利天。彼 來語我言：波梨梵志子 <a class="t" id="t0068a17"></a>不知羞慚，犯戒妄語，在毘舍離，於大眾 <a class="t" id="t0068a18"></a>中作如是誹謗言，阿由陀大將身壞命終， <a class="t" id="t0068a19"></a>生起屍鬼中，然我實身壞命終，生忉利天。 <a class="t" id="t0068a20"></a>波梨子我先自知，亦諸天來語故知。』佛告愚 <a class="t" id="t0068a21"></a>人善宿：『汝不信我言者，入毘舍離，隨汝 <a class="t" id="t0068a22"></a>唱之，我食後當往詣波梨梵志子所。』」</p>
<p><a class="t-linehead" id="t-linehead0068a22"></a>佛告 <a class="t" id="t0068a23"></a>梵志：「時，彼善宿過其夜已，著衣持鉢，入城 <a class="t" id="t0068a24"></a>乞食。時，彼善宿向毘舍離城中眾多婆羅門、 <a class="t" id="t0068a25"></a>沙門、梵志，具說此言：『波梨梵志子於大眾 <a class="t" id="t0068a26"></a>中說如此言：沙門瞿曇有大智慧，我亦有 <a class="t" id="t0068a27"></a>大智慧；沙門瞿曇有大威力，我亦有大威 <a class="t" id="t0068a28"></a>力；沙門瞿曇有大神足，我亦有大神足；沙 <a class="t" id="t0068a29"></a>門現一，我當現二；乃至沙門隨所現多少， <a class="t" id="t0068b01"></a>我盡當倍。而今沙門瞿曇欲詣彼波梨子 <a class="t" id="t0068b02"></a>所，汝等眾人盡可詣彼。』時，波梨梵志在道 <a class="t" id="t0068b03"></a>而行，善宿見已，速詣其所，語言：『汝於毘舍 <a class="t" id="t0068b04"></a>離大眾中作如是言，沙門瞿曇有大智慧， <a class="t" id="t0068b05"></a>我亦有大智慧，乃至沙門瞿曇，隨所現神 <a class="t" id="t0068b06"></a>足多少，我盡當倍。瞿曇聞此言，今欲來 <a class="t" id="t0068b07"></a>至汝所，汝可速歸。』報言：『我當歸耳！我當歸 <a class="t" id="t0068b08"></a>耳！』作此語已，尋自惶懼，衣毛為竪，不還本 <a class="t" id="t0068b09"></a>處，乃詣道頭波梨梵志林中，坐繩床上，愁 <a class="t" id="t0068b10"></a>悶迷亂。」</p>
<p><a class="t-linehead" id="t-linehead0068b10"></a>佛告梵志：「我於食後與眾多隸車、 <a class="t" id="t0068b11"></a>沙門、婆羅門、梵志、居士詣波梨子住處，就座 <a class="t" id="t0068b12"></a>而坐。於彼眾中有梵志名曰遮羅，時，眾人 <a class="t" id="t0068b13"></a>喚彼遮羅而告之曰：『汝詣道頭林中語波 <a class="t" id="t0068b14"></a>梨子言：「今眾多隸車、沙門、婆羅門、梵志、居士 <a class="t" id="t0068b15"></a>盡集汝林，眾共議言：『梵志波梨於大眾中 <a class="t" id="t0068b16"></a>自唱此言：「沙門瞿曇有大智慧，我亦有大 <a class="t" id="t0068b17"></a>智慧，乃至瞿曇隨現神足多少，我盡能倍。」 <a class="t" id="t0068b18"></a>沙門瞿曇故來至汝林中，汝可來看。』」』於是， <a class="t" id="t0068b19"></a>遮羅聞眾人語已，即詣道頭林語波梨 <a class="t" id="t0068b20"></a>子言：『彼眾多隸車、沙門、婆羅門、梵志、居士 <a class="t" id="t0068b21"></a>盡集在汝林，眾共議言：「梵志波梨子於大眾 <a class="t" id="t0068b22"></a>中自唱此言：『沙門瞿曇有大智慧，我亦有 <a class="t" id="t0068b23"></a>大智慧，乃至沙門瞿曇現神足，隨現多少， <a class="t" id="t0068b24"></a>我盡能倍。』瞿曇今在彼林中，波梨今者寧可 <a class="t" id="t0068b25"></a>還也。」』爾時，波梨梵志即報遮羅曰：『當歸！當 <a class="t" id="t0068b26"></a>歸！』作是語已，於繩床上轉側不安。爾時，繩 <a class="t" id="t0068b27"></a>床復著其足，彼乃不能得離繩床，況能行 <a class="t" id="t0068b28"></a>步至世尊所？</p>
<p><a class="t-linehead" id="t-linehead0068b28"></a>「時，遮羅語波梨言：『汝自無智， <a class="t" id="t0068b29"></a>但有空聲為言：「當歸！當歸！」尚自不能離 <a class="t" id="t0068c01"></a>此繩床，何由能得至大眾所？』呵責波梨子 <a class="t" id="t0068c02"></a>已，即還詣大眾所，報言：『我以持眾人聲，往 <a class="t" id="t0068c03"></a>語波梨子，彼報我言：「當歸！當歸！」即於繩床 <a class="t" id="t0068c04"></a>上動轉其身，床即著足不能得離，彼尚不 <a class="t" id="t0068c05"></a>能離其繩床，何由能得來到此眾？』爾時，有 <a class="t" id="t0068c06"></a>一頭摩隸車子在眾中坐，即從座起，偏 <a class="t" id="t0068c07"></a>露右臂，長跪叉手，白彼眾言：『大眾小待， <a class="t" id="t0068c08"></a>我今自往將彼人來。』」</p>
<p><a class="t-linehead" id="t-linehead0068c08"></a>佛言：「我爾時語頭摩 <a class="t" id="t0068c09"></a>隸車子言：『彼人作如是語，懷如是見，起 <a class="t" id="t0068c10"></a>如是慢，欲使此人來至佛所，無有是處。 <a class="t" id="t0068c11"></a>頭摩子！正使汝以革繩重繫，群牛共挽，至 <a class="t" id="t0068c12"></a>彼身碎，彼終不能捨如是語、如是見、如是 <a class="t" id="t0068c13"></a>慢，來至我所。若不信我言，汝往自知。』爾時， <a class="t" id="t0068c14"></a>頭摩隷車子故往至波梨子所，語波梨子 <a class="t" id="t0068c15"></a>言：『眾多隸車、沙門、婆羅門、梵志、居士盡集 <a class="t" id="t0068c16"></a>汝林，眾共議言：「梵志波梨子於大眾中口 <a class="t" id="t0068c17"></a>自唱言：『沙門瞿曇有大智慧，我亦有大智 <a class="t" id="t0068c18"></a>慧乃至沙門瞿曇現其神足，隨所現多少， <a class="t" id="t0068c19"></a>我盡能倍。』瞿曇沙門今在彼林，汝可還歸。」』 <a class="t" id="t0068c20"></a>爾時，波梨子即報言：『當歸！當歸！』作是語已， <a class="t" id="t0068c21"></a>於繩床上動轉其身，爾時繩床復著其足， <a class="t" id="t0068c22"></a>彼乃不能自離繩床，況復行步至世尊所？</p>
<a class="t" id="t0068c23"></a>
<p><a class="t-linehead" id="t-linehead0068c23"></a>「時，頭摩語波梨子言：『汝自無智，但有空聲 <a class="t" id="t0068c24"></a>為言：「當歸！當歸！」尚自不能離此繩床，何由 <a class="t" id="t0068c25"></a>能得至大眾所？』頭摩復語波梨子曰：『諸有 <a class="t" id="t0068c26"></a>智者，以譬喻得解，乃往久遠有一師子 <a class="t" id="t0068c27"></a>獸王在深林中住，師子清旦初出窟時， <a class="t" id="t0068c28"></a>四向顧望，奮迅三吼，然後遊行擇肉而食。波 <a class="t" id="t0068c29"></a>梨子！彼師子獸王食已還林，常有一野 <a class="t" id="t0069a01"></a>干隨後食殘，氣力充足便自言：「彼林師子 <a class="t" id="t0069a02"></a>竟是何獸？能勝我耶？今寧可獨擅一林，清 <a class="t" id="t0069a03"></a>旦出窟，四向顧望，奮迅三吼，然後遊行，擇 <a class="t" id="t0069a04"></a>肉而食耶！」彼尋獨處一林，清旦出窟，奮迅 <a class="t" id="t0069a05"></a>三吼，然後遊行，欲師子吼，作野干鳴。波 <a class="t" id="t0069a06"></a>梨子！汝今亦爾，蒙佛威恩，存生於世，得 <a class="t" id="t0069a07"></a>人供養，而今更與如來共競。』時，頭摩子以 <a class="t" id="t0069a08"></a>偈責數曰：</p>
<a class="t" id="t0069a09"></a>
<blockquote class="gatha">
<p>「『野干稱師子，　　自謂為獸王； <a class="t" id="t0069a10"></a><br>
　欲作師子吼，　　還出野干聲。 <a class="t" id="t0069a11"></a><br>
　獨處於空林，　　自謂為獸王； <a class="t" id="t0069a12"></a><br>
　欲作師子吼，　　還出野干聲。 <a class="t" id="t0069a13"></a><br>
　跪地求穴鼠，　　穿塚覓死屍； <a class="t" id="t0069a14"></a><br>
　欲作師子吼，　　還出野干聲。』</p>
</blockquote>
<a class="t" id="t0069a15"></a>
<p><a class="t-linehead" id="t-linehead0069a15"></a>「頭摩子告曰：『汝亦如是，蒙佛恩力，存生於 <a class="t" id="t0069a16"></a>世，得人供養，而今更與如來共競。』時，彼頭 <a class="t" id="t0069a17"></a>摩子以四種喻，面呵責已，還詣大眾，報言： <a class="t" id="t0069a18"></a>『我以持眾人聲喚波梨子，彼報我言：「當歸！ <a class="t" id="t0069a19"></a>當歸！」即於繩床上動轉其身，床即著足 <a class="t" id="t0069a20"></a>不能得離；彼尚不能自離繩床何由能 <a class="t" id="t0069a21"></a>得來到此眾？』爾時，世尊告頭摩子言：『我先 <a class="t" id="t0069a22"></a>語汝，欲使此人來至佛所，無有是處。正 <a class="t" id="t0069a23"></a>使汝以革繩重繫，群牛共挽，至身碎壞，彼 <a class="t" id="t0069a24"></a>終不肯捨如是語、如是見、慢，來至我所。』 <a class="t" id="t0069a25"></a>梵志！時，我即與彼大眾種種說法，示教利喜， <a class="t" id="t0069a26"></a>於彼眾中三師子吼，身昇虛空，還詣本處。」</p>
<a class="t" id="t0069a27"></a>
<p><a class="t-linehead" id="t-linehead0069a27"></a>佛告梵志：「或有沙門、婆羅門言：『一切世間， <a class="t" id="t0069a28"></a>梵自在天所造。』我問彼言：『一切世間實梵 <a class="t" id="t0069a29"></a>自在天所造耶？』彼不能報，還問我言：『瞿曇！ <a class="t" id="t0069b01"></a>此事云何？』我報彼言：『或有此世間初壞敗 <a class="t" id="t0069b02"></a>時，有餘眾生命盡行盡，從光音天命終 <a class="t" id="t0069b03"></a>乃更生餘空梵處；於彼起愛，生樂著心，復 <a class="t" id="t0069b04"></a>欲使餘眾生來生此處，其餘眾生命盡行盡， <a class="t" id="t0069b05"></a>復生彼處。』時，彼眾生自作是念：『我今是大梵 <a class="t" id="t0069b06"></a>王，忽然而有，無作我者；我能盡達諸義所 <a class="t" id="t0069b07"></a>趣，於千世界最得自在；能作能化，微妙第 <a class="t" id="t0069b08"></a>一，為人父母。我先至此，獨一無侶，由我力 <a class="t" id="t0069b09"></a>故，有此眾生，我作此眾生；彼餘眾生亦復順 <a class="t" id="t0069b10"></a>從，稱為梵王，忽然而有，盡達諸義，於千世 <a class="t" id="t0069b11"></a>界最得自在，能作能化，微妙第一，為人父 <a class="t" id="t0069b12"></a>母，先有是一，後有我等，此大梵王化作我 <a class="t" id="t0069b13"></a>等。此諸眾生隨彼壽終來生此間，其漸長 <a class="t" id="t0069b14"></a>大，剃除鬚髮，服三法衣，出家為道。彼入定 <a class="t" id="t0069b15"></a>意三昧，隨三昧心憶本所生，彼作是語：此 <a class="t" id="t0069b16"></a>大梵天忽然而有，無有作者，盡達諸義，於 <a class="t" id="t0069b17"></a>千世界最得自在，能作能化，微妙第一，為 <a class="t" id="t0069b18"></a>人父母。彼大梵天常住不移，無變易法，我等 <a class="t" id="t0069b19"></a>梵天所化，是以無常，不得久住，為變易法。』 <a class="t" id="t0069b20"></a>如是，梵志！彼沙門、婆羅門以此緣故，各言 <a class="t" id="t0069b21"></a>彼梵自在天造此世界。梵志！造此世界者， <a class="t" id="t0069b22"></a>非彼所及，唯佛能知。又過此事，佛亦盡知， <a class="t" id="t0069b23"></a>雖知不著苦、集、滅、味、過、出要，如實知之，以 <a class="t" id="t0069b24"></a>平等觀無餘解脫，名曰如來。」</p>
<p><a class="t-linehead" id="t-linehead0069b24"></a>佛告梵志：「或 <a class="t" id="t0069b25"></a>有沙門、婆羅門作是言：『戱笑懈怠是眾生 <a class="t" id="t0069b26"></a>始。』我語彼言：『云何汝等實言，戱笑懈怠是 <a class="t" id="t0069b27"></a>眾生始耶？』彼不能報，逆問我言：『瞿曇！此事 <a class="t" id="t0069b28"></a>云何？』時我報言：『或有光音眾生喜戱笑懈 <a class="t" id="t0069b29"></a>怠，身壞命終，來生此間，漸漸長大，剃除鬚 <a class="t" id="t0069c01"></a>髮，服三法衣，出家修道，便入心定三昧， <a class="t" id="t0069c02"></a>以三昧力識本所生，便作是言：彼餘眾生 <a class="t" id="t0069c03"></a>不喜戱笑，常在彼處，永住不變；由我等數 <a class="t" id="t0069c04"></a>喜戱笑，致此無常，為變易法。』如是，梵志！彼 <a class="t" id="t0069c05"></a>沙門、婆羅門以是緣故，言戱笑是眾生始， <a class="t" id="t0069c06"></a>如是佛盡知之，過是亦知，知而不著，已 <a class="t" id="t0069c07"></a>不著苦、集、滅、味、過、出要，如實知之，已平等 <a class="t" id="t0069c08"></a>觀無餘解脫，名曰如來。」</p>
<p><a class="t-linehead" id="t-linehead0069c08"></a>佛告梵志：「或有沙 <a class="t" id="t0069c09"></a>門、婆羅門言：『失意是眾生始。』我語彼言：『汝 <a class="t" id="t0069c10"></a>等實言：失意是眾生始耶？』彼不知報，還問 <a class="t" id="t0069c11"></a>我言：『瞿曇！此事云何？』我語彼言：『或有眾生 <a class="t" id="t0069c12"></a>展轉相看已，便失意，由是命終，來生此間，漸 <a class="t" id="t0069c13"></a>漸長大，剃除鬚髮，服三法衣，出家修道，便 <a class="t" id="t0069c14"></a>入心定三昧，以三昧力識本所生，便作是 <a class="t" id="t0069c15"></a>言：如彼眾生以不展轉相看，不失意故，常 <a class="t" id="t0069c16"></a>住不變；我等於彼數數相看已，便失意，致此 <a class="t" id="t0069c17"></a>無常，為變易法。』如是，梵志！彼沙門、婆羅門 <a class="t" id="t0069c18"></a>以是緣故，言失意是眾生始，如此唯佛知 <a class="t" id="t0069c19"></a>之，過是亦知，知已不著苦、集、滅、味、過、出要， <a class="t" id="t0069c20"></a>如實知之，知已平等觀無餘解脫，故名如 <a class="t" id="t0069c21"></a>來。」</p>
<p><a class="t-linehead" id="t-linehead0069c21"></a>佛告梵志：「或有沙門、婆羅門言：『我無因 <a class="t" id="t0069c22"></a>而出。』我語彼言：『汝等實言：本無因出耶？』彼 <a class="t" id="t0069c23"></a>不能報，逆來問我，我時報曰：『或有眾生無 <a class="t" id="t0069c24"></a>想無知，若彼眾生起想，則便命終來生此間， <a class="t" id="t0069c25"></a>漸漸長大，剃除鬚髮，服三法衣，出家修道， <a class="t" id="t0069c26"></a>便入心定三昧，以三昧力識本所生，便 <a class="t" id="t0069c27"></a>作是言：我本無有，今忽然有；此世間本無， <a class="t" id="t0069c28"></a>今有，此實餘虛。』如是，梵志！沙門、婆羅門以 <a class="t" id="t0069c29"></a>此緣故，言無因出，唯佛知之，過是亦知，知 <a class="t" id="t0070a01"></a>已不著苦、集、滅、味、過、出要，如實知之，已平 <a class="t" id="t0070a02"></a>等觀無餘解脫，故名如來。」</p>
<p><a class="t-linehead" id="t-linehead0070a02"></a>佛告梵志：「我所 <a class="t" id="t0070a03"></a>說如是，或有沙門、婆羅門於屏處誹謗我 <a class="t" id="t0070a04"></a>言：『沙門瞿曇自稱弟子入淨解脫，成就淨 <a class="t" id="t0070a05"></a>行，彼知清淨，不遍知淨。』然我不作是說： <a class="t" id="t0070a06"></a>『我弟子入淨解脫，成就淨行，彼知清淨，不 <a class="t" id="t0070a07"></a>遍知淨。』梵志！我自言：『我弟子入淨解脫，成 <a class="t" id="t0070a08"></a>就淨行，彼知清淨，一切遍淨。』」</p>
<p><a class="t-linehead" id="t-linehead0070a08"></a>是時，梵志白 <a class="t" id="t0070a09"></a>佛言：「彼不得善利，毀謗沙門瞿曇言：『沙門 <a class="t" id="t0070a10"></a>自言：「我弟子入淨解脫，成就淨行，彼知清 <a class="t" id="t0070a11"></a>淨，不遍知淨。」』然世尊不作是語，世尊自言： <a class="t" id="t0070a12"></a>『我弟子入淨解脫，成就淨行，彼知清淨，一 <a class="t" id="t0070a13"></a>切遍淨。』」</p>
<p><a class="t-linehead" id="t-linehead0070a13"></a>又白佛言：「我亦當入此淨解脫，成 <a class="t" id="t0070a14"></a>就淨行，一切遍知。」</p>
<p><a class="t-linehead" id="t-linehead0070a14"></a>佛告梵志：「汝欲入者，甚 <a class="t" id="t0070a15"></a>為難也。汝見異、忍異、行異，欲依餘見入淨 <a class="t" id="t0070a16"></a>解脫者，難可得也；但使汝好樂佛，心不 <a class="t" id="t0070a17"></a>斷絕者，則於長夜，常得安樂。」</p>
<p><a class="t-linehead" id="t-linehead0070a17"></a>爾時，房伽婆 <a class="t" id="t0070a18"></a>梵志聞佛所說，歡喜奉行。</p>
<a class="t" id="t0070a19"></a></article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


