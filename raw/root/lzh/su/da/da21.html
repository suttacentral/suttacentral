<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da21">
<article>
<div class="mirror hgroup">
<p class="division"><span class="mirror-left latin">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left latin">Chapter 3</span> <span class="mirror-right">第三分</span></p>
<h1 class="mirror-row">
<span class="mirror-left latin">21</span> <span class="mirror-right">（二一）梵動經</span>
</h1>
<a class="t" id="t0088b13"></a>
</div>
<p class="suttainfo"><span class="t-juanname">佛說長阿含經卷第十四</span><br>
<a class="t" id="t0088b11"></a> <span class="t-byline">後秦弘始年佛陀耶舍共竺佛念譯</span></p>
<a class="t" id="t0088b12"></a>
<p><a class="t-linehead" id="t-linehead0088b13"></a>如是我聞：</p>
<p>一時，佛遊摩竭國，與大比丘眾 <a class="t" id="t0088b14"></a>千二百五十人俱，遊行人間，詣竹林，止宿 <a class="t" id="t0088b15"></a>在王堂上。時，有梵志名曰善念，善念弟子 <a class="t" id="t0088b16"></a>名梵摩達，師徒常共隨佛後行，而善念梵 <a class="t" id="t0088b17"></a>志以無數方便毀謗佛、法及比丘僧，其弟子 <a class="t" id="t0088b18"></a>梵摩達以無數方便稱讚佛、法及比丘僧，師 <a class="t" id="t0088b19"></a>徒二人各懷異心，共相違背。所以者何？斯 <a class="t" id="t0088b20"></a>由異習、異見、異親近故。</p>
<p><a class="t-linehead" id="t-linehead0088b20"></a>爾時，眾多比丘於乞 <a class="t" id="t0088b21"></a>食後集會講堂，作如是論：「甚奇！甚特！世尊 <a class="t" id="t0088b22"></a>有大神力，威德具足，盡知眾生志意所趣。 <a class="t" id="t0088b23"></a>而此善念梵志及其弟子梵摩達隨逐如來 <a class="t" id="t0088b24"></a>及比丘僧；而善念梵志以無數方便毀謗佛、 <a class="t" id="t0088b25"></a>法及與眾僧，弟子梵摩達以無數方便稱讚 <a class="t" id="t0088b26"></a>如來及法、眾僧；師徒二人各懷異心，異見、異 <a class="t" id="t0088b27"></a>習、異親近故。」</p>
<p><a class="t-linehead" id="t-linehead0088b27"></a>爾時，世尊於靜室中以天淨 <a class="t" id="t0088b28"></a>耳過於人耳，聞諸比丘有如是論，世尊於 <a class="t" id="t0088b29"></a>淨室起詣講堂所，大眾前坐，知而故問：「諸 <a class="t" id="t0088c01"></a>比丘！汝等以何因緣集此講堂？何所論說？」</p>
<a class="t" id="t0088c02"></a>
<p><a class="t-linehead" id="t-linehead0088c02"></a>時，諸比丘白佛言：「我等於乞食後集此講 <a class="t" id="t0088c03"></a>堂，眾共議言：『甚奇！甚特！如來有大神力，威 <a class="t" id="t0088c04"></a>德具足，盡知眾生心志所趣。而今善念梵志 <a class="t" id="t0088c05"></a>及弟子梵摩達常隨如來及與眾僧，以無 <a class="t" id="t0088c06"></a>數方便毀謗如來及法、眾僧，弟子梵摩達以 <a class="t" id="t0088c07"></a>無數方便稱讚如來及法、眾僧。所以者何？ <a class="t" id="t0088c08"></a>以其異見、異習、異親近故。』向集講堂議如 <a class="t" id="t0088c09"></a>是事。」</p>
<p><a class="t-linehead" id="t-linehead0088c09"></a>爾時，世尊告諸比丘：「若有方便毀謗 <a class="t" id="t0088c10"></a>如來及法、眾僧者，汝等不得懷忿結心，害 <a class="t" id="t0088c11"></a>意於彼，所以者何？若誹謗我、法及比丘僧，汝 <a class="t" id="t0088c12"></a>等懷忿結心，起害意者，則自陷溺，是故汝 <a class="t" id="t0088c13"></a>等不得懷忿結心，害意於彼。比丘若稱譽 <a class="t" id="t0088c14"></a>佛及法、眾僧者，汝等於中亦不足以為歡 <a class="t" id="t0088c15"></a>喜慶幸，所以者何？若汝等生歡喜心，即為 <a class="t" id="t0088c16"></a>陷溺，是故汝等不應生喜。所以者何？此是 <a class="t" id="t0088c17"></a>小緣威儀戒行，凡夫寡聞，不達深義，直以 <a class="t" id="t0088c18"></a>所見如實讚嘆。</p>
<p><a class="t-linehead" id="t-linehead0088c18"></a>「云何小緣威儀戒行，凡夫寡 <a class="t" id="t0088c19"></a>聞，直以所見如實稱讚？彼讚嘆言：『沙門瞿曇 <a class="t" id="t0088c20"></a>滅殺、除殺，捨於刀杖，懷慙愧心，慈愍一切。』 <a class="t" id="t0088c21"></a>此是小緣威儀戒行，彼寡聞凡夫以此歎佛。 <a class="t" id="t0088c22"></a>又嘆：『沙門瞿曇捨不與取，滅不與取，無有 <a class="t" id="t0088c23"></a>盜心。』又嘆：『沙門瞿曇捨於婬欲，淨修梵行， <a class="t" id="t0088c24"></a>一向護戒，不習婬逸，所行清潔。』又嘆：『沙門 <a class="t" id="t0088c25"></a>瞿曇捨滅妄語，所言至誠，所說真實，不誑世 <a class="t" id="t0088c26"></a>人。沙門瞿曇捨滅兩舌，不以此言壞亂於 <a class="t" id="t0088c27"></a>彼，不以彼言壞亂於此；有諍訟者能令 <a class="t" id="t0088c28"></a>和合，已和合者增其歡喜，有所言說不離 <a class="t" id="t0088c29"></a>和合，誠實入心，所言知時。沙門瞿曇捨滅 <a class="t" id="t0089a01"></a>惡口，若有麤言傷損於人，增彼結恨長怨 <a class="t" id="t0089a02"></a>憎者，如此麤言盡皆不為；常以善言悅可 <a class="t" id="t0089a03"></a>人心，眾所愛樂，聽無厭足，但說此言。沙門 <a class="t" id="t0089a04"></a>瞿曇捨滅綺語，知時之語、實語、利語、法語、 <a class="t" id="t0089a05"></a>律語、止非之語，但說是言。</p>
<p><a class="t-linehead" id="t-linehead0089a05"></a>「『沙門瞿曇捨離飲 <a class="t" id="t0089a06"></a>酒，不著香華，不觀歌舞，不坐高床，非時 <a class="t" id="t0089a07"></a>不食，不執金銀，不畜妻息、僮僕、婢使，不 <a class="t" id="t0089a08"></a>畜象馬、猪羊、鷄犬及諸鳥獸，不畜象兵、馬兵、 <a class="t" id="t0089a09"></a>車兵、步兵，不畜田宅種殖五穀，不以手 <a class="t" id="t0089a10"></a>拳與人相加，不以斗秤欺誑於人，亦不 <a class="t" id="t0089a11"></a>販賣券要斷當，亦不取受觝債橫生無端， <a class="t" id="t0089a12"></a>亦不陰謀面背有異，非時不行；為身養壽， <a class="t" id="t0089a13"></a>量腹而食，其所至處，衣鉢隨身，譬如飛鳥， <a class="t" id="t0089a14"></a>羽翮身俱。』此是持戒小小因緣，彼寡聞凡夫 <a class="t" id="t0089a15"></a>以此歎佛。</p>
<p><a class="t-linehead" id="t-linehead0089a15"></a>「如餘沙門、婆羅門受他信施，更 <a class="t" id="t0089a16"></a>求儲積，衣服飲食無有厭足，沙門瞿曇無 <a class="t" id="t0089a17"></a>有如此事。如餘沙門、婆羅門食他信施， <a class="t" id="t0089a18"></a>自營生業，種殖樹木，鬼神所依，沙門瞿曇 <a class="t" id="t0089a19"></a>無如此事。如餘沙門、婆羅門食他信施，更 <a class="t" id="t0089a20"></a>作方便，求諸利養，象牙、雜寶、高廣大床、種 <a class="t" id="t0089a21"></a>種文繡、氍氀 <span class="gaiji">［毯－炎＋荅］ <!--gaiji,,1[毯-炎+荅],2&#x23BDA;,3--></span> <span class="gaiji">［毯－炎＋登］ <!--gaiji,,1[毯-炎+登],2&#x23C06;,3--></span>、綩綖被褥，沙門瞿曇無 <a class="t" id="t0089a22"></a>如此事。如餘沙門、婆羅門食他信施，更作 <a class="t" id="t0089a23"></a>方便，求自莊嚴，酥油摩身，香水洗浴，香末 <a class="t" id="t0089a24"></a>自塗，香澤梳頭，著好華鬘，染目紺色，拭面 <a class="t" id="t0089a25"></a>莊飾，鐶紐澡潔，以鏡自照，著寶革屣，上 <a class="t" id="t0089a26"></a>服純白，戴蓋執拂，幢麾莊飾，沙門瞿曇無 <a class="t" id="t0089a27"></a>如此事。</p>
<p><a class="t-linehead" id="t-linehead0089a27"></a>「如餘沙門、婆羅門專為嬉戱，碁局 <a class="t" id="t0089a28"></a>博奕，八道、十道，至百千道，種種戱法以自娛 <a class="t" id="t0089a29"></a>樂，沙門瞿曇無如是事。如餘沙門、婆羅門 <a class="t" id="t0089b01"></a>食他信施，但說遮道無益之言，王者、戰鬪、軍 <a class="t" id="t0089b02"></a>馬之事，群僚、大臣、騎乘出入、遊戱園觀，及論 <a class="t" id="t0089b03"></a>臥起、行步、女人之事，衣服、飲食、親里之事，又 <a class="t" id="t0089b04"></a>說入海採寶之事，沙門瞿曇無如此事。如 <a class="t" id="t0089b05"></a>餘沙門、婆羅門食他信施，無數方便，但作邪 <a class="t" id="t0089b06"></a>命，諂諛美辭，現相毀呰，以利求利，沙門瞿 <a class="t" id="t0089b07"></a>曇無如此事。如餘沙門、婆羅門食他信施， <a class="t" id="t0089b08"></a>但共諍訟，或於園觀，或在浴池，或於堂上， <a class="t" id="t0089b09"></a>互相是非，言：『我知經律，汝無所知；我趣正 <a class="t" id="t0089b10"></a>道，汝趣邪徑；以前著後，以後著前；我能忍， <a class="t" id="t0089b11"></a>汝不能忍；汝所言說，皆不真正；若有所 <a class="t" id="t0089b12"></a>疑，當來問我，我盡能答。』沙門瞿曇無如是 <a class="t" id="t0089b13"></a>事。</p>
<p><a class="t-linehead" id="t-linehead0089b13"></a>「如餘沙門、婆羅門食他信施，更作方便， <a class="t" id="t0089b14"></a>求為使命，若為王、王大臣、婆羅門、居士通 <a class="t" id="t0089b15"></a>信使，從此詣彼，從彼至此，持此信授彼， <a class="t" id="t0089b16"></a>持彼信授此，或自為，或教他為，沙門瞿曇 <a class="t" id="t0089b17"></a>無如是事。如餘沙門、婆羅門食他信施，但 <a class="t" id="t0089b18"></a>習戰陣鬪諍之事，或習刀杖、弓矢之事，或 <a class="t" id="t0089b19"></a>鬪鷄犬、猪羊、象馬、牛駝諸獸，或鬪男女，或 <a class="t" id="t0089b20"></a>作眾聲，吹聲、鼓聲、歌聲、舞聲，緣幢倒絕，種種 <a class="t" id="t0089b21"></a>伎戱，無不翫習，沙門瞿曇無如是事。如 <a class="t" id="t0089b22"></a>餘沙門、婆羅門食他信施，行遮道法，邪命 <a class="t" id="t0089b23"></a>自活，瞻相男女，吉凶好醜，及相畜生，以求 <a class="t" id="t0089b24"></a>利養，沙門瞿曇無如是事。</p>
<p><a class="t-linehead" id="t-linehead0089b24"></a>「如餘沙門、婆羅 <a class="t" id="t0089b25"></a>門食他信施，行遮道法，邪命自活，召喚鬼 <a class="t" id="t0089b26"></a>神，或復驅遣，種種 <span class="gaiji">［袖－由＋厭］ <!--gaiji,,1[袖-由+厭],2&#x277A3;,3--></span>禱，無數方道，恐熱於 <a class="t" id="t0089b27"></a>人，能聚能散，能苦能樂，又能為人安胎出 <a class="t" id="t0089b28"></a>衣，亦能呪人使作驢馬，亦能使人聾盲瘖 <a class="t" id="t0089b29"></a>瘂，現諸技術，叉手向日月，作諸苦行以 <a class="t" id="t0089c01"></a>求利養，沙門瞿曇無如是事。如餘沙門、婆 <a class="t" id="t0089c02"></a>羅門食他信施，行遮道法，邪命自活，或為 <a class="t" id="t0089c03"></a>人呪病，或誦惡呪，或誦善呪，或為醫方、 <a class="t" id="t0089c04"></a>鍼炙、藥石，療治眾病，沙門瞿曇無如此 <a class="t" id="t0089c05"></a>事。如餘沙門、婆羅門食他信施，行遮道法， <a class="t" id="t0089c06"></a>邪命自活，或呪水火，或為鬼呪，或誦剎利 <a class="t" id="t0089c07"></a>呪，或誦象呪，或支節呪，或安宅符呪，或火 <a class="t" id="t0089c08"></a>燒、鼠囓能為解呪，或誦知死生書，或誦夢 <a class="t" id="t0089c09"></a>書，或相手面，或誦天文書，或誦一切音書， <a class="t" id="t0089c10"></a>沙門瞿曇無如此事。如餘沙門、婆羅門食 <a class="t" id="t0089c11"></a>他信施，行遮道法，邪命自活，瞻相天時， <a class="t" id="t0089c12"></a>言雨不雨，穀貴穀賤，多病少病，恐怖安隱，或 <a class="t" id="t0089c13"></a>說地動、彗星、月蝕、日蝕，或言星蝕，或言不 <a class="t" id="t0089c14"></a>蝕，方面所在，皆能記之，沙門瞿曇無如此 <a class="t" id="t0089c15"></a>事。如餘沙門、婆羅門食他信施，行遮道法， <a class="t" id="t0089c16"></a>邪命自活，或言此國當勝，彼國不如，或言彼 <a class="t" id="t0089c17"></a>國當勝，此國不如，瞻相吉凶，說其盛衰， <a class="t" id="t0089c18"></a>沙門瞿曇無如是事。諸比丘！此是持戒小小 <a class="t" id="t0089c19"></a>因緣，彼寡聞凡夫以此嘆佛。」</p>
<p><a class="t-linehead" id="t-linehead0089c19"></a>佛告諸比丘： <a class="t" id="t0089c20"></a>「更有餘法，甚深微妙大法光明，唯有賢聖弟 <a class="t" id="t0089c21"></a>子能以此言讚嘆如來。何等是甚深微妙 <a class="t" id="t0089c22"></a>大光明法，賢聖弟子能以此法讚嘆如來？ <a class="t" id="t0089c23"></a>諸有沙門、婆羅門於本劫本見、末劫末見，種 <a class="t" id="t0089c24"></a>種無數，隨意所說，盡入六十二見中；本劫本 <a class="t" id="t0089c25"></a>見、末劫末見，種種無數，隨意所說，盡不能 <a class="t" id="t0089c26"></a>出過六十二見中。彼沙門、婆羅門以何等緣， <a class="t" id="t0089c27"></a>於本劫本見、末劫末見，種種無數，各隨意說， <a class="t" id="t0089c28"></a>盡入此六十二見中，齊是不過？諸沙門、婆 <a class="t" id="t0089c29"></a>羅門於本劫本見，種種無數，各隨意說，盡 <a class="t" id="t0090a01"></a>入十八見中；本劫本見，種種無數，各隨意說， <a class="t" id="t0090a02"></a>盡不能過十八見中。彼沙門、婆羅門以何 <a class="t" id="t0090a03"></a>等緣，於本劫本見，種種無數，各隨意說，盡 <a class="t" id="t0090a04"></a>入十八見中，齊此不過？諸沙門婆羅門 <a class="t" id="t0090a05"></a>於本劫本見，起常論，言：『我及世間常存。』此 <a class="t" id="t0090a06"></a>盡入四見中；於本劫本見言：『我及世間常 <a class="t" id="t0090a07"></a>存。』盡入四見，齊是不過。</p>
<p><a class="t-linehead" id="t-linehead0090a07"></a>「彼沙門、婆羅門 <a class="t" id="t0090a08"></a>以何等緣，於本劫本見，起常論，言：『我及世 <a class="t" id="t0090a09"></a>間常存。』此盡入四見中，齊是不過？或有沙 <a class="t" id="t0090a10"></a>門、婆羅門種種方便，入定意三昧，以三昧 <a class="t" id="t0090a11"></a>心憶二十成劫敗劫，彼作是說：『我及世間 <a class="t" id="t0090a12"></a>是常，此實餘虛，所以者何？我以種種方便 <a class="t" id="t0090a13"></a>入定意三昧，以三昧心憶二十成劫敗劫， <a class="t" id="t0090a14"></a>其中眾生不增不減，常聚不散，我以此知：我 <a class="t" id="t0090a15"></a>及世間是常，此實餘虛。』此是初見。沙門、婆羅 <a class="t" id="t0090a16"></a>門因此於本劫本見，計我及世間是常，於 <a class="t" id="t0090a17"></a>四見中，齊是不過。</p>
<p><a class="t-linehead" id="t-linehead0090a17"></a>「或有沙門、婆羅門種種 <a class="t" id="t0090a18"></a>方便，入定意三昧，以三昧心憶四十成劫 <a class="t" id="t0090a19"></a>敗劫，彼作是說：『我及世間是常，此實餘虛，所 <a class="t" id="t0090a20"></a>以者何？我以種種方便，入定意三昧，以三 <a class="t" id="t0090a21"></a>昧心憶四十成劫敗劫，其中眾生不增不減， <a class="t" id="t0090a22"></a>常聚不散，我以此知，我及世間是常，此實餘 <a class="t" id="t0090a23"></a>虛。』此是二見，諸沙門、婆羅門因此於本劫 <a class="t" id="t0090a24"></a>本見，計我及世間是常，於四見中，齊是不 <a class="t" id="t0090a25"></a>過。</p>
<p><a class="t-linehead" id="t-linehead0090a25"></a>「或有沙門、婆羅門以種種方便，入定意 <a class="t" id="t0090a26"></a>三昧，以三昧心憶八十成劫敗劫，彼作是 <a class="t" id="t0090a27"></a>言：『我及世間是常，此實餘虛，所以者何？我以 <a class="t" id="t0090a28"></a>種種方便入定意三昧，以三昧心憶八十 <a class="t" id="t0090a29"></a>成劫敗劫，其中眾生不增不減，常聚不散，我 <a class="t" id="t0090b01"></a>以此知，我及世間是常，此實餘虛。』此是三見。 <a class="t" id="t0090b02"></a>諸沙門、婆羅門因此於本劫本見，計我及 <a class="t" id="t0090b03"></a>世間是常，於四見中，齊是不過。</p>
<p><a class="t-linehead" id="t-linehead0090b03"></a>「或有沙門、 <a class="t" id="t0090b04"></a>婆羅門有捷疾相智，善能觀察，以捷疾相 <a class="t" id="t0090b05"></a>智方便觀察，謂為審諦，以己所見，以己辯 <a class="t" id="t0090b06"></a>才作是說，言：『我及世間是常。』此是四見。沙 <a class="t" id="t0090b07"></a>門、婆羅門因此於本劫本見，計我及世間 <a class="t" id="t0090b08"></a>是常，於四見中，齊是不過。此沙門、婆羅門 <a class="t" id="t0090b09"></a>於本劫本見，計我及世間是常，如此一切 <a class="t" id="t0090b10"></a>盡入四見中，我及世間是常，於此四見中， <a class="t" id="t0090b11"></a>齊是不過。唯有如來知此見處，如是持、 <a class="t" id="t0090b12"></a>如是執，亦知報應。如來所知又復過是，雖 <a class="t" id="t0090b13"></a>知不著，已不著則得寂滅，知受集、滅、味、過、 <a class="t" id="t0090b14"></a>出要，以平等觀無餘解脫，故名如來。是 <a class="t" id="t0090b15"></a>為餘甚深微妙大法光明，使賢聖弟子真實 <a class="t" id="t0090b16"></a>平等讚嘆如來。</p>
<p><a class="t-linehead" id="t-linehead0090b16"></a>「復有餘甚深微妙大法光明， <a class="t" id="t0090b17"></a>使賢聖弟子真實平等讚嘆如來，何等是？諸 <a class="t" id="t0090b18"></a>沙門、婆羅門於本劫本見起論，言：『我及世間， <a class="t" id="t0090b19"></a>半常半無常。』彼沙門、婆羅門因此於本劫本 <a class="t" id="t0090b20"></a>見，計我及世間半常半無常，於此四見中， <a class="t" id="t0090b21"></a>齊是不過或過。或有是時，此劫始成，有 <a class="t" id="t0090b22"></a>餘眾生福盡、命盡、行盡，從光音天命終，生 <a class="t" id="t0090b23"></a>空梵天中，便於彼處生愛著心，復願餘眾 <a class="t" id="t0090b24"></a>生共生此處。此眾生既生愛著願已，復有 <a class="t" id="t0090b25"></a>餘眾生命、行、福盡，於光音天命終，來生空 <a class="t" id="t0090b26"></a>梵天中，其先生眾生便作是念：『我於此處 <a class="t" id="t0090b27"></a>是梵、大梵，我自然有，無能造我者；我盡知 <a class="t" id="t0090b28"></a>諸義典，千世界於中自在，最為尊貴，能為 <a class="t" id="t0090b29"></a>變化，微妙第一。為眾生父，我獨先有，餘眾生 <a class="t" id="t0090c01"></a>後來，後來眾生，我所化成。』其後眾生復作是 <a class="t" id="t0090c02"></a>念：『彼是大梵，彼能自造，無造彼者，盡知諸 <a class="t" id="t0090c03"></a>義典，千世界於中自在，最為尊貴，能為變 <a class="t" id="t0090c04"></a>化，微妙第一，為眾生父，彼獨先有，後有我 <a class="t" id="t0090c05"></a>等，我等眾生，彼所化成。』彼梵眾生命、行盡已， <a class="t" id="t0090c06"></a>來生世間，年漸長大，剃除鬚髮，服三法 <a class="t" id="t0090c07"></a>衣，出家修道，入定意三昧，隨三昧心自識 <a class="t" id="t0090c08"></a>本生，便作是言：『彼大梵者能自造作，無造 <a class="t" id="t0090c09"></a>彼者，盡知諸義典，千世界於中自在，最為 <a class="t" id="t0090c10"></a>尊貴，能為變化，微妙第一。為眾生父，常住 <a class="t" id="t0090c11"></a>不變，而彼梵化造我等，我等無常變易，不得 <a class="t" id="t0090c12"></a>久住，是故當知：我及世間半常半無常，此實 <a class="t" id="t0090c13"></a>餘虛。』是謂初見。沙門、婆羅門因此於本劫 <a class="t" id="t0090c14"></a>本見起論，半常半無常，於四見中，齊是不 <a class="t" id="t0090c15"></a>過。</p>
<p><a class="t-linehead" id="t-linehead0090c15"></a>「或有眾生喜戲笑懈怠，數數戲笑以自 <a class="t" id="t0090c16"></a>娛樂，彼戲笑娛樂時，身體疲極便失意，以 <a class="t" id="t0090c17"></a>失意便命終，來生世間，年漸長大，剃除鬚 <a class="t" id="t0090c18"></a>髮，服三法衣，出家修道，彼入定意三昧，以 <a class="t" id="t0090c19"></a>三昧心自識本生，便作是言：『彼餘眾生不 <a class="t" id="t0090c20"></a>數生，不數戲笑娛樂，常在彼處，永住不變， <a class="t" id="t0090c21"></a>由我數戲笑故，致此無常，為變易法，是 <a class="t" id="t0090c22"></a>故我知：我及世間半常半無常，此實餘虛。』是 <a class="t" id="t0090c23"></a>為第二見。沙門、婆羅門因此於本劫本見 <a class="t" id="t0090c24"></a>起論，我及世間半常半無常，於四見中，齊 <a class="t" id="t0090c25"></a>此不過。</p>
<p><a class="t-linehead" id="t-linehead0090c25"></a>「或有眾生展轉相看已，便失意，由 <a class="t" id="t0090c26"></a>此命終，來生世間，漸漸長大，剃除鬚髮，服 <a class="t" id="t0090c27"></a>三法衣，出家修道，入定意三昧，以三昧心 <a class="t" id="t0090c28"></a>識本所生，便作是言：『如彼眾生以不展轉 <a class="t" id="t0090c29"></a>相看，不失意故，常住不變；我等於彼數相 <a class="t" id="t0091a01"></a>看，數相看已便失意，致此無常，為變易法， <a class="t" id="t0091a02"></a>我以此知：我及世間半常半無常，此實餘虛。』 <a class="t" id="t0091a03"></a>是第三見。諸沙門、婆羅門因此於本劫本見 <a class="t" id="t0091a04"></a>起論：我及世間半常半無常。於四見中，齊 <a class="t" id="t0091a05"></a>此不過。</p>
<p><a class="t-linehead" id="t-linehead0091a05"></a>「或有沙門、婆羅門有捷疾相智，善 <a class="t" id="t0091a06"></a>能觀察，彼以捷疾觀察相智，以己智辯言： <a class="t" id="t0091a07"></a>『我及世間半常半無常，此實餘虛。』是為第四 <a class="t" id="t0091a08"></a>見。諸沙門、婆羅門因此於本劫本見起論： <a class="t" id="t0091a09"></a>我及世間半常半無常，於四見中，齊是不 <a class="t" id="t0091a10"></a>過。諸沙門、婆羅門於本劫本見起論，我及 <a class="t" id="t0091a11"></a>世間半常半無常，盡入四見中，齊是不過。 <a class="t" id="t0091a12"></a>唯佛能知此見處，如是持、如是執，亦知報 <a class="t" id="t0091a13"></a>應，如來所知又復過是，雖知不著，以不著 <a class="t" id="t0091a14"></a>則得寂滅，知受集、滅、味、過、出要，以平等觀 <a class="t" id="t0091a15"></a>無餘解脫，故名如來，是為餘甚深微妙大法 <a class="t" id="t0091a16"></a>光明，使賢聖弟子真實平等讚歎如來。</p>
<p><a class="t-linehead" id="t-linehead0091a16"></a>「復 <a class="t" id="t0091a17"></a>有餘甚深微妙大法光明，使賢聖弟子真實 <a class="t" id="t0091a18"></a>平等讚歎如來。何等法是？諸沙門、婆羅門 <a class="t" id="t0091a19"></a>於本劫本見起論：『我及世間有邊無邊。』彼 <a class="t" id="t0091a20"></a>沙門、婆羅門因此於本劫本見起論：『我及 <a class="t" id="t0091a21"></a>世間有邊無邊。』於此四見中，齊是不過。或 <a class="t" id="t0091a22"></a>有沙門、婆羅門種種方便，入定意三昧，以 <a class="t" id="t0091a23"></a>三昧心觀世間，起邊想，彼作是說：『此世間 <a class="t" id="t0091a24"></a>有邊，是實餘虛，所以者何？我以種種方便 <a class="t" id="t0091a25"></a>入定意三昧，以三昧心觀世間有邊，是故 <a class="t" id="t0091a26"></a>知世間有邊，此實餘虛。』是謂初見。沙門、婆羅 <a class="t" id="t0091a27"></a>門因此於本劫本見起論：我及世間有邊， <a class="t" id="t0091a28"></a>於四見中，齊是不過。</p>
<p><a class="t-linehead" id="t-linehead0091a28"></a>「或有沙門、婆羅門以 <a class="t" id="t0091a29"></a>種種方便，入定意三昧，以三昧心觀世間， <a class="t" id="t0091b01"></a>起無邊想，彼作是言：『世間無邊，此實餘虛， <a class="t" id="t0091b02"></a>所以者何？我以種種方便，入定意三昧，以 <a class="t" id="t0091b03"></a>三昧心觀世間無邊，是故知世間無邊，此實 <a class="t" id="t0091b04"></a>餘虛。』是第二見。沙門、婆羅門因此於本劫本 <a class="t" id="t0091b05"></a>見起論：我及世間無邊，於四見中，齊此 <a class="t" id="t0091b06"></a>不過。</p>
<p><a class="t-linehead" id="t-linehead0091b06"></a>「或有沙門、婆羅門以種種方便，入定 <a class="t" id="t0091b07"></a>意三昧，以三昧心觀世間，謂上方有邊，四 <a class="t" id="t0091b08"></a>方無邊彼作是言：『世間有邊無邊，此實餘虛， <a class="t" id="t0091b09"></a>所以者何？我以種種方便，入定意三昧，以 <a class="t" id="t0091b10"></a>三昧心觀上方有邊，四方無邊，是故我知世 <a class="t" id="t0091b11"></a>間有邊無邊，此實餘虛。』是為第三見。諸沙門、 <a class="t" id="t0091b12"></a>婆羅門因此於本劫本見起論：我及世間 <a class="t" id="t0091b13"></a>有邊無邊，於此四見中，齊是不過。</p>
<p><a class="t-linehead" id="t-linehead0091b13"></a>「或有 <a class="t" id="t0091b14"></a>沙門、婆羅門有捷疾相智，善於觀察，彼以 <a class="t" id="t0091b15"></a>捷疾觀察智，以己智辯言：『我及世間非有邊 <a class="t" id="t0091b16"></a>非無邊，此實餘虛。』是為第四見。諸沙門、婆羅 <a class="t" id="t0091b17"></a>門因此於本劫本見起論：我及世間有邊 <a class="t" id="t0091b18"></a>無邊，此實餘虛，於四見中，齊是不過。此是 <a class="t" id="t0091b19"></a>諸沙門、婆羅門於本劫本見起論：我及世間 <a class="t" id="t0091b20"></a>有邊無邊，盡入四見中，齊是不過。唯佛能 <a class="t" id="t0091b21"></a>知此見處，如是持、如是執，亦知報應。如來 <a class="t" id="t0091b22"></a>所知又復過是，雖知不著，已不著則得寂 <a class="t" id="t0091b23"></a>滅，知受集、滅、味、過、出要，以平等觀無餘解 <a class="t" id="t0091b24"></a>脫，故名如來。是為餘甚深微妙大法光明， <a class="t" id="t0091b25"></a>使賢聖弟子真實平等讚歎如來。</p>
<p><a class="t-linehead" id="t-linehead0091b25"></a>「復有餘甚 <a class="t" id="t0091b26"></a>深微妙大法光明，使賢聖弟子真實平等讚 <a class="t" id="t0091b27"></a>歎如來，何者是？諸沙門、婆羅門於本劫本 <a class="t" id="t0091b28"></a>見，異問異答，彼彼問時，異問異答，於四見 <a class="t" id="t0091b29"></a>中，齊是不過。沙門、婆羅門因此於本劫本 <a class="t" id="t0091c01"></a>見，異問異答，於四見中，齊是不過。或有 <a class="t" id="t0091c02"></a>沙門、婆羅門作如是論，作如是見：『我不 <a class="t" id="t0091c03"></a>見不知善惡有報、無報耶？我以不見不 <a class="t" id="t0091c04"></a>知故，作如是說：善惡有報耶？無報耶？』世間 <a class="t" id="t0091c05"></a>有沙門、婆羅門廣博多聞，聰明智慧，常樂閑 <a class="t" id="t0091c06"></a>靜，機辯精微，世所尊重，能以智慧善別諸 <a class="t" id="t0091c07"></a>見。設當問我諸深義者，我不能答，有愧 <a class="t" id="t0091c08"></a>於彼，於彼有畏，當以此答以為歸依、為 <a class="t" id="t0091c09"></a>洲、為舍，為究竟道。彼設問者，當如是答： <a class="t" id="t0091c10"></a>『此事如是，此事實，此事異，此事不異，此事 <a class="t" id="t0091c11"></a>非異非不異。』是為初見。沙門、婆羅門因此問 <a class="t" id="t0091c12"></a>異答異，於四見中，齊是不過。</p>
<p><a class="t-linehead" id="t-linehead0091c12"></a>「或有沙門、 <a class="t" id="t0091c13"></a>婆羅門作如是論，作如是見：『我不見不 <a class="t" id="t0091c14"></a>知為有他世耶？無他世耶？』諸世間沙門、婆 <a class="t" id="t0091c15"></a>羅門以天眼知、他心智，能見遠事，已雖近 <a class="t" id="t0091c16"></a>他，他人不見。如此人等能知有他世、無他 <a class="t" id="t0091c17"></a>世；我不知不見有他世、無他世。若我說 <a class="t" id="t0091c18"></a>者，則為妄語，我惡畏妄語，故以為歸依、為 <a class="t" id="t0091c19"></a>洲、為舍，為究竟道。彼設問者，當如是答：『此 <a class="t" id="t0091c20"></a>事如是，此事實，此事異，此事不異，此事非異 <a class="t" id="t0091c21"></a>非不異。』是為第二見。諸沙門、婆羅門因此 <a class="t" id="t0091c22"></a>問異答異，於四見中，齊是不過。</p>
<p><a class="t-linehead" id="t-linehead0091c22"></a>「或有沙 <a class="t" id="t0091c23"></a>門、婆羅門作如是見，作如是論：『我不知 <a class="t" id="t0091c24"></a>不見何者為善？何者不善？我不知不見如 <a class="t" id="t0091c25"></a>是說是善、是不善？』我則於此生愛，從愛生 <a class="t" id="t0091c26"></a>恚，有愛有恚，則有受生；我欲滅受，故出家 <a class="t" id="t0091c27"></a>修行；彼惡畏受，故以此為歸依、為洲、為舍， <a class="t" id="t0091c28"></a>為究竟道。彼設問者，當如是答：『此事如是， <a class="t" id="t0091c29"></a>此事實，此事異，此事不異，此事非異非不異。』 <a class="t" id="t0092a01"></a>是為第三見。諸沙門、婆羅門因此問異答 <a class="t" id="t0092a02"></a>異，於四見中，齊是不過。</p>
<p><a class="t-linehead" id="t-linehead0092a02"></a>「或有沙門、婆羅 <a class="t" id="t0092a03"></a>門愚冥闇鈍，他有問者，彼隨他言答：『此 <a class="t" id="t0092a04"></a>事如是，此事實，此事異，此事不異，此事非 <a class="t" id="t0092a05"></a>異非不異。』是為四見。諸沙門、婆羅門因此 <a class="t" id="t0092a06"></a>異問異答，於四見中，齊是不過。或有沙門、 <a class="t" id="t0092a07"></a>婆羅門於本劫本見，異問異答，盡入四見 <a class="t" id="t0092a08"></a>中，齊是不過。唯佛能知此見處，如是持、 <a class="t" id="t0092a09"></a>如是執，亦知報應；如來所知又復過是，雖 <a class="t" id="t0092a10"></a>知不著，已不著則得寂滅，知受集、滅、味、過、 <a class="t" id="t0092a11"></a>出要，以平等觀無餘解脫，故名如來。是為 <a class="t" id="t0092a12"></a>甚深微妙大法光明，使賢聖弟子真實平等 <a class="t" id="t0092a13"></a>讚歎如來。</p>
<p><a class="t-linehead" id="t-linehead0092a13"></a>「復有餘甚深微妙大法光明，使 <a class="t" id="t0092a14"></a>賢聖弟子真實平等讚歎如來，何等是？或有 <a class="t" id="t0092a15"></a>沙門、婆羅門於本劫本見，謂無因而出有 <a class="t" id="t0092a16"></a>此世間，彼盡入二見中，於本劫本見無因 <a class="t" id="t0092a17"></a>而出有此世間，於此二見中，齊是不過。彼 <a class="t" id="t0092a18"></a>沙門、婆羅門因何事於本劫本見，謂無因 <a class="t" id="t0092a19"></a>而有，於此二見中，齊是不過？或有眾生無 <a class="t" id="t0092a20"></a>想無知，若彼眾生起想，則便命終，來生世 <a class="t" id="t0092a21"></a>間，漸漸長大，剃除鬚髮，服三法衣，出家修 <a class="t" id="t0092a22"></a>道，入定意三昧，以三昧心識本所生，彼作 <a class="t" id="t0092a23"></a>是語：『我本無有，今忽然有，此世間本無、今有， <a class="t" id="t0092a24"></a>此實餘虛。』是為初見。諸沙門、婆羅門因此 <a class="t" id="t0092a25"></a>於本劫本見，謂無因有，於二見中，齊是 <a class="t" id="t0092a26"></a>不過。</p>
<p><a class="t-linehead" id="t-linehead0092a26"></a>「或有沙門、婆羅門有捷疾相智，善能 <a class="t" id="t0092a27"></a>觀察，彼已捷疾觀察智觀，以己智辯能如 <a class="t" id="t0092a28"></a>是說：『此世間無因而有，此實餘虛。』此第二見。 <a class="t" id="t0092a29"></a>諸有沙門、婆羅門因此於本劫本見，無因而 <a class="t" id="t0092b01"></a>有，有此世間，於二見中，齊是不過。諸有沙 <a class="t" id="t0092b02"></a>門、婆羅門於本劫本見，無因而有，盡入二 <a class="t" id="t0092b03"></a>見中，齊是不過，唯佛能知，亦復如是。諸有 <a class="t" id="t0092b04"></a>沙門、婆羅門於本劫本見，無數種種，隨意所 <a class="t" id="t0092b05"></a>說，彼盡入是十八見中，本劫本見，無數種種， <a class="t" id="t0092b06"></a>隨意所說；於十八見，齊是不過，唯佛能知， <a class="t" id="t0092b07"></a>亦復如是。</p>
<p><a class="t-linehead" id="t-linehead0092b07"></a>「復有餘甚深微妙大法光明，何等 <a class="t" id="t0092b08"></a>是？諸有沙門、婆羅門於末劫末見，無數種種， <a class="t" id="t0092b09"></a>隨意所說；彼盡入四十四見中，於末劫末 <a class="t" id="t0092b10"></a>見，種種無數，隨意所說，於四十四見，齊是 <a class="t" id="t0092b11"></a>不過。彼有沙門、婆羅門因何事於末劫 <a class="t" id="t0092b12"></a>末見，無數種種，隨意所說，於四十四見，齊 <a class="t" id="t0092b13"></a>此不過？諸有沙門、婆羅門於末劫末見，生 <a class="t" id="t0092b14"></a>有想論，說世間有想；彼盡入十六見中，於 <a class="t" id="t0092b15"></a>末劫末見生想論，說世間有想，於十六 <a class="t" id="t0092b16"></a>見中，齊是不過。彼沙門、婆羅門因何事於 <a class="t" id="t0092b17"></a>末劫末見生想論，說世間有想，彼盡入十 <a class="t" id="t0092b18"></a>六見中，齊是不過。</p>
<p><a class="t-linehead" id="t-linehead0092b18"></a>「諸有沙門、婆羅門作如 <a class="t" id="t0092b19"></a>是論、如是見，言：『我此終後，生有色有想，此 <a class="t" id="t0092b20"></a>實餘虛。』是為初見。諸沙門、婆羅門因此於 <a class="t" id="t0092b21"></a>末劫末見生想論，說世間有想；於十六見 <a class="t" id="t0092b22"></a>中，齊是不過。有言：『我此終後，生無色有想， <a class="t" id="t0092b23"></a>此實餘虛。』有言：『我此終後，生有色無色有想， <a class="t" id="t0092b24"></a>此實餘虛。』有言：『我此終後，生非有色非無色 <a class="t" id="t0092b25"></a>有想，此實餘虛。』有言：『我此終後，生有邊有 <a class="t" id="t0092b26"></a>想，此實餘虛。』有言：『我此終後，生無邊有想， <a class="t" id="t0092b27"></a>此實餘虛。』有言：『我此終後，生有邊無邊有想， <a class="t" id="t0092b28"></a>此實餘虛。』有言：『我此終後，生非有邊非無邊 <a class="t" id="t0092b29"></a>有想，此實餘虛。』有言：『我此終後，生而一向有 <a class="t" id="t0092c01"></a>樂有想，此實餘虛。』有言：『我此終後，生而一向 <a class="t" id="t0092c02"></a>有苦有想，此實餘虛。』有言：『我此終後，生有樂 <a class="t" id="t0092c03"></a>有苦有想，此實餘虛。』有言：『我此終後，生不苦 <a class="t" id="t0092c04"></a>不樂有想，此實餘虛。』有言：『我此終後，生有一 <a class="t" id="t0092c05"></a>想，此實餘虛。』有言：『我此終後，生有若干想，此 <a class="t" id="t0092c06"></a>實餘虛。』有言：『我此終後，生少想，此實餘虛。』有 <a class="t" id="t0092c07"></a>言：『我此終後，生有無量想，此實餘虛。』是為十 <a class="t" id="t0092c08"></a>六見。諸有沙門、婆羅門於末劫末見，生想 <a class="t" id="t0092c09"></a>論，說世間有想；於此十六見中，齊是不過， <a class="t" id="t0092c10"></a>唯佛能知，亦復如是。</p>
<p><a class="t-linehead" id="t-linehead0092c10"></a>「復有餘甚深微妙大法 <a class="t" id="t0092c11"></a>光明，何等法是？諸有沙門、婆羅門於末 <a class="t" id="t0092c12"></a>劫末見，生無想論，說世間無想；彼盡入八見中， <a class="t" id="t0092c13"></a>於末劫末見，生無想論，於此八見中，齊此 <a class="t" id="t0092c14"></a>不過。彼沙門、婆羅門因何事於末劫末見， <a class="t" id="t0092c15"></a>生無想論，說世間無想，於八見中，齊此不 <a class="t" id="t0092c16"></a>過？諸有沙門、婆羅門作如是見，作如是論： <a class="t" id="t0092c17"></a>『我此終後，生有色無想，此實餘虛。』有言：『我此 <a class="t" id="t0092c18"></a>終後，生無色無想，此實餘虛。』有言：『我此終後， <a class="t" id="t0092c19"></a>生有色無色無想，此實餘虛。』有言：『我此終後， <a class="t" id="t0092c20"></a>生非有色非無色無想，此實餘虛。』有言：『我此 <a class="t" id="t0092c21"></a>終後，生有邊無想，此實餘虛。』有言：『我此終後， <a class="t" id="t0092c22"></a>生無邊無想，此實餘虛。』有言：『我此終後，生有 <a class="t" id="t0092c23"></a>邊無邊無想，此實餘虛。』有言：『我此終後，生非 <a class="t" id="t0092c24"></a>有邊非無邊無想，此實餘虛。』是為八見。若沙 <a class="t" id="t0092c25"></a>門、婆羅門因此於末劫末見，生無想論，說 <a class="t" id="t0092c26"></a>世間無想；彼盡入八見中，齊是不過，唯佛 <a class="t" id="t0092c27"></a>能知，亦復如是。</p>
<p><a class="t-linehead" id="t-linehead0092c27"></a>「復有餘甚深微妙大法光明， <a class="t" id="t0092c28"></a>何等法是？或有沙門、婆羅門於末劫末見， <a class="t" id="t0092c29"></a>生非想非非想論，說此世間非想非非想；彼 <a class="t" id="t0093a01"></a>盡入八見中，於末劫末見，作非想非非想 <a class="t" id="t0093a02"></a>論，說世間非想非非想，於八見中，齊是不 <a class="t" id="t0093a03"></a>過。彼沙門、婆羅門因何事於末劫末見， <a class="t" id="t0093a04"></a>生非想非非想論，說世間非想非非想，於 <a class="t" id="t0093a05"></a>八見中，齊是不過？諸沙門、婆羅門作如是 <a class="t" id="t0093a06"></a>論，作如是見：『我此終後，生有色非有想非 <a class="t" id="t0093a07"></a>無想，此實餘虛。』有言：『我此終後，生無色非有 <a class="t" id="t0093a08"></a>想非無想，此實餘虛。』有言：『我此終後，生有色 <a class="t" id="t0093a09"></a>無色非有想非無想，此實餘虛。』有言：『我此終 <a class="t" id="t0093a10"></a>後，生非有色非無色非有想非無想，此實餘 <a class="t" id="t0093a11"></a>虛。』有言：『我此終後，生有邊非有想非無想，此 <a class="t" id="t0093a12"></a>實餘虛。』有言：『我此終後，生無邊非有想非無 <a class="t" id="t0093a13"></a>想，此實餘虛。』有言：『我此終後，生有邊無邊非 <a class="t" id="t0093a14"></a>有想非無想，此實餘虛。』有言：『我此終後，生非 <a class="t" id="t0093a15"></a>有邊非無邊非有想非無想，此實餘虛。』是為 <a class="t" id="t0093a16"></a>八見。若沙門、婆羅門因此於末劫末見，生 <a class="t" id="t0093a17"></a>非有想非無想論，說世間非有想非無想， <a class="t" id="t0093a18"></a>盡入八見中，齊是不過，唯佛能知，亦復如 <a class="t" id="t0093a19"></a>是。</p>
<p><a class="t-linehead" id="t-linehead0093a19"></a>「復有餘甚深微妙大法光明，何等法是？ <a class="t" id="t0093a20"></a>諸有沙門、婆羅門於末劫末見，起斷滅論， <a class="t" id="t0093a21"></a>說眾生斷滅無餘；彼盡入七見中，於末劫 <a class="t" id="t0093a22"></a>末見起斷滅論，說眾生斷滅無餘，於七見 <a class="t" id="t0093a23"></a>中，齊是不過。彼沙門、婆羅門因何事於末 <a class="t" id="t0093a24"></a>劫末見，起斷滅論，說眾生斷滅無餘，於七 <a class="t" id="t0093a25"></a>見中，齊是不過？諸有沙門、婆羅門作如是 <a class="t" id="t0093a26"></a>論，作如是見：『我身四大、六入，從父母生，乳 <a class="t" id="t0093a27"></a>餔養育，衣食成長，摩捫擁護，然是無常，必歸 <a class="t" id="t0093a28"></a>磨滅，齊是名為斷滅。』第一見也。或有沙門、 <a class="t" id="t0093a29"></a>婆羅門作是說，言：『此我不得名斷滅，我欲 <a class="t" id="t0093b01"></a>界天斷滅無餘，齊是為斷滅。』是為二見。或 <a class="t" id="t0093b02"></a>有沙門、婆羅門作是說，言：『此非斷滅，我色 <a class="t" id="t0093b03"></a>界化身，諸根具足，斷滅無餘，是為斷滅。』有 <a class="t" id="t0093b04"></a>言：『此非斷滅，我無色空處斷滅。』有言：『此非斷 <a class="t" id="t0093b05"></a>滅，我無色識處斷滅。』有言：『此非斷滅，我無 <a class="t" id="t0093b06"></a>色不用處斷滅。』有言：『此非斷滅，我無色有想 <a class="t" id="t0093b07"></a>無想處斷滅，是第七斷滅。』是為七見。諸有 <a class="t" id="t0093b08"></a>沙門、婆羅門因此於末劫末見，言此眾生 <a class="t" id="t0093b09"></a>類斷滅無餘；於七見中，齊此不過，唯佛能 <a class="t" id="t0093b10"></a>知，亦復如是。</p>
<p><a class="t-linehead" id="t-linehead0093b10"></a>「復有餘甚深微妙大法光明， <a class="t" id="t0093b11"></a>何等法是？諸有沙門、婆羅門於末劫末見， <a class="t" id="t0093b12"></a>現在生泥洹論，說眾生現在有泥洹；彼盡 <a class="t" id="t0093b13"></a>入五見中，於末劫末見說現在有泥洹，於 <a class="t" id="t0093b14"></a>五見中，齊是不過。彼沙門、婆羅門因何事 <a class="t" id="t0093b15"></a>於末劫末見，說眾生現有泥洹，於五見中， <a class="t" id="t0093b16"></a>齊是不過？諸有沙門、婆羅門作是見，作是 <a class="t" id="t0093b17"></a>論，說：『我於現在五欲自恣，此是我得現在 <a class="t" id="t0093b18"></a>泥洹。』是第一見。復有沙門、婆羅門作是說： <a class="t" id="t0093b19"></a>『此是現在泥洹，非不是，復有現在泥洹微妙 <a class="t" id="t0093b20"></a>第一，汝所不知，獨我知耳；如我去欲、惡 <a class="t" id="t0093b21"></a>不善法，有覺、有觀離生喜、樂，入初禪，此名 <a class="t" id="t0093b22"></a>現在泥洹。』是第二見。</p>
<p><a class="t-linehead" id="t-linehead0093b22"></a>「復有沙門、婆羅門作 <a class="t" id="t0093b23"></a>如是說：『此是現在泥洹，非不是，復有現在 <a class="t" id="t0093b24"></a>泥洹微妙第一，汝所不知，獨我知耳；如我 <a class="t" id="t0093b25"></a>滅有覺、觀，內喜、一心，無覺、無觀，定生喜、樂， <a class="t" id="t0093b26"></a>入第二禪。』齊是名現在泥洹，是為第 <a class="t" id="t0093b27"></a>三見。復有沙門、婆羅門作是說，言：『此是現在 <a class="t" id="t0093b28"></a>泥洹，非不是，復有現在泥洹微妙第一， <a class="t" id="t0093b29"></a>汝所不知，獨我知耳；如我除念、捨、喜、住樂， <a class="t" id="t0093c01"></a>護念一心，自知身樂，賢聖所說，入第三禪。』 <a class="t" id="t0093c02"></a>齊是名現在泥洹，是為第四見。復有沙門、 <a class="t" id="t0093c03"></a>婆羅門作是說，言：『此是現在泥洹，非不是， <a class="t" id="t0093c04"></a>現在泥洹復有微妙第一，汝所不知，獨我知 <a class="t" id="t0093c05"></a>耳；如我樂滅、苦滅，先除憂、喜，不苦不樂，護 <a class="t" id="t0093c06"></a>念清淨，入第四禪。』此名第一泥洹，是為第 <a class="t" id="t0093c07"></a>五見。若沙門、婆羅門於末劫末見，生現在 <a class="t" id="t0093c08"></a>泥洹論，於五見中，齊是不過，唯佛能知，亦 <a class="t" id="t0093c09"></a>復如是。</p>
<p><a class="t-linehead" id="t-linehead0093c09"></a>「諸有沙門、婆羅門於末劫末見，無 <a class="t" id="t0093c10"></a>數種種，隨意所說；於四十四見中，齊是不 <a class="t" id="t0093c11"></a>過，唯佛能知此諸見處，亦復如是。諸有沙 <a class="t" id="t0093c12"></a>門、婆羅門於本劫本見、末劫末見，無數種種， <a class="t" id="t0093c13"></a>隨意所說，盡入此六十二見中；於本劫本見、 <a class="t" id="t0093c14"></a>末劫末見，無數種種，隨意所說；於六十二見 <a class="t" id="t0093c15"></a>中，齊此不過，唯如來知此見處，亦復如是。 <a class="t" id="t0093c16"></a>諸有沙門、婆羅門於本劫本見，生常論，說： <a class="t" id="t0093c17"></a>『我、世間是常。』彼沙門、婆羅門於此生智，謂異 <a class="t" id="t0093c18"></a>信、異欲、異聞、異緣、異覺、異見、異定、異忍，因此 <a class="t" id="t0093c19"></a>生智，彼以希現則名為受，——乃至現在泥洹， <a class="t" id="t0093c20"></a>亦復如是。諸有沙門、婆羅門生常論，言：『世 <a class="t" id="t0093c21"></a>間是常。』彼因受緣，起愛生愛而不自覺知， <a class="t" id="t0093c22"></a>染著於愛，為愛所伏，——乃至現在泥洹，亦復 <a class="t" id="t0093c23"></a>如是。諸有沙門、婆羅門於本劫本見，生常 <a class="t" id="t0093c24"></a>論，言：『世間是常。』彼因觸緣故，若離觸緣而 <a class="t" id="t0093c25"></a>立論者，無有是處，——乃至現在泥洹，亦復如 <a class="t" id="t0093c26"></a>是。諸有沙門、婆羅門於本劫本見、末劫末見， <a class="t" id="t0093c27"></a>各隨所見說，彼盡入六十二見中，各隨所 <a class="t" id="t0093c28"></a>見說，盡依中在中，齊是不過。猶如巧捕 <a class="t" id="t0093c29"></a>魚師，以細目網覆小池上，當知池中水性 <a class="t" id="t0094a01"></a>之類，皆入網內，無逃避處，齊是不過。諸沙 <a class="t" id="t0094a02"></a>門、婆羅門亦復如是，於本劫本見、末劫末見， <a class="t" id="t0094a03"></a>種種所說，盡入六十二見中，齊是不過。</p>
<p><a class="t-linehead" id="t-linehead0094a03"></a>「若 <a class="t" id="t0094a04"></a>比丘於六觸集、滅、味、過、出要，如實而知，則為 <a class="t" id="t0094a05"></a>最勝，出彼諸見。如來自知生死已盡，所以 <a class="t" id="t0094a06"></a>有身，為欲福度諸天、人故，若其無身，則諸 <a class="t" id="t0094a07"></a>天、世人無所恃怙，猶如多羅樹斷其頭者， <a class="t" id="t0094a08"></a>則不復生。佛亦如是，已斷生死，永不復生。」</p>
<a class="t" id="t0094a09"></a>
<p><a class="t-linehead" id="t-linehead0094a09"></a>當佛說此法時，大千世界三返六種震動。 <a class="t" id="t0094a10"></a>爾時，阿難在佛後執扇扇佛，偏露右臂，長 <a class="t" id="t0094a11"></a>跪叉手，白佛言：「此法甚深，當以何名？云何 <a class="t" id="t0094a12"></a>奉持？」</p>
<p><a class="t-linehead" id="t-linehead0094a12"></a>佛告阿難：「當名此經為義動、法動、見 <a class="t" id="t0094a13"></a>動、魔動、梵動。」</p>
<p><a class="t-linehead" id="t-linehead0094a13"></a>爾時，阿難聞佛所說，歡喜奉行。</p>
<a class="t" id="t0094a14"></a>
<p class="endsutta"><span class="t-juanname">佛說長阿含經卷第十四</span></p>
</article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


