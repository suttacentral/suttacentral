<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da5">
<article>
<div class="mirror hgroup">
<p class="division"><span class="mirror-left latin">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left latin">Chapter 2</span> <span class="mirror-right">第二分</span></p>
<h1 class="mirror-row">
<span class="mirror-left latin">5</span> <span class="mirror-right">（五）初小緣經</span>
</h1>
<a class="t" id="t0036b29"></a>
</div>
<p class="suttainfo"><span class="t-juanname">佛說長阿含經卷第六</span><br>
<a class="t" id="t0036b26"></a> <a class="t" id="t0036b27"></a> <span class="t-byline">後秦弘始年佛陀耶舍共竺佛念譯</span></p>
<a class="t" id="t0036b28"></a>
<p><a class="t-linehead" id="t-linehead0036b29"></a>如是我聞：</p>
<p>一時，佛在舍衛國清信園林 <a class="t" id="t0036c01"></a>鹿母講堂，與大比丘眾千二百五十人俱。</p>
<a class="t" id="t0036c02"></a>
<p><a class="t-linehead" id="t-linehead0036c02"></a>爾時，有二婆羅門以堅固信往詣佛所，出 <a class="t" id="t0036c03"></a>家為道，一名婆悉吒，二名婆羅墮。爾時， <a class="t" id="t0036c04"></a>世尊於靜室出，在講堂上彷徉經行。時，婆 <a class="t" id="t0036c05"></a>悉吒見佛經行，即尋速疾詣婆羅墮，而語 <a class="t" id="t0036c06"></a>之言：「汝知不耶？如來今者出於靜室，堂上經 <a class="t" id="t0036c07"></a>行，我等可共詣世尊所，儻聞如來有所言 <a class="t" id="t0036c08"></a>說。」時，婆羅墮聞其語已，即共詣世尊所，頭 <a class="t" id="t0036c09"></a>面禮足，隨佛經行。</p>
<p><a class="t-linehead" id="t-linehead0036c09"></a>爾時，世尊告婆悉吒曰： <a class="t" id="t0036c10"></a>「汝等二人出婆羅門種，以信堅固於我法 <a class="t" id="t0036c11"></a>中出家修道耶？」</p>
<p><a class="t-linehead" id="t-linehead0036c11"></a>答曰：「如是！」</p>
<p>佛言：「婆羅門！今 <a class="t" id="t0036c12"></a>在我法中出家為道，諸婆羅門得無嫌責 <a class="t" id="t0036c13"></a>汝耶？」</p>
<p><a class="t-linehead" id="t-linehead0036c13"></a>答曰：「唯然！蒙佛大恩，出家修道，實自 <a class="t" id="t0036c14"></a>為彼諸婆羅門所見嫌責。」</p>
<p><a class="t-linehead" id="t-linehead0036c14"></a>佛言：「彼以何事 <a class="t" id="t0036c15"></a>而嫌責汝？」</p>
<p><a class="t-linehead" id="t-linehead0036c15"></a>尋白佛言：「彼言：『我婆羅門種最 <a class="t" id="t0036c16"></a>為第一，餘者卑劣；我種清白，餘者黑冥；我婆 <a class="t" id="t0036c17"></a>羅門種出自梵天，從梵口生，於現法中得 <a class="t" id="t0036c18"></a>清淨解，後亦清淨；汝等何故捨清淨種，入 <a class="t" id="t0036c19"></a>彼瞿曇異法中耶？』世尊！彼見我於佛法中 <a class="t" id="t0036c20"></a>出家修道，以如此言而呵責我。」</p>
<p><a class="t-linehead" id="t-linehead0036c20"></a>佛告婆悉 <a class="t" id="t0036c21"></a>吒：「汝觀諸人愚冥無識猶如禽獸，虛假自 <a class="t" id="t0036c22"></a>稱：『婆羅門種最為第一，餘者卑劣；我種清白， <a class="t" id="t0036c23"></a>餘者黑冥；我婆羅門種出自梵天，從梵口 <a class="t" id="t0036c24"></a>生，現得清淨，後亦清淨。』婆悉吒！今我無上 <a class="t" id="t0036c25"></a>正真道中不須種姓，不恃吾我憍慢之心， <a class="t" id="t0036c26"></a>俗法須此，我法不爾。若有沙門、婆羅門，自 <a class="t" id="t0036c27"></a>恃種姓，懷憍慢心，於我法中終不得成 <a class="t" id="t0036c28"></a>無上證也。若能捨離種姓，除憍慢心，則於 <a class="t" id="t0036c29"></a>我法中得成道證，堪受正法。人惡下流， <a class="t" id="t0037a01"></a>我法不爾。」</p>
<p><a class="t-linehead" id="t-linehead0037a01"></a>佛告婆悉吒：「有四姓種，善惡 <a class="t" id="t0037a02"></a>居之，智者所舉，智者所責。何謂為四？一 <a class="t" id="t0037a03"></a>者剎利種，二者婆羅門種，三者居士種，四 <a class="t" id="t0037a04"></a>者首陀羅種。婆悉吒！汝聽剎利種中有殺 <a class="t" id="t0037a05"></a>生者，有盜竊者，有婬亂者，有欺妄者，有兩 <a class="t" id="t0037a06"></a>舌者，有惡口者，有綺語者，有慳貪者，有嫉 <a class="t" id="t0037a07"></a>妬者，有邪見者；婆羅門種、居士種、首陀羅種 <a class="t" id="t0037a08"></a>亦皆如是，雜十惡行。婆悉吒！夫不善行有不 <a class="t" id="t0037a09"></a>善報，為黑冥行則有黑冥報，若使此報獨 <a class="t" id="t0037a10"></a>在剎利、居士、首陀羅種，不在婆羅門種者， <a class="t" id="t0037a11"></a>則婆羅門種應得自言：『我婆羅門種最為第 <a class="t" id="t0037a12"></a>一，餘者卑劣；我種清白，餘者黑冥；我婆羅門 <a class="t" id="t0037a13"></a>種出自梵天，從梵口生，現得清淨，後亦 <a class="t" id="t0037a14"></a>清淨。』若使行不善行有不善報，為黑冥行 <a class="t" id="t0037a15"></a>有黑冥報，必在婆羅門種、剎利、居士、首陀 <a class="t" id="t0037a16"></a>羅種者，則婆羅門不得獨稱：『我種清淨，最 <a class="t" id="t0037a17"></a>為第一。』</p>
<p><a class="t-linehead" id="t-linehead0037a17"></a>「婆悉吒！若剎利種中有不殺者，有不 <a class="t" id="t0037a18"></a>盜、不婬、不妄語、不兩舌、不惡口、不綺語、不慳貪、 <a class="t" id="t0037a19"></a>不嫉妬、不邪見；婆羅門種、居士、首陀羅種亦 <a class="t" id="t0037a20"></a>皆如是，同修十善。夫行善法必有善報，行 <a class="t" id="t0037a21"></a>清白行必有白報，若使此報獨在婆羅門， <a class="t" id="t0037a22"></a>不在剎利、居士、首陀羅者，則婆羅門種應 <a class="t" id="t0037a23"></a>得自言：『我種清淨，最為第一。』若使四姓同有 <a class="t" id="t0037a24"></a>此報者，則婆羅門不得獨稱：『我種清淨，最為 <a class="t" id="t0037a25"></a>第一。』」</p>
<p><a class="t-linehead" id="t-linehead0037a25"></a>佛告婆悉吒：「今者現見婆羅門種，嫁娶 <a class="t" id="t0037a26"></a>產生，與世無異，而作詐稱：『我是梵種，從梵 <a class="t" id="t0037a27"></a>口生，現得清淨，後亦清淨。』婆悉吒！汝今當 <a class="t" id="t0037a28"></a>知，今我弟子，種姓不同，所出各異，於我法 <a class="t" id="t0037a29"></a>中出家修道，若有人問：『汝誰種姓？』當答彼 <a class="t" id="t0037b01"></a>言：『我是沙門釋種子也。』亦可自稱：『我是婆 <a class="t" id="t0037b02"></a>羅門種，親從口生，從法化生，現得清淨，後 <a class="t" id="t0037b03"></a>亦清淨。』所以者何？大梵名者即如來號，如來 <a class="t" id="t0037b04"></a>為世間眼，法為世間智，為世間法，為世 <a class="t" id="t0037b05"></a>間梵，為世間法輪，為世間甘露，為世間法 <a class="t" id="t0037b06"></a>主。</p>
<p><a class="t-linehead" id="t-linehead0037b06"></a>「婆悉吒！若剎利種中有篤信於佛、如來、 <a class="t" id="t0037b07"></a>至真、等正覺，十號具足，篤信於法，信如來 <a class="t" id="t0037b08"></a>法，微妙清淨，現可修行，說無時節，示泥洹 <a class="t" id="t0037b09"></a>要，智者所知，非是凡愚所能及教；篤信於 <a class="t" id="t0037b10"></a>僧，性善質直，道果成就，眷屬成就，佛真弟子 <a class="t" id="t0037b11"></a>法法成就；所謂眾者，戒眾成就，定眾、慧眾、解 <a class="t" id="t0037b12"></a>脫眾、解脫知見眾成就。向須陀洹、得須陀洹； <a class="t" id="t0037b13"></a>向斯陀含，得斯陀含；向阿那含，得阿那含；向 <a class="t" id="t0037b14"></a>阿羅漢，得阿羅漢；四雙八輩，是為如來弟子 <a class="t" id="t0037b15"></a>眾也。可敬可尊，為世福田，應受人供；篤 <a class="t" id="t0037b16"></a>信於戒，聖戒具足，無有缺漏，無諸瑕隙， <a class="t" id="t0037b17"></a>亦無點污，智者所稱，具足善寂。婆悉吒！ <a class="t" id="t0037b18"></a>諸婆羅門種、居士、首陀羅種亦應如是篤信 <a class="t" id="t0037b19"></a>於佛、信法、信眾，成就聖戒。婆悉吒！剎利種 <a class="t" id="t0037b20"></a>中亦有供養羅漢，恭敬禮拜者；婆羅門、居士、 <a class="t" id="t0037b21"></a>首陀羅亦皆供養羅漢，恭敬禮拜。」</p>
<p><a class="t-linehead" id="t-linehead0037b21"></a>佛告婆悉 <a class="t" id="t0037b22"></a>吒：「今我親族釋種亦奉波斯匿王，宗事禮 <a class="t" id="t0037b23"></a>敬，波斯匿王復來供養禮敬於我，彼不念 <a class="t" id="t0037b24"></a>言：『沙門瞿曇出於豪族，我姓卑下；沙門瞿 <a class="t" id="t0037b25"></a>曇出大財富、大威德家，我生下窮鄙陋小家 <a class="t" id="t0037b26"></a>故，致供養禮敬如來也。』波斯匿王於法觀 <a class="t" id="t0037b27"></a>法，明識真偽，故生淨信，致敬如來耳。</p>
<p><a class="t-linehead" id="t-linehead0037b27"></a>「婆悉 <a class="t" id="t0037b28"></a>吒！今當為汝說四姓本緣。天地始終，劫盡 <a class="t" id="t0037b29"></a>壞時，眾生命終皆生光音天，自然化生，以 <a class="t" id="t0037c01"></a>念為食，光明自照，神足飛空，其後此地盡變 <a class="t" id="t0037c02"></a>為水，無不周遍。當於爾時，無復日月星辰， <a class="t" id="t0037c03"></a>亦無晝夜年月歲數，唯有大冥。其後此水變 <a class="t" id="t0037c04"></a>成大地，光音諸天福盡命終，來生此間。雖 <a class="t" id="t0037c05"></a>來生此，猶以念食，神足飛空，身光自照，於 <a class="t" id="t0037c06"></a>此住久，各自稱言：『眾生！眾生！』其後此地甘 <a class="t" id="t0037c07"></a>泉涌出，狀如酥蜜。彼初來天性輕易者， <a class="t" id="t0037c08"></a>見此泉已，默自念言：『此為何物？可試甞 <a class="t" id="t0037c09"></a>之。』即內指泉中，而試甞之，如是再三，轉覺 <a class="t" id="t0037c10"></a>其美，便以手抄自恣食之，如是樂著，遂無 <a class="t" id="t0037c11"></a>厭足，其餘眾生復效食之，如是再三，復覺 <a class="t" id="t0037c12"></a>其美，食之不已，其身轉麤，肌肉堅 <span class="gaiji">［革＊卬］ <!--gaiji,,1[革*卬],2&#x4A55;,3--></span>，失 <a class="t" id="t0037c13"></a>天妙色，無復神足，履地而行，身光轉滅，天 <a class="t" id="t0037c14"></a>地大冥。</p>
<p><a class="t-linehead" id="t-linehead0037c14"></a>「婆悉吒！當知天地常法，大冥之後， <a class="t" id="t0037c15"></a>必有日月星像現於虛空，然後方有晝 <a class="t" id="t0037c16"></a>夜晦明、日月歲數。爾時，眾生但食地味，久住 <a class="t" id="t0037c17"></a>世間，其食多者，顏色麤醜；其食少者，色猶悅 <a class="t" id="t0037c18"></a>澤，好醜端正，於是始有；其端正者，生憍慢 <a class="t" id="t0037c19"></a>心，輕醜陋者；其醜陋者，生嫉惡心，憎端正 <a class="t" id="t0037c20"></a>者。眾生於是各共忿諍，是時甘泉自然枯涸， <a class="t" id="t0037c21"></a>其後此地生自然地肥，色味具足，香潔可食， <a class="t" id="t0037c22"></a>是時眾生復取食之，久住世間。其食多者，顏 <a class="t" id="t0037c23"></a>色麤醜；其食少者，色猶悅澤。其端正者，生憍 <a class="t" id="t0037c24"></a>慢心，輕醜陋者；其醜陋者，生嫉惡心，憎端 <a class="t" id="t0037c25"></a>正者，眾生於是各共諍訟，是時地肥遂不復 <a class="t" id="t0037c26"></a>生。</p>
<p><a class="t-linehead" id="t-linehead0037c26"></a>「其後此地復生麤厚地肥，亦香美可食，不 <a class="t" id="t0037c27"></a>如前者，是時眾生復取食之，久住世間。其 <a class="t" id="t0037c28"></a>食多者，色轉麤醜，其食少者，色猶悅澤，端正 <a class="t" id="t0037c29"></a>醜陋，迭相是非，遂生諍訟，地肥於是遂不復 <a class="t" id="t0038a01"></a>生；其後此地生自然粳米，無有糠糩，色味 <a class="t" id="t0038a02"></a>具足，香潔可食；是時眾生復取食之，久住 <a class="t" id="t0038a03"></a>於世，便有男女，互共相視，漸有情欲，轉相 <a class="t" id="t0038a04"></a>親近，其餘眾生見已，語言：『汝所為非！汝所為 <a class="t" id="t0038a05"></a>非！』即排擯驅遣出於人外，過三月已，然後 <a class="t" id="t0038a06"></a>還歸。」</p>
<p><a class="t-linehead" id="t-linehead0038a06"></a>佛告婆悉吒：「昔所非者，今以為是。時， <a class="t" id="t0038a07"></a>彼眾生習於非法，極情恣欲，無有時節，以 <a class="t" id="t0038a08"></a>慙愧故，遂造屋舍，世間於是始有房舍。翫 <a class="t" id="t0038a09"></a>習非法，婬欲轉增，便有胞胎，因不淨生，世 <a class="t" id="t0038a10"></a>間胞胎始於是也。時，彼眾生食自然粳米， <a class="t" id="t0038a11"></a>隨取隨生，無可窮盡。時，彼眾生有懈惰者， <a class="t" id="t0038a12"></a>默自念言：『朝食朝取，暮食暮取，於我勞勤，今 <a class="t" id="t0038a13"></a>欲併取，以終一日。』即尋併取；於後等侶喚共 <a class="t" id="t0038a14"></a>取米，其人答曰：『我已併取，以供一日，汝欲 <a class="t" id="t0038a15"></a>取者，自可隨意。』彼人復自念言：『此人 <span class="gaiji">黠 <!--gaiji,黠,1[烈-列+(里*吉)],2,3--></span>慧，能 <a class="t" id="t0038a16"></a>先儲積，我今亦欲積粮，以供三日。』其人即 <a class="t" id="t0038a17"></a>儲三日餘粮。有餘眾生復來語言：『可共取 <a class="t" id="t0038a18"></a>米。』答言：『吾已先積三日餘粮，汝欲取者可 <a class="t" id="t0038a19"></a>往自取。』彼人復念：『此人 <span class="gaiji">黠 <!--gaiji,黠,1[烈-列+(里*吉)],2,3--></span>慧，先積餘粮，以供 <a class="t" id="t0038a20"></a>三日，吾當效彼，積粮以供五日。』即便往取。</p>
<a class="t" id="t0038a21"></a>
<p><a class="t-linehead" id="t-linehead0038a21"></a>「時，彼眾生競儲積已，粳米荒穢，轉生糠糩，刈 <a class="t" id="t0038a22"></a>已不生。時，彼眾生見此不悅，遂成憂迷，各 <a class="t" id="t0038a23"></a>自念言：『我本初生，以念為食，神足飛空，身光 <a class="t" id="t0038a24"></a>自照，於世久住，其後此地甘泉涌出，狀如 <a class="t" id="t0038a25"></a>酥蜜，香美可食，我等時共食之；食之轉久， <a class="t" id="t0038a26"></a>其食多者，顏色麤醜；其食少者，色猶悅澤。由 <a class="t" id="t0038a27"></a>是食故，使我等顏色有異，眾生於是各懷 <a class="t" id="t0038a28"></a>是非，迭相憎嫉，是時甘泉自然枯竭，其後此 <a class="t" id="t0038a29"></a>地生自然地肥，色味具足，香美可食，時我曹 <a class="t" id="t0038b01"></a>等復取食之。其食多者，顏色麤醜，其食少者， <a class="t" id="t0038b02"></a>顏色悅澤，眾生於是復懷是非，迭相憎嫉， <a class="t" id="t0038b03"></a>是時地肥遂不復生。其後復生麤厚地肥，亦 <a class="t" id="t0038b04"></a>香美可食，時，我曹等復取食之；多食色麤，少 <a class="t" id="t0038b05"></a>食色悅，復生是非，共相憎嫉，是時地肥遂 <a class="t" id="t0038b06"></a>不復現。更生自然粳米，無有糠糩，時，我曹 <a class="t" id="t0038b07"></a>等復取食之，久住於世，其懈怠者，競共儲積， <a class="t" id="t0038b08"></a>由是粳米荒穢，轉生糠糩，刈已不生，今當 <a class="t" id="t0038b09"></a>如何？』復自相謂言：『當共分地，別立幖幟。』即 <a class="t" id="t0038b10"></a>尋分地，別立幖幟。</p>
<p><a class="t-linehead" id="t-linehead0038b10"></a>「婆悉吒！猶此因緣，始 <a class="t" id="t0038b11"></a>有田地名生。彼時眾生別封田地，各立疆畔， <a class="t" id="t0038b12"></a>漸生盜心，竊他禾稼，其餘眾生見已，語言： <a class="t" id="t0038b13"></a>『汝所為非！汝所為非！自有田地，而取他物， <a class="t" id="t0038b14"></a>自今已後，勿復爾也。』其彼眾生猶盜不已， <a class="t" id="t0038b15"></a>其餘眾生復重呵責而猶不已，便以手加 <a class="t" id="t0038b16"></a>之，告諸人言：『此人自有田稼，而盜他物。』 <a class="t" id="t0038b17"></a>其人復告：『此人打我。』時，彼眾人見二人諍 <a class="t" id="t0038b18"></a>已，愁憂不悅，懊惱而言：『眾生轉惡，世間乃 <a class="t" id="t0038b19"></a>有此不善，生穢惡不淨，此是生、老、病、死之 <a class="t" id="t0038b20"></a>原，煩惱苦報墮三惡道，由有田地致 <a class="t" id="t0038b21"></a>此諍訟。今者寧可立一人為主以治理 <a class="t" id="t0038b22"></a>之，可護者護，可責者責，眾共減米，以供給 <a class="t" id="t0038b23"></a>之，使理諍訟。』</p>
<p><a class="t-linehead" id="t-linehead0038b23"></a>「時，彼眾中自選一人，形體長 <a class="t" id="t0038b24"></a>大，顏貌端正，有威德者，而語之言：『汝今為 <a class="t" id="t0038b25"></a>我等作平等主，應護者護，應責者責，應遣 <a class="t" id="t0038b26"></a>者遣，當共集米，以相供給。』時，彼一人聞眾 <a class="t" id="t0038b27"></a>人言，即與為主，斷理諍訟，眾人即共集米 <a class="t" id="t0038b28"></a>供給。時，彼一人復以善言慰勞眾人，眾人 <a class="t" id="t0038b29"></a>聞已，皆大歡喜，皆共稱言：『善哉！大王！善哉！大 <a class="t" id="t0038c01"></a>王！』於是，世間便有王名，以正法治民，故名 <a class="t" id="t0038c02"></a>剎利，於是世間始有剎利名生。</p>
<p><a class="t-linehead" id="t-linehead0038c02"></a>「時，彼眾中 <a class="t" id="t0038c03"></a>獨有一人作如是念：『家為大患，家為毒刺， <a class="t" id="t0038c04"></a>我今寧可捨此居家，獨在山林，閑靜修道。』 <a class="t" id="t0038c05"></a>即捨居家，入於山林，寂默思惟，至時持器 <a class="t" id="t0038c06"></a>入村乞食，眾人見已，皆樂供養，歡喜稱讚：『善 <a class="t" id="t0038c07"></a>哉！此人能捨家居，獨處山林，靜默修道，捨 <a class="t" id="t0038c08"></a>離眾惡。』於是，世間始有婆羅門名生。彼婆羅 <a class="t" id="t0038c09"></a>門中有不樂閑靜坐禪思惟者，便入人間， <a class="t" id="t0038c10"></a>誦習為業，又自稱言：『我是不禪人！』於是，世 <a class="t" id="t0038c11"></a>人稱不禪婆羅門。由入人間故，名為人間 <a class="t" id="t0038c12"></a>婆羅門，於是，世間有婆羅門種；彼眾生中 <a class="t" id="t0038c13"></a>有人好營居業，多積財寶，因是眾人名為 <a class="t" id="t0038c14"></a>居士；彼眾生中有多機巧，多所造作，於是 <a class="t" id="t0038c15"></a>世間始有首陀羅工巧之名。</p>
<p><a class="t-linehead" id="t-linehead0038c15"></a>「婆悉吒！今此世 <a class="t" id="t0038c16"></a>間有四種名，第五有沙門眾名。所以然者？ <a class="t" id="t0038c17"></a>婆悉吒！剎利眾中，或時有人自厭己法，剃 <a class="t" id="t0038c18"></a>除鬚髮，而披法服，於是始有沙門名生。 <a class="t" id="t0038c19"></a>婆羅門種、居士種、首陀羅種，或時有人自厭 <a class="t" id="t0038c20"></a>己法，剃除鬚髮，法服修道，名為沙門。婆悉 <a class="t" id="t0038c21"></a>吒！剎利種中，身行不善，口行不善，意行不 <a class="t" id="t0038c22"></a>善身壞命終，必受苦報。婆羅門種、居士種、首 <a class="t" id="t0038c23"></a>陀羅種，身行不善，口行不善，意行不善，身 <a class="t" id="t0038c24"></a>壞命終，必受苦報。婆悉吒！剎利種中，有身行 <a class="t" id="t0038c25"></a>善，口、意行善，身壞命終，必受樂報。婆羅門、居 <a class="t" id="t0038c26"></a>士、首陀羅種中，身行善，口、意行善，身壞命終， <a class="t" id="t0038c27"></a>必受樂報。婆悉吒！剎利眾中，身行二種， <a class="t" id="t0038c28"></a>口、意行二種，身壞命終，受苦樂報。婆羅門種、 <a class="t" id="t0038c29"></a>居士種、首陀羅種，身行二種，口、意行二種，身 <a class="t" id="t0039a01"></a>壞命終，受苦樂報。</p>
<p><a class="t-linehead" id="t-linehead0039a01"></a>「婆悉吒！剎利種中，有剃 <a class="t" id="t0039a02"></a>除鬚髮，法服修道，修七覺意，道成不久。所 <a class="t" id="t0039a03"></a>以者何？彼族姓子法服出家，修無上梵行， <a class="t" id="t0039a04"></a>於現法中自身作證：『生死已盡，梵行已立，所 <a class="t" id="t0039a05"></a>作已辦，不復受有。』婆羅門、居士、首陀羅種中， <a class="t" id="t0039a06"></a>有剃除鬚髮，法服修道，修七覺意，道成不 <a class="t" id="t0039a07"></a>久。所以者何？彼族姓子法服出家，修無上梵 <a class="t" id="t0039a08"></a>行，於現法中自身作證：『生死已盡，梵行已 <a class="t" id="t0039a09"></a>立，所作已辦，不復受有。』婆悉吒！此四種中 <a class="t" id="t0039a10"></a>皆出明行成就羅漢，於五種中為最第一。」</p>
<a class="t" id="t0039a11"></a>
<p><a class="t-linehead" id="t-linehead0039a11"></a>佛告婆悉吒：「梵天王頌曰：</p>
<a class="t" id="t0039a12"></a>
<blockquote class="gatha">
<p>「『生中剎利勝，　　能捨種姓去； <a class="t" id="t0039a13"></a><br>
　明行成就者，　　世間最第一。』」</p>
</blockquote>
<a class="t" id="t0039a14"></a>
<p><a class="t-linehead" id="t-linehead0039a14"></a>佛告婆悉吒：「此梵善說，非不善說；此梵善受， <a class="t" id="t0039a15"></a>非不善受。我時即印可其言，所以者何？今 <a class="t" id="t0039a16"></a>我如來、至真亦說是義：</p>
<a class="t" id="t0039a17"></a>
<blockquote class="gatha">
<p>「『生中剎利勝，　　能捨種姓去； <a class="t" id="t0039a18"></a><br>
　明行成就者，　　世間最第一。』」</p>
</blockquote>
<a class="t" id="t0039a19"></a>
<p><a class="t-linehead" id="t-linehead0039a19"></a>爾時，世尊說此法已，婆悉吒、婆羅墮無漏心 <a class="t" id="t0039a20"></a>解脫，聞佛所說，歡喜奉行。</p>
<a class="t" id="t0039a21"></a></article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


