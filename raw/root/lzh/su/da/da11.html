<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da11">
<article>
<div class="mirror hgroup">
<p class="division"><span class="mirror-left latin">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left latin">Chapter 2</span> <span class="mirror-right">第二分</span></p>
<h1 class="mirror-row">
<span class="mirror-left latin">11</span> <span class="mirror-right">（一一）增一經</span>
</h1>
<a class="t" id="t0057b26"></a>
</div>
<p><a class="t-linehead" id="t-linehead0057b26"></a>如是我聞：</p>
<p>一時，佛在舍衛國祇樹給孤獨園， <a class="t" id="t0057b27"></a>與大比丘眾千二百五十人俱。</p>
<p><a class="t-linehead" id="t-linehead0057b27"></a>爾時，世尊告 <a class="t" id="t0057b28"></a>諸比丘：「我與汝等說微妙法，上中下言，皆 <a class="t" id="t0057b29"></a>悉真正，義味清淨，梵行具足，謂一增法也。汝 <a class="t" id="t0057c01"></a>等諦聽！善思念之！當為汝說。」</p>
<p><a class="t-linehead" id="t-linehead0057c01"></a>時，諸比丘受 <a class="t" id="t0057c02"></a>教而聽。佛告比丘：「一增法者，謂一成法、一 <a class="t" id="t0057c03"></a>修法、一覺法、一滅法、一證法。云何一成法？ <a class="t" id="t0057c04"></a>謂不捨善法。云何一修法？謂常自念身。云 <a class="t" id="t0057c05"></a>何一覺法？謂有漏觸。云何一滅法？謂有我慢。 <a class="t" id="t0057c06"></a>云何一證法？謂無礙心解脫。</p>
<p><a class="t-linehead" id="t-linehead0057c06"></a>「又有二成法、 <a class="t" id="t0057c07"></a>二修法、二覺法、二滅法、二證法。云何二成 <a class="t" id="t0057c08"></a>法？謂知慚、知愧。云何二修法？謂止與觀。云 <a class="t" id="t0057c09"></a>何二覺法？謂名與色。云何二滅法？謂無明、有 <a class="t" id="t0057c10"></a>愛。云何二證法？謂明與解脫。</p>
<p><a class="t-linehead" id="t-linehead0057c10"></a>「又有三成法、 <a class="t" id="t0057c11"></a>三修法、三覺法、三滅法、三證法。云何三成 <a class="t" id="t0057c12"></a>法？一者親近善友，二者耳聞法音，三法法 <a class="t" id="t0057c13"></a>成就。云何三修法？謂三三昧：空三昧、無想 <a class="t" id="t0057c14"></a>三昧、無作三昧。云何三覺法？謂三受：苦受、樂 <a class="t" id="t0057c15"></a>受、不苦不樂受。云何三滅法？謂三愛：欲愛、有 <a class="t" id="t0057c16"></a>愛、無有愛。云何三證法？謂三明：宿命智、天眼 <a class="t" id="t0057c17"></a>智、漏盡智。</p>
<p><a class="t-linehead" id="t-linehead0057c17"></a>「又有四成法、四修法、四覺法、四 <a class="t" id="t0057c18"></a>滅法、四證法。云何四成法？一者住中國，二 <a class="t" id="t0057c19"></a>者近善友，三者自謹慎，四者宿殖善本。云 <a class="t" id="t0057c20"></a>何四修法？住四念處：比丘內身身觀，精勤 <a class="t" id="t0057c21"></a>不懈，憶念不忘，捨世貪憂；外身身觀，精勤 <a class="t" id="t0057c22"></a>不懈，憶念不忘，捨世貪憂；內外身身觀，精 <a class="t" id="t0057c23"></a>勤不懈，憶念不忘，捨世貪憂。受、意、法觀，亦 <a class="t" id="t0057c24"></a>復如是。云何四覺法？謂四食：摶食、觸食、念食、 <a class="t" id="t0057c25"></a>識食。云何四滅法？謂四受：欲受、我受、戒受、見 <a class="t" id="t0057c26"></a>受。云何四證法？謂四沙門果：須陀洹果、斯陀 <a class="t" id="t0057c27"></a>含果、阿那含果、阿羅漢果。</p>
<p><a class="t-linehead" id="t-linehead0057c27"></a>「又有五成法、五 <a class="t" id="t0057c28"></a>修法、五覺法、五滅法、五證法。云何五成法？ <a class="t" id="t0057c29"></a>謂五滅盡支：一者信佛、如來、至真，十號具 <a class="t" id="t0058a01"></a>足。二者無病，身常安隱。三者質直無有諛 <a class="t" id="t0058a02"></a>諂，真趣如來涅槃徑路。四者專心不亂，諷 <a class="t" id="t0058a03"></a>誦不忘。五者善於觀察法之起滅，以賢聖 <a class="t" id="t0058a04"></a>行盡於苦本。云何五修法？謂五根：信根、精 <a class="t" id="t0058a05"></a>進根、念根、定根、慧根。云何五覺法？謂五受陰： <a class="t" id="t0058a06"></a>色受陰，受、想、行、識受陰。云何五滅法？謂五蓋： <a class="t" id="t0058a07"></a>貪欲蓋、瞋恚蓋、睡眠蓋、掉戱蓋、疑蓋。云何五 <a class="t" id="t0058a08"></a>證法？謂五無學聚：無學戒聚、無學定聚、慧聚、 <a class="t" id="t0058a09"></a>解脫聚、解脫知見聚。</p>
<p><a class="t-linehead" id="t-linehead0058a09"></a>「復有六成法、六修法、 <a class="t" id="t0058a10"></a>六覺法、六滅法、六證法。云何六成法？謂六 <a class="t" id="t0058a11"></a>重法。若有比丘修六重法，可敬可重，和 <a class="t" id="t0058a12"></a>合於眾，無有諍訟，獨行無雜。云何六？於是， <a class="t" id="t0058a13"></a>比丘身常行慈及修梵行，住仁愛心，名曰 <a class="t" id="t0058a14"></a>重法，可敬可重，和合於眾，無有諍訟，獨行 <a class="t" id="t0058a15"></a>無雜。復次，比丘口慈、意慈，以己供養及鉢中 <a class="t" id="t0058a16"></a>餘，與人共之，不懷彼此。復次，比丘聖所行 <a class="t" id="t0058a17"></a>戒，不犯不毀，無有染汙，智者所稱，善具足 <a class="t" id="t0058a18"></a>持戒，成就賢聖出要，平等盡苦，正見及諸 <a class="t" id="t0058a19"></a>梵行，是名重法，可敬可重，和合於眾，無 <a class="t" id="t0058a20"></a>有諍訟，獨行不雜。</p>
<p><a class="t-linehead" id="t-linehead0058a20"></a>「云何六修法？謂六念：佛念、 <a class="t" id="t0058a21"></a>法念、僧念、戒念、施念、天念。云何六覺法？謂六內 <a class="t" id="t0058a22"></a>入：眼入、耳入、鼻入、舌入、身入、意入。云何六滅 <a class="t" id="t0058a23"></a>法？謂六愛：色愛、聲愛，香、味、觸、法愛。云何六證 <a class="t" id="t0058a24"></a>法？謂六神通：一者神足通證，二者天耳通證， <a class="t" id="t0058a25"></a>三者知他心通證，四者宿命通證，五者天眼 <a class="t" id="t0058a26"></a>通證，六者漏盡通證。</p>
<p><a class="t-linehead" id="t-linehead0058a26"></a>「復有七成法、七修法、 <a class="t" id="t0058a27"></a>七覺法、七滅法、七證法。云何七成法？謂七 <a class="t" id="t0058a28"></a>財：信財、戒財、慙財、愧財、聞財、施財、惠財，是 <a class="t" id="t0058a29"></a>為七財。云何七修法？謂七覺意。於是，比丘 <a class="t" id="t0058b01"></a>修念覺意，依無欲、依寂滅、依遠離，修法、 <a class="t" id="t0058b02"></a>修精進、修喜、修猗、修定、修捨，依無欲、 <a class="t" id="t0058b03"></a>依寂滅、依遠離。</p>
<p><a class="t-linehead" id="t-linehead0058b03"></a>「云何七覺法？謂七識住處： <a class="t" id="t0058b04"></a>若有眾生，若干種身若干種想，天及人，此是 <a class="t" id="t0058b05"></a>初識住。復有眾生，若干種身而一想者，梵光 <a class="t" id="t0058b06"></a>音天最初生時是，是二識住。復有眾生，一身 <a class="t" id="t0058b07"></a>若干種想，光音天是，是三識住。復有眾生， <a class="t" id="t0058b08"></a>一身一想，徧淨天是，是四識住處。復有眾 <a class="t" id="t0058b09"></a>生，空處住，是五識住。或識處住，是六識住。 <a class="t" id="t0058b10"></a>或不用處，是七識住。</p>
<p><a class="t-linehead" id="t-linehead0058b10"></a>「云何七滅法？謂七使法： <a class="t" id="t0058b11"></a>欲愛使、有愛使、見使、慢使、瞋恚使、無明使、疑 <a class="t" id="t0058b12"></a>使。云何七證法？為七漏盡力。於是，漏盡 <a class="t" id="t0058b13"></a>比丘於一切諸苦、集、滅、 <span class="corr" title="[昧&gt;味]">味</span> 、過、出要，如實知 <a class="t" id="t0058b14"></a>見，觀欲如火坑，亦如刀劍，知欲見欲，不 <a class="t" id="t0058b15"></a>貪於欲，心不住欲；於中復善觀察，如實得 <a class="t" id="t0058b16"></a>知，如實見已，世間貪婬、惡不善法不起不 <a class="t" id="t0058b17"></a>漏，修四念處，多修多行，五根、五力、七覺意、賢 <a class="t" id="t0058b18"></a>聖八道，多修多行。</p>
<p><a class="t-linehead" id="t-linehead0058b18"></a>「復有八成法、八修法、八 <a class="t" id="t0058b19"></a>覺法、八滅法、八證法。云何八成法？謂八因 <a class="t" id="t0058b20"></a>緣。未得梵行而得智，得梵行已智增多。 <a class="t" id="t0058b21"></a>云何為八？如是比丘依世尊住，或依師長， <a class="t" id="t0058b22"></a>或依智慧梵行者住，生慚愧心，有愛有敬， <a class="t" id="t0058b23"></a>是為初因緣。未得梵行而得智，得梵行 <a class="t" id="t0058b24"></a>已智增多。復次，依世尊住，隨時請問：『此法云 <a class="t" id="t0058b25"></a>何義，何所趣？』尊長即為開演深義，是為二 <a class="t" id="t0058b26"></a>因緣。既聞法已，身心樂靜，是為三因緣。不 <a class="t" id="t0058b27"></a>為遮道無益雜論，彼到眾中，或自說法，或 <a class="t" id="t0058b28"></a>請他說，猶復不捨賢聖默然，是為四因緣。 <a class="t" id="t0058b29"></a>多聞廣博，守持不忘，諸法深奧，上中下善， <a class="t" id="t0058c01"></a>義味誠諦，梵行具足，聞已入心，見不流動，是 <a class="t" id="t0058c02"></a>為五因緣。修習精勤，滅不善行，善行日增，勉 <a class="t" id="t0058c03"></a>力堪任，不捨斯法，是為六因緣。又以智慧 <a class="t" id="t0058c04"></a>知起滅法， <span class="corr" title="[聖賢&gt;賢聖] cf.【麗】">賢聖</span> 所趣能盡苦際，是為七因 <a class="t" id="t0058c05"></a>緣。又觀五受陰，生想、滅想，此色，色集、色滅， <a class="t" id="t0058c06"></a>此受、想、行、識，識集、識滅，是為八因緣。未得梵 <a class="t" id="t0058c07"></a>行而有智，已得梵行智增多。</p>
<p><a class="t-linehead" id="t-linehead0058c07"></a>「云何八修法？ <a class="t" id="t0058c08"></a>謂賢聖八道：正見、正志、正語、正業、正命、正方便、 <a class="t" id="t0058c09"></a>正念、正定。云何八覺法？謂世八法：利、衰、毀、譽、 <a class="t" id="t0058c10"></a>稱、譏、苦、樂。云何八滅法？謂八邪：邪見、邪志、邪 <a class="t" id="t0058c11"></a>語、邪業、邪命、邪方便、邪念、邪定。云何八證法？謂 <a class="t" id="t0058c12"></a>八解脫：色觀色，一解脫。內 <span class="corr" title="[有&gt;無]">無</span> 色想，外觀色， <a class="t" id="t0058c13"></a>二解脫。淨解脫，三解脫。度色想，滅瞋恚想，住 <a class="t" id="t0058c14"></a>空處，四解脫。度空處，住識處，五解脫。度識 <a class="t" id="t0058c15"></a>處，住不用處，六解脫。度不用處，住有想無 <a class="t" id="t0058c16"></a>想處，七解脫。度有想無想處，住想知滅，八解 <a class="t" id="t0058c17"></a>脫。</p>
<p><a class="t-linehead" id="t-linehead0058c17"></a>「復有九成法、九修法、九覺法、九滅法、九 <a class="t" id="t0058c18"></a>證法。云何九成法？謂九淨滅枝法：戒淨滅 <a class="t" id="t0058c19"></a>枝、心淨滅枝、見淨滅枝、度疑淨滅枝、分 <a class="t" id="t0058c20"></a>別淨滅枝、道淨滅枝、除淨滅枝、無欲淨 <a class="t" id="t0058c21"></a>滅枝、解脫淨滅枝。云何九修法？謂九喜本： <a class="t" id="t0058c22"></a>一喜，二愛，三悅，四樂，五定，六如實知，七除捨，八 <a class="t" id="t0058c23"></a>無欲，九解脫。云何九覺法？謂九眾生居：或有 <a class="t" id="t0058c24"></a>眾生，若干種身若干種想，天及人是，是初 <a class="t" id="t0058c25"></a>眾生居。或有眾生，若干種身而一想者，梵光 <a class="t" id="t0058c26"></a>音天最初生時是，是二眾生居。或有眾生，一 <a class="t" id="t0058c27"></a>身若干種想，光音天是，是三眾生居。或有眾 <a class="t" id="t0058c28"></a>生，一身一想，遍淨天是，是四眾生居。無想 <a class="t" id="t0058c29"></a>無所覺知，無想天是，是五眾生居。復有眾 <a class="t" id="t0059a01"></a>生，空處住，是六眾生居。復有眾生，識處住， <a class="t" id="t0059a02"></a>是七眾生居。復有眾生，不用處住，是八眾生 <a class="t" id="t0059a03"></a>居。復有眾生，住有想無想處，是九眾生居。</p>
<a class="t" id="t0059a04"></a>
<p><a class="t-linehead" id="t-linehead0059a04"></a>「云何九滅法？謂九愛本：因愛有求，因求有 <a class="t" id="t0059a05"></a>利，因利有用，因用有欲，因欲有著，因著 <a class="t" id="t0059a06"></a>有嫉，因嫉有守，因守有護。云何九證法？ <a class="t" id="t0059a07"></a>謂九盡：若入初禪，則聲刺滅。入第二禪，則 <a class="t" id="t0059a08"></a>覺觀刺滅。入第三禪，則喜刺滅。入第四 <a class="t" id="t0059a09"></a>禪，則出入息刺滅。入空處，則色想刺滅。入 <a class="t" id="t0059a10"></a>識處，則空想刺滅。入不用處，則識想 <span class="corr" title="[剌&gt;刺]">刺</span> 滅。 <a class="t" id="t0059a11"></a>入有想無想處，則不用想 <span class="corr" title="[剌&gt;刺]">刺</span> 滅。入滅盡定， <a class="t" id="t0059a12"></a>則想受 <span class="corr" title="[剌&gt;刺]">刺</span> 滅。</p>
<p><a class="t-linehead" id="t-linehead0059a12"></a>「復有十成法、十修法、十覺 <a class="t" id="t0059a13"></a>法、十滅法、十證法。云何十成法？謂十救法： <a class="t" id="t0059a14"></a>一者比丘二百五十戒具，威儀亦具，見有小 <a class="t" id="t0059a15"></a>罪，生大怖畏，平等學戒，心無傾邪。二者得 <a class="t" id="t0059a16"></a>善知識。三者言語中正，多所堪忍。四者好 <a class="t" id="t0059a17"></a>求善法，分布不恡。五者諸梵行人有所施 <a class="t" id="t0059a18"></a>設，輙往佐助，不以為勞，難為能為，亦教人 <a class="t" id="t0059a19"></a>為。六者多聞，聞便能持，未曾有忘。七者精 <a class="t" id="t0059a20"></a>勤，滅不善法，增長善法。八者常自專念，無 <a class="t" id="t0059a21"></a>有他想，憶本善行，如在目前。九者智慧成 <a class="t" id="t0059a22"></a>就，觀法生滅，以賢聖律斷於苦本。十者樂 <a class="t" id="t0059a23"></a>於閑居，專念思惟，於禪中間無有調戲。</p>
<a class="t" id="t0059a24"></a>
<p><a class="t-linehead" id="t-linehead0059a24"></a>「云何十修法？謂十正行：正見、正志、正語、正業、 <a class="t" id="t0059a25"></a>正命、正方便、正念、正定、正解脫、正智。云何十 <a class="t" id="t0059a26"></a>覺法？謂十色入：眼入、耳入、鼻入、舌入、身入、色 <a class="t" id="t0059a27"></a>入、聲入、香入、味入、觸入。云何十滅法？謂十邪 <a class="t" id="t0059a28"></a>行：邪見、邪志、邪語、邪業、邪命、邪方便、邪念、邪定、 <a class="t" id="t0059a29"></a>邪解脫、邪智。云何十證法？謂十無學法：無 <a class="t" id="t0059b01"></a>學正見、正志、正語、正業、正命、正方便、正念、正 <a class="t" id="t0059b02"></a>定、正解脫、正智。諸比丘！此名一增法，我今 <a class="t" id="t0059b03"></a>為汝等說如是法，吾為如來、為諸弟子 <a class="t" id="t0059b04"></a>所應作者，皆已備悉，慈愍慇懃，訓誨汝等， <a class="t" id="t0059b05"></a>汝等亦宜勤奉行之。諸比丘！當在閑居樹 <a class="t" id="t0059b06"></a>下空處，精勤坐禪，勿自放恣，今不勉力，後 <a class="t" id="t0059b07"></a>悔何益？此是我教，勤受持之。」</p>
<p><a class="t-linehead" id="t-linehead0059b07"></a>爾時，諸比丘 <a class="t" id="t0059b08"></a>聞佛所說，歡喜奉行。</p>
<a class="t" id="t0059b09"></a>
<p class="endsutta"><span class="t-juanname">佛說長阿含經卷第九</span></p>
</article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


