<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da17">
<article>
<div class="mirror hgroup">
<p class="division"><span class="mirror-left latin">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left latin">Chapter 2</span> <span class="mirror-right">第二分</span></p>
<h1 class="mirror-row">
<span class="mirror-left latin">17</span> <span class="mirror-right">（一七）清淨經</span>
</h1>
<a class="t" id="t0072c13"></a>
</div>
<p class="suttainfo"><span class="t-juanname">佛說長阿含經卷第十二</span><br>
<a class="t" id="t0072c10"></a> <a class="t" id="t0072c11"></a> <span class="t-byline">後秦弘始年佛陀耶舍共竺佛念譯</span></p>
<a class="t" id="t0072c12"></a>
<p><a class="t-linehead" id="t-linehead0072c13"></a>如是我聞：</p>
<p>一時，佛在迦維羅衛國緬祇優婆 <a class="t" id="t0072c14"></a>塞林中，與大比丘 <span class="corr" title="[&gt;眾] cf.【麗】">眾</span> 千二百五十人俱。</p>
<p><a class="t-linehead" id="t-linehead0072c14"></a>時，有沙 <a class="t" id="t0072c15"></a>彌周那在波波國，夏安居已，執持衣鉢， <a class="t" id="t0072c16"></a>漸詣迦維羅衛緬祇園中，至阿難所，頭面禮 <a class="t" id="t0072c17"></a>足，於一面立，白阿難言：「波波城內有尼乾 <a class="t" id="t0072c18"></a>子，命終未久，其諸弟子分為二分，各共諍訟， <a class="t" id="t0072c19"></a>面相毀罵，無復上下，迭相求短，競其知見： <a class="t" id="t0072c20"></a>『我能知是，汝不能知；我行真正，汝為邪見。 <a class="t" id="t0072c21"></a>以前著後，以後著前，顛倒錯亂，無有法 <a class="t" id="t0072c22"></a>則。我所為妙，汝所言非，汝有所疑，當諮問 <a class="t" id="t0072c23"></a>我。』大德阿難！時，彼國人民事尼乾者，聞諍 <a class="t" id="t0072c24"></a>訟已，生厭患心。」</p>
<p><a class="t-linehead" id="t-linehead0072c24"></a>阿難語周那沙彌曰：「我等 <a class="t" id="t0072c25"></a>有言欲啟世尊，今共汝往，宣啟此事，若世 <a class="t" id="t0072c26"></a>尊有所戒勅，當共奉行。」</p>
<p><a class="t-linehead" id="t-linehead0072c26"></a>爾時，沙彌周那聞 <a class="t" id="t0072c27"></a>阿難語已，即共詣世尊，頭面禮足，在一面 <a class="t" id="t0072c28"></a>立。爾時，阿難白世尊曰：「此沙彌周那在波 <a class="t" id="t0072c29"></a>波國夏安居已，執持衣鉢，漸來至此，禮我 <a class="t" id="t0073a01"></a>足，語我言：『波波國有尼乾子，命終未久，其 <a class="t" id="t0073a02"></a>諸弟子分為二分，各共諍訟，面相毀罵，無復 <a class="t" id="t0073a03"></a>上下，迭相求短，競其知見：「我能知是，汝不 <a class="t" id="t0073a04"></a>能知；我行真正，汝為邪見。以前著後，以後 <a class="t" id="t0073a05"></a>著前，顛倒錯亂，無有法則。我所言是，汝所 <a class="t" id="t0073a06"></a>言非，汝有所疑，當諮問我。」時，彼國人民 <a class="t" id="t0073a07"></a>事尼乾者，聞諍訟已，生厭患心。』」</p>
<p><a class="t-linehead" id="t-linehead0073a07"></a>世尊告 <a class="t" id="t0073a08"></a>周那沙彌曰：「如是。周那！彼非法中不足聽 <a class="t" id="t0073a09"></a>聞，此非三耶三佛所說，猶如朽塔難可汙 <a class="t" id="t0073a10"></a>色。彼雖有師，盡懷邪見；雖復有法，盡不真 <a class="t" id="t0073a11"></a>正，不足聽採，不能出要，非是三耶三佛所 <a class="t" id="t0073a12"></a>說，猶如故塔不可汙也。彼諸弟子有不 <a class="t" id="t0073a13"></a>順其法，捨彼異見，行於正見。周那！若有人 <a class="t" id="t0073a14"></a>來語彼弟子：『諸賢！汝師法正，當於中行，何 <a class="t" id="t0073a15"></a>以捨離？』其彼弟子信其言者，則二俱失道， <a class="t" id="t0073a16"></a>獲無量罪，所以者何？彼雖有法，然不真正 <a class="t" id="t0073a17"></a>故。周那！若師不邪見，其法真正，善可聽採， <a class="t" id="t0073a18"></a>能得出要，三耶三佛所說，譬如新塔易可 <a class="t" id="t0073a19"></a>汙色。然諸弟子於此法中，不能勤修，不 <a class="t" id="t0073a20"></a>能成就，捨平等道，入於邪見，若有人來語 <a class="t" id="t0073a21"></a>彼弟子：『諸賢！汝師法正，當於中行，何以捨 <a class="t" id="t0073a22"></a>離，入於邪見？』其彼弟子信其言者，則二俱 <a class="t" id="t0073a23"></a>見真正，獲無量福。所以者何？其法真正。」</p>
<p><a class="t-linehead" id="t-linehead0073a23"></a>佛 <a class="t" id="t0073a24"></a>告周那：「彼雖有師，然懷邪見，雖復有法，盡 <a class="t" id="t0073a25"></a>不真正，不足聽採，不能出要，非三耶三 <a class="t" id="t0073a26"></a>佛所說，猶如朽塔不可汙色。彼諸弟子法 <a class="t" id="t0073a27"></a>法成就，隨順其行，起諸邪見。周那！若有人 <a class="t" id="t0073a28"></a>來語其弟子言：『汝師法正，汝所行是，今所 <a class="t" id="t0073a29"></a>修行勤苦如是，應於現法成就道果。』彼諸 <a class="t" id="t0073b01"></a>弟子信受其言者，則二俱失道，獲無量罪。 <a class="t" id="t0073b02"></a>所以者何？以法不真正故。周那！若師不邪 <a class="t" id="t0073b03"></a>見，其法真正，善可聽採，能得出要，三耶三 <a class="t" id="t0073b04"></a>佛所說，譬如新塔易為汙色。又其弟子法 <a class="t" id="t0073b05"></a>法成就，隨順修行而生正見，若有人來語 <a class="t" id="t0073b06"></a>其弟子言：『汝師法正，汝所行是，今所修行 <a class="t" id="t0073b07"></a>勤苦如是，應於現法成就道果。』彼諸弟子 <a class="t" id="t0073b08"></a>信受其言，二俱正見，獲無量福。所以者何？ <a class="t" id="t0073b09"></a>法真正故。</p>
<p><a class="t-linehead" id="t-linehead0073b09"></a>「周那！或有導師出世，使弟子生 <a class="t" id="t0073b10"></a>憂；或有導師出世，使弟子無憂。云何導師 <a class="t" id="t0073b11"></a>出世，使弟子生憂？周那！導師新出世間，成 <a class="t" id="t0073b12"></a>道未久，其法具足，梵行清淨，如實真要而不 <a class="t" id="t0073b13"></a>布現，然彼導師速取滅度，其諸弟子不得 <a class="t" id="t0073b14"></a>修行，皆愁憂言：『師初出世，成道未久，其法清 <a class="t" id="t0073b15"></a>淨，梵行具足，如實真要，竟不布現，而今導師 <a class="t" id="t0073b16"></a>便速滅度，我等弟子不得修行。』是為導師 <a class="t" id="t0073b17"></a>出世，弟子愁憂。云何導師出世，弟子不憂？ <a class="t" id="t0073b18"></a>謂導師出世，其法清淨，梵行具足，如實真要 <a class="t" id="t0073b19"></a>而廣流布，然後導師方取滅度，其諸弟子皆 <a class="t" id="t0073b20"></a>得修行，不懷憂言：『師初出世，成道未久，其 <a class="t" id="t0073b21"></a>法清淨，梵行具足，如實真要而不布現，而 <a class="t" id="t0073b22"></a>今導師便速滅度，使我弟子不得修行。』如 <a class="t" id="t0073b23"></a>是，周那！導師出世，弟子無憂。」</p>
<p><a class="t-linehead" id="t-linehead0073b23"></a>佛告周那：「此 <a class="t" id="t0073b24"></a>支成就梵行，謂導師出世，出家未久，名聞 <a class="t" id="t0073b25"></a>未廣，是謂梵行支不具足。周那！導師出世， <a class="t" id="t0073b26"></a>出家既久，名聞廣遠，是謂梵行支具足滿。 <a class="t" id="t0073b27"></a>周那！導師出世，出家既久，名聞亦廣，而諸弟 <a class="t" id="t0073b28"></a>子未受訓誨，未具梵行，未至安處，未獲 <a class="t" id="t0073b29"></a>己利，未能受法分布演說，有異論起不 <a class="t" id="t0073c01"></a>能如法而往滅之，未能變化成神通證，是 <a class="t" id="t0073c02"></a>為梵行支不具足。周那！導師出世，出家 <a class="t" id="t0073c03"></a>既久，名聞亦廣，而諸弟子盡受教訓，梵行具 <a class="t" id="t0073c04"></a>足，至安隱處，已獲己利，又能受法分別演 <a class="t" id="t0073c05"></a>說，有異論起能如法滅，變化具足成神通 <a class="t" id="t0073c06"></a>證，是為梵行支具足滿。</p>
<p><a class="t-linehead" id="t-linehead0073c06"></a>「周那！導師出世，出 <a class="t" id="t0073c07"></a>家亦久，名聞亦廣，諸比丘尼未受訓誨，未 <a class="t" id="t0073c08"></a>至安處，未獲己利，未能受法分布演說， <a class="t" id="t0073c09"></a>有異論起不能以法如實除滅，未能變化 <a class="t" id="t0073c10"></a>成神通證，是為梵行支未具足。周那！導師 <a class="t" id="t0073c11"></a>出世，出家亦久，名聞亦廣，諸比丘尼盡受教 <a class="t" id="t0073c12"></a>訓，梵行具足，至安隱處，已獲己利，復能受 <a class="t" id="t0073c13"></a>法分別演說，有異論起能如法滅，變化具 <a class="t" id="t0073c14"></a>足成神通證，是為梵行支具足滿。周那！諸 <a class="t" id="t0073c15"></a>優婆塞、優婆夷廣修梵行，乃至變化具足成 <a class="t" id="t0073c16"></a>神通證，亦復如是。</p>
<p><a class="t-linehead" id="t-linehead0073c16"></a>「周那！若導師不在世，無 <a class="t" id="t0073c17"></a>有名聞，利養損減，則梵行支不具足滿。若 <a class="t" id="t0073c18"></a>導師在世，名聞利養，皆悉具足，無有損減，則 <a class="t" id="t0073c19"></a>梵行支為具足滿。若導師在世，名聞利養， <a class="t" id="t0073c20"></a>皆悉具足，而諸比丘名聞利養，不能具足，是 <a class="t" id="t0073c21"></a>為梵行支不具足。若導師在世，名聞利養， <a class="t" id="t0073c22"></a>具足無損，諸比丘眾亦復具足，則梵行支 <a class="t" id="t0073c23"></a>為具足滿，比丘尼眾亦復如是。</p>
<p><a class="t-linehead" id="t-linehead0073c23"></a>「周那！我出 <a class="t" id="t0073c24"></a>家久，名聞廣遠，我諸比丘已受教誡，到安 <a class="t" id="t0073c25"></a>隱處，自獲己利，復能受法為人說法，有 <a class="t" id="t0073c26"></a>異論起能如法滅，變化具足成神通證，諸 <a class="t" id="t0073c27"></a>比丘、比丘尼、優婆塞、優婆夷皆亦如是。周那！ <a class="t" id="t0073c28"></a>我以廣流布梵行，——乃至變化具足成神通證。 <a class="t" id="t0073c29"></a>周那！一切世間所有導師，不見有得名聞 <a class="t" id="t0074a01"></a>利養如我如來、至真、等正覺者也。周那！諸 <a class="t" id="t0074a02"></a>世間所有徒眾，不見有名聞利養如我眾 <a class="t" id="t0074a03"></a>也。周那！若欲正說者，當言見不可見。云 <a class="t" id="t0074a04"></a>何見不可見？一切梵行清淨具足，宣示布現， <a class="t" id="t0074a05"></a>是名見不可見。」</p>
<p><a class="t-linehead" id="t-linehead0074a05"></a>爾時，世尊告諸比丘：「欝 <a class="t" id="t0074a06"></a>頭藍子在大眾中而作是說：『有見不見，云 <a class="t" id="t0074a07"></a>何名見不見？如刀可見，刃不可見。』諸比丘！ <a class="t" id="t0074a08"></a>彼子乃引凡夫無識之言以為譬喻，如是， <a class="t" id="t0074a09"></a>周那！若欲正說者，當言見不見。云何見 <a class="t" id="t0074a10"></a>不見？汝當正欲說言：『一切梵行清淨具足， <a class="t" id="t0074a11"></a>宣示流布，是不可見。』周那！彼相續法不具 <a class="t" id="t0074a12"></a>足而可得，不相續法具足而不可得。周那！ <a class="t" id="t0074a13"></a>諸法中梵行，酪酥中醍醐。」</p>
<p><a class="t-linehead" id="t-linehead0074a13"></a>爾時，世尊告諸 <a class="t" id="t0074a14"></a>比丘：「我於是法躬自作證，謂四念處、四神 <a class="t" id="t0074a15"></a>足、四意斷、四禪、五根、五力、七覺意、賢聖八道， <a class="t" id="t0074a16"></a>汝等盡共和合，勿生諍訟，同一師受，同一水 <a class="t" id="t0074a17"></a>乳；於如來正法，當自熾然，快得安樂。得 <a class="t" id="t0074a18"></a>安樂已，若有比丘說法中有作是言：『彼所 <a class="t" id="t0074a19"></a>說句不正，義理不正。』比丘聞已，不可言是， <a class="t" id="t0074a20"></a>不可言非，當語彼比丘言：『云何？諸賢！我 <a class="t" id="t0074a21"></a>句如是，汝句如是；我義如是，汝義如是。何 <a class="t" id="t0074a22"></a>者為勝？何者為負？』若彼比丘報言：『我句如是， <a class="t" id="t0074a23"></a>我義如是；汝句如是，汝義如是；汝句亦勝， <a class="t" id="t0074a24"></a>汝義亦勝。』彼比丘說此，亦不得非，亦不得 <a class="t" id="t0074a25"></a>是。當諫彼比丘，當呵當止，當共推求，如 <a class="t" id="t0074a26"></a>是盡共和合，勿生諍訟，同一受，同一師，同一 <a class="t" id="t0074a27"></a>乳；於如來正法，當自熾然，快得安樂。</p>
<p><a class="t-linehead" id="t-linehead0074a27"></a>「得安 <a class="t" id="t0074a28"></a>樂已，若有比丘說法，中有比丘作是言： <a class="t" id="t0074a29"></a>『彼所說句不正，義正。』比丘聞已，不可言是， <a class="t" id="t0074b01"></a>不可言非，當語彼比丘言：『云何？比丘！我 <a class="t" id="t0074b02"></a>句如是，汝句如是，何者為是？何者為非？』若 <a class="t" id="t0074b03"></a>彼比丘報言：『我句如是，汝句如是，汝句亦勝。』 <a class="t" id="t0074b04"></a>彼比丘說此，亦不得言是，不得言非，當 <a class="t" id="t0074b05"></a>諫彼比丘，當呵當止，當共推求，如是盡共 <a class="t" id="t0074b06"></a>和合，勿生諍訟，同一師受，同一水乳；於如來 <a class="t" id="t0074b07"></a>正法，當自熾然，快得安樂。</p>
<p><a class="t-linehead" id="t-linehead0074b07"></a>「得安樂已，若有 <a class="t" id="t0074b08"></a>比丘說法，中有比丘作是言：『彼所說句正， <a class="t" id="t0074b09"></a>義不正。』比丘聞已，不可言是，不可言非， <a class="t" id="t0074b10"></a>當語彼比丘言：『云何？比丘！我義如是，汝義 <a class="t" id="t0074b11"></a>如是，何者為是？何者為非？』若彼報言：『我義 <a class="t" id="t0074b12"></a>如是，汝義如是，汝義亦勝。』彼比丘說此已， <a class="t" id="t0074b13"></a>亦不得言是，亦不得言非，當諫彼比丘， <a class="t" id="t0074b14"></a>當呵當止，當共推求，如是比丘盡共和合， <a class="t" id="t0074b15"></a>勿生諍訟，同一師受，同一水乳，於如來正 <a class="t" id="t0074b16"></a>法，當自熾然，快得安樂。</p>
<p><a class="t-linehead" id="t-linehead0074b16"></a>「得安樂已，若有比 <a class="t" id="t0074b17"></a>丘說法，中有比丘作如是言：『彼所說句正， <a class="t" id="t0074b18"></a>義正。』比丘聞已，不得言非，當稱讚彼言： <a class="t" id="t0074b19"></a>『汝所言是，汝所言是。』是故，比丘！於十二部經 <a class="t" id="t0074b20"></a>自身作證，當廣流布，一曰《貫經》，二曰《祇夜經》， <a class="t" id="t0074b21"></a>三曰《受記經》，四曰《偈經》，五曰《法句經》，六曰《相 <a class="t" id="t0074b22"></a>應經》，七曰《本緣經》，八曰《天本經》，九曰《廣經》，十 <a class="t" id="t0074b23"></a>曰《未曾有經》，十一曰《譬喻經》，十二曰《大教經》， <a class="t" id="t0074b24"></a>當善受持，稱量觀察，廣演分布。</p>
<p><a class="t-linehead" id="t-linehead0074b24"></a>「諸比丘！我 <a class="t" id="t0074b25"></a>所制衣，若塚間衣，若長者衣、麤賤衣；此衣足 <a class="t" id="t0074b26"></a>障寒暑、蚊虻，足蔽四體。諸比丘！我所制食， <a class="t" id="t0074b27"></a>若乞食，若居士食；此食自足，若身苦惱，眾患 <a class="t" id="t0074b28"></a>切已，恐遂至死，故聽此食，知足而已。諸比 <a class="t" id="t0074b29"></a>丘！我所制住處，若在樹下，若在露地，若在 <a class="t" id="t0074c01"></a>房內，若樓閣上，若在窟內，若在種種住處； <a class="t" id="t0074c02"></a>此處自足，為障寒暑、風雨、蚊虻，下至閑靜 <a class="t" id="t0074c03"></a>懈息之處。諸比丘！我所制藥，若大小便，酥 <a class="t" id="t0074c04"></a>油蜜、黑石蜜；此藥自足，若身生苦惱，眾患切 <a class="t" id="t0074c05"></a>已，恐遂至死，故聽此藥。」</p>
<p><a class="t-linehead" id="t-linehead0074c05"></a>佛言：「或有外道梵 <a class="t" id="t0074c06"></a>志來作是語：『沙門釋子以眾樂自娛。』若有 <a class="t" id="t0074c07"></a>此言，當如是報：『汝等莫作此言，謂沙門釋 <a class="t" id="t0074c08"></a>子以眾樂自娛。所以者何？有樂自娛，如來 <a class="t" id="t0074c09"></a>呵責；有樂自娛，如來稱譽。』若外道梵志問言： <a class="t" id="t0074c10"></a>『何樂自娛，瞿曇呵責？』設有此語，汝等當報： <a class="t" id="t0074c11"></a>『五欲功德，可愛可樂，人所貪著。云何為五？ <a class="t" id="t0074c12"></a>眼知色，可愛可樂，人所貪著；耳聞聲、鼻 <a class="t" id="t0074c13"></a>知香、舌知味、身知觸，可愛可樂，人所貪 <a class="t" id="t0074c14"></a>著。諸賢！猶是五欲緣生喜樂，此是如來、至 <a class="t" id="t0074c15"></a>真、等正覺之所呵責也。猶如有人故殺眾 <a class="t" id="t0074c16"></a>生，自以為樂，此是如來、至真、等正覺之所呵 <a class="t" id="t0074c17"></a>責。猶如有人私竊偷盜，自以為樂，此為如 <a class="t" id="t0074c18"></a>來之所呵責。猶如有人犯於梵行，自以為 <a class="t" id="t0074c19"></a>樂，此是如來之所呵責。猶如有人故作妄 <a class="t" id="t0074c20"></a>語，自以為樂，此是如來之所呵責。猶如有 <a class="t" id="t0074c21"></a>人放蕩自恣，此是如來之所呵責。猶如有 <a class="t" id="t0074c22"></a>人行外苦行，非是如來所說正行，自以為 <a class="t" id="t0074c23"></a>樂，此是如來之所呵責。』</p>
<p><a class="t-linehead" id="t-linehead0074c23"></a>「諸比丘！呵責五欲 <a class="t" id="t0074c24"></a>功德，人所貪著。云何為五？眼知色，可愛 <a class="t" id="t0074c25"></a>可樂，人所貪著；耳聞聲、鼻知香、舌知味、身 <a class="t" id="t0074c26"></a>知觸，可愛可樂，人所貪著；如此諸樂，沙門 <a class="t" id="t0074c27"></a>釋子無如此樂。猶如有人故殺眾生，以此 <a class="t" id="t0074c28"></a>為樂，沙門釋子無如此樂。猶如有人公為 <a class="t" id="t0074c29"></a>盜賊，自以為樂，沙門釋子無如是樂。猶如 <a class="t" id="t0075a01"></a>有人犯於梵行，自以為樂，沙門釋子無如 <a class="t" id="t0075a02"></a>是樂。猶如有人故作妄語，自以為樂，沙門 <a class="t" id="t0075a03"></a>釋子無如是樂。猶如有人放蕩自恣，自以 <a class="t" id="t0075a04"></a>為樂，沙門釋子無如是樂。猶如有人行外 <a class="t" id="t0075a05"></a>苦行，自以為樂，沙門釋子無如是樂。</p>
<p><a class="t-linehead" id="t-linehead0075a05"></a>「若外 <a class="t" id="t0075a06"></a>道梵志作如是問『何樂自娛，沙門瞿曇之 <a class="t" id="t0075a07"></a>所稱譽？』諸比丘！彼若有此言，汝等當答彼 <a class="t" id="t0075a08"></a>言：『諸賢！有五欲功德，可愛可樂，人所貪著。 <a class="t" id="t0075a09"></a>云何為五？眼知色，——乃至身知觸，可愛可 <a class="t" id="t0075a10"></a>樂，人所貪著。諸賢！五欲因緣生樂，當速除 <a class="t" id="t0075a11"></a>滅。猶如有人故殺眾生，自以為樂；有如 <a class="t" id="t0075a12"></a>此樂，應速除滅。猶如有人公為盜賊，自以 <a class="t" id="t0075a13"></a>為樂；有如此樂，應速除滅。猶如有人犯 <a class="t" id="t0075a14"></a>於梵行，自以為樂；有如此樂，應速除滅。猶 <a class="t" id="t0075a15"></a>如有人故為妄語，自以為樂；有如此樂， <a class="t" id="t0075a16"></a>應速除滅。猶如有人放蕩自恣，自以為樂； <a class="t" id="t0075a17"></a>有如此樂，應速除滅。猶如有人行外苦 <a class="t" id="t0075a18"></a>行，自以為樂；有如是樂，應速除滅。猶如 <a class="t" id="t0075a19"></a>有人去離貪欲，無復惡法，有覺、有觀，離生 <a class="t" id="t0075a20"></a>喜、樂，入初禪；如是樂者，佛所稱譽。猶如有 <a class="t" id="t0075a21"></a>人滅於覺、觀，內喜、一心，無覺、無觀，定生喜、樂， <a class="t" id="t0075a22"></a>入第二禪；如是樂者，佛所稱譽。猶如有人 <a class="t" id="t0075a23"></a>除喜入捨，自知身樂，賢聖所求，護念一心， <a class="t" id="t0075a24"></a>入第三禪；如是樂者，佛所稱譽。樂盡苦盡， <a class="t" id="t0075a25"></a>憂、喜先滅，不苦不樂，護念清淨，入第四禪； <a class="t" id="t0075a26"></a>如是樂者，佛所稱譽。』</p>
<p><a class="t-linehead" id="t-linehead0075a26"></a>「若有外道梵志作如 <a class="t" id="t0075a27"></a>是問：『汝等於此樂中求幾果功德？』應答彼 <a class="t" id="t0075a28"></a>言：『此樂當有七果功德。云何為七？於現法 <a class="t" id="t0075a29"></a>中，得成道證，正使不成，臨命終時，當成 <a class="t" id="t0075b01"></a>道證；若臨命終復不成者，當盡五下結，中 <a class="t" id="t0075b02"></a>間般涅槃、生彼般涅槃、行般涅槃、無行般涅 <a class="t" id="t0075b03"></a>槃、上流阿迦尼吒般涅槃。諸賢！是為此樂 <a class="t" id="t0075b04"></a>有七功德。諸賢！若比丘在學地欲上，求 <a class="t" id="t0075b05"></a>安隱處，未除五蓋，云何為五？貪欲蓋、瞋恚 <a class="t" id="t0075b06"></a>蓋、睡眠蓋、掉戱蓋、疑蓋。彼學比丘方欲上 <a class="t" id="t0075b07"></a>求，求安隱處，未滅五蓋，於四念處不能 <a class="t" id="t0075b08"></a>精勤，於七覺意不能勤修，欲得上人法、賢 <a class="t" id="t0075b09"></a>聖智慧增盛，求欲知欲見者，無有是處。 <a class="t" id="t0075b10"></a>諸賢！學地比丘欲上求，求安隱處，能滅五 <a class="t" id="t0075b11"></a>蓋：貪欲蓋、瞋恚蓋、睡眠蓋、掉戱蓋、疑蓋。於四 <a class="t" id="t0075b12"></a>意處又能精勤，於七覺意如實修行，欲 <a class="t" id="t0075b13"></a>得上人法、賢聖智慧增上，求欲知欲見者， <a class="t" id="t0075b14"></a>則有是處。諸賢！若有比丘漏盡阿羅漢，所 <a class="t" id="t0075b15"></a>作已辦，捨於重擔，自獲己利，盡諸有結使， <a class="t" id="t0075b16"></a>正智解脫，不為九事。云何為九？一者不殺，二 <a class="t" id="t0075b17"></a>者不盜，三者不婬，四者不妄語，五者不捨道， <a class="t" id="t0075b18"></a>六者不隨欲，七者不隨恚，八者不隨怖，九者 <a class="t" id="t0075b19"></a>不隨癡。諸賢！是為漏盡阿羅漢所作已辦，捨 <a class="t" id="t0075b20"></a>於重擔，自獲己利，盡諸有結，正智得解，遠 <a class="t" id="t0075b21"></a>離九事。』</p>
<p><a class="t-linehead" id="t-linehead0075b21"></a>「或有外道梵志作是說言：『沙門釋 <a class="t" id="t0075b22"></a>子有不住法。』應報彼言：『諸賢！莫作是說： <a class="t" id="t0075b23"></a>沙門釋子有不住法。所以者何？沙門釋子，其 <a class="t" id="t0075b24"></a>法常住，不可動轉，譬如門閫常住不動，沙 <a class="t" id="t0075b25"></a>門釋子亦復如是，其法常住，無有移動。』或 <a class="t" id="t0075b26"></a>有外道梵志作是說言：『沙門瞿曇盡知過 <a class="t" id="t0075b27"></a>去世事，不知未來事。』『彼比丘、彼異學梵志 <a class="t" id="t0075b28"></a>智異，智觀亦異，所言虛妄。如來於彼過去事， <a class="t" id="t0075b29"></a>若在目前，無不知見；於未來世，生於道 <a class="t" id="t0075c01"></a>智。過去世事虛妄不實，不足喜樂，無所利 <a class="t" id="t0075c02"></a>益，佛則不記；或過去事有實，無可喜樂，無 <a class="t" id="t0075c03"></a>所利益，佛亦不記；若過去事有實、可樂，而 <a class="t" id="t0075c04"></a>無利益，佛亦不記；若過去事有實、可樂，有 <a class="t" id="t0075c05"></a>所利益，如來盡知然後記之；未來、現在，亦復 <a class="t" id="t0075c06"></a>如是。如來於過去、未來、現在，應時語、實語、義 <a class="t" id="t0075c07"></a>語、利語、法語、律語，無有虛也。佛於初夜成 <a class="t" id="t0075c08"></a>最正覺，及末後夜，於其中間有所言說，盡 <a class="t" id="t0075c09"></a>皆如實，故名如來。復次，如來所說如事，事 <a class="t" id="t0075c10"></a>如所說，故名如來。以何等義，名等正覺？ <a class="t" id="t0075c11"></a>佛所知見、所滅、所覺，佛盡覺知，故名等 <a class="t" id="t0075c12"></a>正覺。』</p>
<p><a class="t-linehead" id="t-linehead0075c12"></a>「或有外道梵志作如是說：『世間常存， <a class="t" id="t0075c13"></a>唯此為實，餘者虛妄。』或復說言：『此世無常， <a class="t" id="t0075c14"></a>唯此為實，餘者虛妄。』或復有言：『世間有常 <a class="t" id="t0075c15"></a>無常，唯此為實，餘者虛妄。』或復有言：『此 <a class="t" id="t0075c16"></a>世間非有常非無常，唯此為實，餘者虛妄。』或 <a class="t" id="t0075c17"></a>復有言：『此世間有邊，唯此為實，餘者為虛 <a class="t" id="t0075c18"></a>妄。』或復有言：『世間無邊，唯此為實，餘者 <a class="t" id="t0075c19"></a>虛妄。』或復有言：『世間有邊無邊，唯此為實， <a class="t" id="t0075c20"></a>餘者虛妄。』或復有言：『世間非有邊非無 <a class="t" id="t0075c21"></a>邊，唯此為實，餘者虛妄。』或復有言：『是命 <a class="t" id="t0075c22"></a>是身，此實餘虛。』或復有言：『非命非身，此實 <a class="t" id="t0075c23"></a>餘虛。』或復有言：『命異身異，此實餘虛。』或復 <a class="t" id="t0075c24"></a>有言：『非異命非異身，此實餘虛。』或復有言： <a class="t" id="t0075c25"></a>『如來有終，此實餘虛。』或復有言：『如來不終，此 <a class="t" id="t0075c26"></a>實餘虛。』或復有言：『如來終不終，此實餘虛。』或 <a class="t" id="t0075c27"></a>復有言：『如來非終非不終，此實餘虛。』諸有 <a class="t" id="t0075c28"></a>此見，名本生本見，今為汝記，謂：『此世常 <a class="t" id="t0075c29"></a>存，——乃至如來非終非不終，唯此為實，餘者虛 <a class="t" id="t0076a01"></a>妄，是為本見本生。』為汝記之。</p>
<p><a class="t-linehead" id="t-linehead0076a01"></a>「所謂未見 <a class="t" id="t0076a02"></a>未生者，我亦記之。何者未見 未生，我所記 <a class="t" id="t0076a03"></a>者？色是我，從想有終，此實餘虛；無色是我， <a class="t" id="t0076a04"></a>從想有終；亦有色亦無色是我，從想有終； <a class="t" id="t0076a05"></a>非有色非無色是我，從想有終。我有邊，我 <a class="t" id="t0076a06"></a>無邊，我有邊無邊，我非有邊非無邊，從想 <a class="t" id="t0076a07"></a>有終。我有樂，從想有終；我無樂，從想有 <a class="t" id="t0076a08"></a>終；我有苦樂，從想有終；我無苦樂，從想有 <a class="t" id="t0076a09"></a>終。一想是我，從想有終；種種想是我，從想 <a class="t" id="t0076a10"></a>有終；少想是我，從想有終；無量想是我，從 <a class="t" id="t0076a11"></a>想有終，此實餘虛。是為邪見本見本生，我 <a class="t" id="t0076a12"></a>之所記。</p>
<p><a class="t-linehead" id="t-linehead0076a12"></a>「或有沙門、婆羅門有如是論、有 <a class="t" id="t0076a13"></a>如是見：『此世常存，此實餘虛，——乃至無量想是 <a class="t" id="t0076a14"></a>我，此實餘虛。』彼沙門、婆羅門復作如是說、 <a class="t" id="t0076a15"></a>如是見：『此實，餘者虛妄。』當報彼言：『汝實作 <a class="t" id="t0076a16"></a>此論，云何此世常存？此實餘虛耶？如此語 <a class="t" id="t0076a17"></a>者，佛所不許。所以者何？此諸見中各有結 <a class="t" id="t0076a18"></a>使，我以理推，諸沙門、婆羅門中，無與我等 <a class="t" id="t0076a19"></a>者，況欲出過？此諸邪見但有言耳，不中共 <a class="t" id="t0076a20"></a>論，——乃至無量想是我，亦復如是。』</p>
<p><a class="t-linehead" id="t-linehead0076a20"></a>「或有沙門、 <a class="t" id="t0076a21"></a>婆羅門作是說：『此世間自造。』復有沙門、婆 <a class="t" id="t0076a22"></a>羅門言：『此世間他造。』或復有言：『自造他造。』 <a class="t" id="t0076a23"></a>或復有言：『非自造非他造，忽然而有。』彼沙 <a class="t" id="t0076a24"></a>門、婆羅門言世間自造者，是沙門、婆羅門 <a class="t" id="t0076a25"></a>皆因觸因緣，若離觸因而能說者，無有是 <a class="t" id="t0076a26"></a>處。所以者何？由六入身故生觸，由觸故生 <a class="t" id="t0076a27"></a>受，由受故生愛，由愛故生取，由取故生 <a class="t" id="t0076a28"></a>有，由有故生生，由生故有老、死、憂、悲、苦惱， <a class="t" id="t0076a29"></a>大患陰集。若無六入則無觸，無觸則無受， <a class="t" id="t0076b01"></a>無受則無愛，無愛則無取，無取則無有， <a class="t" id="t0076b02"></a>無有則無生，無生則無老、死、憂、悲、苦惱，大 <a class="t" id="t0076b03"></a>患陰集。又言此世間他造，又言此世間自造 <a class="t" id="t0076b04"></a>他造，又言此世間非自造非他造，忽然而 <a class="t" id="t0076b05"></a>有，亦復如是，因觸而有，無觸則無。」</p>
<p><a class="t-linehead" id="t-linehead0076b05"></a>佛告諸 <a class="t" id="t0076b06"></a>比丘：「若欲滅此諸邪惡見者，於四念處當 <a class="t" id="t0076b07"></a>修三行。云何比丘滅此諸惡，於四念處當 <a class="t" id="t0076b08"></a>修三行？比丘謂內身身觀，精勤不懈，憶念 <a class="t" id="t0076b09"></a>不忘，除世貪憂；外身身觀，精勤不懈，憶念 <a class="t" id="t0076b10"></a>不忘，除世貪憂；內外身身觀，憶念不忘，除 <a class="t" id="t0076b11"></a>世貪憂；受、意、法觀，亦復如是。是為滅眾惡 <a class="t" id="t0076b12"></a>法，於四念處，三種修行。有八解脫，云何為 <a class="t" id="t0076b13"></a>八？色觀色，初解脫。內 <span class="corr" title="[有&gt;無]">無</span> 色想，外觀色，二解 <a class="t" id="t0076b14"></a>脫。淨解脫，三解脫。度色想滅有對想，住空 <a class="t" id="t0076b15"></a>處，四解脫。捨空處，住識處，五解脫。捨識 <a class="t" id="t0076b16"></a>處，住不用處，六解脫。捨不用處，住有想無 <a class="t" id="t0076b17"></a>想處，七解脫。滅盡定，八解脫。」</p>
<p><a class="t-linehead" id="t-linehead0076b17"></a>爾時，阿難在世 <a class="t" id="t0076b18"></a>尊後執扇扇佛，即偏露右肩，右膝著地， <a class="t" id="t0076b19"></a>叉手白佛言：「甚奇！世尊！此法清淨，微妙第一。 <a class="t" id="t0076b20"></a>當云何名？云何奉持？」</p>
<p><a class="t-linehead" id="t-linehead0076b20"></a>佛告阿難：「此經名為 <a class="t" id="t0076b21"></a>清淨，汝當清淨持之。」</p>
<p><a class="t-linehead" id="t-linehead0076b21"></a>爾時，阿難聞佛所說， <a class="t" id="t0076b22"></a>歡喜奉行。</p>
<a class="t" id="t0076b23"></a></article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


