<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da22">
<article>
<div class="mirror hgroup">
<p class="division"><span class="mirror-left latin">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left latin">Chapter 3</span> <span class="mirror-right">第三分</span></p>
<h1 class="mirror-row">
<span class="mirror-left latin">22</span> <span class="mirror-right">（二二）種德經</span>
</h1>
<a class="t" id="t0094a19"></a>
</div>
<p class="suttainfo"><span class="t-juanname">佛說長阿含經卷第十五</span><br>
<a class="t" id="t0094a17"></a> <span class="t-byline">後秦弘始年佛陀耶舍共竺佛念譯</span></p>
<a class="t" id="t0094a18"></a>
<p><a class="t-linehead" id="t-linehead0094a19"></a>如是我聞：</p>
<p>一時，佛在鴦伽國，與大比丘眾 <a class="t" id="t0094a20"></a>千二百五十人俱。遊行人間，止宿瞻婆城 <a class="t" id="t0094a21"></a>伽伽池側。</p>
<p><a class="t-linehead" id="t-linehead0094a21"></a>時，有婆羅門，名曰種德，住瞻 <a class="t" id="t0094a22"></a>婆城，其城人民眾多，熾盛豐樂，波斯匿王即 <a class="t" id="t0094a23"></a>封此城與種德婆羅門，以為梵分。此婆羅 <a class="t" id="t0094a24"></a>門七世以來父母真正，不為他人之所輕 <a class="t" id="t0094a25"></a>毀，異學三部諷誦通利，種種經書盡能分別， <a class="t" id="t0094a26"></a>世典幽微靡不綜練，又能善於大人相法、 <a class="t" id="t0094a27"></a>瞻候吉凶、祭祀儀禮，有五百弟子，教授不 <a class="t" id="t0094a28"></a>廢。</p>
<p><a class="t-linehead" id="t-linehead0094a28"></a>時，瞻婆城內諸婆羅門、長者、居士聞沙門 <a class="t" id="t0094a29"></a>瞿曇釋種子出家成道，從鴦伽國遊行人 <a class="t" id="t0094b01"></a>間， <span class="corr" title="[來&gt;至] cf.【麗】">至</span> 瞻婆城伽伽池側，有大名稱，流聞天 <a class="t" id="t0094b02"></a>下，如來、至真、等正覺，十號具足，於諸天、世人、 <a class="t" id="t0094b03"></a>魔、若魔、天、沙門、婆羅門中，自身作證，為他說 <a class="t" id="t0094b04"></a>法，上中下言，皆悉真正，義味具足，梵行清 <a class="t" id="t0094b05"></a>淨。「如此真人應往覲現，今我寧可往與相見。」 <a class="t" id="t0094b06"></a>作此言已，即共相率，出瞻婆城，隊隊相隨， <a class="t" id="t0094b07"></a>欲往詣佛。</p>
<p><a class="t-linehead" id="t-linehead0094b07"></a>時，種德婆羅門在高臺上，遙見 <a class="t" id="t0094b08"></a>眾人隊隊相隨，故問侍者：「彼諸人等以何 <a class="t" id="t0094b09"></a>因緣隊隊相隨？欲何所至？」</p>
<p><a class="t-linehead" id="t-linehead0094b09"></a>侍者白言：「我聞 <a class="t" id="t0094b10"></a>沙門瞿曇釋種子出家成道，於鴦伽國遊 <a class="t" id="t0094b11"></a>行人間，至瞻婆城伽伽池側，有大名稱，流 <a class="t" id="t0094b12"></a>聞天下，如來、至真、等正覺，十號具足，於諸天、 <a class="t" id="t0094b13"></a>世人、魔、若魔、天、沙門、婆羅門中自身作證，為 <a class="t" id="t0094b14"></a>他人說，上中下言，皆悉真正，義味具足，梵行 <a class="t" id="t0094b15"></a>清淨；此瞻婆城諸婆羅門、長者、居士眾聚相 <a class="t" id="t0094b16"></a>隨，欲往問訊瞿曇沙門耳。」</p>
<p><a class="t-linehead" id="t-linehead0094b16"></a>時，種德婆羅門 <a class="t" id="t0094b17"></a>即勅侍者：「汝速持我聲，往語諸人：『卿等小 <a class="t" id="t0094b18"></a>住，須我往至，當共俱詣彼瞿曇所。』」</p>
<p><a class="t-linehead" id="t-linehead0094b18"></a>時，彼侍 <a class="t" id="t0094b19"></a>者即以種德聲，往語諸人言：「諸人且住，須 <a class="t" id="t0094b20"></a>我往到，當共俱詣彼瞿曇所。」</p>
<p><a class="t-linehead" id="t-linehead0094b20"></a>時，諸人報侍 <a class="t" id="t0094b21"></a>者言：「汝速還白婆羅門言：『今正是時，宜共 <a class="t" id="t0094b22"></a>行也。』」</p>
<p><a class="t-linehead" id="t-linehead0094b22"></a>侍者還白：「諸人已住，言：『今正是時，宜 <a class="t" id="t0094b23"></a>共行也。』」時，種德婆羅門即便下臺，至中門 <a class="t" id="t0094b24"></a>立。</p>
<p><a class="t-linehead" id="t-linehead0094b24"></a>時，有餘婆羅門五百人，以少因緣，先集 <a class="t" id="t0094b25"></a>門下，見種德婆羅門來，皆悉起迎問言：「大婆 <a class="t" id="t0094b26"></a>羅門！欲何所至？」</p>
<p><a class="t-linehead" id="t-linehead0094b26"></a>種德報言：「有沙門瞿曇釋 <a class="t" id="t0094b27"></a>種子出家成道，於鴦伽國遊行人間，至瞻 <a class="t" id="t0094b28"></a>婆城伽伽池側，有大名稱，流聞天下，如來、 <a class="t" id="t0094b29"></a>至真、等正覺，十號具足，於諸天、世人、魔、若魔、 <a class="t" id="t0094c01"></a>天、沙門、婆羅門中，自身作證，為他說法，上中 <a class="t" id="t0094c02"></a>下言，皆悉真正，義味具足，梵行清淨。如是 <a class="t" id="t0094c03"></a>真人宜往覲現，我今欲往至彼相見。」</p>
<p><a class="t-linehead" id="t-linehead0094c03"></a>時，五 <a class="t" id="t0094c04"></a>百婆羅門即白種德言：「勿往相見，所以者 <a class="t" id="t0094c05"></a>何？彼應詣此，此不應往。今大婆羅門七世 <a class="t" id="t0094c06"></a>以來父母真正，不為他人之所輕毀；若成 <a class="t" id="t0094c07"></a>就此法者，彼應詣此，此不應詣彼。又大 <a class="t" id="t0094c08"></a>婆羅門異學三部諷誦通利，種種經書皆能 <a class="t" id="t0094c09"></a>分別，世典幽微靡不綜練，又能善於大人 <a class="t" id="t0094c10"></a>相法、瞻相吉凶、祭祀儀禮；成就此法者， <a class="t" id="t0094c11"></a>彼應詣此，此不應詣彼。又大婆羅門顏貌 <a class="t" id="t0094c12"></a>端正，得梵色像；成就此法者，彼應詣此，此 <a class="t" id="t0094c13"></a>不應詣彼。又大婆羅門戒德增上，智慧成 <a class="t" id="t0094c14"></a>就；成就此法者，彼應詣此，此不應詣彼。</p>
<a class="t" id="t0094c15"></a>
<p><a class="t-linehead" id="t-linehead0094c15"></a>「又大婆羅門所言柔和，辯才具足，義味清淨； <a class="t" id="t0094c16"></a>成就此法者，彼應詣此，此不應詣彼。又 <a class="t" id="t0094c17"></a>大婆羅門為大師，弟子眾多；成就此法者， <a class="t" id="t0094c18"></a>彼應詣此，此不應詣彼。又大婆羅門常教 <a class="t" id="t0094c19"></a>授五百婆羅門；成就此法者，彼應詣此，此 <a class="t" id="t0094c20"></a>不應詣彼。又大婆羅門四方學者皆來請 <a class="t" id="t0094c21"></a>受，問諸技術祭祀之法，皆能具答；成就此 <a class="t" id="t0094c22"></a>法者，彼應詣此，此不應詣彼。又大婆羅 <a class="t" id="t0094c23"></a>門為波斯匿王及瓶沙王恭敬供養；成就 <a class="t" id="t0094c24"></a>此法者，彼應詣此，此不應詣彼。又大婆 <a class="t" id="t0094c25"></a>羅門富有財寶，庫藏盈溢；成就此法者，彼 <a class="t" id="t0094c26"></a>應詣此，此不應詣彼。又大婆羅門智慧明 <a class="t" id="t0094c27"></a>達，所言通利，無有怯弱；成就此法者，彼應 <a class="t" id="t0094c28"></a>詣此，此不應詣彼。」</p>
<p><a class="t-linehead" id="t-linehead0094c28"></a>爾時，種德告諸婆羅門 <a class="t" id="t0094c29"></a>曰：「如是！如是！如汝所言，我具有此德，非不 <a class="t" id="t0095a01"></a>有也。汝當聽我說，沙門瞿曇所有功德，我 <a class="t" id="t0095a02"></a>等應往彼，彼不應來此。沙門瞿曇七世 <a class="t" id="t0095a03"></a>已來父母真正，不為他人之所輕毀；彼成 <a class="t" id="t0095a04"></a>就此法者，我等應往彼，彼不應來此。 <a class="t" id="t0095a05"></a>又沙門瞿曇顏貌端正，出剎利種；成就此 <a class="t" id="t0095a06"></a>法者，我應詣彼，彼不應來此。又沙門瞿 <a class="t" id="t0095a07"></a>曇生尊貴處，出家為道；成就此法者，我 <a class="t" id="t0095a08"></a>應詣彼，彼不應來此。又沙門瞿曇光色具 <a class="t" id="t0095a09"></a>足，種姓真正，出家修道；成就此法者，我應 <a class="t" id="t0095a10"></a>詣彼，彼不應來此。又沙門瞿曇生財富 <a class="t" id="t0095a11"></a>家，有大威力，出家為道；成就此法者，我 <a class="t" id="t0095a12"></a>應詣彼，彼不應來此。</p>
<p><a class="t-linehead" id="t-linehead0095a12"></a>「又沙門瞿曇具賢 <a class="t" id="t0095a13"></a>聖戒，智慧成就；成就此法者，我應詣彼， <a class="t" id="t0095a14"></a>彼不應來此。又沙門瞿曇，善於言語柔軟 <a class="t" id="t0095a15"></a>和雅；成就此法者，我應詣彼，彼不應來 <a class="t" id="t0095a16"></a>此。又沙門瞿曇，為眾導師，弟子眾多；成就 <a class="t" id="t0095a17"></a>此法者，我應詣彼，彼不應來此。又沙門瞿 <a class="t" id="t0095a18"></a>曇，永滅欲愛，無有卒暴，憂畏已除，衣毛不 <a class="t" id="t0095a19"></a>竪，歡喜和悅，見人稱善，善說行報，不毀餘 <a class="t" id="t0095a20"></a>道；成就此法者，我應詣彼，彼不應來此。 <a class="t" id="t0095a21"></a>又沙門瞿曇，恒為波斯匿王及瓶沙王禮 <a class="t" id="t0095a22"></a>敬供養；成就此法者，我應詣彼，彼不應 <a class="t" id="t0095a23"></a>來此。又沙門瞿曇，為沸伽羅娑羅婆羅門 <a class="t" id="t0095a24"></a>禮敬供養，亦為梵婆羅門、多利遮婆羅門、 <a class="t" id="t0095a25"></a>鋸齒婆羅門、首迦摩納都耶子所見供養； <a class="t" id="t0095a26"></a>成就此法者，我應詣彼，彼不應來此。</p>
<p><a class="t-linehead" id="t-linehead0095a26"></a>「又 <a class="t" id="t0095a27"></a>沙門瞿曇為諸聲聞弟子之所宗奉，禮敬 <a class="t" id="t0095a28"></a>供養，亦為諸天、餘鬼神眾之所恭敬，釋種、俱 <a class="t" id="t0095a29"></a>利、冥寧、跋祇、末羅、酥摩皆悉宗奉；成就此 <a class="t" id="t0095b01"></a>法者，我應詣彼，彼不應來此。又沙門瞿 <a class="t" id="t0095b02"></a>曇授波斯匿王及瓶沙王受三歸五戒；成就 <a class="t" id="t0095b03"></a>此法者，我應詣彼，彼不應來此。又沙門 <a class="t" id="t0095b04"></a>瞿曇授沸伽羅娑羅婆羅門等三歸五戒；成 <a class="t" id="t0095b05"></a>就此法者，我應詣彼，彼不應來此。又沙 <a class="t" id="t0095b06"></a>門瞿曇弟子受三自歸五戒，諸天、釋種、俱 <a class="t" id="t0095b07"></a>利等，皆受三歸五戒；成就此法者，我應 <a class="t" id="t0095b08"></a>詣彼，彼不應來此。</p>
<p><a class="t-linehead" id="t-linehead0095b08"></a>「又沙門瞿曇遊行之時， <a class="t" id="t0095b09"></a>為一切人恭敬供養；成就此法者，我應詣 <a class="t" id="t0095b10"></a>彼，彼不應來此。又沙門瞿曇所至城郭聚 <a class="t" id="t0095b11"></a>落，為人供養；成就此法者，我應詣彼，彼 <a class="t" id="t0095b12"></a>不應來此。又沙門瞿曇所至之處，非人、鬼 <a class="t" id="t0095b13"></a>神不敢觸嬈；成就此法者，我應詣彼，彼不 <a class="t" id="t0095b14"></a>應來此。又沙門瞿曇所至之處，其處人民 <a class="t" id="t0095b15"></a>皆見光明，聞天樂音；成就此法者，我應詣 <a class="t" id="t0095b16"></a>彼，彼不應來此。又沙門瞿曇所至之處，若 <a class="t" id="t0095b17"></a>欲去時，眾人戀慕，涕泣而送；成就此法者，我 <a class="t" id="t0095b18"></a>應詣彼，彼不應來此。</p>
<p><a class="t-linehead" id="t-linehead0095b18"></a>「又沙門瞿曇初出 <a class="t" id="t0095b19"></a>家時，父母涕泣，愛惜戀恨；成就此法者，我 <a class="t" id="t0095b20"></a>應詣彼，彼不應來此。又沙門瞿曇少壯出 <a class="t" id="t0095b21"></a>家，捨諸飾好、象馬、寶車、五欲、瓔珞；成就此法 <a class="t" id="t0095b22"></a>者，我應詣彼，彼不應來此。又沙門瞿曇 <a class="t" id="t0095b23"></a>捨轉輪王位，出家為道，若其在家，當居 <a class="t" id="t0095b24"></a>四天下，統領民物，我等皆屬；成就此法者， <a class="t" id="t0095b25"></a>我應詣彼，彼不應來此。</p>
<p><a class="t-linehead" id="t-linehead0095b25"></a>「又沙門瞿曇明 <a class="t" id="t0095b26"></a>解梵法，能為人說，亦與梵天往返言語；成 <a class="t" id="t0095b27"></a>就此法者，我應詣彼，彼不應來此。又沙 <a class="t" id="t0095b28"></a>門瞿曇三十二相皆悉具足；成就此法者， <a class="t" id="t0095b29"></a>我應詣彼，彼不應來此。又沙門瞿曇智慧 <a class="t" id="t0095c01"></a>通達，無有怯弱；成就此法者，我應詣彼， <a class="t" id="t0095c02"></a>彼不應來此。彼瞿曇今來至此瞻婆城伽 <a class="t" id="t0095c03"></a>伽池側，於我為尊，又是貴客，宜往親覲。」</p>
<p><a class="t-linehead" id="t-linehead0095c03"></a>時， <a class="t" id="t0095c04"></a>五百婆羅門白種德言：「甚奇！甚特！彼之功 <a class="t" id="t0095c05"></a>德乃如是耶？若彼於諸德中能成一者尚 <a class="t" id="t0095c06"></a>不應來，況今盡具！宜盡相率，共往問訊。」</p>
<p><a class="t-linehead" id="t-linehead0095c06"></a>種 <a class="t" id="t0095c07"></a>德答言：「汝欲行者，宜知是時。」</p>
<p><a class="t-linehead" id="t-linehead0095c07"></a>時，種德即嚴 <a class="t" id="t0095c08"></a>駕寶車，與五百婆羅門及瞻婆城諸婆羅門 <a class="t" id="t0095c09"></a>長者、居士，前後圍遶，詣伽伽池。去池不遠， <a class="t" id="t0095c10"></a>自思惟言：「我設問瞿曇，或不可彼意，彼沙 <a class="t" id="t0095c11"></a>門瞿曇當呵我言：『應如是問，不應如是 <a class="t" id="t0095c12"></a>問。』眾人聞者，謂我無智，損我名稱。設沙門 <a class="t" id="t0095c13"></a>瞿曇問我義者，我答或不稱彼意，彼沙門 <a class="t" id="t0095c14"></a>當呵我言：『應如是答，不應如是答。』眾人 <a class="t" id="t0095c15"></a>聞者，謂我無智，損我名稱。設我默然於此 <a class="t" id="t0095c16"></a>還者，眾人當言：『此無所知。』竟不能至沙 <a class="t" id="t0095c17"></a>門瞿曇所，損我名稱。若沙門瞿曇問我婆羅 <a class="t" id="t0095c18"></a>門法者，我答瞿曇足合其意耳。」</p>
<p><a class="t-linehead" id="t-linehead0095c18"></a>時，種德 <a class="t" id="t0095c19"></a>於伽伽池側作是念已，即便前行下車步 <a class="t" id="t0095c20"></a>進，至世尊所，問訊已，一面坐。時，瞻婆城諸婆 <a class="t" id="t0095c21"></a>羅門、長者、居士，或有禮佛而坐者，或有問 <a class="t" id="t0095c22"></a>訊而坐者，或有稱名而坐者，或叉手向佛 <a class="t" id="t0095c23"></a>而坐者，或有默然而坐者。眾坐既定，佛知 <a class="t" id="t0095c24"></a>種德婆羅門心中所念，而告之曰：「汝所念 <a class="t" id="t0095c25"></a>者，當隨汝願！」佛問種德：「汝婆羅門成就幾 <a class="t" id="t0095c26"></a>法？所言誠實，能不虛妄。」</p>
<p><a class="t-linehead" id="t-linehead0095c26"></a>爾時，種德默自念言： <a class="t" id="t0095c27"></a>「甚奇！甚特！沙門瞿曇有大神力，乃見人心， <a class="t" id="t0095c28"></a>如我所念而問我義。」</p>
<p><a class="t-linehead" id="t-linehead0095c28"></a>時，種德婆羅門端身正 <a class="t" id="t0095c29"></a>坐，四顧大眾，熙怡而笑，方答佛言：「我婆羅 <a class="t" id="t0096a01"></a>門成就五法，所言至誠，無有虛妄。云何為 <a class="t" id="t0096a02"></a>五？一者婆羅門七世已來父母真正，不為他 <a class="t" id="t0096a03"></a>人之所輕毀。二者異學三部諷誦通利，種種 <a class="t" id="t0096a04"></a>經書盡能分別，世典幽微靡不綜練，又能善 <a class="t" id="t0096a05"></a>於大人相法、明察吉凶、祭祀儀禮。三者顏 <a class="t" id="t0096a06"></a>貌端正。四者持戒具足。五者智慧通達。是 <a class="t" id="t0096a07"></a>為五。瞿曇！婆羅門成就此五法，所言誠實， <a class="t" id="t0096a08"></a>無有虛妄。」</p>
<p><a class="t-linehead" id="t-linehead0096a08"></a>佛言：「善哉！種德！頗有婆羅門於 <a class="t" id="t0096a09"></a>五法中捨一成四，亦所言誠實，無有虛妄， <a class="t" id="t0096a10"></a>得名婆羅門耶？」</p>
<p><a class="t-linehead" id="t-linehead0096a10"></a>種德白佛言：「有。所以者何？ <a class="t" id="t0096a11"></a>瞿曇！何用生為？若婆羅門異學三部諷誦通 <a class="t" id="t0096a12"></a>利，種種經書盡能分別，世典幽微靡不綜 <a class="t" id="t0096a13"></a>練，又能善於大人相法、明察吉凶、祭祀儀 <a class="t" id="t0096a14"></a>禮，顏貌端正，持戒具足，智慧通達；有此四 <a class="t" id="t0096a15"></a>法，則所言誠實，無有虛妄，名婆羅門。」</p>
<p><a class="t-linehead" id="t-linehead0096a15"></a>佛告 <a class="t" id="t0096a16"></a>種德：「善哉！善哉！若於此四法中捨一成三 <a class="t" id="t0096a17"></a>者，亦所言誠實，無有虛妄，名婆羅門耶？」</p>
<p><a class="t-linehead" id="t-linehead0096a17"></a>種 <a class="t" id="t0096a18"></a>德報言：「有。所以者何？何用生、誦為？若婆羅 <a class="t" id="t0096a19"></a>門顏貌端正，持戒具足，智慧通達；成此三 <a class="t" id="t0096a20"></a>者，所言真誠，無有虛妄，名婆羅門。」</p>
<p><a class="t-linehead" id="t-linehead0096a20"></a>佛言：「善 <a class="t" id="t0096a21"></a>哉！善哉！云何？若於三法中捨一成二，彼亦 <a class="t" id="t0096a22"></a>所言至誠，無有虛妄，名婆羅門耶？」</p>
<p><a class="t-linehead" id="t-linehead0096a22"></a>答曰：「有。 <a class="t" id="t0096a23"></a>所以者何？何用生、誦及端正為？」</p>
<p><a class="t-linehead" id="t-linehead0096a23"></a>爾時，五百婆 <a class="t" id="t0096a24"></a>羅門各各舉聲，語種德婆羅門言：「何故呵 <a class="t" id="t0096a25"></a>止生、誦及與端正，謂為無用？」</p>
<p><a class="t-linehead" id="t-linehead0096a25"></a>爾時，世尊告五 <a class="t" id="t0096a26"></a>百婆羅門曰：「若種德婆羅門容貌醜陋，無 <a class="t" id="t0096a27"></a>有種姓，諷誦不利，無有辯才、智慧、善答，不 <a class="t" id="t0096a28"></a>能與我言者，汝等可語；若種德顏貌端正， <a class="t" id="t0096a29"></a>種姓具足，諷誦通利，智慧辯才，善於問答， <a class="t" id="t0096b01"></a>足堪與我共論義者，汝等且默，聽此人 <a class="t" id="t0096b02"></a>語。」</p>
<p><a class="t-linehead" id="t-linehead0096b02"></a>爾時，種德婆羅門白佛言：「唯願瞿曇且小 <a class="t" id="t0096b03"></a>停止！我自以法往訓此人。」</p>
<p><a class="t-linehead" id="t-linehead0096b03"></a>爾時，種德尋告 <a class="t" id="t0096b04"></a>五百婆羅門曰：「鴦伽摩納今在此眾中，是我 <a class="t" id="t0096b05"></a>外甥，汝等見不？今諸大眾普共集此，唯 <a class="t" id="t0096b06"></a>除瞿曇顏貌端正，其餘無及此摩納者；而 <a class="t" id="t0096b07"></a>此摩納殺生、偷盜、淫逸、無禮、虛妄、欺誑，以火 <a class="t" id="t0096b08"></a>燒人，斷道為惡。諸婆羅門！此鴦伽摩納眾 <a class="t" id="t0096b09"></a>惡悉備，然則諷誦、端正，竟何用為？」</p>
<p><a class="t-linehead" id="t-linehead0096b09"></a>時，五百婆 <a class="t" id="t0096b10"></a>羅門默然不對。種德白佛言：「若持戒具足，智 <a class="t" id="t0096b11"></a>慧通達，則所言至誠，無有虛妄，得名婆羅 <a class="t" id="t0096b12"></a>門也。」</p>
<p><a class="t-linehead" id="t-linehead0096b12"></a>佛言：「善哉！善哉！云何？種德！若於二法 <a class="t" id="t0096b13"></a>中捨一成一，亦所言誠實，無有虛妄，名婆 <a class="t" id="t0096b14"></a>羅門耶？」</p>
<p><a class="t-linehead" id="t-linehead0096b14"></a>答曰：「不得。所以者何？戒即智慧，智 <a class="t" id="t0096b15"></a>慧即戒；有戒有智，然後所言誠實，無有虛 <a class="t" id="t0096b16"></a>妄，我說名婆羅門。」</p>
<p><a class="t-linehead" id="t-linehead0096b16"></a>佛言：「善哉！善哉！如汝所 <a class="t" id="t0096b17"></a>說，有戒則有慧，有慧則有戒；戒能淨慧，慧 <a class="t" id="t0096b18"></a>能淨戒。種德！如人洗手，左右相須，左能淨 <a class="t" id="t0096b19"></a>右，右能淨左。此亦如是，有慧則有戒，有戒 <a class="t" id="t0096b20"></a>則有慧，戒能淨慧，慧能淨戒。婆羅門！戒、慧 <a class="t" id="t0096b21"></a>具者，我說名比丘。」</p>
<p><a class="t-linehead" id="t-linehead0096b21"></a>爾時，種德婆羅門白佛 <a class="t" id="t0096b22"></a>言：「云何為戒？」</p>
<p><a class="t-linehead" id="t-linehead0096b22"></a>佛言：「諦聽！諦聽！善思念之，吾 <a class="t" id="t0096b23"></a>當為汝一一分別。」</p>
<p><a class="t-linehead" id="t-linehead0096b23"></a>對曰：「唯然！願樂欲聞。」</p>
<p>爾 <a class="t" id="t0096b24"></a>時，世尊告婆羅門曰：「若如來出現於世，應 <a class="t" id="t0096b25"></a>供、正遍知、明行成、善逝、世間解、無上士、調御 <a class="t" id="t0096b26"></a>丈夫、天人師、佛、世尊，於諸天、世人、沙門、婆羅 <a class="t" id="t0096b27"></a>門中，自身作證，為他人說，上中下言，皆悉真 <a class="t" id="t0096b28"></a>正，義味具足，梵行清淨。若長者、長者子聞此 <a class="t" id="t0096b29"></a>法者，信心清淨；信心清淨已，作如是觀：『在 <a class="t" id="t0096c01"></a>家為難，譬如桎梏；欲修梵行，不得自在。 <a class="t" id="t0096c02"></a>今我寧可剃除鬚髮，服三法衣，出家修道。』 <a class="t" id="t0096c03"></a>彼於異時捨家財業，棄捐親族，服三法 <a class="t" id="t0096c04"></a>衣，去諸飾好，諷誦毘尼，具足戒律，捨殺 <a class="t" id="t0096c05"></a>不殺，——乃至心法四禪現得歡樂。所以者何？斯 <a class="t" id="t0096c06"></a>由精勤，專念不忘，樂獨閑居之所得也。婆 <a class="t" id="t0096c07"></a>羅門！是為具戒。」</p>
<p><a class="t-linehead" id="t-linehead0096c07"></a>又問：「云何為慧？」</p>
<p>佛言：「若比 <a class="t" id="t0096c08"></a>丘以三昧心清淨無穢，柔軟調伏，住不動處， <a class="t" id="t0096c09"></a>——乃至得三明，除去無明，生於慧明，滅於闇 <a class="t" id="t0096c10"></a>冥，生大法光，出漏盡智。所以者何？斯由精 <a class="t" id="t0096c11"></a>勤，專念不忘，樂獨閑居之所得也。婆羅門！ <a class="t" id="t0096c12"></a>是為智慧具足。」</p>
<p><a class="t-linehead" id="t-linehead0096c12"></a>時，種德婆羅門白佛言：「今我 <a class="t" id="t0096c13"></a>歸依佛、法、聖眾，唯願聽我於正法中為優 <a class="t" id="t0096c14"></a>婆塞！自今已後，盡形壽不殺、不盜、不婬、不欺、 <a class="t" id="t0096c15"></a>不飲酒。」</p>
<p><a class="t-linehead" id="t-linehead0096c15"></a>時，種德婆羅門聞佛所說，歡喜奉行。</p>
<a class="t" id="t0096c16"></a></article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


