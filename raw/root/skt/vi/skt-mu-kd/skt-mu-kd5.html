<!DOCTYPE html>
<html>
<head>
<meta charset="UTF-8">
<meta author="N. Dutt">
<title></title>
</head>
<body>
<div id="text" lang="skt">
<section class="sutta" id="skt-mu-kd5">
<article>
<div class="hgroup">
<p class="division">Sanskrit Mūlasarvāstivāda Vinaya</p>
<p class="subdivision">Khandhaka</p>
<h1>Carmavastu</h1>
</div>
<p class="uddana"><a class="fol" id="80v6"></a><a class="gbm" id="6.742"></a><a class="msviv" id="msviv159"></a>uddānam |<br>
pañcabhir upasaṃpa<span class="supplied">dā śayanāsana</span> <span class="gap">+ + + </span>|<br>
<span class="gap">+ + + + + + + + + </span>||</p>
<p><span class="supplied">buddho <a class="divy" id="1-24"></a>bhagavāñ chrāvastyāṃ viharati sma jetavane 'nāthapiṇḍadasyārāme | tasmin samaye 'śmakanagarāntake vāsava</span>grāmake balaseno nāma gṛhapatiḥ prativasaty āḍhyo mahādhano mahābhoge <span class="supplied">vistīrṇaviśāla­parig­raho vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṃ krīḍati ramate paricāraya</span>ti | tasya krīḍato ramamāṇasya paricārayato na putro na duhitā | <span class="supplied">so 'putraḥ putrābhinandī śivavaruṇakuberaśakrabrahmādīn āyācate | ārāmadevatāṃ vanadevatāṃ śṛṅgāṭakadevatāṃ bali</span>pratigrāhikāṃ devatāṃ sahajāṃ sahadharmikāṃ nityānubaddhām api devatām āyācate | asti caiṣa lokapravā<span class="supplied">do yadāyācanahetoḥ putrā jāyante duhitaraś ceti | tac ca naivam | yady evam abhaviṣyad ekaikasya putrasahasram abhaviṣyat tadyathā rājñaś cakravartinaḥ | api tu trayāṇāṃ sthānā</span>nāṃ saṃmukhībhāvāt putrā jāyante duhitaraś ca | katameṣāṃ trayāṇām | mātāpitarau raktau bhavataḥ saṃnipatitau <a class="fol" id="81r"></a><a class="gbm" id="6.744"></a>mātā kalyā bhavati ṛtumatī gandharvaś ca pratyupasthito bhavati | eṣāṃ trayāṇāṃ sthānānāṃ saṃmukhībhāvāt putrā jāyante duhitaraś ca | sa caivam āyācanaparas tiṣṭhati | anyatamaś <a class="msviv" id="msviv160"></a>ca satvaś caramabhavikaś caritaiṣī gṛhītamokṣamārgo 'ntarmukho nirvāṇe bahirmukhaḥ saṃsārād anarthikaḥ sarvabhavagaticyutyupa­pattiṣu antimadehadhārī anyatamasmād devanikāyāc cyutvā tasyāḥ prajāpatyāḥ kukṣim avakrāntaḥ | paṃcāveṇikā dharmā ekatye paṇḍitajātīye mātṛgrāme | katame paṃca | raktaṃ puruṣaṃ jānāti | viraktaṃ jānāti | kālaṃ jānāti ṛtuṃ jānāti | garbham avakrāntaṃ jānāti | yasya sakāśād garbham avakrāmati taṃ jānāti | dārakaṃ jānāti | dārikāṃ jānāti | saced dārako bhavati dakṣiṇaṃ kukṣiṃ niśritya tiṣṭhati | saced dārikā bhavati vāmaṃ kukṣiṃ niśritya tiṣṭhati | sāttamanāttamanāḥ svāmina ārocayati | diṣṭyāryaputra vardhasvāpannasatvāsmi saṃvṛttā | yathā ca me dakṣiṇaṃ kukṣiṃ niśritya tiṣṭhati niyataṃ dārako bhaviṣyati | so 'py āttamanāttamanā udānam udānayati | apy evāhaṃ cirakālābhilaṣitaṃ putramukhaṃ paśyeyaṃ samajāto me syān nāvajātaḥ | kṛtyāni me kurvīta bhṛtaḥ pratibibhṛyād dāyādyaṃ pratipadyeta kulavaṃśo me cirasthitikaḥ syāt | asmākaṃ cāpy atītakālagatānām alpaṃ vā prabhūtaṃ vā dānāni datvā puṇyāni kṛtvā asmākaṃ <a class="msviv" id="msviv161"></a>nāmnā dakṣiṇām ādekṣyati | idaṃ tayor yatra yatropapannayor gacchator anugacchatv iti | āpannasatvāṃ caināṃ viditvā upari prāsādatalagatām ayantritāṃ dhārayati śīte śītopakaraṇair uṣṇe uṣṇopakaraṇair vaidyaprajñaptair āhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇama­dhura­kaṭukakaṣāyavivarjitair āhārair hārārdhahāravibhūṣitagātrīm apsarasam iva nandanavanavicāriṇīṃ mañcān mañcaṃ pīṭhāt pīṭham anavatarantīm adharimāṃ bhūmim | na cāsyāḥ kiṃcid amanojñaśabdaśravaṇaṃ yāvad eva garbhasya paripākāya | sāṣṭānāṃ vā navānāṃ vā māsānām atyayāt prasūtā | dārako jātaḥ | abhirūpo darśanīyaḥ prāsādiko gauraḥ kanakavarṇaś chatrākāraśirāḥ pralambabāhur vistīrṇaviśālalalāṭaḥ saṅgatabhrūr uttuṅganāso ratnapratyuptikayā karṇikayā āmuktayālaṅkṛtaḥ | balasenena gṛhapatinā ratnaparīkṣakā āhūyoktāḥ | bhavanto ratnānāṃ mūlyaṃ kuruta iti | na śakyate ratnānāṃ mūlyaṃ kartum iti | dharmatā khalu yasya ratnasya na śakyate mūlyaṃ kartuṃ tasya koṭir mūlyaṃ kriyate | te kathayanti | gṛhapate eṣāṃ ratnānāṃ kotir mūlyam iti | tasya jñātayaḥ saṃgamya samāgamya trīṇi saptakāny ekaviṃśatidivasāni vistareṇa jātasya jātimahaṃ kṛtvā nāmadheyaṃ <a class="msviv" id="ms­viv162"></a>vyavasthāpayanti | kiṃ bhavatu dārakasya nāmeti | jñātayaḥ ūcuḥ | ayaṃ dārakaḥ koṭimūlyayā ratnapratyuptikayā <span class="supplied">āmuktayā</span> <span class="del">MS karṇikayā</span> jātaḥ śravaṇeṣu ca nakṣatreṣu | bhavatu dārakasya śroṇaḥ koṭīkarṇa iti nāma | yasminn eva divase śroṇaḥ koṭīkarṇo jātas tasminn eva divase balasenasya gṛhapater dvau preṣyadārakau <a class="fol" id="81v"></a><a class="gbm" id="6.745"></a>jātau | tenaikasya dāsaka iti nāmadheyaṃ vyavasthāpitam aparasya pālaka iti | śroṇaḥ koṭīkarṇo 'ṣṭābhyo dhātrībhyo 'nupradatto dvābhyām aṃsadhātrībhyāṃ dvābhyāṃ krīḍanikābhyāṃ dvābhyāṃ maladhātrībhyāṃ dvābhyāṃ kṣīradhātrībhyāṃ | so 'ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpirmaṇḍenānyaiś cottaptottaptair upakaraṇaviśeṣair āśu vardhate hradastham iva paṅkajam | sa yadā mahān saṃvṛttas tadā lipyām upanyastaḥ saṃkhyāyāṃ gaṇanāyāṃ mudrāyām uddhāre nyāse nikṣepe vāstuparīkṣāyāṃ ratnaparīkṣāyām | so 'ṣṭāsu parīkṣāsūdghāṭako vācakaḥ paṇḍitaḥ paṭupracāraḥ saṃvṛttaḥ | tasya pitrā trīṇi vāsagṛhāṇi māpitāni | haimantikaṃ graiṣmikaṃ vārṣikam | trīṇy udyānāni māpitāni haimantikaṃ graiṣmikaṃ vārṣikam | trīṇy antaḥpurāṇi pratyupasthāpitāni jyeṣṭhakaṃ madhyamaṃ kanīyasam | sa upari prāsādatalagato niṣpuruṣeṇa tūryeṇa krīḍati ramate paricārayati | balaseno gṛhapatir nityam eva kṛṣikarmānte udyuktaḥ | sa koṭīkarṇas taṃ pitaram paśyati<a class="msviv" id="msviv163"></a>nityaṃ kṛṣikarmānte udyuktam | sa kathayati | tāta kasyārthe tvaṃ nityam eva kṛṣikarmānte udyuktaḥ | sa kathayati | putra yathā tvam upari prāsādatalagato niṣpuruṣeṇa tūryeṇa krīḍasi ramase paricārayasi yady aham apy evam eva krīḍeyaṃ rameyaṃ paricārayeyaṃ na cirād evāsmākaṃ bhogās tanutvaṃ parikṣayaṃ paryādānaṃ gaccheyuḥ | sa saṃlakṣayati | mamaivārthaṃ codanā kriyate | sa kathayati | tāta yady evaṃ paṇyam ādāya deśāntaraṃ gacchāmi | pitā kathayati | putra tāvantaṃ me ratnajātam asti yadi tvaṃ tilataṇḍulakolakulatthanyāyena ratnāni paribhokṣyase
tathāpi me ratnānāṃ parikṣayo na syāt | sa kathayati | tātānujānīhi māṃ gacchāmi paṇyam ādāya deśāntaram iti | balasena tasyāvaśyaṃ nirbandhaṃ jñātvā anujñātaḥ | balasena gṛhapatinā vāsavagrāmake ghaṇṭāvaghoṣaṇaṃ kāritaṃ yo yuṣmākam utsahate śroṇena koṭīkarṇena sārthavāhena sārdham aśulkenātarpaṇyena mahāsamudram avatartuṃ sa mahāsamudragamanīyaṃ paṇyaṃ samudānayatu | pañcabhir vaṇikśatair mahāsamudragamanīyaṃ paṇyaṃ samudānītam | balaseno nāma gṛhapatiḥ saṃlakṣayati | kīdṛśena <a class="msviv" id="msviv164"></a>yānena śroṇaḥ koṭīkarṇo yāsyati | sa saṃlakṣayati | saced dhastibhir hastinaḥ sukumārā durbharāś ca | aśvā api sukumārā durbharāś ca | gardabhāḥ smṛtimantaḥ sukumārāś ca | gardabhayānena gacchatv iti | sa pitrāhūyoktaḥ | putra na tvayā sārthasya purastād gantavyaṃ nāpi pṛṣṭhataḥ | yadi balavāṃś ca cauro bhavati sārthasya purastān nipatati durbalo bhavati pṛṣṭhato nipatati | tvayā sārthasya madhye gantavyaṃ na cet hate sārthavāhe hataḥ sārtho bhavet | dāsakapālakāv api abhihitau | putrau yuvābhyāṃ na kenacit prakāreṇa śroṇaḥ koṭīkarṇo moktavya iti | athāpareṇa samayena śroṇaḥ koṭīkarṇaḥ kṛtakautu­kamaṅ­galas­vastyayano mātuḥ sakāśam upasaṃkramya pādayor nipatya kathayati | amba gacchāmi avalokitā bhava mahāsamudram avatarāmi | sā ruditum ārabdhā | sa kathayati | amba kasmād rodiṣi | mātā sāśrudurdinavadanā kathayati | putra kadācid ahaṃ putrakaṃ punar api jīvantaṃ drakṣyāmi iti | sa saṃlakṣayati | ahaṃ maṅgalaiḥ saṃprasthitaḥ | <a class="fol" id="82r"></a><a class="gbm" id="6.746"></a>iyam īdṛśam amaṅgalam abhidhatte | sa ruṣitaḥ kathayati | amba ahaṃ kṛtakautu­kamaṅ­galas­vastyayano mahāsamudraṃ saṃprasthitaḥ | tvaṃ cedṛśāny amaṅgalāni karoṣi | apāyān kiṃ na paśyasīti | sā kathayati | putra kharaṃ te vākkarma niścāritam |<a class="msviv" id="msviv165"></a>atyayam atyayato deśaya | apy evaitat karma tanutvaṃ parikṣayaṃ paryādānaṃ gacchet | sā tenātyayam atyayataḥ kṣamāpitā | atha śroṇaḥ koṭīkarṇaḥ kṛtakautu­kamaṅ­galas­vastyayanaḥ śakaṭair bhārair moṭaiḥ piṭakair uṣṭrair gobhir gardabhaiḥ prabhūtaṃ samudragamanīyaṃ paṇyam āropya mahāsamudraṃ saṃprasthitaḥ |</p>
<p>so 'nupūrveṇa grāmana­gara­nigamapallīpattaneṣu cañcūryamāṇo mahāsamudrataṭam anuprāptaḥ <span class="del">MS: samudratīrasamanuprāptaḥ</span> | nipuṇataḥ sāmudraṃ yānapātraṃ pratipadya mahāsamudram avatīrṇo dhanahārakaḥ so 'nuguṇena vāyunā ratnadvīpam anuprāptaḥ | tena tatropaparīkṣyopaparīkṣya ratnānāṃ tad vahanaṃ pūritaṃ tadyathā tilataṇḍulakolakulatthānām | so 'nuguṇena vāyunā saṃsiddhayānapātro jambudvīpam anuprāptaḥ | sa sārthas tasminn eva samudratīre āvāsitaḥ | asau śroṇaḥ koṭīkarṇo 'pi sārthavāho dāsakapālakāv ādāya sārthamadhyād ekānte 'pakramya āyaṃ vyayaṃ ca tulayitum ārabdhaḥ | paścāt tenāsau dāsako 'bhihitaḥ | dāsaka paśya sārthaḥ kiṃ karotīti | sa gataḥ | yāvat paśyati sārdhaṃ suptam | so 'pi tatraiva suptaḥ | dāsakaś cirāyatīti kṛtvā pālako 'bhihitaḥ | pālaka paśya sārthaḥ kiṃ karotīti | sa gataḥ | yāvat paśyati sthorāṃ lardayantaṃ sārtham | so 'pi sthorāṃ lardayitum ārabdhaḥ | dāsaka saṃlakṣayati | pālakaḥ sārthavāhaṃ śabdāpayiṣyati | pālako 'pi <a class="msviv" id="ms­viv166"></a>saṃ­lakṣayati | dāsakaḥ sārthavāhaṃ śabdāpayiṣyatīti | sa sārthaḥ sarātrim eva sthorāṃ lardayitvā saṃprasthitaḥ | so 'pi gāḍhanidrāvaṣṭabdhaḥ śayitaḥ | sa sārthas tāvad gato yāvat prabhātam | te kathayanti | bhavantaḥ kva sārthavāhaḥ | purastād gacchati | purastād gatvā pṛcchanti kva sārthavāhaḥ | pṛṣṭhata āgacchati | pṛṣṭhato gatvā pṛcchanti kva sārthavāhaḥ | madhye gacchati | madhye gatvā pṛcchanti | yāvat tatrāpi nāsti | dāsakaḥ kathayati | mama buddhir utpannā pālakaḥ sārthavāhaṃ śabdāpayiṣyati | pālako 'pi kathayati | mama buddhir utpannā dāsakaḥ sārthavāhaṃ śabdāpayiṣyatīti | bhavanto na śobhanaṃ kṛtaṃ yad asmābhiḥ sārthavāhaś choritaḥ | āgacchata nivartāmaḥ | te kathayanti | bhavanto yadi vayaṃ nivartiṣyāmaḥ sarva evānayena vyasanam āpatsyāmaḥ | āgacchata kriyākāraṃ tāvat kurmaḥ | tāvan na kenacic chroṇasya koṭīkarṇasya mātāpitṛbhyām ārocayitavyaṃ yāvad bhāṇḍaṃ na pratiśāmitaṃ bhavatīti | te kriyākāraṃ kṛtvā gatāḥ | śroṇasya koṭīkarṇasya mātāpitṛbhyāṃ śrutaṃ śroṇaḥ koṭīkarṇo 'bhyāgata iti | tau pratyudgatau | kva sārthavāhaḥ | madhye āgacchati | madhye gatvā pṛcchataḥ kva sārthavāha iti | te kathayanti | pṛṣṭhata āgacchati | pṛṣṭhato gatvā pṛcchataḥ | kva sārthavāhaḥ | purastād gacchatīti | tais tāvad ākulīkṛtau yāvad bhāṇḍaṃ pratiśāmitam | gataḥ paścāt te kathayanti | amba vismṛto 'smābhiḥ sārthavāha iti | tābhyām <a class="msviv" id="msviv167"></a>eka āgatya kathayati | ayaṃ śroṇaḥ koṭīkarṇo 'bhyāgata iti | tasya tāv abhisāraṃ datvā pratyudgatau na paśyataḥ | apara āgatya kathayati | ayaṃ śroṇaḥ koṭīkarṇo 'bhyāgata iti | tasya tāv abhisāraṃ datvā pratyudgatau na paśyataḥ | tau yāvan <a class="fol" id="82v"></a><a class="gbm" id="6.747"></a>na kasyacit punar api śraddadhātum ārabdhau | tābhyām udyāneṣu devakuleṣu chatrāṇi ghaṇṭāvyajanāni akṣarāṇi likhitāni yadi tāvac chroṇaḥ koṭīkarṇo jīvati laghv āgamanāya | atha cyutaḥ kālagato gatyupapattisthānāt sthānāntaraviśeṣatāyai | tau śokena rudantāv andhībhūtau | so 'pi sūryasyābhyudgamanakālasamaye sūryāṃśubhir ābhānvitaḥ pratibuddho yāvat sārthaṃ na paśyati | nānyatra tāv eva gardabhāvatiṣṭhataḥ | sa tau yojayitvā saṃprasthitaḥ | vālukāsthale vāyunā mārgaḥ pihitaḥ | smṛtimanto gardabhā jighritvā saṃprasthitaḥ śanair gacchantīti pratodayaṣṭyā spṛṣṭhāḥ śālāṭavīṃ praviṣṭāḥ | te tṛṣārtā <a class="msviv" id="ms­viv168"></a>vihvalavadanā jihvāṃ nirnāmayya gacchanti | tān dṛṣṭvā tasya kāruṇyam utpannam | sa saṃlakṣayati | yady etān notsrakṣyāmi ebhir eva sārdham anayena vyasanam āpatsye |</p>
<p>sa tān utsṛjya padbhyāṃ saṃprasthitaḥ | yāvat paśyati āyasaṃ nagaram uccaṃ ca pragṛhītaṃ ca | tatra dvāre puruṣas tiṣṭhati kālo raudraś caṇḍo lohitākṣa udbaddhapiṇḍo lohalaguḍavyagrahastaḥ <span class="del">MS: tatra kālo caṇḍo lohitākṣaḥ udbandhapiṇḍakāyaṣṭi vigraho puruṣo dvāre tiṣṭhati</span> | sa tasya sakāśam upasaṃkrāntaḥ | bhoḥ puruṣa | asty atra pānīyam | sa tūṣṇīm avasthitaḥ | bhūyas tena pṛṣṭo 'sau puruṣo 'sty atra pānīyam iti | bhūyo 'pi sa tūṣṇīm avasthitaḥ | tena sārthavāhena tatra praviśya pānīyaṃ pānīyam iti śabdo niścāritaḥ | yāvat pañcamātraiḥ pretasahasrair dagdhasthūṇāsadṛśair asthiyantravad ucchritaiḥ svakeśaromapracchannaiḥ parvatasannibhodaraiḥ sūcīcchidropamamukhair anuparivāritaḥ śroṇaḥ koṭīkarṇaḥ | te kathayanti | sārthavāha kāruṇikas tvam asmākaṃ tṛṣārtānāṃ pānīyam anuprayaccha | sa kathayati | bhavanto 'ham api pānīyam eva mṛgayāmi kuto 'haṃ yuṣmākaṃ pānīyam anuprayacchāmīti | te kathayanti | sārthavāha pretanagaram idaṃ kutaḥ khalv atra pānīyam | adyāsmābhir <a class="msviv" id="ms­viv169"></a>dvādaśabhir varṣais tvatsakāśāt pānīyaṃ pānīyam iti śabdaḥ śrutaḥ | sa kathayati | ke yūyaṃ bhavantaḥ kena vā karmaṇā ihopapannāḥ | ta ūcuḥ | śroṇa duṣkuhakā jambudvīpakā manuṣyā nābhiśraddadhāsyanti | sa cāha | ahaṃ bhavantaḥ pratyakṣadarśī kasmān nābhiśraddadhāsye <span class="del">MS: kathaṃ na śraddhāsye</span> | te gāthāṃ bhāṣante |</p>
<blockquote class="gatha">
<p>ākrośakā roṣakā vayaṃ matsariṇaḥ kuṭukuñcakā vayam |<br>
dānañ ca dattam aṇv api tena vayaṃ pretalokam āgatāḥ ||</p>
</blockquote>
<p>śroṇa gaccha puṇyamaheśākhyas tvam <span class="del">MS: puṇyakāmāṃ tvam</span> | asti kaścit tvayā dṛṣṭaḥ pretanagaraṃ praviṣṭaḥ svastikṣemābhyāṃ jīvan nirgacchan <span class="del">MS: nagaraṃ praviśya jīvan gacchati</span> | sa saṃprasthitaḥ | yāvat tenāsau puruṣo dṛṣṭaḥ | sa tenoktaḥ | bhadramukha aho bata tvayā mamārocitaṃ syād yathedaṃ pretanagaram iti nāham atra praviṣṭaḥ syām | sa tenoktaḥ | śroṇa gaccha puṇyamaheśākhyas tvam | yena tvaṃ pretanagaraṃ praviśya svastikṣemābhyāṃ nirgataḥ |</p>
<p>sa saṃprasthito yāvad aparaṃ paśyaty āyasaṃ nagaram uccaṃ ca pragṛhītaṃ ca | tatrāpi dvāre puruṣas tiṣṭhati kālaś caṇḍo lohitākṣa udbaddhapiṇḍo lohalaguḍavyagrahastaḥ | sa tasya sakāśam upasaṃkrāntaḥ | upasaṃkramyaivam āha | bhoḥ puruṣa asty atra nagare pānīyam | sa tūṣṇīm avasthitaḥ | bhūyas tena pṛṣṭaḥ | bhoḥ puruṣa asty atra nagare pānīyam | sa tūṣṇīm avasthitaḥ | tena tatra praviśya pānīyaṃ pānīyam iti śabdaḥ kṛtaḥ | anekaiḥ pretasahasrair dagdhasthūṇākṛtibhir <a class="msviv" id="ms­viv170"></a>asthiyantravad ucchritaiḥ svakeśaromapraticchannaiḥ parvatasannibhodaraiḥ sūcīcchidropamamukhair anuparivāritaḥ | te kathayanti | <a class="fol" id="83r"></a><a class="gbm" id="6.748"></a>śroṇa kāruṇikas tvam asmākaṃ tṛṣārtānāṃ pānīyam anuprayaccha | sa kathayati | aham api bhavantaḥ pānīyam eva mṛgayāmi kuto 'haṃ yuṣmākaṃ pānīyaṃ dadāmīti | te kathayanti | śroṇa pretanagaram idaṃ kuto 'tra pānīyam | adyāsmābhir dvādaśabhir varṣais tvatsakāśāt pānīyaṃ pānīyam iti śabdaḥ śrutaḥ | sa cāha | ke yūyaṃ bhavantaḥ kena vā karmaṇā ihopapannāḥ | ta ūcuḥ | śroṇa duṣkuhakā jambudvīpakā manuṣyā nābhiśraddadhāsyanti | sa cāha | ahaṃ bhavantaḥ pratyakṣadarśī kasmān nābhiśraddadhāsye | te gāthāṃ bhāṣante |</p>
<blockquote class="gatha">
<p>ārogyamadena mattakā yauvanabhogamadena mattakāḥ |<br>
dānaṃ ca na dattam aṇv api yena vayaṃ pretalokam āgatāḥ ||</p>
</blockquote>
<p>śroṇa gaccha puṇyakarmā tvam | asti kaścit tvayā dṛṣṭaḥ śrutaḥ pretanagaraṃ praviśya svastikṣemābhyāṃ jīvan nirgacchan | sa saṃprasthitaḥ | yāvat tenāsau puruṣo dṛṣṭaḥ | sa tenoktaḥ | bhadramukha aho bata yadi tvayā mamārocitaṃ syād yathedaṃ pretanagaram iti naivāham atra praviṣṭaḥ syām | sa kathayati | śroṇa gaccha puṇyamaheśākhyas tvam | asti kaścit tvayā dṛṣṭaḥ śruto vā pretanagaraṃ praviśya svastikṣemābhyāṃ jīvan nirgacchan |</p>
<p><a class="msviv" id="msviv171"></a>sa saṃprasthitaḥ | yāvat paśyati sūryasyāstaṃgamanakāle vimānaṃ catasro 'psarasaḥ abhirūpāḥ prāsādikā darśanīyāḥ | ekaś ca puruṣo 'bhirūpo darśanīyaḥ prāsādikaḥ aṅgadakuṇḍalavicitramālyābharaṇānule­panas tābhiḥ sārdhaṃ krīḍati ramate paricārayati | sa tair dūrata eva dṛṣṭaḥ | te taṃ pratyavabhāṣitum ārabdhāḥ | svāgataṃ śroṇa māsi tṛṣito bubhukṣito vā | sa saṃlakṣayati | nūnaṃ devo 'yaṃ vā nāgo vā yakṣo vā bhaviṣyati | āha ca | ārya tṛṣito 'smi bubhukṣito 'smi | sa taiḥ snāpito bhojitaḥ | sa tasmin vimāne tāvat sthito yāvat sūryasyābhyudgamanakālasamayaḥ | sa tair uktaḥ | śroṇa avatara ādīnavo 'tra bhaviṣyati | so 'vatīrya ekānte prakramyāvasthitaḥ | tataḥ paścāt sūryasyābhyudgamanakālasamaye tad vimānam antarhitam | tā apy apsaraso 'ntarhitāś catvāraḥ śyāmaśavalāḥ kukkurāḥ prādurbhūtāḥ | tais taṃ puruṣam avamūrdhakaṃ pātayitvā tāvat pṛṣṭhavaṃśāny utpāṭyotpāṭya bhakṣitāni yāvat sūryasyāstaṃ­gamanakālasamayaḥ | tataḥ paścāt punar api tad vimānaṃ prādurbhūtaṃ tā āpsarasaḥ prādurbhūtāḥ | sa ca puruṣo 'bhirūpo darśanīyaprāsādiko 'ṅgadakuṇḍalavicitramālyābharaṇānule­panas tābhiḥ sārdhaṃ krīḍati ramate paricārayati | sa teṣāṃ sakāśam upasaṃkramya kathayati | ke yūyaṃ kena ca karmaṇā ihopapannāḥ | te procuḥ | śroṇa duṣkuhakā jambudvīpakā manuṣyā nābhiśraddadhāsyanti | sa cāha | ahaṃ pratyakṣadarśī kathaṃ nābhiśraddadhāsye | śroṇa ahaṃ vāsavagrāmake aurabhrikaḥ <a class="msviv" id="msviv172"></a>āsīt | urabhrān praghātya praghātya māṃsaṃ vikrīya vikrīya jīvikāṃ kalpayāmi | āryaś ca mahākātyāyano mamānukampayā āgatya kathayati | bhadramukha aniṣṭo 'sya karmaṇaḥ phalavipākaḥ | virama tvam asmāt pāpakād asaddharmāt | nāhaṃ tasya vacanena viramāmi | bhūyo bhūyaḥ sa māṃ vicchandayati | bhadramukāniṣṭo 'sya karmaṇaḥ phalavipākaḥ | virama tvam asmāt pāpakād asaddharmāt | tatrāpy ahaṃ na prativiramāmi | <a class="fol" id="83v"></a><a class="gbm" id="6.749"></a>sa māṃ pṛcchati | bhadramukha kiṃ tvam etān urabhrān divā praghātayasyāhosvid rātrau | mayoktaḥ | ārya divā praghātayāmīti | sa kathayati | bhadramukha rātrau śīlasamādānaṃ kiṃ na gṛhṇāsi | mayā tasyāntikād rātrau śīlasamādānaṃ gṛhītam | yat tad rātrau śīlasamādānaṃ gṛhītaṃ tasya karmaṇo vipākena rātrāv evaṃvidhaṃ divyaṃ sukhaṃ pratyanubhavāmi | yan maya divā urabhrāḥ praghātitās tasya karmaṇo vipākena divā evaṃvidhaṃ duḥkhaṃ pratyanubhavāmi | gāthāṃ ca bhāṣate |</p>
<blockquote class="gatha">
<p>divasaṃ paraprāṇapīḍako rātrau śīlaguṇaiḥ samanvitaḥ |<br>
tasyaitat karmaṇaḥ phalaṃ hy anubhavāmi kalyāṇapāpakam ||</p>
</blockquote>
<p>śroṇa gamiṣyasi tvaṃ vāsavagrāmakam | gamiṣyāmi | tatra mama putraḥ prativasati | sa urabhrān praghātya praghātya jīvikaṃ kalpayati | sa tvayā vaktavyaḥ dṛṣṭas te mayā pitā | sa kathayati | aniṣṭo 'sya karmaṇaḥ phalavipāko viramāsmāt <a class="msviv" id="msviv173"></a>pāpakād asaddharmāt | bhoḥ puruṣa yat tvam evaṃ kathayasi duṣkuhakā jambudvīpakā manuṣyā iti | nābhiśraddadhāsyati | śroṇa yadi na śraddadhāsyati vaktavyas tava pitā kathayati asisthānādhastāt <span class="del">MS: pitro 'sya sūnāyām adhastāt</span> suvarṇasya kalaśaḥ pūrayitvā sthāpitaḥ | tam uddhṛtyātmānaṃ samyaksukhena prīṇaya āryaṃ ca mahākātyāyanaṃ kālena kālaṃ piṇḍakena pratipādayāsmākaṃ ca nāmnā dakṣiṇām ādeśaya | apy evaitat karma tanutvaṃ parikṣayaṃ paryādānaṃ gacchet |</p>
<p>sa saṃprasthitaḥ | yāvat sūryasyābhyudgamanakālasamaye paśyaty aparaṃ vimānaṃ | tatra ekā apsarā abhirūpā darśanīyā prāsādikā | ekaś ca puruṣo 'bhirūpo darśanīyaḥ prāsādikaḥ aṅgadakuṇḍalavicitramālyābharaṇānule­panas tayā sārdhaṃ krīḍati ramate paricārayati | sa taṃ dūrata eva dṛṣṭvā pratyavabhāṣitum ārabdhaḥ | svāgataṃ śroṇa mā tṛṣito 'si mā bubhukṣito 'si vā | sa saṃlakṣayati | nūnam ayaṃ devo vā nāgo vā yakṣo vā bhaviṣyati | sa kathayati | tṛṣito 'smi bubhukṣitaś ca | sa tābhyāṃ snāpito bhojitaḥ | sa tasmin vimāne tāvat sthitaḥ yāvat suryasyāstaṃ­gamanakālasamayaḥ | sa tābhyām uktaḥ | śroṇa avatarasvādīnavo 'tra bhaviṣyati | sa dṛṣṭādīnavo 'vatīrya ekānte 'vasthitaḥ | tataḥ paścāt sūryasyāstaṃ­gamanakālasamaye<span class="del">MS: sūryasyāvataraṇakālasamaye</span> tad vimānam antarhitam | sāpy apsarā <a class="msviv" id="ms­viv174"></a>antarhitā | mahatī śatapadī prādurbhūtā | tayā tasya puruṣasya kāyena kāyaṃ saptakṛtvo veṣṭayitvā tāvad uparimastakaṃ bhakṣitaṃ yāvat sa eva sūryasyābhyudgamanakālasamayaḥ | tataḥ paścāt punar api tad vimānaṃ prādurbhūtam | sāpy apsarā prādurbhūtā | sa ca puruṣo 'bhirūpo darśanīyaḥ prāsādikaḥ aṅgadakuṇḍalavicitramālyābharaṇānule­panas tayā sārdhaṃ krīḍati ramate paricārayati | sa tam upasaṃkramya pṛcchati | ko bhavān kena karmaṇā ihopapannāḥ | sa evam āha | śroṇa duṣkuhakā jambudvīpakā manuṣyā nābhiśraddadhāsyanti | sa kathayati | ahaṃ pratyakṣadarśī kasmān nābhiśraddadhāsye | sa kathayati | ahaṃ vāsavagrāmake brāhmaṇa āsīt pāradārikaḥ | āryaś ca mahākātyāyano mamānukampayāgatya kathayati | bhadramukhāniṣṭo 'sya karmaṇaḥ phalavipāko virama tvam asmāt pāpakād asaddharmāt | tasya vacanenāhaṃ na prativiramāmi | bhūyo bhūyaḥ sa māṃ vicchandayati | bhadramuka aniṣṭo 'sya karmaṇaḥ phalavipākaḥ <a class="fol" id="84r"></a><a class="gbm" id="6.750"></a>| viramāsmāt pāpakād asaddharmāt | tathāpy ahaṃ tasmāt pāpakād asaddharmān na prativiramāmi | sa māṃ pṛcchati | bhadramukha paradārān kiṃ tvaṃ divā gacchasyāhosvid rātrau | sa mayā abhihitaḥ | ārya rātrau | sa kathayati | bhadramukha divā kiṃ na śīlasamādānaṃ gṛhṇāsi | mayā tasyāntikād divā śīlasamādānaṃ <a class="msviv" id="msviv175"></a>gṛhītam | yat tan mayāryasya mahākātyāyanasyāntikād divā śīlasamādānaṃ gṛhītaṃ tasya karmaṇo vipākena divā evaṃvidhaṃ divyaṃ sukhaṃ pratyanubhavāmi | yat tad rātrau paradārābhigamanaṃ kṛtaṃ tasya karmaṇo vipākena rātrāv evaṃvidhaṃ duḥkhaṃ pratyanubhavāmi | gāthāṃ ca bhāṣate |</p>
<blockquote class="gatha">
<p>rātrau paradāramūrcchito divasaṃ śīlaguṇaiḥ samanvitaḥ |<br>
tasyaitat karmaṇaḥ phalaṃ hy anubhavāmi kalyāṇapāpakam ||</p>
</blockquote>
<p>śroṇa gamiṣyasi tvaṃ vāsavagrāmakam | tatra mama putro brāhmaṇaḥ pāradārikaḥ | sa vaktavyaḥ | dṛṣṭas te mayā pitā | sa kathayati aniṣṭo 'sya karmaṇaḥ phalavipāko viramāsmāt pāpakād asaddharmāt | sa cāha | bhoḥ puruṣa tvam evaṃ kathayasi | duṣkuhakā jambudvīpakā manuṣyā iti | nābhiśraddadhāsyati | śroṇa yadi na śraddadhāsyati vaktavyaḥ tava pitrāgniṣṭomasyādhastāt suvarṇakalaśaḥ pūrayitvā sthāpitaḥ | tam uddhṛtyātmānaṃ samyaksukhena prīṇaya āryaṃ ca mahākātyāyanaṃ kālena kālaṃ piṇḍakena pratipādaya asmākaṃ ca nāmnā dakṣiṇām ādeśaya | apy evaitat karma tanutvaṃ parikṣayaṃ paryādānaṃ gacchet |</p>
<p>sa saṃprasthitaḥ | yāvat paśyati aparaṃ vimānam | tatraikā strī abhirūpā darśanīyā prāsādikā aṅgadakuṇḍalavicitramālyābharaṇānulepanā | tasyāś caturṣu paryaṅkapādakeṣu catvāraḥ pretā baddhās tiṣṭhanti | sā taṃ dūrata eva dṛṣṭvā pratyanubhāṣitum ārabdhā | śroṇa svāgataṃ mā <a class="msviv" id="msviv176"></a>tṛṣito 'si mā bubhukṣito 'si vā | sa saṃlakṣayati | nūnaṃ devīyaṃ vā nāgī vā yakṣī vā bhaviṣyati | sa kathayati | ārye tṛṣito 'smi bubhukṣito 'smi | tayāsau snāpitaḥ bhojitaḥ uktaś ca | śroṇa yady ete kiñcin mṛgayanti mā dāsyasīty uktvā teṣāṃ satvānāṃ karma svakṛtaṃ pratyakṣīkartukāmā vimānaṃ praviśyāvasthitā | te mṛgayitum ārabdhāḥ | śroṇa kāruṇikas tvaṃ bubhukṣitā vayam asmākam anuprayaccha | tenaikasya kṣiptaṃ busaplāvī prādurbhūtā | aparasya kṣiptam ayoguḍaṃ bhakṣayitum ārabdhaḥ | aparasya kṣiptaṃ svamāṃsaṃ bhakṣayitum ārabdhaḥ | aparasya kṣiptaṃ pūyaśoṇitaṃ prādurbhūtam | sa paśyati visragandhena nirgatam | śroṇa nivāritas tvaṃ mayā kasmāt tvayaiṣāṃ dattam | kiṃ mama karuṇayā tvam eva kāruṇikataraḥ | sa kathayati | bhagini tavaite ke bhavanti | sā kathayati | ayaṃ me svāmī | ayaṃ me putraḥ | iyaṃ me snuṣā | iyaṃ me dāsī | sa āha | ke yūyaṃ kena vā karmaṇā ihopapannāḥ | tayoktam | śroṇa duṣkuhakā jambudvīpakā manuṣyā nābhiśraddadhāsyanti | ahaṃ bhagini pratyakṣadarśī <a class="msviv" id="msviv177"></a>kasmān nābhiśraddadhāsye | sā kathayati | ahaṃ vāsavagrāmake brāhmaṇy āsīt | mayā nakṣatrarātrau pratyupasthitāyāṃ praṇītam āhāraṃ sajjīkṛtam | āryaś ca <a class="fol" id="84v"></a><a class="gbm" id="6.751"></a>mahā­kātyāyano mamānukampayā vāsavagrāmakaṃ piṇḍāya prāvikṣat | sa mayā dṛṣṭaḥ kāyaprāsādikaś cittaprāsādikaḥ | cittam abhiprasannaṃ dṛṣṭvā sa mayā prāsādajātayā piṇḍakena pratipāditaḥ | tasyā mama buddhir utpannā svāminam anumodayāmi prāmodyam utpādayiṣyatīti | sa snātvā āgato mayoktaḥ | āryaputrānumodasva mayāryo mahākātyāyanaḥ piṇḍakena pratipāditaḥ | sa ruṣito yāvad brāhmaṇānāṃ na dīyate jñātīnāṃ vā jñātipūjā na kriyate tāvat tvayā tasmai muṇḍakāya śramaṇakāyāgrapiṇḍakaṃ dattam | so 'marṣajātaḥ kathayati | kasmāt sa muṇḍakaḥ śramaṇako busaplāvīṃ na bhakṣayatīti | tasya karmaṇo vipākenāyaṃ busaplāvīṃ bhakṣayati | mama buddhir utpannā putraṃ tāvad anumodayāmi | prāmodyam utpādayiṣyatīti | so 'pi mayoktaḥ | putrānumodasva mayāryo mahākātyāyanaḥ piṇḍakena pratipāditaḥ | so 'pi ruṣito yāvad brāhmaṇānāṃ na dīyate jñātīnāṃ vā jñātipūjā na kriyate tāvat tvayā tasmai muṇḍakāya śramaṇakāyāgrapiṇḍakaṃ dattam | so 'py amarṣajātaḥ kathayati | kasmāt sa muṇḍakaḥ śramaṇako 'yoguḍaṃ na bhakṣayatīti | tasya <a class="msviv" id="msviv178"></a>karmaṇo vipākenāyam ayoguḍaṃ bhakṣayati | nakṣatrarātryāṃ pratyupasthitāyāṃ jñātayaḥ praheṇakāni mama preṣayanti | tāny ahaṃ snuṣāyāḥ samarpayāmi | sā praṇītāni praheṇakāni bhakṣayitvā mama lūhāni upanāmayati | ahaṃ teṣāṃ jñātīnāṃ sandiśāmi | kiṃ nu yūyaṃ durbhikṣe yathā lūhāni praheṇakāni preṣayatheti | te mama sandiśanti | na vayaṃ lūhāni preṣayāmaḥ api tu praṇītāny eva praheṇakāni preṣayāmaḥ | mayā snuṣābhihitā | vadhūke mā tvaṃ praṇītāni praheṇakāni bhakṣayitvāsmākaṃ lūhāny upanāmayasi | sā kathayati | kiṃ na svamāṃsāni bhakṣayati yāhaṃ tvadīyāni praheṇakāni bhakṣayāmīti | iyaṃ tasya karmaṇo vipākena svamāṃsāni bhakṣayati | nakṣatrarātryāṃ pratyupasthitāyām ahaṃ dārikāyā haste praṇītāni praheṇakāni datvā jñātīnāṃ preṣayāmi | sā dārikā tāni praṇītāni praheṇakāni mārge 'ntarbhakṣayitvā teṣāṃ lūhāny upanāmayati | te mama sandiśanti | kiṃ nu tvaṃ durbhikṣe yathā lūhāny asmākaṃ praheṇakāni preṣayasīti | ahaṃ teṣāṃ sandiśāmi | nāhaṃ lūhāni praheṇakāni preṣayāmi api tu praṇītāny evāhaṃ preṣayāmīti | mayā dārikābhihitā | dārike mā tvaṃ praṇītāni praheṇakāni bhakṣayitvā teṣāṃ lūhāny upanāmayasi | sā kathayati | kiṃ nu pūyaśoṇitaṃ na bhakṣayati yā tvadīyāni praheṇakāni bhakṣayatīti | tasya karmaṇo vipākeneyaṃ pūyaśoṇitaṃ bhakṣayati | mama buddhir utpannā | tatra <a class="msviv" id="ms­viv179"></a>pratisandhiṃ gṛhṇāmi yatraitān satvān svakaṃ svakaṃ karmaphalaṃ paribhuñjānān paśyāmīti | yan mayāryamahākātyāyanaṃ piṇḍakena pratipādya praṇīte <a class="fol" id="85r"></a><a class="gbm" id="6.752"></a>trayastriṃ­śe devanikāye upapattavyaṃ sāhaṃ mithyāpraṇidhānaṃ kṛtvā pretamaharddhikā saṃvṛttā |</p>
<p>śroṇa gamiṣyasi tvaṃ vāsavagrāmakaṃ tatra mama duhitā veśyāṃ vāhayati | sā tvayā vaktavyā | dṛṣṭās te mayā pitā mātā bhrātā bhrātur jāyā dāsī | te kathayanti | aniṣṭo 'sya karmaṇaḥ phalavipāko viramāsmāt pāpakād asaddharmāt | bhagini tvam evaṃ kathayasi | duṣkuhakā jambudvīpakā manuṣyā nābhiśraddadhāsyanti | śroṇa yadi na śraddadhāsyati vaktavyā tava paurāṇe paitrike vāsagṛhe catvāro lohasaṃghāṭāḥ suvarṇasya pūrṇās tiṣṭhanti madhye ca sauvarṇadaṇḍakamaṇḍaluḥ | te kathayanti tam uddhṛtyātmānaṃ samyaksukhena prīṇaya āryaṃ ca mahākātyāyanaṃ kālena kālaṃ piṇḍakena pratipādaya asmākaṃ ca nāmnā dakṣiṇām ādeśaya | apy evaitat karma tanutvaṃ parikṣayaṃ paryādānaṃ gacchet | tena tasyāḥ pratijñātam |</p>
<p>evaṃ tasya paribhramato dvādaśa varṣā atikrāntāḥ | tayoktaḥ | śroṇa gamiṣyasi tvaṃ vāsavagrāmakam | bhagini gamiṣyāmi | sa tasminn eva vimāne adhirūḍhaḥ | tayā teṣām eva pretānām ājñā <a class="msviv" id="msviv180"></a>dattā bhavanto gacchata śroṇaṃ koṭīkarṇaṃ suptam eva vāsavagrāmake paitrike udyāne sthāpayitvā āgacchata | sa tair vāsavagrāmake paitrike udyāne sthāpitaḥ | sa prativibuddho yāvat paśyati ghaṇṭācchatrāṇi vyajanāny akṣarāṇi likhitāni | yadi tāvac chroṇaḥ koṭīkarṇo jīvati laghv āgamanāya kṣipram āgamanāya cyutaḥ kālagato gatyupapattisthānāt sthānāntaraviśeṣatāyai | sa saṃlakṣayati | yady ahaṃ mātāpitṛbhyāṃ mṛta eva gṛhītaḥ kasmād bhūyo 'haṃ gṛhaṃ praviśāmi gacchāmy āryamahākātyāyanasyāntike pravrajāmīti | atha śroṇaḥ koṭīkarṇo yenāyuṣmān mahākātyāyanas tenopasaṃkrāntaḥ | adrākṣīd āyuṣmān mahākātyāyanaḥ śroṇaṃ koṭīkarṇam | dūrād eva dṛṣṭvā ca punaḥ śroṇaṃ koṭīkarṇam idam avocat | ehi śroṇa svāgataṃ te dṛṣṭas te śroṇa ayaṃ lokaḥ paraś ca lokaḥ | sa kathayati | dṛṣṭo bhadanta mahākātyāyana labheyāhaṃ bhadanta mahākātyāyana svākhyāte dharmavinaye pravrajyām upasaṃpadaṃ bhikṣubhāvaṃ careyam ahaṃ bhagavato 'ntike brahmacaryam | sa āryeṇoktaḥ | śroṇa tāṃ tāvat pūrvikāṃ pratijñāṃ paripūraya yathāgṛhītān sandeśān samarpayeti |</p>
<p>sa tasyaurabhrikasya sakāśam upasaṃkrāntaḥ | bhadramukha dṛṣṭas te pitā mayā | sa kathayati | aniṣṭo 'sya karmaṇaḥ phalavipāko viramāsmāt pāpakād asaddharmāt | bhoḥ puruṣa adya mama pitur dvādaśa varṣāṇi kālagatasya | asti kaścid dṛṣṭaḥ paralokāt <a class="msviv" id="msviv181"></a>punar āgacchan | bhadramukha eṣo 'ham āgataḥ | nāsau śraddadhāti | bhadramukha yadi na śraddadhāsi sa tava pitā kathayati asisthānādhastāt suvarṇasya kalaśaḥ pūrṇas tiṣṭhati | tam uddhṛtyātmānaṃ samyaksukhena prīṇaya āryaṃ ca mahākātyāyanaṃ kālena kālaṃ piṇḍakena pratipādayāsmākaṃ ca nāmnā dakṣiṇām ādeśaya | apy evaitat karma tanutvaṃ parikṣayaṃ paryādānaṃ gacchet | sa saṃlakṣayati | na kadācid <a class="fol" id="85v"></a><a class="gbm" id="6.753"></a>evaṃ mayā śrutapūrvaṃ paśyāmi saced bhūtaṃ bhaviṣyati sarvam etat satyam | tena gatvā khanitaṃ yāvat tat sarvaṃ tat tathaiva tenābhiśraddadhītam |</p>
<p>tataḥ paścāt sa pāradārikasya sakāśam upasaṃkrāntaḥ | upasaṃkramya kathayati | bhadramukha dṛṣṭas te mayā pitā | sa kathayati | aniṣṭo 'sya karmaṇaḥ phalavipāko viramāsmāt pāpakād asaddharmāt | sa kathayati | bhoḥ puruṣa adya mama pitur dvādaśa varṣāṇi kālaṃ gatasya | asti kaścit tvayā dṛṣṭaḥ paralokaṃ gatvā punar āgacchan | bhadramukha eṣo 'ham āgataḥ | nāsau śraddadhāti | sa kathayati | bhadramukha sacen nābhiśraddadhāsi tava pitrāgniṣṭomasyādhastāt suvarṇasya kalaśaḥ pūrayitvā sthāpitaḥ | sa kathayati | tam uddhṛtyātmānaṃ samyaksukhena prīṇayāryaṃ ca mahākātyāyanaṃ kālena kālaṃ piṇḍakena pratipādayāsmākaṃ ca nāmnā dakṣiṇām ādeśaya | apy evaitat karma tanutvaṃ parikṣayaṃ paryādānaṃ gacchet | sa saṃlakṣayati na kadācid etan mayā śrutapūrvaṃ paśyāmi saced bhūtaṃ bhaviṣyati sarvam etat satyam | tena <a class="msviv" id="msviv182"></a>gatvā khanitaṃ yāvat paśyati tat sarvaṃ tat tathaiva tenābhiśraddadhītam |</p>
<p>sa gaṇikāyāḥ sakāśam upasaṃkrāntaḥ | upasaṃkramya kathayati | bhagini dṛṣṭas te mayā mātā pitā bhrātur jāyā dāsī | te kathayanti | aniṣṭo 'sya karmaṇaḥ phalavipāko viramāsmāt pāpakād asaddharmāt | sā kathayati | bhoḥ puruṣa adya mama mātāpitror dvādaśa varṣāṇi kālagatayoḥ | asti kaścit tvayā dṛṣṭaḥ paralokaṃ gatvā punar āgacchan | sa kathayati | eṣo 'ham āgataḥ | sā na śraddadhāti | sa kathayati | bhagini sacen nābhiśraddadhāsi tava paurāṇe paitrike vāsagṛhe catvāro lohasaṃghāṭāḥ suvarṇapūrṇās tiṣṭhanti | madhye ca sauvarṇadaṇḍakamaṇḍaluḥ | te kathayanti | tam uddhṛtyātmānaṃ samyaksukhena prīṇayāryaṃ ca mahākātyāyanaṃ kālena kālaṃ piṇḍakena pratipādayāsmākaṃ ca nāmnā dakṣiṇām ādeśaya | apy evaitat karma tanutvaṃ parikṣayaṃ paryādānaṃ gacchet | sā saṃlakṣayati | na kadācin mayā śrutapūrvaṃ paśyāmi saced bhūtaṃ bhaviṣyati sarvam etat satyam | tayā gatvā khanitaṃ yāvat tat sarvaṃ tat tathaiva tathābhiśraddadhītam |</p>
<p>śroṇaḥ koṭīkarṇaḥ saṃlakṣayati | sarvo 'yaṃ lokaḥ suvarṇasya śraddadhāti na tu kaścin mama śraddhayā gacchatīti | tena vaipuṣpitam | tasya śiśutve suvarṇena daśanā baddhāḥ | tayāsau pratyabhijñātaḥ | syād āryaḥ śroṇaḥ koṭīkarṇaḥ eva me <a class="msviv" id="msviv183"></a>bhagini saṃjānīte | tayā gatvā tasya mātāpitṛbhyām ārocitam | amba tāta koṭīkarṇo 'bhyāgata iti | anekais teṣām ārocitam | te na kasyacit śraddhayā gacchanti | te kathayanti | putri tvam apy asmākam utprāsayasi | yāvad asau svayam eva gataḥ | tena dvārakoṣṭhake sthitvotkāśanaśabdaḥ kṛtaḥ | hiraṇyasvaro 'sau | sa taiḥ svareṇa pratyabhijñātaḥ | tau kaṇṭhe pariṣvajya ruditum ārabdhau | teṣāṃ vāṣpeṇa paṭahāni sphuṭitāni | draṣṭum ārabdhau | sa kathayati | amba tātānujānīdhvaṃ pravrajiṣyāmi samag eva śraddhayā agārād anāgārikam | tau kathayataḥ | putrāvāṃ tvadīyena śokena rudantāv andhībhūtau | idānīṃ tvam evāgamya cakṣuḥ pratilabdham | yāvad āvāṃ jīvāvas tāvan na pravrajitavyam | yadā kālaṃ kariṣyāvas tadā pravrajiṣyasi | tenāyuṣmanto mahākātyāyanasyāntikād dharmaṃ śrutvā srotaāpattiphalaṃ sākṣātkṛtaṃ mātāpitarau ca śaraṇāgamanaśikṣāpadeṣu pratiṣṭhāpitau | āgamacatuṣṭayam adhītam | <a class="fol" id="86r"></a><a class="gbm" id="6.754"></a>sakṛdāgāmiphalaṃ sākṣātkṛtam | mātāpitarau satyeṣu pratiṣṭhāpitau | apareṇa samayena tasya mātāpitarau kālagatau | sa taṃ dhanajātaṃ dīnānā­thakṛpaṇavanīpakebhyo datvā daridrān adaridrān kṛtvā yenāyuṣmān mahākātyāyanas tenopasaṃkrāntaḥ | upasaṃkramyāyuṣmato mahākātyayanasya pādau śirasā vanditvā ekānte 'sthāt | ekānte sthitaḥ śroṇaḥ <a class="msviv" id="ms­viv184"></a>koṭīkarṇaḥ āyuṣmantaṃ mahākātyāyanam idam avocat | labeyāham ārya mahākātyāyana svākhyāte dharmavinaye pravrajyām upasaṃpadaṃ bhikṣubhāvam | <span class="supplied">yāvac careyam ahaṃ bhagavato 'ntike brahmacaryam |</span> sa āyuṣmatā mahākātyāyanena pravrājitaḥ | tena pravrajya mātṛkādhītā | anāgāmiphalaṃ sākṣātkṛtam |</p>
<p>aśmāparāntakeṣu janapadeṣu alpabhikṣukaṃ kṛcchreṇa daśavargo gaṇaḥ paripūrayate | sa traimāsīṃ śrāmaṇero vidhāritaḥ | dharmatā khalu yathā buddhānāṃ bhagavatāṃ śrāvakāṇāṃ dvau saṃnipātau bhavataḥ | yaś cāṣāḍhyāṃ varṣopanāyikāyāṃ yaś ca kārtikyāṃ paurṇamāsyām | tatra ye āṣāḍhyāṃ varṣopanāyikāyāṃ saṃnipatanti te tāṃs tān uddeśayogamanasikārān udgṛhya paryavāpya tāsu tāsu grāmana­gara­nigamarāṣṭra­rāja­dhānīṣu varṣām upagacchanti | ye kārtikyāṃ paurṇamāsyāṃ saṃnipatanti te yathādhigatam ārocayanti | uttare ca paripṛcchanti | evam eva mahāśrāvakāṇām api | atha ye āyuṣmato mahākātyāyanasya sārdhaṃvihāryantevāsikā bhikṣavas tāṃs tān uddeśayogamanasikāraviśeṣān udgṛhya paryavāpya tāsu tāsu grāmana­gara­nigamarāṣṭra­rāja­dhānīṣu varṣām upagatās te trayāṇāṃ vārṣikāṇāṃ māsānām atyayāt kṛtacīvarā niṣṭhitacīvarāḥ samādāya pātracīvaraṃ yenāyuṣmān mahākātyāyanas tenopasaṃkrāntāḥ | upasaṃkramyāyuṣmato mahākātyāyanasya pādau śirasā vanditvaikānte <a class="msviv" id="ms­viv185"></a>niṣaṇṇāḥ | ekānte niṣadya yathādhigatam ārocayanti uttare ca paripṛcchanti | daśavargo gaṇaḥ paripūrṇaḥ | sa tenopasaṃpāditaḥ | tena piṭakatrayam adhītam | sarvakleśaprahāṇād arhatvaṃ sākṣātkṛtam | arhan saṃvṛttas traidhātukavītarāgo samaloṣṭrakāṃcanaḥ ākāśapāṇitalasamacitto vāsīcandanakalpo 'vidyāvidāritāṇḍakośo vidyābhijñāprati­saṃ­vitprāpto bhavalābhalobhasat­kāraparāṅmukhaḥ sendropendrāṇāṃ devānāṃ pūjyo mānyo 'bhivādyaś ca saṃvṛttaḥ |</p>
<p>athāyuṣmato mahākātyāyanasya sārdhaṃvihāryantevāsikā āyuṣmantaṃ mahākātyāyanaṃ yāvat tāvat paryupāsyāyuṣmantaṃ mahākātyāyanam idam avocan | dṛṣṭo 'smābhir upādhyāya paryupāsitaś ca | gacchāmo vayaṃ bhagavantaṃ paryupāsiṣyāmahe | vatsa evaṃ kurudhvam | paryupāsitavyā eva hi tathāgatā arhantaḥ samyaksaṃbuddhāḥ |</p>
<p>tena khalu punaḥ samayena śroṇaḥ koṭīkarṇas tasyām eva parṣadi saṃniṣaṇṇo 'bhūt saṃnipatitaḥ | athāyuṣmān śroṇaḥ koṭīkarṇa utthāyāsanād ekāṃsam uttarāsaṃgāṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yenāyuṣmān mahākātyāyanas tenāñjaliṃ kṛtvā praṇamyāyuṣmantaṃ mahākātyāyanam idam avocat | dṛṣṭo mayopādhyāyānubhāvena <a class="fol" id="86v"></a><a class="gbm" id="6.755"></a>sa bhagavān dharmakāyena no tu rūpakāyena | gacchāmy upādhyāya rūpakāyenāpi taṃ bhagavantaṃ drakṣyāmi | sa āha | evaṃ vatsa <a class="msviv" id="msviv186"></a>kuruṣva | durlabhadarśanā hi vatsa tathāgatā arhantaḥ samyaksaṃbuddhāḥ tadyathā audumbarapuṣpam | asmākaṃ ca vacanena bhagavataḥ pādau śirasā vandasvālpābādhatāṃ ca yāvat sukhasparśavihāratāṃ ca pañca praśnāni ca pṛccha |</p>
<p>aśmāparāntakeṣu bhadanta janapadeṣu alpabhikṣukaṃ kṛcchreṇa daśavargagaṇaḥ paripūryate | tatrāsmābhiḥ kathaṃ pratipattavyam | kharā bhūmir gokaṇṭakādhānā | aśmāparāntakeṣu janapadeṣu idam evaṃrūpam āstaraṇaṃ pratyāstaraṇaṃ tadyathā ajacarma gocarma mṛgacarma cchāgacarma | tad anyeṣu janapadeṣv idam evaṃrūpam āstaraṇaṃ pratyāstaraṇaṃ tadyathā erako merako jandurako mandurakaḥ | evam evāśmāparāntakeṣu janapadeṣv idam evaṃrūpam āstaraṇaṃ pratyāstaraṇaṃ <a class="msviv" id="ms­viv187"></a>tad­yathā ajacarma pūrvavat | udakaśuddhikā manuṣyā snānasamudācārāḥ | bhikṣur bhikṣoś cīvarakāṇi preṣayati | itaś cyutāni tatrāsaṃprāptāni | kasyaitāni naisargikāṇi | adhivāsayaty āyuṣmān śroṇaḥ koṭīkarṇa āyuṣmato mahākātyāyanasya tūṣṇīṃbhāvena |</p>
<p>athāyuṣmān śroṇaḥ koṭīkarṇas tasyā eva rātrer atyāyāt pūrvāhṇe nivāsya pātracīvaram ādāya vāsavagrāmakaṃ piṇḍāya prāvikṣat | yāvad anupūrveṇa śrāvastīm anupṛaptaḥ | athāyuṣmān śroṇaḥ koṭīkarṇaḥ pātracīvaraṃ pratiśāmayya pādau prakṣālya yena bhagavāṃs tenopasaṃkrāntaḥ | upasaṃkramya vanditvaikānte niṣaṇṇaḥ | tatra bhagavān āyuṣmantam ānandam āmantrayate sma | gacchānanda tathāgatasya śroṇasya ca koṭīkarṇasyaikavihāre mañcaṃ prajñapaya | evaṃ bhadantety āyuṣmān ānandas tathāgatasya śroṇasya ca koṭīkarṇasya yāvat prajñapya yena bhagavāṃs tenopasaṃkrāntaḥ | upasaṃkramya bhagavantam idam avocat | prajñapto bhadanta tathāgatasya śroṇasya ca koṭīkarṇasyaikavihāre mañco yasyedānīṃ bhagavān kālaṃ manyate | atha bhagavān yena śroṇasya koṭīkarṇasya vihāras tenopasaṃkrānto yāvad vihāraṃ praviśya niṣaṇṇaḥ | yāvat <a class="msviv" id="ms­viv188"></a>pratimukhaṃ smṛtim upasthāpya | athāyuṣmān api śroṇaḥ koṭīkarṇo bahir vihārasya pādau prakṣālya vihāraṃ praviśya niṣaṇṇaḥ paryaṅkam ābhujya yāvad ṛjukāyaṃ praṇidhāya pratimukhaṃ smṛtim upasthāpya | tāṃ khalu rātriṃ bhagavān āyuṣmāṃś ca śroṇaḥ koṭīkarṇa āryasya tūṣṇīṃbhāvenātināmitavān | atha bhagavān rātryāḥ pratyūṣasamaye āyuṣmantaṃ śroṇaṃ koṭīkarṇam āmantrayate sma | pratibhātu te śroṇa dharmo yo mayā svayam abhijñāyābhi­saṃ­budhyākhyātaḥ | athāyuṣmān śroṇo bhagavatā kṛtāvakāśaḥ aśmāparāntikayā svaraguptikayā udānāt pārāyaṇāt satyadṛṣṭaḥ śailagāthāmunigāthāsthaviragāthāsthavirīgāthārthavargīyāṇī ca sūtrāṇi vistareṇa svareṇa svādhyāyaṃ karoti | atha bhagavān śroṇasya koṭīkarṇasya kathāparyavasānaṃ viditvā āyuṣmantaṃ śroṇaṃ koṭīkarṇam idam avocat | <a class="fol" id="87r"></a><a class="gbm" id="6.756"></a>sādhu sādhu śroṇa madhuras te dharmo bhāṣitaḥ praṇītaś ca yo mayā svayam abhijñāyābhi­saṃ­budhyākhyātaḥ |</p>
<p>athāyuṣmataḥ śroṇasya koṭīkarṇasyaitad abhavat | ayaṃ me kālo bhagavata upādhyāyasya vacasārādhayitum iti viditvotthāyāsanād yāvad bhagavantaṃ praṇamyedam avocat | aśmāparāntakeṣu janapadeṣu vāsavagrāmake bhadanta mahākātyāyanaḥ prativasati <a class="msviv" id="msviv189"></a>yo me upādhyāyaḥ | sa bhagavataḥ pādau śirasā vandate 'lpābādhatāṃ laghūtthānatāṃ ca pṛcchati yāvat sparśavihāratāṃ ca pañca ca praśnāni pṛcchati | vistareṇoccārayitavyāni |</p>
<p>atha bhagavān śroṇaṃ koṭīkarṇam idam avocat | akālas te śroṇa praśnavyākaraṇāya | saṃghamadhye praśnaḥ pṛcchyeta | tatra kālo bhaviṣyati praśnasya vyākaraṇāya | atha bhagavān kālyam evotthāya purastād bhikṣusaṃghasya prajñapta evāsane niṣaṇṇaḥ | athāyuṣmān śroṇaḥ koṭīkarṇo yena bahagvāṃs tenopasaṃkramya bhagavataḥ pādau śirasā vanditvaikānte 'sthāt | ekāntasthito bhagavantam idam avocat | aśmāparāntakeṣu janapadeṣu vāsavagrāmake bhadanta mahākātyāyanaḥ prativasati yo me upādhyāyaḥ | sa bhagavataḥ pādau śirasā vandate 'lpābādhatāṃ pṛcchati yāvat sparśavihāratāṃ ca pañca ca praśnāni vistareṇārocayati yathā pūrvam uktāni yāvat kasya naisargikāṇi | bhagavān āha | tasmād anujānāmi | pratyantimeṣu janapadeṣu vinayadharapañcamena gaṇenopasaṃpadā | sadā snānam | ekapalāśike upānahe dhārayitavye na dvipuṭe na tripuṭe | sā cet kṣayadharmiṇī bhavati argalakaṃ datvā dhārayitavye <span class="del">MS: sacet kṣiyadharmiṇyau bhavataḥ | arghaṭakaṃ vārayitavye carmā dhārayitavyām</span> | bhikṣur bhikṣoś cīvarakāṇi preṣayati itaś cyutāni tatrāsaṃprāptāni na kasyacin naisargikāṇi | <a class="msviv" id="msviv190"></a></p>
<p>āyuṣmān upālī buddhaṃ bhagavantaṃ pṛcchati | yad uktaṃ bhadanta bhagavatā pratyantimeṣu janapadeṣu vinayadharapañcamena gaṇenopasaṃpadā | tatra katamo 'ntaḥ katamaḥ pratyantaḥ | pūrveṇopālin puṇḍravardhanaṃ nāma nagaraṃ tasya pūrveṇa puṇḍrakakṣo nāma dāvaḥ | so 'ntaḥ | tataḥ pareṇa pratyantaḥ | dakṣiṇena śarāvatī nāma nagarī <span class="del">MS: pratyanta nagarāvatī nāma nagarī tasya pareṇa śarāvatī</span> | tasyāḥ pareṇa śarāvatī nāma nadī | so 'ntaḥ | tataḥ pareṇa pratyantaḥ | paścimena sthūṇopasthūṇakau brāhmaṇagrāmakau | so 'ntaḥ | tataḥ pareṇa pratyantaḥ | uttareṇa uśīragiriḥ | so 'ntaḥ | tataḥ pareṇa pratyantaḥ |</p>
<p>bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti | kiṃ bhadanta āyuṣmatā śroṇena koṭīkarṇena karma kṛtaṃ tasya karmaṇo vipākenāḍhye mahādhane mahābhoge kule jāto ratnapratyuptikayā karṇe āmuktikayā bhagavataḥ śāsane pravrajya sarvakleśaprahāṇād arhatvaṃ sākṣātkṛtam |</p>
<p>bhagavān āha | bhūtapūrvaṃ bhikṣavo vārāṇasyāṃ nagaryāṃ kāśyapo nāma tathāgato 'rhan samyaksaṃbuddho bhagavāñ chāstā loka utpannaḥ | tena khalu samayena vārāṇasyāṃ dvau jāyāpatikau | tābhyāṃ <a class="msviv" id="ms­viv191"></a>kāśyapasya samyaksaṃbuddhasyāntike śaraṇagamanaśikṣāpadāny <a class="fol" id="87v"></a><a class="gbm" id="6.757"></a>udgṛhītāni | yadā kāśyapaḥ samyaksaṃbuddhaḥ sakalaṃ buddhakāryaṃ kṛtvā nirupadhiśeṣe nirvāṇadhātau parinirvṛtas tasya rājñā kṛkiṇā catūratnamayaṃ caityaṃ kāritaṃ samantād yojanam ardhayojanam uccatvena | tena tatra khaṇḍasphuṭaprati­saṃs­karaṇāya ye pūrvanagaradvāre karapratyāyā uttiṣṭhante te tasmin stūpe 'nupradattāḥ | yadā kṛkī rājā kālagatas tasya putraḥ sujāto nāmnā svarājye pratiṣṭhāpitaḥ | tasyāmātyaiḥ stokāḥ karapratyāyā upanāmitāḥ | rājā pṛcchati | kiṃ kāraṇam asmākaṃ bhavadbhiḥ stokāḥ karapratyāyā upanāmitāḥ | kim asmākaṃ vijite karapratyāyā uttiṣṭhante | te kathayanti | deva kutaḥ karapratyāyā uttiṣṭhante | ye deva pūrvadvāre karapratyāyās te vṛddharājñā stūpe khaṇḍasphuṭaprati­saṃs­karaṇāya prajñaptāḥ | yadi devo 'nujānīte vayaṃ tān karapratyāyān samucchindāmaḥ | sa kathayati | bhavanto yan mama pitrā kṛtaṃ tad eva brahmakṛtam | te saṃlakṣayanti | yadi devo 'nujānīte vayaṃ tathā kariṣyāmo yathā svayam eva te karapratyāyā notthāsyanti | taiḥ sa dvāro baddhvā sthāpitaḥ | na bhūyaḥ karapratyāyā uttiṣṭhante | tasmin stūpe ca sphuṭitakāni prādurbhūtāni | tau jāyāpatī vṛddhībhūtau tatraiva stūpe parikarma kurvāṇau tiṣṭhataḥ | uttarāpathāc ca sārthavāhaḥ <a class="msviv" id="msviv192"></a>paṇyam ādāya vārāṇasīm anuprāptaḥ | tenāsau dṛṣṭaḥ stūpaś caṭitasphuṭitakaiḥ prādurbhūtaiḥ | sa dṛṣṭvā pṛcchati | amba tāta kasyaiṣa stūpa iti | tau kathayataḥ | kāśyapasya samyaksaṃbuddhasya | kena kāritaḥ | kṛkiṇā rājñā | na tena rājñā asmin stūpe khaṇḍasphuṭaprati­saṃs­karaṇāya kiñcit prajñaptam | tau kathayataḥ | prajñaptaṃ ye pūrvanagaradvāre karapratyāyās te 'smin stūpe khaṇḍasphuṭaprati­saṃs­karaṇāya niryātitāḥ | kṛkī rājā kālagataḥ | tasya putraḥ sujāto nāmnā svarājye pratiṣṭhitaḥ | tena te karapratyāyāḥ samucchinnāḥ | tenāsmin stūpe caṭitasphuṭitakāni prādurbhūtāni | tasya ratnakarṇikā karṇe āmuktikā | tena sāvatārya tayor dattā | amba tātānayā ratnakarṇikayā asmin stūpe khaṇḍasphuṭaprati­saṃs­kāraṃ kurutam iti yāvad ahaṃ paṇyaṃ visarjayitvāgacchāmi | tataḥ paścād bhūyo 'pi dāsyāmi | tais tāṃ vikrīya tasmin stūpe khaṇḍasphuṭaprati­saṃs­kāraḥ kṛtaḥ | aparam utsarpitam | athāpareṇa samayena sa sārthavāhaḥ paṇyaṃ visarjayitvāgataḥ | tena sa dṛṣṭaḥ stūpe 'secanakadarśanaḥ | dṛṣṭvā sa ca bhūyasyāpi mātrayābhiprasannaḥ | sa prasādajātaḥ pṛcchati | amba tāta mā yuṣmābhiḥ kiñcid uddhārīkṛtam | <a class="msviv" id="msviv193"></a>tau kathayataḥ | putra nāsmābhiḥ kiñcid uddhārīkṛtaṃ kin tv aparam utsarpitaṃ tiṣṭhati | tena prasādajātena yat tatrāvaśiṣṭam aparaṃ ca datvā mahatīṃ pūjāṃ kṛtvā praṇidhānaṃ ca kṛtam | anenāhaṃ kuśalamūlenāḍhye mahādhane mahābhoge kule jāyeyam | evaṃvidhānāṃ ca dharmāṇāṃ lābhī syām | evaṃvidham eva śāstāram ārāgayeyaṃ mā virāgayeyam iti | kiṃ manyadhve bhikṣavaḥ | yo 'sau sārthavāha eṣa evāsau śroṇaḥ koṭīkarṇaḥ | <a class="fol" id="88r"></a><a class="gbm" id="6.758"></a>yad anena kāśyapasya samyaksaṃbuddhasya stūpe kārāṃ kṛtvā praṇidhānaṃ kṛtaṃ tasya karmaṇo vipākenāḍhye mahādhane mahābhoge kule jātaḥ | mama śāsane pravrajya sarvakleśaprahāṇād arhatvaṃ sākṣātkṛtam | aham anena kāśyapena samyaksaṃbuddhena samabalaḥ samajavaḥ samadhūraḥ samasāmānyaprāptaḥ śāstā ārāgito na virāgita iti hi bhikṣava ekāntakṛṣṇānāṃ karmaṇām ekāntakṛṣṇo vipākaḥ ekāntaśuklānāṃ karmaṇām ekāntaśuklo vipākaḥ vyatimiśrāṇāṃ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi caikāntaśukleṣv eva karmasv ābhogaḥ karaṇīyaḥ | ity evaṃ vo bhikṣavaḥ śikṣitavyam | bhikṣava ūcūḥ | kiṃ bhadantāyuṣmatā śroṇakoṭīkarṇena karma kṛtaṃ yasya karmaṇo vipākena dṛṣṭa eva dharme apāyā dṛṣṭāḥ | bhagavān āha | yad anena mātur antike kharavāk karma niścāritaṃ tasya karmaṇo vipākena dṛṣṭa eva dharma apāyā dṛṣṭāḥ |</p>
<p><a class="msviv" id="msviv194"></a>buddho bhagavān śrāvastyāṃ viharati jetavane 'nāthapiṇḍadasyārāme | āyuṣmān upanandaḥ saṃghanavakaḥ | tasya paṃktyā kaṭakaṭāyamaṃcakaḥ prāptaḥ | sa bhayena parivartate | mā bhetsyatīti saṃlakṣayati | aham upanando maṃcakasyāpi spṛhayāmi | nopananda iti nāmadheyaṃ dhārayāmi yadi śayyāṃ maṃcakaṃ vā nopāvartayāmi | sa kālyam evotthāya rājñaḥ prasenajitaḥ kosalasya sakāśam upasaṃkrāntaḥ | sa tenoktaḥ | svāgataṃ bhadantopanandasya | kaścid bhadantopanandaḥ sukhaṃ śayitaḥ | sa kathayati | gillapeṭha kiṃ tvaṃ na jānīṣe yathāham aṣṭapuṭīṃ śayyāṃ kalpayāmy upanando 'pi tathaiveti | ahaṃ saṃghanavako mama paṃktyā kaṭakaṭāyamaṃcakaḥ prāptaḥ | so 'haṃ bhayena parivartāmi | mā bhetsyatīti kalpate | bhadantopanandasyedṛśī aṣṭapuṭī śayyā sādhu kalpate suṣṭhu kalpate | kutra pratikṣiptaṃ kena vā pratikṣiptam | yadi te kalpate gṛhīto bhavatu | upanandaḥ kathayati | kiṃ mama kosalo janapado vartate | vihāraṃ nāmayitvānuprayaccha | tena tasyāṣṭau manuṣyā anupradattāḥ | tatra caturbhiḥ śayanāsanaṃ gṛhītaṃ caturbhiḥ khaṭṭā | te gṛhītvā vīthyā madhyena saṃprasthitāḥ | te brāhmaṇagṛhapatibhir <a class="msviv" id="msviv195"></a>dṛṣṭāḥ | dṛṣṭvā ca pṛcchanti | kutra bhavanto 'sya devaśayyāṃ kalpayiṣyanti | upanandaḥ kathayati | svagṛhe | kasyaiṣā śayyā nīyate | upanandaḥ kathayati | mayaiṣā labdhā | te 'vadhyāyanti kṣipanti vivācayanti | kiṃ bhadantopanandasya śrāmaṇakasya kāmaguṇā bādhante | tena vihāraṃ gatvā vihāraṃ siktaṃ saṃmṛṣṭaṃ sukumārī gomayakārṣy anupradattā | śayyāṃ prajñapya niṣetsyāmīti | bhagavān ca taṃ pradeśam anuprāptaḥ | saudvilyajāto bhagavantam idam avocat | paśya mama bhadanta kīdṛśī śayyā | tatra bhagavān bhikṣūn āmantrayate sma | ādita eva bhikṣavaḥ upanando mohapuruṣaḥ pratigopako veditavyaḥ | bhagavān saṃlakṣayati | yaḥ kaścid ādīnavo bhikṣavo uccaśayanamahāśayane śayyā kalpayanti | tasmān na bhikṣu­ṇoccaśayana­mahā­śayane niṣettavyam | niṣīdati sātisāro bhavati |</p>
<p>uktaṃ bhagavatā na bhikṣu­ṇoccaśayana­mahā­śayane <a class="fol" id="88v"></a><a class="gbm" id="6.759"></a>niṣettavyam iti | anyatamena gṛhapatinā buddhapramukhā bhikṣusaṃghā antargṛhe nimaṃtritāḥ | sa uccāny āsanāni prajñapayitum ārabdhaḥ | āyuṣmān ānandaḥ anukālaṃ praviṣṭaḥ | tena dṛṣṭaḥ ya uccāny āsanāni prajñapayan | sa tenoktaḥ | naitāni gṛhapate bhikṣupratirūpāṇy āsanāni | apanaya | sa tāny apanayitum ārabdhaḥ | bhagavāṃś ca tatrāgataḥ | jānakāḥ pṛcchakā buddhā bhagavantaḥ | pṛcchati buddho bhagavān āyuṣmantam ānandam | kim idam ānanda kariṣyasi | bahagavann ayaṃ gṛhapatir mahārhāṇi śayanāsanāni prajñapayati <a class="msviv" id="msviv196"></a>naitāni gṛhapate bhikṣupratirūpāṇi śayanāsanāni | apanayaitāni | saiṣo 'panayati | mānanda gṛhapatiṃ vāraya | prajñapayantu na sarvatrānanda riddhiṣyati | tasmād anujānāmy antargṛhe uccāsane niṣettavyam | nābhinipatitavyam | vihāre naiva niṣettavyam | niṣadyābhinipatati sātisāro bhavati |</p>
<p>anyatamo bhikṣus tricīvarako dakṣiṇāpathāt śrāvastīm anuprāpto bhagavataḥ pādābhivandakaḥ | tasya carmakāstarikā śobhanā | sa tatropanandena dṛṣṭaḥ | sa tenoktaḥ | piṇḍapātika prayaccha mamaitat carma caityābhivandako <span class="del">following text restored according Tib: <span class="supplied">ahaṃ bhagavataḥ pādābhivandakaḥ gacchāmi | sa kathayati | bhadantopananda yuktam etan na yuktam | aham api bhagavataḥ pādābhivandako 'trāgataḥ | piṇḍapātikas tvam iti manye | bhadantopananda evaṃrūpacarmagrahaṇe tvaṃ samartho vāsamarthaḥ | paśya bhadantopananda yena tvam asamarthas tenāhaṃ tava nānuprayacchāmi |</span></span> gacchāmi | sa kathayati | bhadantopananda gacha tvam āvāsam | ahaṃ caityābhivandaka evāgataḥ pādābhivandakaḥ | kiṃ tvaṃ jānīṣe asamarthopananda īdṛśaṃ carma samudānetum | paśya bhadantopananda yena tvam asamarthas tenāhaṃ tava nānuprayacchāmi |</p>
<p>rājñaḥ prasenajitaḥ kosalasya baḍro nāma gavādhyakṣaḥ āyuṣmata upanandasya sapremakaḥ | sa tasya sakāśam upasaṃkrāntaḥ | yāvad vasantakāle citropacitrako vatso jātaḥ | saikasya vatsasya pṛṣṭhaṃ parāmṛśati | baḍreṇoktaḥ | kiṃ bhadantopananda <a class="msviv" id="ms­viv197"></a>kāṅkṣase tvam asya mātuḥ kṣīram | nedam | sa kathayati | etac ca bhavatu | api tu yasya bhikṣor īdṛśaṃ carmasu alpotsukaḥ kuśalapakṣaṃ kuryāt | sa kathayati | bhadantopananda gaccha | vijñātam | sa prakrāntaḥ | tena gopālasyājñā dattā etad vatsakaṃ praghātya carma gṛhītvā bhadantopanandasya nītvānuprayacchasva | sa taṃ vatsakaṃ praghātya carma gṛhītvā saṃprasthitaḥ | sā gauḥ putrasnehena haṃbhāravaṃ kurvatī pṛṣṭhataḥ pṛṣṭhataḥ samanusasāra | jetavane praviṣṭā sā gauḥ jetavanadvāre haṃbhāravaṃ ravamānā tiṣṭhati | jānakāḥ pṛcchakā buddhā bhagavantaḥ | pṛcchati buddho bhagavān āyuṣmantam ānandam | kasmād ānanda iyaṃ gauḥ jetavanadvāre tiṣṭhati | āyuṣmān ānandaḥ kathayati | bhagavan tasyā vatsakaḥ carmakārthāya bhadantopanandena praghātāpitaḥ | teneyaṃ gauḥ jetavanadvāre haṃbhāravaṃ ravamānā tiṣṭhati | bhagavān āha | yaḥ kaścid ādīnavo bhikṣavaś carma dhārayanti | tasmān na bhikṣuṇā carma dhārayitavyam | dhārayanti sātisārā bhavanti |</p>
<p>uktaṃ bhagavatā | na carma dhārayitavyam | anyatamena gṛhapatinā buddhapramukho bhikṣusaṃgho nimantritaḥ | sa carmakāny āsanāni prajñapayitum ārabdhaḥ | pūrvavat tu na sarvatra saṃpatsyate | tasmād antargṛhe carmāsane niṣettavyaṃ na nipatitavyam | vihāre na niṣettavyaṃ <a class="fol" id="89r"></a><a class="gbm" id="6.760"></a><a class="msviv" id="msviv198"></a>na nipatitavyam | niṣīdati nipatati sātisāro bhavati |</p>
<p>rājagṛhanidānam | pilindavatsasya sadā glānakasya yānam anujñātam+ | ṣaḍvargikā yānena gantum ārabdhāḥ | tasmān na gantavyaṃ yānena | sa evādīnavaḥ | tasmād dvābhyāṃ gantavyaṃ jīrṇena vā jarādurbalenā glānena vā aprayogakṣameṇa |</p>
<p>bhikṣavo janapadacārikāṃ caranti | nadyā gacchanti | te tartuṃ na śaknuvanti pātracīvaram uttolayitvā | etat prakaraṇaṃ bhikṣavo bhagavata ārocayanti | bhagavān āha | bhikṣuṇā santaraṇaṃ śikṣitavyam | ṣaḍvargikā ajiravatīm uttaranty api srota uttaranty api | yāvad ātīrya āgatāḥ | bhagini uttārayāma yuṣmākam evaṃ kurudhvam | tais tāsām aṅgapratyaṅgāni parāmṛṣṭāni | bhūyaḥ āgacchata | tāḥ kathayanti | ye 'smākaṃ svāmināpi na pradeśā parāmṛṣṭās te yuṣmābhiḥ parāmṛṣṭāḥ | tā avadhyāyanti kṣipanti vivācayanti | bhagavān āha | yaḥ kaścid ādīnavo bhikṣavo mātṛgrāmaṃ spṛśati | tasmān na bhikṣuṇā mātṛgrāmaṃ spraṣṭavyam iti |</p>
<p>uktaṃ bhagavatā | mātṛgrāmo sa spraṣṭavyaḥ | nagaramanuṣyāḥ <a class="msviv" id="ms­viv199"></a>ud­yānapriyāḥ | teṣām udyānagatānām anyatamā strī pānīyasyārthāya nadīm avatīrṇā | sā tṛṣyate | tāṃ manuṣyo 'valokayan gacchati | tena bhikṣur dṛṣṭaḥ | āryeṇa kācit strī plavamānā dṛṣṭā | dṛṣṭā eṣā plavate | divase pānīyaṃ prativīkṣamāṇā tiṣṭhati evaṃ prāṇo 'syāyate | etat prakaraṇaṃ bhikṣavo bhagavata ārocayanti | bhagavān āha | uttārayitavyā | aparāḥ kathayanti muṃcatu | atibalā <span class="del">GBM: pratibalā</span> bhavanti | pratimoktavyā | aparā niśceṣṭā bhavanti | tā bālikāsthalaṃ kṛtvāvamūrdhikāḥ sthāpayitvā chorayitvā gacchanti | tāḥ śṛgālair bhakṣyante | na chorayitvā gantavyam | rajyanti | ekānte sthātavyam | ye svādhyāyakārakā bhikṣavas taiḥ svādhyāyanikā kartavyā | ye dhyāyinas tair manasikāraḥ kartavyaḥ | bhaktacchedo bhavati | ye tatra gopālakāḥ paśupālakā bhavanti teṣām anuparitas tu gantavyam |</p>
<p>ṣaḍvargikā gopucchena taranti | anyatamo gṛhapatiḥ | tasya gāvaḥ | tāsāṃ tāvad uttārottāraṃ kṛtvā yāvat kṣīram antarhitam | <a class="msviv" id="msviv200"></a>tena gopālakaḥ pṛṣṭaḥ | kasmād adya kṣīraṃ nāsti | te kathayanti | āryakaiḥ ṣaḍvargīyaiḥ pūrvavat | so 'vadhyāyati kṣipati vivācayati | tasmān na bhikṣuṇā gopucchena tartavyam | uktaṃ bhagavatā | na gopucchena tartavyam iti | bhikṣūṇāṃ nadīsantareṇa vighāto jātaḥ | hastipucchena necchanti tartum | bhagavān āha | paṃcānāṃ bāladhīyānāṃ pucchena tartavyam | hastyājāneyasya aśvājāneyasya vṛṣabhasya mahiṣasya camarasya | api tu bhṛṣiṇā tartavyam |</p>
<p>uktaṃ bhagavatā bhṛṣiṇā tartavyam iti | ṣaḍvargīyaiś citropacitrāṇi kamalamātrāṇi strīpuruṣavipratipannāni kṛtāni | te brāhmaṇagṛhapatibhir dṛṣṭāḥ kathayanti | bhavantaḥ kim idam | te kathayanti | bhagavatā bhṛṣiṇā anujñātāḥ | te 'vadhyāyanti | ārya yuṣmākaṃ śrāmaṇakaḥ kāmaguṇo bhavati | etat prakaraṇaṃ bhikṣavo bhagavata ārocayanti | bhagavān āha | na bhikṣubhiś citropacitrāṇi kamalamātrāṇi strīpuruṣair vipratipannair bhṛṣayo dhārayitavyāḥ | api tu dvau bhṛṣī | kāṣāyaḥ tāraṇikaś ca |</p>
<p>anāthapiṇḍadena gṛhapatinā maṇḍalavāṭaṃ kāritam | dharmaśravaṇāya <a class="msviv" id="ms­viv201"></a>kāṣṭha­pād­ukābhir <a class="fol" id="89v"></a><a class="gbm" id="6.761"></a>bhikṣava āgatāḥ | taiḥ sa kuṭṭimaḥ kāṣṭhapādukābhiḥ kṣatavikṣataḥ kṛtaḥ | anāthapiṇḍado gṛhapatiḥ kālyam evotthāya bhagavataḥ pādābhivandaka āgataḥ | tena dṛṣṭam | dṛṣṭvā kathayati | āryāḥ kim atra rājā prasenajit caturo goṇabalakāyena rātriṃ vāsam upagataḥ | te kathayanti | na rājā api tu bhikṣavaḥ kāṣṭhapādukābhir āgatāḥ | tair etad vināśitam | so 'vadhyāyate | etat prakaraṇaṃ bhikṣavo bhagavata ārocayanti | bhagavān saṃlakṣayati | yaḥ kaścid ādīnavo bhikṣavaḥ kāṣṭhapādukāṃ dhārayanti | tasmān na hi bhikṣuṇā kāṣṭhapādukā dhārayitavyā |</p>
<p>uktaṃ bhagavatā na bhikṣuṇā kāṣṭhapādukā dhārayitavyā | bhikṣavo 'ntargṛhe upagacchanti | teṣāṃ pādukāḥ kardamena klidyante | etat prakaraṇaṃ bhikṣavo bhagavata ārocayanti | bhagavān āha | antargṛhe bhikṣuṇā kāṣṭhapādukā dhārayitavyā | śuddhā brāhmaṇagṛhapatayaḥ saṃghe bhikṣūṇāṃ kāṣṭhapādukām anuprayacchanti | bhikṣavo na pratigṛhṇanti | te kathayanti | ārya yadā bahagavāṃl loke notpannas tadā tīrthyā dakṣiṇīyā āsan | yāvad bhagavān āha | pratigrahītavyā | pratigṛhya sāṃghikāyāṃ varcaskuṭyāṃ vā prasrāvakuṭyāṃ prakṣepayitavyā |</p>
<p class="uddana">uddānam |<br>
vaṃśapatrā ca śroṇaś ca anujñātā hi guptaye |<br>
tiryagbaddhikā ca purā pārṣṇī puṭī ca |</p>
<p><a class="msviv" id="msviv202"></a>uktaṃ bhagavatā | na kāṣṭhapādukā dhārayitavyā iti | te vaṃśapatrapādukāṃ dhārayanti | sa evādīnavaḥ | bhagavān āha | na vaṃśapatrapādukā dhārayitavyā | te muṃjapādukāṃ dhārayanti | sa evādīnavaḥ | bhagavān āha | na muṃjapādukā dhārayitavyā | te rajjupādukāṃ dhārayanti | sa evādīnavaḥ | bhagavān āha | na rajjupādukā dhārayitavyā | uktaṃ bhagavatā | na rajjupādukā dhārayitavyā iti bhikṣūṇāṃ vātaśoṇitaṃ bhavati | teṣāṃ pariṣekeṇa carmapādukāḥ klidyante | etat prakaraṇaṃ bhikṣavo bhagavata ārocayanti | bhagavān āha | yasya vātaśoṇitaṃ bhavati tena rajjupādukā dhārayitavyā |</p>
<p>yadā śroṇaḥ koṭīviṃśaḥ pravrajitas tadā pādataleṣu suvarṇavarṇāni romāṇi caturaṃgulamātrāṇi ṣaḍvargikair dṛṣṭāni | te dṛṣṭvā kathayanti | eṣa tāvan navanītapiṇḍaḥ ekāntaghaṭane śāsane kiṃ pravrajya kariṣyati | tena śrutam | tasya śrutvābhimāno jātaḥ | sa āyuṣmata ānandasya sakāśam upasaṃkrāntaḥ | upasaṃkramyāyuṣmantam ānandaṃ pṛcchati | katamo bhadantānanda ekāntaghaṭanaḥ samādhir ukto bhagavatā | caṃkramyādhigamaḥ āyuṣman śroṇa | tena śītavanaṃ śmaśānaṃ gatvā caṃkrame 'dhiṣṭhitaḥ | tasya caṃkramataḥ svarṇavarṇāni romāṇi caturaṃgulamātrāṇi śīrṇāni | tataḥ paścāc carma paścāc choṇitam | sa yāvad ekasmāc caṃkramaśiraso 'paraṃ gacchati tāvat tasyaikasmin <a class="msviv" id="ms­viv203"></a>caṃk­rama­śirasi kākāḥ śoṇitaṃ pibanti dvitīye 'pi | dharmatā khalu buddhā bhagavanto jīvantas tiṣṭhanto dhriyamāṇā yāpayantaḥ kālena kālaṃ nadīcārikāṃ caranti vistareṇa yāvad evāsmiṃs tv arthe buddho bhagavān vihāracārikāṃ caran <a class="fol" id="90r"></a><a class="gbm" id="6.762"></a>yenāyuṣmataḥ śroṇasya koṭīviṃśasya vihāras tenopasaṃkrāntaḥ | adrākṣīd bhagavān śroṇasya koṭīviṃśasya caṃkramam | dṛṣṭvā ca punar jānakāḥ pṛcchakā buddhā bhagavanto jānantaḥ pṛcchanti | pṛcchati buddho bhagavān āyuṣmantam ānandam ekāntaghaṭakasya bhikṣoś caṃkramam | śroṇasya bhadanta koṭīviṃśasya | tasmād ānanda anujānāmi śroṇena koṭīviṃśena ekapalāśikā upānahā dhārayitavyā na dvipuṭī na tripuṭī | sā cet kṣayadharmiṇī bhavati argalakaṃ datvā dhārayitavyā | athāyuṣmān ānando yenāyuṣmān śroṇakoṭīviṃśas tenopasaṃkrāntaḥ | upasaṃkramya śroṇaṃ koṭīviṃśam idam avocat | yat khalv āyuṣman śroṇa jānīthāḥ śāstrā te ekapalāśikopānahā anujñātā na dvipuṭīti vistaraḥ | kiṃ bhadantānanda sarvasaṃghasya āhosvin mamaivaikasya | tavaivaikasya | akopyā bhadantānanda śāstur ājñā | saced ahaṃ dhārayiṣyāmi syān me atonidānaṃ sabrahmacāriṇo vaktāraḥ | prabhūtaṃ tatra śroṇakoṭīviṃśena pravrajyāvāptaṃ yaś campām asādhāraṇāṃ saptahastikāṃ cānīkam apahāya pravrajitaḥ sa idānīm upānahakalpamātre saktaḥ | api tu yadi bhagavān <a class="msviv" id="ms­viv204"></a>samāgamya sarvasaṃghasyānujānīyād evam ahaṃ dhārayeyam | etat prakaraṇam āyuṣmān ānando bhagavato vistareṇārocayati | bhagavān āha | tasmād anujānāmi śroṇaṃ koṭīviṃśam āgamya sarva­saṃ­ghenaikapalāśikopānahā dhārayitavyā na dvipuṭīti vistaraḥ |</p>
<p>anyatamo mahallo bhagavataḥ purastāt sopānatkaś caṃkramati | atha bhagavāṃs taṃ bhikṣum idam avocat | apehi bhikṣo mā me puratas tiṣṭha | tatra bhagavān bhikṣūn āmantrayate sma | yas tāvad asau bhikṣavaḥ śāstā sarvalokāmiṣasaṃmṛṣṭo bhavati tasya tāvac chāstuḥ śrāvakā naiva laghu laghv eva pātakavratam āpadyante | kutaḥ punaḥ sarvalokāmiṣavisaṃyukto viharāmi | bhagavān saṃlakṣayati | yaḥ kaścid ādīnavo bhikṣavaḥ upānahau dhārayanti tasmān na bhikṣuṇā upānahā dhārayitavyā iti |</p>
<p>anyatamaś śobhitaḥ pravrajita iti | tasyodakasthānakaṃ bhagnam | sa pādadhāvanikāyāṃ pādau prakṣālya pānīyenāsyaṃ <span class="del">MS: pānīyasyā<span class="unclear">p</span>yaṃ</span> pūrayitvā mayūragatyā saṃprasthitaḥ | sa ṣaḍvargikair dṛṣṭaḥ | te kathayanti | āyuṣmanto vinā vāditreṇa bhikṣur nṛtyati | vāditraṃ vādayateti | te mukhavāditraṃ vādayitum ārabdhāḥ | te bhikṣubhir bhartsyante | kim auddhatyaṃ kuruta | te kathayanti | kim atrauddhatyam | na paśyata yūyaṃ bhikṣuṃ vinā vāditreṇa nṛtyantam | etat prakaraṇaṃ bhikṣavo bhagavata ārocayanti | jānakā pṛcchakā buddhā bhagavanto jānantaḥ pṛcchanti | pṛcchati buddho bhagavāṃs taṃ bhikṣuṃ kim abhiprāyeṇa bhikṣo evaṃ kṛtam | śayanāsanaguptyarthaṃ bhadanta | anāpattir asya bhikṣoḥ <a class="msviv" id="ms­viv205"></a>śayanāsanaguptyartham eva kurvataḥ | tasmād anujānāmi śayanāsaguptyartham ekapalāśikopānahā dhārayitavyā | na dvipuṭī na tripuṭī | sā cet kṣayadharmiṇī bhavaty argalakaṃ datvā dhārayitavyā |</p>
<p>uktaṃ bhagavatā | ekapalāśikopānahā dhārayitavyā iti | anyatamasya piṇḍapātikasya <a class="fol" id="90v"></a><a class="gbm" id="6.763"></a>gṛhapatir abhiprasannaḥ | so 'nupānahakaḥ śrāvastīṃ piṇḍāya praviṣṭaḥ | sa tena gṛhapatinā anupānahako dṛṣṭaḥ | dṛṣṭvā ca kathayati | āryasya nāsty upānahaḥ | āgaccha carmakārasakāśaṃ gacchāmaḥ | upānahau dāpayiṣyāmi | sa carmakārasakāśaṃ gataḥ | tena carmakāra uktaḥ | āryasyopānahāv anuprayacchety uktvā prakrāntaḥ | tena khalu samayena dvayor ekapalāśikā upānahāḥ kriyante bhikṣūṇām uparatakānāṃ ca | sa bhikṣur bhūyo bhūyaś carmakārasakāśam upasaṃkrāmati | sa nānuprayacchati | apareṇa samayena bhūyas tena gṛhapatinā sa bhikṣur dṛṣṭo 'nupānatkaḥ | dṛṣṭvā kathayati | ārya na tena śilpinā upānahā dattā | gṛhapate na śrutaṃ tvayā durlabhaḥ śilpī satyajalpaka iti | bhūyo bhūya upasaṃkramāmi nānuprayacchati | sa kathayati | āryāgaccha gṛhaṃ gacchāmaḥ | sa tena gṛhaṃ nītvā praṇītenāhāreṇa santarpya bahupuṭī upānahā dattā | bhikṣuḥ kathayati | gṛhapate bhagavatā nānujñātam | sa kathayati | ārya gaccha ekapuṭīṃ kṛtvā dhārayiṣyasi | sa tāṃ gṛhītvā vihāraṃ gataḥ | sa tām ādāya śastrakaṃ ca vṛkṣamūlaṃ gatvā utpāṭayitum ārabdhaḥ | <a class="msviv" id="ms­viv206"></a>bhagavāṃ­ś ca taṃ pradeśam anuprāptaḥ | bhikṣo kiṃ kriyate | bhagavatā bahupuṭī upānahā pratikṣiptā | mama ca bahupuṭī eva saṃpannā ekapuṭīṃ kṛtvā dhārayiṣyāmi | atha bhagavata etad abhavat | dāsyanti batāmī śrāddhā gṛhapatayaḥ śrāvakāṇāṃ bahupuṭī upānahā tasmād anujānāmi bahupuṭī upānahā āgārikavinirmuktena kṛtvā dhārayitavyā | āyuṣmān upālī yāvat pṛcchati | yad uktaṃ bhadanta bhagavatā bahupuṭī upānahā āgārikavinirmuktebhiḥ kṛtvā dhārayitavyā | kiyatā bhadanta āgārikavinirmuktā vaktavyā | antata upālin sapta vāṣṭa vā padāni parimuktāni bhavanti |</p>
<p>vaiśālyāṃ nidānam | tena khalu samayena vaiśālyāṃ evaṃrūpā upānahāḥ kriyante | tadyathā hinihināyamānāḥ kiṇikiṇāyamānā meṇḍaviṣāṇikā bodhipaṭapatrakāḥ citropacitrāḥ paṃcakārṣāpaṇamūlyāḥ | ṣaḍvargikair hi dṛṣṭo bhavati upānahā yāvat pidhāya te pārṣṇipādāṅguṣṭhena pāṭayitvā grīvāyāṃ mellayitvā gṛhṇantīdaṃ te dānaṃ cittālaṅkārāya | sāmantakena śabdo visṛtaḥ | āryakā upānahāny evaṃrūpāṇi haranti | ekāyuvatyā jāmātā āgataḥ | tasya tayopānahā <a class="msviv" id="msviv207"></a>dattā | uktaś cāryā upānahāṃ haranti | apramatto bhaviṣyasi yathā na harāpayasīti | piṇḍapātikaḥ piṇḍapātaṃ praviśati | tena dṛṣṭaḥ sa ekasmin gṛhe praviṣṭaḥ | asāv api tatraiva praviṣṭaḥ | sa tasmād gṛhān nirgatyāparaṃ gṛhaṃ praviṣṭaḥ | piṇḍapātiko 'pi tatraiva praviṣṭaḥ | sa kathayati | ārya kasyārthe tvaṃ māṃ pṛṣṭhataḥ pṛṣṭhataḥ samanubaddhaḥ | kim icchasy upānahām apahartum | bhadramukha nāhaṃ tavopānahām apaharāmi tv ahaṃ piṇḍapātaṃ praviśāmi | sa kathayati | ārya hara vā mā vāpi tu yuṣmākaṃ sāmantakena śabdo visṛtaḥ - āryakā upanāhā harantīti | etat prakaraṇaṃ bhikṣavo bhagavata ārocayanti | atha bhagavata etad abhavat | yaḥ kaścid ādīnava iha bhikṣava evaṃrūpām upānahāṃ dhārayanti hinihinikā iti vistaraḥ |</p>
<p><a class="fol" id="91r"></a><a class="gbm" id="6.764"></a>tasmān na bhikṣuṇā evaṃrūpā upānahā dhārayitavyā hinihinikā iti vistaraḥ | bhikṣur imām evaṃrūpām upānahāṃ dhārayati sātisāro bhavati |</p>
<p>śrāvastyāṃ nidānam | tena khalu samayena bhikṣūṇām upānahābhiḥ pādapṛṣṭhe vraṇāni kṛtāni | brāhmaṇagṛhapatibhir dṛṣṭāni | kena yuṣmākaṃ vraṇāni kṛtāni | upānahābhiḥ | kiṃ na yūyaṃ tiryagbaddhā dhārayata | bhagavatā nānujñātam | etat prakaraṇaṃ bhikṣavo bhagavata ārocayanti | bhagavān āha | tiryagbaddhikā dhārayitavyā | gṛdhrakūṭa eva parvato rājagṛhe | parvatam abhiruhatāṃ pādāṅguṣṭheṣu kṣatāni <a class="msviv" id="ms­viv208"></a>bhavanti | te brāhmaṇagṛhapatibhir dṛṣṭāḥ | kena yuṣmākaṃ pādāṅguṣṭheṣu kṣatāni | gṛdhrakūṭaparvatam abhiruhatām | na yūyaṃ puṭāpuṭīṃ dhārayata | nānujñātaṃ bhagavatā | etat prakaraṇaṃ bhikṣavo bhagavata ārocayanti | bhagavān āha | dhārayitavyā | tatraivāvataratāṃ pārṣṇyā kṣatā bhavanti | pūrvavad yāvad dhārayitavyā |</p>
<p class="uddana">uddānam |<br>
nālāmbujā muṇḍapūlā pūlā haimavateṣu ca |<br>
ṛkṣacarmam anujñātam ārā śastrī ca baddhikā ||</p>
<p>śravastyāṃ nidānam | bhikṣūṇāṃ navena tṛṇena pādāḥ śūlitāḥ | brāhmaṇagṛhapatayaḥ kathayanti | kena yuṣmākaṃ pādāḥ śūlitāḥ | navena tṛṇena | yūyaṃ nālāmbujaṃ kiṃ na dhārayata | nānujñātaṃ bhagavatā | etat prakaraṇaṃ bhikṣavo bhagavata ārocayanti | bhagavān āha | nālāmbujā <a class="msviv" id="ms­viv209"></a>dhāra­yitavyāḥ | evaṃ vṛddhe tṛṇe muṇḍapūlā dhārayitavyāḥ | pūlā haimavateṣu ca iti |</p>
<p>yadā virūḍhakena mohapuruṣeṇa kāpilavāstavaḥ śākyāḥ praghātitāḥ tatra kecid uttarāpathaṃ gatāḥ kecid yāvan naivālaṃ praviṣṭāḥ | śrāvastīyā vaṇijo naivālaṃ gatāḥ | tair vaṇijaḥ pṛṣṭāḥ | āryānando jñātivatsalo nāsmākam avalokayatīti | yāvat tais tasyārocitam | sa naivālaṃ praviṣṭaḥ | tasya himena pādau sphuṭitau | sa bhikṣubhir ucyate | tava pādau kimartham idānīm īdṛśau | himena | te tava jñātayaḥ kiṃ kurvanti | pūlāṃ dhārayanti | tvaṃ kimarthaṃ na dhārayasi | bhagavatā nānujñātam | etat prakaraṇaṃ bhikṣavo bhagavata ārocayanti | bhagavān āha | haimavateṣu janapadeṣu pūlā dhārayitavyāḥ |</p>
<p>āyuṣmān upālī buddhaṃ bhagavantaṃ pṛcchati | yad uktaṃ bhadanta bhagavatā haimavateṣu janapadeṣu pūlā dhārayitavyā iti | katame haimavatā janapadāḥ | yatrodakasthālakaṃ śyāyati |</p>
<p>bhikṣor lubdhako 'bhiprasannaḥ | tasya ṛkṣacarma saṃpannam | sa bhikṣor anuprayacchati | sa na gṛhṇāti | bhagavāṃś ca taṃ pradeśam anuprāptaḥ | jānakā pṛcchakā buddhā bhagavantaḥ | pṛcchati buddho bhagavān āyuṣmantam ānandam | kim eṣa ānanda bhikṣor lubdhakaḥ pṛṣṭhataḥ <a class="msviv" id="ms­viv210"></a>pṛṣṭhataḥ samanubaddhaḥ | etat prakaraṇaṃ bhikṣavo bhagavata ārocayanti | bhagavān āha | durlabhā ānanda lubdhakasya śraddhā | yadi śatasahasram api labhati sarvaṃ praghātayati | tasmād yadi lubdhako rikṣacarmānuprayacchati <a class="fol" id="91v"></a><a class="gbm" id="6.765"></a>grahītavyam | gṛhītvā gandhakuṭidvāre prajñapayitavyaṃ pādānte vā | sarvaṃ rikṣacarma cākṣuṣyaṃ svasti |</p>
<p>bhikṣor upānahāś chinnāḥ | sa carmakārasakāśaṃ gacchati | yāvad dīrghakālaṃ gatvā svabuddher vārayiṣyatīti | so 'nyatamena bhikṣuṇā dṛṣṭaḥ | yāvad asti mama kauśalaṃ yadi bhagavān anujānīyād granthayeyam | etat prakaraṇaṃ bhikṣavo bhagavata ārocayanti | bhagavān āha | yasya kauśalaṃ vidyate tena pratigupte pradeśe sthitvā granthayitavyam | sa kathayati | bhagavatānujñātaḥ | granthaye | tatrārayā śastrakeṇa baddhikayā ca prayojanam | etat prakaraṇaṃ bhikṣavo bhagavata ārocayanti | bhagavān āha | tasmād anujānāmi bhikṣuṇā ārā śastrakaṃ baddhikā ca dhārayitavyāḥ |</p>
<p class="endsection">carmavastu samāptam |</p>
</article>
<aside id="metaarea">
<p><cite class="book">Carmavastu of the Vinayavstvagama of the Mulasarvastivadin</cite> (= Vastu 5 of the Vinayavastu)</p>
<p>Based on the edition by <span class="author">N. Dutt</span>, Gilgit Manuscript, vol. III: Mūlasarvāstivādavinayavastu, part IV (Calcutta 1950), pp. 159-210: Carmavastu (second edition: Delhi 1984).</p>
<p>GBM = Gilgit Buddhist Manuscripts (Facsimile Edition), ed. by Raghu Vira and Lokesh Chandra, 10 pts., New Delhi 1959Ō1974 (Śata-Piṭaka Series 10). (Some parts of the folios of the Anavaptagāthās of the Bhaiṣajyavastu and some Prajñāpāramitā texts are not reproduced), repr. in 3 parts Delhi 1995. (The Vinayavastu manuscript is reproduced in vol. 2; the folios 43-53 of the Stein collection are not reproduced anymore)</p>
<p>MSV IV = Gilgit Manuscript, ed. N. Dutt, vol. III, part IV, Calcutta 1950.</p> 
<p>Taken from: <a href="http://gretil.sub.uni-goettingen.de/gretil/1_sanskr/4_rellit/buddh/vinv05_u.htm" target="_blank">GRETIL</a></p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>