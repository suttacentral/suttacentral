<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu21">
<article>
<div class="hgroup">
<p class="division">Mahāvastu</p>
<h1>21. The Birth of the Buddha Dīpaṃkara</h1>
</div>
<p><a class="sc" id="1"></a>sarveṣāṃ bodhisatvānāṃ mātaro paripūrṇe daśame māse prasūyanti || daśame māse pūrṇe sudīpā nāma devī rājānam arcimaṃ āha || deva abhiprāyo me padmavanaṃ udyānaṃ nirgantuṃ || rājā devīye sudīpāye śrutvā amātyān āha || padmavanam udyānaṃ sāntaḥpuro niṣkramiṣyāmi krīḍārtham iti ||</p>
<blockquote class="gatha">
<p><a class="sc" id="2"></a>padminivanaṃ sucapalaṃ apagatatṛṇakhaṇḍa­patra­saṃs­kāraṃ |<br>
varasurabhikusumanikaraṃ karotha gandhodakasugandhaṃ ||</p>
<p><a class="sc" id="3"></a>padminivane ca vātā tamāla­patra­gandhavāsitaśarīrā |<br>
siñcantu amṛtagandhāṃ madajananā ca palāyantu ||</p>
<p><a class="sc" id="4"></a>agaruvaradhūpagarbhā samonamantu nabhato jaladharā taṃ |<br>
padminivanaṃ chādetuṃ varacūrṇarasākulaṃ kṣipraṃ ||</p>
<p><a class="sc" id="5"></a><a class="sen" id="sen1.216"></a> ekaikaṃ ca drumavaraṃ dukūlapaṭṭorṇakośikārehi |<br>
kalpayatha kalpavṛkṣān* yatha divi devapradhānasya ||</p>
</blockquote>
<p><a class="sc" id="6"></a>devā ca devakanyā ca gandhamālyā gṛhya padminivana-udyānam arcimato āgacchanti ||</p>
<blockquote class="gatha">
<p><a class="sc" id="7"></a>sphaṭi­kama­ṇikuṇḍaladharā vigalitavasanā pralambamaṇihārā |<br>
ādāya gandhamālyaṃ gaganapathagatā olīyanti ||</p>
<p><a class="sc" id="8"></a>māndāravāṇa bharitā kācit saṃgeriyo bharitvāna |<br>
haricandanasya kācit kāci punaḥ kalpaduṣyāṇāṃ ||</p>
<p><a class="sc" id="9"></a>sthalajajalajaṃ ca mālyaṃ gṛhītvā apsarā muditacittā |<br>
ratanā ābharaṇāni ca jambudvīpaṃ abhimukhīyo ||</p>
<p><a class="sc" id="10"></a>caturāśītim anūnaṃ chatrasahasrāṇi devakanyāyo |<br>
kanakaratanāmayāni ādāya nabhe pralīyanti ||</p>
<p><a class="sc" id="11"></a>kūṭā­gāra­śatehi sphaṭikamaṇicitrehi lepanalepitaiḥ |<br>
bharitam api antarīkṣaṃ duṣya­śata­samucchritapatākaṃ ||</p>
<p><a class="sc" id="12"></a>gajaśvasanasannikāśā śāradameghā cābhivirocanti |<br>
varasurabhikusumagandhā kamalotpalacampakavimiśrā ||</p>
<p><a class="sc" id="13"></a>bhujagapatino pi muditā meghehi sugandhatoyabharitehi |<br>
abhyokiranti gagaṇaṃ anyāni ca adbhutaśatāni ||</p>
</blockquote>
<p><a class="sc" id="14"></a>atha mahāmaudgalyāyana rājā arcimo mahātā rājānubhāvena mahatā rāja-ṛddhiye mahatīye vibhūṣāye sāntaḥpuro padminīvanam udyānaṃ niryāsi ||</p>
<blockquote class="gatha">
<p><a class="sc" id="15"></a><a class="sen" id="sen1.217"></a> avagāhya taṃ vanavaraṃ devī sakhiparivṛtā jinajanetrī |<br>
vicarati citrarathe devī amaravadhu yathā ratividhijñā ||</p>
</blockquote>
<p><a class="sc" id="16"></a>atha mahāmaudgalyāyana sudīpā devī sakhīhi saṃparivṛtā padminīye purimapaścimavedihi vitatavitānehi vicitraduṣyaparikṣiptehi osaktapaṭṭadāmakalāpehi lepanalepitehi dhūpanadhūpitehi muktapuṣpāvakīrṇehi vedikājāla­saṃ­pratikṣiptehi ucchritacchatradhvajapatākehi nāvāyānehi prakrīḍitā || atha sudīpāye devīye nāvāyānena kaḍḍhīyantiye kila cittaṃ utpannaṃ | nāvāto otariṣyāmīti || bodhisatvānubhāvena ca madhye taḍāgasya dvīpo prādurbhūto samo aviṣamo suvarṇavālikāsaṃstṛto tṛṇāni ca jātāni mṛdūni nīlāni tūlasaṃsparśopamāni mayūragrīvāsannikāśāni caturaṅgulaṃ pṛthivīto nikṣipte pade onamanti vṛkṣāṇi cātra prādūrbhūtāni phalopetāni sumanojñāni || devī tamhi dvīpe pratiṣṭhitā || na khalu punar mahāmaudgalyāyana bodhisatvamātā śayānā niṣaṇṇikā vā bodhisatvaṃ janeti | na khalu mahāmaudgalyāyana bodhisatvamātā bodhisatvaṃ pittena vā śleṣmeṇa vā rudhireṇa vā anyatarānyatareṇa vā aśucināpariśuddhaṃ janeti atha khalu ucchāditasnāpitaviśadagātraṃ yeva bodhisatvaṃ janeti ||</p>
<blockquote class="gatha">
<p><a class="sc" id="17"></a>sā parikilantakāyā drumasya śākhāṃ bhujāya avalambya |<br>
pravijṛmbhitā salīlā tasya yaśavato jananakāle ||</p>
<p><a class="sc" id="18"></a>atha viṃśatiṃ sahasrā marukanyā āśu-r-eva sannipatitā |<br>
<a class="sen" id="sen1.218"></a> devīṃ kṛtāṃjalipuṭāḥ idam avaca prasannasaṃkalpāḥ ||</p>
<p><a class="sc" id="19"></a>adya jarāvyādhimathanaṃ janayiṣyasi amaragarbhasukumāraṃ |<br>
devī divi bhuvi mahitaṃ hitaṃ hitakaraṃ naramarūṇāṃ ||</p>
<p><a class="sc" id="20"></a>mā khu janayī viṣādaṃ parikarma vayaṃ tavaṃ kariṣyāmaḥ |<br>
yaṃ kartavyam udīraya dṛśyatu kṛtam eva tat sarvaṃ ||</p>
<p><a class="sc" id="21"></a>atha caturi lokapālā saparivārā āśu-r-eva sannipatitā |<br>
divyapraveṇihastā devim upagatā pradakṣiṇato ||</p>
<p><a class="sc" id="22"></a>sarve pi devasaṃghā devīṃ parivārayitva ākāśe |<br>
sthitā mālyagandhahastā svaparivāreṇopaśobhanti ||</p>
</blockquote>
<p><a class="sc" id="23"></a>bodhisatvo smṛto saṃprajāno mātaram abādhamāno dakṣiṇena pārśvena prādurbhavati ||</p>
<blockquote class="gatha">
<p><a class="sc" id="24"></a>dakṣiṇena hi pārśvena jāyante puruṣottamāḥ |<br>
sarve puruṣaśārdūlā bhavanty atravihāriṇaḥ ||</p>
<p><a class="sc" id="25"></a>kin taṃ na bhidyate pārśvaṃ tasyā jinajanetriye |<br>
janentiye naraśreṣṭhaṃ vedanā ca na jāyati ||</p>
<p><a class="sc" id="26"></a>manomayena rūpeṇa prādurbhonti tathāgatā |<br>
evaṃ na bhidyate pārśvaṃ vedanā ca na jāyate ||</p>
<p><a class="sc" id="27"></a>garbhāvāsa­pari­śrānto saptadhā vikramate bhuvi |<br>
diśāṃ ca praviloketi mahāhāsaṃ ca ūhati ||</p>
<p><a class="sc" id="28"></a>atra kiṃ kāraṇam uktaṃ yaṃ sapta kramate kramān* |<br>
na ca aṣṭa na ca ṣaṣṭi atra āgamanaṃ śṛṇu ||</p>
<p><a class="sc" id="29"></a><a class="sen" id="sen1.219"></a> garbhāvāsapariśrānto sarvalokahito muniḥ |<br>
paścimo garbhāvāso yaṃ atha vegena prakrami ||</p>
<p><a class="sc" id="30"></a>bhūmau saptakrame nyaste devasaṃghā nilīyatha |<br>
sahasā lokapālānām aṃkehi dharito muniḥ ||</p>
<p><a class="sc" id="31"></a>atha varṣaṃ samutpadyi divyakusumaśīkaraḥ |<br>
mandāravarajākīrṇaṃ divyacandanasaṃkulaṃ ||</p>
<p><a class="sc" id="32"></a>dīrghakālaṃ udagrāś ca suramukhyāgradhūpanaṃ |<br>
pramuṃciṣu vibhūṣārthaṃ tasya uttamabuddhinaḥ ||</p>
<p><a class="sc" id="33"></a>yad arthañ ca viloketi diśāṃ apratipudgalaḥ |<br>
tatrāham āgamaṃ vakṣye upadeśaṃ manoramaṃ ||</p>
<p><a class="sc" id="34"></a>na so vidyati satvānāṃ deveṣu manujeṣu ca |<br>
yasyaivaṃ saṃbhavo bhavet* garbhokramaṇam eva ca ||</p>
<p><a class="sc" id="35"></a>khadyota­kana­kanirbhāsaṃ pārśvaṃ jinajanetriye |<br>
jāyate yadā sarvajñaḥ jāyanto carame bhave ||</p>
<p><a class="sc" id="36"></a>jātamātrasya tac cittaṃ abhūt pravaravādino |<br>
asti kaścit samabuddhi me cc’ etaṃ tarkaṃ nivartituṃ ||</p>
<p><a class="sc" id="37"></a>kecit saṃsārapāśena arttiyante yathā ahaṃ |<br>
ityarthaṃ puruṣādityo diśāṃ sarvāṃ nirīkṣati ||</p>
<p><a class="sc" id="38"></a>atha diśā vilokento paśyati vadatāṃ varo |<br>
devakoṭisahasrāṇi tasmāt* hāsaṃ pramuṃcati ||</p>
<p><a class="sc" id="39"></a><a class="sen" id="sen1.220"></a> taṃ jātamātram ity āhu devatā mārakāyikā |<br>
cāturdvīpo mahākośo cakravartī bhaviṣyasi ||</p>
<p><a class="sc" id="40"></a>athāsya hāso saṃbhavati na mama satvābhijānatha |<br>
sarvajño sarvadarśī ca bhaviṣyaṃ puruṣottamaḥ ||</p>
<p><a class="sc" id="41"></a>evam etaṃ praśaṃsanti viśeṣā upadeśakāḥ |<br>
tathā hi narasiṃhānāṃ śāsanaṃ saṃprakāśitaṃ ||</p>
<p><a class="sc" id="42"></a>yaṃ tiṣṭhantī janaye vīraṃ saṃkusumiteṣu śāleṣu |<br>
śarīram avalambyamānā taṃ anativaraṃ jinaṃ vande ||</p>
<p><a class="sc" id="43"></a>saṃpratijāto sugato samehi padehi dharaṇiṃ avatiṣṭhet* |<br>
sapta ca padāni agamā sarvāṃ ca diśāṃ vilokesi ||</p>
<p><a class="sc" id="44"></a>taṃ sāmaṃ caṃkramantam anvāgami vījanaṃ ca cchatraṃ ca |<br>
mā varaviduno kāye daṃśā maśakā ca nipatensuḥ ||</p>
<p><a class="sc" id="45"></a>saṃpratijātaṃ sugataṃ devā prathamaṃ jinaṃ pratigṛhṇe |<br>
paścāc ca taṃ manuṣyāḥ anativaraṃ aṅke dhārensuḥ ||</p>
<p><a class="sc" id="46"></a>pratyagrahensu devāḥ sugataṃ dvātriṃśalakṣaṇapradarśiṃ |<br>
paścāc ca taṃ manuṣyā anativaraṃ aṃke dhārensuḥ ||</p>
<p><a class="sc" id="47"></a>nirvāyensu pradīpā mānuṣakā obhāsita ’bhūl lokaṃ |<br>
saṃpratijāte sugate ulkādhāre naramarūṇāṃ ||</p>
<p><a class="sc" id="48"></a>saṃpratijāte sugate udakārthikā pradhāvinsuḥ |<br>
atha purato udupānā pūrā mukhato viṣyandensu ||</p>
<p><a class="sc" id="49"></a><a class="sen" id="sen1.221"></a> dvi vāridhārā udgami ekā śītasya ekā uṣṇasya |<br>
yatra snapayensu sugataṃ vigrahaṃ iva jātarūpasya ||</p>
</blockquote>
<p><a class="sc" id="50"></a>saṃpratijāte sugate bodhisatvamātā akṣatā caiva abhūṣi avraṇā bodhisatvasyaiva tejena || sampratijāte khalu punar mahāmaudgalyāyana bodhisatve bodhisatvamātuḥ kukṣi pratipūrṇā yeva abhūṣi anārabdhā ca bodhisatvasyaiva tejena || saṃpratijāte khalu punar mahāmaudgalyāyana bodhisatve antaradvīpe candanavanaṃ prādurbhave bodhisatvasya upabhogaparibhogam āgacche bodhisatvasyaiva tejena || tatra devaputraśatasahasrāṇi saha gacchanti gandhamālyahastā bodhisatvasya pūjārthaṃ || devaputro devaputraṃ pṛcchati kahiṃ gamiṣyasīti || so tān āha ||</p>
<blockquote class="gatha">
<p><a class="sc" id="51"></a>eṣā prasūṣyati narendravadhūttamaṃ taṃ<br>
vatsaṃ vibuddha­varapuṣkaragarbhagauraṃ |<br>
yo prāpsyate dharaṇimaṇḍagatottamārthaṃ<br>
māraṃ nihatya sabalaṃ tam upemi vīraṃ ||</p>
<p><a class="sc" id="52"></a>amrakṣitā garbhamalena gātrā<br>
jātaṃ jale paṃkajam uttamaṃ vā |<br>
vapuṣmato bālaraviprakāśo<br>
sabrahmakān amarān abhibhoti ||</p>
<p><a class="sc" id="53"></a>tato jātamātro kule arcimasya<br>
atikramya dhīro padāni iha sapta |<br>
samolokayitvā diśāṃ ūhasāsi<br>
ayaṃ dānim eko bhavo paścimo ti ||</p>
<p><a class="sc" id="54"></a><a class="sen" id="sen1.222"></a> tataś ca cchatraṃ ekaṃ vibhrājamānaṃ<br>
maṇīmuktaśreṣṭhaṃ parābhāvibhrājaṃ |<br>
vidhūtena dāmena mandāravāṇāṃ<br>
bahū devaputrā nabhe dhārayensuḥ ||</p>
<p><a class="sc" id="55"></a>sabālārkaśaṃ­khapratīkāśavarṇaṃ<br>
varaṃ hemacchatraṃ nabhe dhārayensuḥ |<br>
tato vījanīyo visṛṣṭā bhramensuḥ<br>
kareṇa gṛhītvā jinaṃ vījayensuḥ ||</p>
<p><a class="sc" id="56"></a>tato puṇyagandhā sukhoṣṇā prabhūtā<br>
lahuṃ premaṇīyā hitā mānuṣāṇāṃ |<br>
śivā nandanīyā tuṣārānubaddhā<br>
duve vāridhārā nabhe udgatāsuḥ ||</p>
<p><a class="sc" id="57"></a>tato meruśṛṃgād anekaprakārā<br>
pramuktottarīyā samantormijātā |<br>
bhṛśaṃ viśvagandhādhivāsānuvātā<br>
dṛḍhaṃ ṣaḍvikāraṃ mahīṃ kampayensuḥ ||</p>
<p><a class="sc" id="58"></a>suvarṇasya rūpyamaṇīnāṃ śubhānā<br>
vimāneṣu devā satūryāvighuṣṭā |<br>
sujātānujātaṃ jinaṃ prekṣamāṇā<br>
sacandrārkatāraṃ nabhaṃ śobhayensuḥ ||</p>
<p><a class="sc" id="59"></a>ayaṃ so sadevaṃ sanāgaṃ sayakṣaṃ<br>
<a class="sen" id="sen1.223"></a> mahoghaṃ maharṣī jagaṃ uttaritvā |<br>
tataḥ kṣemam ekāṃ diśaṃ prāpsyatīti<br>
prahṛṣṭā ’sya devā nabhe vyāharensuḥ ||</p>
</blockquote>
<p><a class="sc" id="60"></a>rājā arcimo āṇāpesi || kumāraṃ imāye va devīye pādavandanaṃ netha || kīdṛśena yānena kumāro abhiniṣīdatīti || devehi ratanāmayī śivikā nirmitā || ko imāṃ śivikāṃ vahiṣyatīti || catvāro mahārājā upasthitā || vayaṃ satvasāraṃ vahiṣyāma bodhisatvaṃ sudīpāṃ ca devīṃ dhātrīṃ ca bodhisatvasya || śivikām ārūḍhā śakro ca devānām indro mahābrahmā ca utsāraṇaṃ karonti || evaṃ bodhisatvo mahatīye vibhūṣāye mahatīye samṛddhīye mahatīye deva-ṛddhīye mahatīye rāja-ṛddhīye padminīvanāto udyānāto dīpavatīṃ rājadhānīṃ praveśīyati devīye kalam upanītaḥ ||</p>
<blockquote class="gatha">
<p><a class="sc" id="61"></a>naro cetiyeṣu praviṣṭo akāmo<br>
mahālokanātho narendrāṇa śāstā |<br>
yadā uttamāṃgena vandāpayensuḥ<br>
tato asya pādāni prādurbhavensu ||</p>
<p><a class="sc" id="62"></a>tato devatā devatāṃ ity avocat~<br>
na eṣo ’nurūpo mamaṃ vandamāno |<br>
praṇāmaṃ ca eṣo yady anyasya kuryāt*<br>
dṛḍhaṃ saptadhā asya mūrdhnaṃ phaleyā iti ||</p>
</blockquote>
<p><a class="sc" id="63"></a>jātamātre kumāre ’rthasiddhī sukhī sarve satvā abhūd yāvad avīciṃ | praṇāmaṃ ca kurvī devāḥ | tasya sarve prahṛṣṭāḥ ||</p>
<blockquote class="gatha">
<p><a class="sc" id="64"></a><a class="sen" id="sen1.224"></a> rājakulaṃ ca kumāre praviṣṭe uvāca purohitaṃ nṛpatiḥ |<br>
lakṣaṇavidhiguṇakuśalāṃ viprān paryeṣatha śīghraṃ ||</p>
<p><a class="sc" id="65"></a>taṃ vijñāya ca devā maheśvarā nāma cittavaśavartī |<br>
mā lakṣaṇā akuśalā vikalpayiṣyanti dvijasaṃghā ||</p>
<p><a class="sc" id="66"></a>vigatamada­māna­darpāḥ aṣṭa sahasrā maheśvaravarāṇāṃ |<br>
devagaṇehi gurukṛtaṃ saṃpratijātaṃ upagamensuḥ ||</p>
<p><a class="sc" id="67"></a>te rājakuladvāre śucivasanavarasthitā stimitaśabdā |<br>
pratihārarakṣam abravīt suma­dhura­karaviṃ­karutaghoṣāḥ ||</p>
<p><a class="sc" id="68"></a>rājavaraṃ upagamya brūvīhi ime lakṣaṇaguṇavidhijñāḥ |<br>
tiṣṭhanti aṣṭasahasraṃ praviśensuḥ yadi anumatan te ||</p>
<p><a class="sc" id="69"></a>sādhū ti pratiśrutvā pratihārarakṣo praviśya rājakulaṃ |<br>
abravīt kṛtāṃjalipuṭo prītimanaso pṛthivīpālaṃ ||</p>
<p><a class="sc" id="70"></a>atulabala dīptayaśasā kāraya rājyaṃ ciraṃ nihataśatruḥ |<br>
dvāre te amarasadṛśās tiṣṭhanti praveṣṭum icchanti ||</p>
<p><a class="sc" id="71"></a>pratipūrṇavimalanayanā madhuras­va­ramat­tavāraṇavicārī |<br>
bhavati mama teṣu saṃkā na te manujā devaputrā te ||</p>
<p><a class="sc" id="72"></a>pari­caṃk­ramatāṃ teṣāṃ dharaṇirajo kramavarā na saṃkirati |<br>
na ca sāna paśyāmi padaṃ pṛthivyām idaṃ api āścaryaṃ ||</p>
<p><a class="sc" id="73"></a>gambhīrastimitaceṣṭā āryākārā praśāntadṛṣṭipathā |<br>
vipulāṃ janenti prītiṃ janasya samudīkṣamānasya ||</p>
<p><a class="sc" id="74"></a>anyaṃ ca dāni adbhutaṃ śarīracchāyā na dṛśyate teṣāṃ |<br>
<a class="sen" id="sen1.225"></a> na ca teṣu sandhiśabdo caṃkramatāṃ śrūyate kaścit* ||</p>
<p><a class="sc" id="75"></a>niḥsaṃśayaṃ upagatā putravaraṃ tava naravarādhipa draṣṭuṃ |<br>
abhinandya ca abhivandya ca paśyāsi ayonijāṃ devāṃ ||</p>
<p><a class="sc" id="76"></a>varamālyagandhahastā līlāceṣṭā manoramaśārīrā |<br>
dīpyantā iva śiriye asaṃśayaṃ pravaramarutas te ||</p>
<p><a class="sc" id="77"></a>taṃ arcimo niśāmya vacanam idaṃ harṣakampitaśarīro |<br>
abravīd bhaṇe sucapalaṃ praviśantu niveśanam udāraṃ ||</p>
<p><a class="sc" id="78"></a>kiṃ kāraṇaṃ na edṛśāḥ prākṛtapuruṣāṇa bhonti ākārāḥ |<br>
na pi mānuṣāṇa edṛśī ṛddhi bhavati yādṛśīṃ bhaṇasi ||</p>
<p><a class="sc" id="79"></a>atha so pratihārarakṣo upagamya maheśvarān idam avocat* |<br>
prahvo kṛtāṃjalipuṭo praṇamya hṛṣṭo muditacitto ||</p>
<p><a class="sc" id="80"></a>abhinandate narapatiḥ praviśantu bhavanto devapurakalpaṃ |<br>
rājavṛṣabhasya veśmaṃ narādhipatinā anujñātāḥ ||</p>
<p><a class="sc" id="81"></a>etaṃ śrutvā vacanaṃ aṣṭasahasraṃ maheśvaravarāṇāṃ |<br>
praviśanti pārthivakulaṃ anihatakulavaṃśamukhyasya ||</p>
<p><a class="sc" id="82"></a>atha arcimo pi rājā maheśvarāṃ dūrato niśāmetvā |<br>
pratyutthito saparivāro gauravabalabhāvitaśarīro ||</p>
<p><a class="sc" id="83"></a>tān avaca rājavṛṣabho svāgatam anurāgataṃ vaḥ sarveṣāṃ |<br>
prīto ’smi darśanena praśamadamabalena ca bhavatāṃ ||</p>
<p><a class="sc" id="84"></a>saṃvidyante imāni asmākaṃ āsanapradhānāni |<br>
āstāṃ tāva bhavanto asmākam anugrahārthāya ||</p>
<p><a class="sc" id="85"></a>atha te teṣv āsaneṣu bahu­ratanaviśuddhacitra­pādeṣu |<br>
<a class="sen" id="sen1.226"></a> vigatamadamānadarpā niṣīdi anavadyakarmāntāḥ ||</p>
<p><a class="sc" id="86"></a>te kaṃcid eva kālaṃ āgamayitvā narādhipam avocat* |<br>
śṛṇvatu bhavāṃ prayojanaṃ yaṃ asmākam iha gamanāye ||</p>
<p><a class="sc" id="87"></a>sarvānavadyagātraḥ utpanno lokasundaro tuhyaṃ |<br>
putro kila manujapate lakṣaṇaguṇapāramīprāpto ||</p>
<p><a class="sc" id="88"></a>vayam api lakṣaṇakuśalāḥ samarthā guṇadoṣalakṣaṇaṃ jñātuṃ |<br>
yadi na gurutvaṃ bhavato paśyema mahāpuruṣarūpaṃ ||</p>
<p><a class="sc" id="89"></a>so avaca haṃta paśyatha suvyapadeśakṣemaṃ mama putraṃ |<br>
marumanujaharṣajananaṃ lakṣaṇaguṇapāramiprāptaṃ ||</p>
<p><a class="sc" id="90"></a>atha sa mṛdukācilindikapraveṇiyaṃ guṇadharaṃ grahetvāna |<br>
aṃkena vādicandraṃ upanāmayati suravarāṇāṃ ||</p>
<p><a class="sc" id="91"></a>ālokayitva dūrāt* maheśvarāḥ varakramān daśabalasya |<br>
mūrdhani vigalitamukuṭā nipatensu mahītale hṛṣṭā ||</p>
</blockquote>
<p><a class="sc" id="92"></a>te dāni rājānam ārocenti || lābhā te mahārāja sulabdhā yasya te yaṃ mahāpuruṣo kule utpanno dvātriṃśatīhi mahāpuruṣalakṣaṇehi samanvāgato || tadyathā ||</p>
<blockquote class="gatha">
<p><a class="sc" id="93"></a>samā heṣṭā ca dīrghā ca āyatā ca ucchaṃga paṃcamā |<br>
eṇi vṛhac ca tiṣṭhanto kośa nyagrodha te daśā ||</p>
<p><a class="sc" id="94"></a>mṛdu jālā ca pratipūrṇā ekā ūrdhvāgra paṃcamā |<br>
ślakṣṇacchavi haṃsāntarā ca utsadā ca te daśa ||</p>
<p><a class="sc" id="95"></a><a class="sen" id="sen1.227"></a> rasaṃ suvarṇa sīho ca samā śuklā ca paṃcamā |<br>
samā prabhūtā brahmā ca nīlā gopakṣma te daśa ||</p>
<p><a class="sc" id="96"></a>ūrṇā uṣṇīṣa śīrṣaṃ ca nātho dvātriṃśalakṣaṇo | te dāni brāhmaṇā rājñā arcimena ucyanti ||</p>
</blockquote>
<p><a class="sc" id="97"></a>yaṃ kumārasya nāmaṃ anurūpaṃ taṃ karotha || te brāhmaṇā āhansu || mahārāja kumāre jāyamāne dīpo prādurbhūto mahāṃ obhāso tasmāt kumāro dīpaṃkaro nāma bhavatu || evaṃ kumārasya śuddhāvāsehi devehi brāhmaṇaveśaṃ nirmiṇitvā dīpaṃkaro ti nāma kṛtaṃ ||</p>
<p><a class="sc" id="98"></a>tasya sadṛśīyo dhātrīyo kumāraṃ upasthihanti saṃvardhayanti || yadā ca bodhisatvo yauvanaprāpto rājñā trayo prāsādā kāritā kumārasya krīḍārthaṃ paricārārthaṃ vistīrṇaṃ ca antaḥpuraṃ upasthāpitaṃ || bodhisatvo mahatā rājānubhāvena mahatā rāja-ṛddhīye mahatā rājavibhūṣāye sāntaḥpuro padminīvanam udyānabhūmiṃ nirgato krīḍārthaṃ || rājñā arcimenāntaḥpuram āṇattaṃ || suṣṭhu kumāraṃ krīḍāpetha || bodhisatvo nāvāyānehi purimapaścimavedihi vedikājālehi vedikājālaparikṣiptehi vitatavitānehi citraduṣyaparikṣiptehi osaktapaṭṭadāmakalāpehi dhūpanadhūpitehi muktapuṣpāvakīrṇehi hārārdhahāracandrasucitrehi ucchritacchatradhvajapatākehi nāvāyānehi niṣpuruṣe taṭe otarati || kilāntaṃ antaḥpuram āsuptaṃ kāci hanukām upragrahiyāṇa kācit paṇavam upaguhya kācid veṇuṃ kācid vīṇāṃ kācid vallakīṃ kācit sughoṣakīṃ kācin nūpuraṃ kācit* mṛdaṃgaṃ kācil lālāgharan ti || bodhisatvasya tāṃ dṛṣṭvā śmaśānasaṃjñā prādurbhūtā ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
