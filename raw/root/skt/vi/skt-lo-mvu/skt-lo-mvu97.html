<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu97">
<article>
<div class="hgroup">
<p class="division">Mahāvastu</p>
<h1>97. The Jātaka of the Group of Five</h1>
</div>
<p><a class="sc" id="1"></a>bhikṣū bhagavantam āhansuḥ || bhagavatā paṃca bhadravārgīyā anyatīrthikasaṃśritā dāruṇena dṛṣṭi-oghena vuhyamānā tato dṛṣṭigatiṣu vinivartiyitvā bhayabhairavāto saṃsārasāgarāto uddharitvā kṣemasthale śive śame abhaye nirvāṇe pratiṣṭhāpitāḥ || bhagavān āha || na bhikṣavaḥ etarahim eva paṃcakā bhadravargikā mayā saṃsārasāgarāto tāritā anyadāpi mayā ete mahāsamudrāto bhagnayānapātrā alenā atrāṇā aśaraṇā aparāyaṇāḥ kṛcchraprāptā vyasanam āgatā ātmaparityāgaṃ kṛtvā mahāsamudrāto svastinā pratiṣṭhāpitāḥ || bhikṣū āhansuḥ || anyadāpi bhagavaṃ || bhagavān āha || anyadāpi bhikṣavaḥ ||</p>
<p><a class="sc" id="2"></a><a class="sen" id="sen3.354"></a>bhūta­pūrvaṃ bhikṣavo atītamadhvāne jambudvīpe vāṇijakā dhanahetunā yānapātreṇa mahāsamudram avatīrṇās teṣāṃ taṃ yānapātraṃ makareṇa matsyajātena bhinnaṃ tahiṃ tahiṃ ye kecid vāṇijā <span class="gap">+ + + + + + + + + + + + + + + + + +</span> bāhāhi plavanti sārthavāhenāpi kiṃcit pūrvaṃ pratipannaṃ so pi bāhāhi samudre plavati || tasya dāni sārthavāhasya samīpe paṃca vāṇijakā bāhāhi sārthavāhena sārdhaṃ mahāsamudre plavanti || sārthavāhasyaitad abhūṣi || nāsmābhiḥ śakyaṃ bāhāhi imaṃ mahāsamudraṃ tarituṃ ihāsmābhiḥ sarvehi maritavyaṃ śrutaṃ ca me mahāsamudrī mṛtakuṇapena sārdhaṃ rātriṃ na prativasati | yaṃ nūnāhaṃ dehaparityāgaṃ kṛtvā imāṃ paṃca vāṇijāṃ ito mahāsamudrāto svastinā sthalaṃ prāpayeyaṃ || sārthavāhasya ca śastraṃ va hastagataṃ āsī | so teṣāṃ paṃcānāṃ vāṇijakānāṃ āha || mama sarve lagnatha ahaṃ vo svastinā mahāsamudrāto sthale pratiṣṭhāpayiṣyāmi || te dāni tatra udake apratiṣṭhe anālambe sarve paṃcakā vāṇijakāḥ sārthavāhasya lagnā tato sārthavāhena śastreṇa svagalakaṃ vikartitaṃ na mahāsamudro mṛtakuṇapena sārdhaṃ rātriṃ prativasati || atha khalu bhikṣavo kṣipram eva mahāsamudreṇa taṃ kuṇapaṃ sthale vāsthāpitaṃ || te dāni sarve paṃca vāṇijakāḥ sāgaravegena kuṇapena sārdhaṃ sthalaṃ kṣiptā | iyaṃ ja mahāpṛthivī atiriva saṃpracalitā mahaṃto ca bhūtānāṃ ninādo abhūṣi | devā nāgā yakṣā asurā mahāsamudre kim idaṃ ti udīrinsuḥ || mahāsamudradevatā āha || eṣo bodhisatvo vāṇijakehi sārdhaṃ yānapātreṇa mahāsamudram avatīrṇaḥ teṣāṃ taṃ yānapātraṃ makareṇa matsyajātena bhinnaṃ yehi ca vāṇijakehi pūrvaṃ pratipannaṃ te bodhi­satvenātma­parit­yāgena mahāsamudrāto sthalaṃ prāpitā | <a class="sen" id="sen3.355"></a> mayaṃ pramattavihārā yehi na samanvāhṛtaṃ evaṃ duṣkarakārakā bodhisatvā sarvasatvānāṃ anugrahapravṛttā ||</p>
<blockquote class="gatha">
<p><a class="sc" id="3"></a>bhūtapūrvam atītaṃ bodhāya caranto vādipravaro |<br>
otīrṇo lavaṇajalaṃ timimakaranisevitaṃ ramyaṃ ||</p>
<p><a class="sc" id="4"></a>atha matsyena makareṇa bhagnaṃ pātraṃ jale samudrasmiṃ |<br>
so vāṇijo visārtho pariplavati sāgare dhīro ||</p>
<p><a class="sc" id="5"></a>atrāṇāṃ anabhisarāṃ duḥkhārditāṃ vāṇījā viditvāna |<br>
saṃcintayati upāyaṃ kathaṃ duḥkhitāṃ sukhaye satvā ||</p>
<p><a class="sc" id="6"></a>tasyāsi parivitarko śrutaṃ mayā sāgaro mṛtakuṇapena |<br>
na saṃvasati lavaṇasalilo timimakaraniṣevito rajanīṃ ||</p>
<p><a class="sc" id="7"></a>tyajeyam ātmānaṃ mā vāṇijakā sāgare vinasyante |<br>
iti dṛḍhamatisya buddhī cittacaritapāramigatasya ||</p>
<p><a class="sc" id="8"></a>yā eṣa mahākaruṇā <span class="gap">+ + +</span> hiteṣī sarvasatveṣu |<br>
samupacitā dīrgharātraṃ sāsya bhajahe cittasaṃtānaṃ ||</p>
<p><a class="sc" id="9"></a>so avaca vāṇijagaṇaṃ ātmaṃ tyajiṣyāmi śliṣyatha mamāṃge |<br>
na hi lavaṇasaliladevatā dhareti rajanīṃ mṛtaśarīraṃ ||</p>
<p><a class="sc" id="10"></a>tīkṣṇaṃ grahetva śastraṃ nivartaye ātmano <span class="gap">+ + +</span> śarīraṃ |<br>
kṣipraṃ samudratīraṃ vāṇijakā sarve upanītā ||</p>
<p><a class="sc" id="11"></a>atipracalitā giridharā sanagaranigamā saśailavanaṣaṇḍā |<br>
<a class="sen" id="sen3.356"></a> sāgara sadānavapurā sabhujagabhavanā ca saṃkṣubhitā ||</p>
<p><a class="sc" id="12"></a>kim idaṃ ti jano parvatavanadevatā bhujaṃgā kathayensuḥ |<br>
<span class="gap">+ + +</span> pratibhaṇe lavaṇasaliladevatā duḥkhitā ||</p>
<p><a class="sc" id="13"></a>eṣo gajasatvasāro bodhāya caranto vādipravaro |<br>
uttīrṇo lavaṇasalilaṃ mamedaṃ na viditaṃ pramattāye ||</p>
<p><a class="sc" id="14"></a>so bhinnayānapātro paripūrati sāgare narapravaro |<br>
ātmaṃ priyaṃ parityaji parajanaparimocanārthāya ||</p>
<p><a class="sc" id="15"></a>tasyaivaṃ anubhāvā pracalitā vasuṃdharā sasāgarameru |<br>
guhyaka sadānavapurā sabhujagabhavanā ca saṃkṣubhitā ||</p>
<p><a class="sc" id="16"></a>kathaṃ nāma sarvasatvā śaktā pratikartuṃ satvasārāṇāṃ |<br>
bodhāya carantānāṃ prāg eva sarvajñabhūtānāṃ ||</p>
<p><a class="sc" id="17"></a>yas tu jinaśāsanasmiṃ pratipanno bhavati sarvabhāvena |<br>
etāvatā pratikṛtaṃ bhavati hi gajasatvasārasya ||</p>
</blockquote>
<p><a class="sc" id="18"></a>bhagavān āha || syāt khalu punar bhikṣavo yuṣmākam evam asyād anyaḥ sa tena kālena tena samayena sārthavāho abhūṣi | naitad evaṃ draṣṭavyaṃ | tat kasya hetor ahaṃ sa bhikṣavaḥ sārthavāho abhūṣi || nānye te paṃca vāṇijakāḥ | ete te paṃcakā bhadravargikāstadāpi te ete mayā ātmaparityāgaṃ kṛtvā mahāsamudrāto svastinā sthale pratiṣṭhāpitā etarahiṃ pi mayā ātmaparityāgaṃ kṛtvā saṃsārāto tāritā nirvāṇe pratiṣṭhāpitāḥ ||</p>
<p class="endsection">samāptaṃ paṃcakānāṃ bhadravargikānāṃ jātakaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
