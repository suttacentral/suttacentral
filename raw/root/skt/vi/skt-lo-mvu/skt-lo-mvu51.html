<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu51">
<article>
<div class="hgroup">
<p class="division">Mahāvastu</p>
<h1>51. Campaka Jātaka</h1>
</div>
<p><a class="sc" id="1"></a>atha bhikṣū āhansuḥ || bhagavāṃ yaśodharāye vadhe nirnīyanto trāyito | bahukarā bhagavato bodhisatvabhūtasya saṃsāre saṃsarantasya yaśodharā āsi || bhagavān āha || vāḍhaṃ bhikṣavaḥ bahukarā yaśodharā āsi tathāgatasya saṃsāre saṃsarantasya | anyadāpi ahaṃ etāye yaśodharāye amitrahastagato rakṣito || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class="sc" id="2"></a>bhūtapūrvaṃ bhikṣavo atītam adhvānaṃ nagare vārāṇasī kāśijanapade ugraseno nāma rājā rājyaṃ kārayati kṛtapuṇyo maheśākhyo susaṃgṛhītaparijano dānasaṃvibhāgaśīlo mahākośo mahāvāhano | tasya taṃ rājyaṃ ṛddhaṃ ca sphītaṃ ca kṣemaṃ ca subhikṣaṃ ca ākīrṇajanamanuṣyaṃ ca sukhitajanamanuṣyaṃ ca praśāntadaṇḍaḍamaraṃ sunigṛhītataskaravyavahāra­saṃ­pannaṃ ca || tasya dāni janapade campako nāma nāgarājo prativasati kṛtapuṇyo utsadakuśalasaṃcayo aneka­nāga­śata­sahas­ra­pari­vāraḥ || tasya dāni caṃpakasya nāgarājño bhavanaṃ devabhavanasaṃnibhaṃ saptaratnamayāni vimānāni sarvatrakāni sarvakālikāni puṣpaphalāni ratnamayāyo puṣkariṇīyo utpalapadumanalinikumuda­puṇḍa­rīka­saṃ­channā || tāye puṣkariṇīye avidūre vaiḍūryastambhaprāsādo ratnāmayo musāragalvatalāstṛto || tasya ca rājño ṣoḍaśanāgakanyāsahasrāṇi antaḥpuraṃ || so dāni tahiṃ nāgabhavane yathā devarājā tathā modati || so dāni aṣṭamīṃ caturdaśīṃ paṃcadaśīṃ triṣkṛtvo pakṣasya caturmahāpathe upoṣadhaṃ upoṣati | aṣṭāṃgasamanvāgato osṛṣṭakāyo viharati ||</p>
<p><a class="sc" id="3"></a><a class="sen" id="sen2.178"></a> so dāni nāgarājā tahiṃ caturmahāpathe upavāsaṃ samādatto ahituṇḍakena dṛṣṭo | tena so ahituṇḍikena campako nāgarājo tataś caturmahāpathāto gṛhya sarpakaraṇḍake prakṣipto āsati | nāpi tasya ahituṇḍikasya kupyati nāntarahīyanto mahābalo mahātejo nāgarājā icchati sajanapadāṃ vārāṇasīṃ bhasmīkareyā || tatra sarpakaraṇḍe taṃ vrajam anupālento āsati || tenāpi nāgarājñā parivārasya nimittāni ācikṣitāni yadi mama ettha caturmahāpathe upavāsaṃ samādattasya kocid viheṭheya tahiṃ nāgabhavane nimittāni bhaviṣyanti | yadi iha nāgabhavane etāni vanaspatīni saṃmilāyensuḥ etāni ca utpalapadumakumuda­puṇḍa­rīkasaugandhikāni tato jānetha baddho so nāgarājā | yadi etāni vanaspatīni sarvāṇi sarvaśuṣkapatrā bhavensuḥ etāni ca puṣkariṇīni nirodakāni bhavensuḥ tataḥ jānetha hato nāgarājā ti || tena dāni campakena nāgarājñā ahituṇḍakena sarpakaraṇḍake baddhena tahiṃ nāgabhavane etāni nimittāni prādurbhavanti || te dāni nāgā ca nāgakanyā ca tahiṃ nāgabhavane tāni nimittāni dṛṣṭvā sarve utkaṇṭhitā baddho nāgārājā | kiṃ tato || ekameko samartho taṃ nāgarājaṃ tataḥ ahituṇḍikasya hastāto mokṣayituṃ na ca taṃ nāgarājaṃ bhokṣayanti || yat kāraṇaṃ pūrve va nāgarājena parivārasya saṃdiṣṭaṃ | yadi mama upavāsasamaṃgisya kocid hareya vā bandheya vā na yuṣmābhis tasya kenacid apriyo vā viprayo vā kartavyo | yat kāraṇaṃ eṣa mama vratottamaḥ ||</p>
<p><a class="sc" id="4"></a>tasya dāni nāgarājño agramahiṣī ṣoḍaśānāṃ strīsahasrāṇāṃ <span class="gap">+ + +</span> | tāye ca vārāṇasīṃ gatvā rājño ugrasenasya upariprāsādavaragasya nāgarājño grahaṇaṃ sanidānam ārocitaṃ || rājā ugraseno tasyā nāginīye sakāśāto campakasya nāgarājño <a class="sen" id="sen2.179"></a> taṃ guṇaparikīrtanaṃ śrutvā prīto saṃvṛtto | rājā tāṃ nāgakanyām āha || niṣīdāhi vā svakaṃ vā bhavanaṃ gacchāhi yāvat sudūtā taṃ nāgarājam anveṣiya āgacchanti iti || nāginī āha || mahārāja ahituṇḍikaṃ saṃtoṣayitvā grāmavareṇa vā hiraṇyasuvarṇena vā taṃ nāgarājānaṃ mokṣehi mā rājājñayā || rājā āha || nāgini evam astu ahituṇḍikaṃ paritoṣetvā grāmavareṇa vā hiraṇyasuvarṇena vā caṃpakaṃ nāma nāgarājānaṃ mokṣayiṣyāmi || sā dāni nāgakanyā ugrasenasya kāśirājño āha || śaraṇagato te mahārāja caṃpako nāma rājā sārdhaṃ ṣoḍaśahi strīsahasrehi || evam uktvā sā nāgakanyā antarahitā || rājñā ugrasenena samantā dūtā preṣitā | campako nāgarājā upavāsasamaṃgī ahituṇḍikena gṛhītako taṃ ānetha ||</p>
<blockquote class="gatha">
<p><a class="sc" id="5"></a>manasā devānāṃ vacasā pārthivānāṃ<br>
acireṇāḍhyānāṃ karmaṇā daridrāṇāṃ ||</p>
</blockquote>
<p><a class="sc" id="6"></a>rājño ugrasenasya vacanamātreṇa rājadūtehi ahituṇḍako sanāgarājo ānīto || rājñā taṃ ahituṇḍikaṃ paritoṣetvā grāmavareṇa hiraṇyasuvarṇena ca caṃpako nāgarājo bhokṣitaḥ || muktamātro ca campako nāgarājā devarājaviṣayo saṃvṛtto nāgabhavano ca yathāpaurāṇaṃ saṃvṛttaṃ devabhavanasannibhaṃ tasya ca nāgarājño parivāro yathāpaurāṇaṃ naṃ bhavanaṃ dṛṣṭvā prītā tuṣṭā saṃvṛttā | mukto nāgarājā ||</p>
<p><a class="sc" id="7"></a>so dāni nāgarājā ugrasenena kāśirājā sārdhaṃ ekaparyaṃkena niṣaṇṇo || so taṃ kāśirājaṃ nimantreti icchāmi mahārāja yaṃ saparivāro mama bhavanaṃ paśyesi || rājā āha || yūyaṃ nāgā tīkṣṇaviṣā ca krodhanā ca | na śakyāmi nāgabhavanaṃ gantuṃ || nāgarājā tam āha || mahāraja saśarīro so mahānarake prapateyā yo <a class="sen" id="sen2.180"></a> asmākam edṛśaṃ tava pūrvopakārim apakṛtvāna jīvaṃ narake pateyā | sacandratārā pṛthivī pateyā nadyo ca pratiśrotaṃ vahensuḥ || na khalv evaṃ ahaṃ mṛṣāvādaṃ bhāṣeyā tava ca kṛtaṃ na jāneyā || rājā āha || yathā nāgarājasya iṣṭaṃ tathā bhavatu | paśyāmi te bhavanaṃ || rājñā ugrasenena amātyā āṇattā | yujyantu rathā hasti aśvā vividhāni ca yānāni nāgarājño bhavanaṃ drakṣyāmaḥ || vacanamātreṇa rājño amātyehi pratijāgṛtaṃ || rājā sāmātyaparijano sayugyabalavāhano campakena nāgarājñā sārdhaṃ ekayānam abhiruhitvā mahatā rājānubhāvena mahatā rāja-ṛddhīye mahato janakāyasya hakkārahikkā­rama­rupaṭahaśaṃ­khasanninādena vārāṇasīye nagarāto niryātvā yena campakasya nāgarājño bhavanaṃ tena prayāsi | yāvattāṃ yānānāṃ bhūmiṃ tāva yānehi yātvā padacāreṇa caṃpakasya nāgarājño bhavanaṃ praviṣṭo saparivāro || so dāni taṃ campakasya nāgarājño bhavanaṃ paśyati devabhavanasaṃnibhaṃ puṣpaphalopetehi vṛkṣasahasrehi upaśobhitaṃ nānāprakārehi ca mālyehi upavāsitaṃ puṣkariṇīhi ca ratnāmayīhi upaśobhitaṃ utpalapadumanalinikumuda­puṇḍa­rīkasaugandhika­saṃ­channāhi nānāvicitrehi ca ratnamayehi kūṭāgārehi prāsādehi ca vaiḍūryastambhehi musāragalvāstṛtatalehi || tatra kāśirājā campakena nāgarājena ratnāmaye paryaṅke upaviśāpitaḥ || tāni ṣoḍaśa nāgakanyāsahasrāṇi caṃpakaṃ nāgarājaṃ upakramya pṛcchanti | kathan te amitramadhye vāso āsi kathaṃ te kṣudhāpipāsā vinoditā kathaṃ vā tataḥ mokṣo āsi || nāgarājā āha || labdho me yathocitam annapānaṃ imena ca kāśirājñā mokṣito || tā dāni ṣoḍaśa nāgarājakanyāsahasrāṇi rājño ugrasenasya prītā tuṣṭā saṃvṛttā muktānāṃ paṃca vaiḍūryamiśrāṇi vāhaśatāni dinnāni || campakena nāgarājena sarvākāraṃ <a class="sen" id="sen2.181"></a> ugrasenasya rājño bhavanaṃ paśyati devabhavanasannibhaṃ || rājakulaṃ parirakṣitaṃ asti dāgho ca utpanno campakena nāgarājena nirvāpitaḥ ||</p>
<p class="endsection">iti śrīcampakasya nāgarājasya parikalpapadaṃ samāptaṃ ||</p>
<p><a class="sc" id="8"></a>atha</p>
<blockquote class="gatha">
<p><a class="sc" id="9"></a>kā nu vidyud ivābhāsi sarasi viya tārakāḥ ||</p>
<p><a class="sc" id="10"></a>tāmra­pād­apayaṣṭir vā puṣpitā vanam antare ||</p>
<p><a class="sc" id="11"></a>asi tvaṃ nandane jātā jātā citrarathe vane ||</p>
<p><a class="sc" id="12"></a>devī asi vā gandharvī na tvaṃ asi hi mānuṣī ||</p>
</blockquote>
<p><a class="sc" id="13"></a>nāgakanyā āha ||</p>
<blockquote class="gatha">
<p><a class="sc" id="14"></a>nāhaṃ devī na gandharvī na mahārāja mānuṣī ||</p>
<p><a class="sc" id="15"></a>nāgakanyāhaṃ bhadran te avīcī iha āgatā ||</p>
</blockquote>
<p><a class="sc" id="16"></a>rājā āha ||</p>
<blockquote class="gatha">
<p><a class="sc" id="17"></a>citrāntacittā vilutendriyāsi<br>
netrehi te vāri śravanti kin te ||</p>
<p><a class="sc" id="18"></a>naṣṭaṃ hi kiṃcī abhiprārthayantī<br>
ihāgatā tāni na dīrghaṃ brūhi ||</p>
</blockquote>
<p><a class="sc" id="19"></a>nāgakanyā āha ||</p>
<blockquote class="gatha">
<p><a class="sc" id="20"></a>yam ugratejaṃ urago tti āhu<br>
nāgo ti naṃ āhu janā janendra ||</p>
<p><a class="sc" id="21"></a>tam agrahe puruṣo jīvitānvitaṃ<br>
taṃ bandhanā muṃca patiṃ me deva ||</p>
<p><a class="sc" id="22"></a><a class="sen" id="sen2.182"></a> nagaraṃ pi nāgo bhasmīkareyā<br>
tathā hi yāvac ca balopapeto ||</p>
<p><a class="sc" id="23"></a>dharmaṃ tu nāgo ayaṃ yācamāno<br>
hastatvam āgacche vaṇīpakasya ||</p>
</blockquote>
<p><a class="sc" id="24"></a>rājā āha ||</p>
<blockquote class="gatha">
<p><a class="sc" id="25"></a>kathaṃ vijāneya gṛhītanāgo<br>
sa ugratejo balasthāmavanto ||</p>
<p><a class="sc" id="26"></a>durāsado duḥprasaho bhujaṃgo<br>
hastatvam āgacche vaṇīpakasya ||</p>
</blockquote>
<p><a class="sc" id="27"></a>nāgakanyā āha ||</p>
<blockquote class="gatha">
<p><a class="sc" id="28"></a>caturdaśīṃ paṃcadaśīṃ ca aṣṭamīṃ<br>
catuṣpathe gacchati nāgarājo ||</p>
<p><a class="sc" id="29"></a>osṛṣṭakāyo vicaranto nāgo<br>
hastatvam āgacche vaṇīpakasya ||</p>
<p><a class="sc" id="30"></a>evaṃ vijānesi gṛhītanāgo<br>
so ugratejo balasthāmaprāpto ||</p>
<p><a class="sc" id="31"></a>durāsado duḥprasaho bhujaṃgo<br>
hastatvam āgacche vaṇīpakasya ||</p>
</blockquote>
<p><a class="sc" id="32"></a>rājā āha ||</p>
<blockquote class="gatha">
<p><a class="sc" id="33"></a>niṣīda vā tiṣṭhahi tvaṃ va nāgi<br>
gacchāhi vā tāva svakaṃ niveśanaṃ ||</p>
<p><a class="sc" id="34"></a>yāvadmi dūtā gato nīyatāṃ ti<br>
anveṣisuḥ nāganṛpaṃ yaśasvinaṃ ||</p>
</blockquote>
<p><a class="sc" id="35"></a><a class="sen" id="sen2.183"></a> nāgakanyā āha ||</p>
<blockquote class="gatha">
<p><a class="sc" id="36"></a>dharmeṇa mocehi asāhasena<br>
grāmeṇa niṣkena ca gośatena ||</p>
<p><a class="sc" id="37"></a>osṛṣṭakāyo nigṛhītanāgo<br>
puṇyārthiko mucyatu nāgarājo ||</p>
</blockquote>
<p><a class="sc" id="38"></a>rājā āha ||</p>
<blockquote class="gatha">
<p><a class="sc" id="39"></a>dharmeṇa moceṣyam asāhasena<br>
grāmeṇa niṣkeṇa gavāṃ śatena ||</p>
<p><a class="sc" id="40"></a>osṛṣṭakāyo ca bhujaṃgo gacchatu<br>
prīto ca saṃpadyatu nāgarājā ||</p>
</blockquote>
<p><a class="sc" id="41"></a>nāginī āha ||</p>
<blockquote class="gatha">
<p><a class="sc" id="42"></a>soḍaśa strīsahasrāṇi āmuktamaṇikuṇḍalā ||</p>
<p><a class="sc" id="43"></a>vārivāsagṛhāśritā ārya tvāṃ śaraṇāgatā ||</p>
</blockquote>
<p><a class="sc" id="44"></a>rājadūtehi ahituṇḍiko ca nāgarājā ca ānīto || rājā ugrasena āha ||</p>
<blockquote class="gatha">
<p><a class="sc" id="45"></a>demi niṣkaśataṃ labdhaṃ sthūlā ca maṇikuṇḍalā ||</p>
<p><a class="sc" id="46"></a>catuḥśataṃ ca paryaṃkaṃ dāmakapuṣpasannibhaṃ ||</p>
<p><a class="sc" id="47"></a>bhāryāṃ ca sadṛśīdevīṃ mucyatu uragādhipaḥ ||</p>
</blockquote>
<p><a class="sc" id="48"></a>ahituṇḍiko āha ||</p>
<blockquote class="gatha">
<p><a class="sc" id="49"></a>vinā tu dānā vacanān narendra<br>
muṃcāmimaṃ dhārmiko nāgarājā ||</p>
<p><a class="sc" id="50"></a>mahānubhāvo paralokadarśī<br>
mahābalo so ca na saṃviheṭhyo ||</p>
<p><a class="sc" id="51"></a><a class="sen" id="sen2.184"></a> mukto campako nāgo kāśirājānaṃ bhāṣati ||<br>
namo te kāśināṃ rāja namo te kāśivardhana ||<br>
aṃjalin te pragṛhṇāmi paśya rāja <span class="var" title="me niveśanaṃ?">mo niveśanaṃ</span> ||</p>
</blockquote>
<p><a class="sc" id="52"></a>rājā ugrasena āha ||</p>
<blockquote class="gatha">
<p><a class="sc" id="53"></a>suduṣkaraṃ nāga mayā kṛtaṃ te<br>
duḥkhāsi tvaṃ bandhanād asi muktaḥ ||</p>
<p><a class="sc" id="54"></a>jāto ca loke na kṛtāni jānati<br>
mā khussa me nāga kṛtaṃ na jāne ||</p>
</blockquote>
<p><a class="sc" id="55"></a>nāgarājā āha ||</p>
<blockquote class="gatha">
<p><a class="sc" id="56"></a>narakasmiṃ jīveya ciraṃ sa kāmaṃ<br>
mā kāyikaṃ kiṃci labheya sādhu ||</p>
<p><a class="sc" id="57"></a>yo bādhate pūrvakarisya rājño<br>
asmādṛśo tuhya kṛtaṃ na jāne ||</p>
</blockquote>
<p><a class="sc" id="58"></a>rājā āha ||</p>
<blockquote class="gatha">
<p><a class="sc" id="59"></a>tumhe hi me tīkṣṇaviṣā udārā<br>
mahābalā kṣiprakopā ca nāgā ||</p>
<p><a class="sc" id="60"></a>nāgāham etaṃ abhiśraddadhāmi<br>
no tvaṃ amanuṣo manuṣasya kruddho ||</p>
</blockquote>
<p><a class="sc" id="61"></a>nāgarājā āha ||</p>
<blockquote class="gatha">
<p><a class="sc" id="62"></a>narakasmiṃ so śaktitale pateyā<br>
<span class="gap">+ + +</span> ūrdhvapādo adhośiro ||</p>
<p><a class="sc" id="63"></a><a class="sen" id="sen2.185"></a> yo bādhate pūrvakarisya rājño<br>
asmādṛśo tuhya kṛtaṃ na jāne ||</p>
<p><a class="sc" id="64"></a>apy eva vāto girim āvaheya<br>
candro ca sūryo ca kṣitiṃ pateya ||</p>
<p><a class="sc" id="65"></a>sarvā ca nadyo pratiśrotā vahensuḥ<br>
na tv evahaṃ rāja mṛṣā bhaṇeyaṃ ||</p>
</blockquote>
<p><a class="sc" id="66"></a>rājā āha ||</p>
<blockquote class="gatha">
<p><a class="sc" id="67"></a>yatheṣṭaṃ nāgarājasya tathā bhotūragādhipa ||</p>
<p><a class="sc" id="68"></a>yathā tuvaṃ yācesi paśyāmi te niveśanaṃ ||</p>
</blockquote>
<p><a class="sc" id="69"></a>rājā ugraseno amātyān āha ||</p>
<blockquote class="gatha">
<p><a class="sc" id="70"></a>yujyantu te rājarathā sucitrā<br>
kambojakā aśvavarā sudāntā ||</p>
<p><a class="sc" id="71"></a>hastī ca yujyantu suvarṇacchatrā<br>
drakṣyāmy ahaṃ nāganiveśanāni ||</p>
</blockquote>
<p><a class="sc" id="72"></a>amātyā āhansuḥ ||</p>
<blockquote class="gatha">
<p><a class="sc" id="73"></a>yuktā ime aśvarathā sucitrā<br>
kambojakā aśvavarā sudāntā ||</p>
<p><a class="sc" id="74"></a>hastī ca yuktās te suvarṇacchatrā<br>
niryātu (rājendro) mahābalena ||</p>
<p><a class="sc" id="75"></a>tato ca rājā niryāsi senā ca caturaṃginī ||</p>
<p><a class="sc" id="76"></a>mitrāmātya­pari­vṛto jñātīsahapuraskṛto ||</p>
<p><a class="sc" id="77"></a><a class="sen" id="sen2.186"></a> bherī mṛdaṃgā paṭahāś ca saṃkhā<br>
vādyensu veṇū ugrasenarājño ||</p>
<p><a class="sc" id="78"></a>niryāti rājā mahatā balena<br>
puraskṛto nārigaṇasya madhye ||</p>
<p><a class="sc" id="79"></a>gatvāna kāśīnāṃ rājā nāgarājaniveśanaṃ ||</p>
<p><a class="sc" id="80"></a>adrākṣīn nāgarājasya devānāṃ bhavanaṃ yathā ||</p>
<p><a class="sc" id="81"></a>āmrajambūhi saṃchannaṃ kokilagaṇasevitaṃ ||</p>
<p><a class="sc" id="82"></a>addarśā nāgarājasya kāśirājā niveśanaṃ ||</p>
<p><a class="sc" id="83"></a>samantato vanagulmā puṣpitā sarvakālikā ||</p>
<p><a class="sc" id="84"></a>manoj­ñagandhaṃ pravāyanti nāgarājaniveśane ||</p>
<p><a class="sc" id="85"></a>suvarṇa­rūpya­so­pānā puṣkariṇyo abhinirmitā ||</p>
<p><a class="sc" id="86"></a>padumotpala­saṃ­channā nānādvijaniṣevitā ||</p>
<p><a class="sc" id="87"></a>vaiḍūryastambhaprāsādā musāragalvatalāstṛtā ||</p>
<p><a class="sc" id="88"></a>addarśā nāgarājasya kāśirājā niveśane ||</p>
<p><a class="sc" id="89"></a>praviśya kāśīnāṃ rājā nāgarājaniveśanaṃ ||</p>
<p><a class="sc" id="90"></a>paryaṃkasmiṃ upaviśe jātarūpamaye śubhe ||</p>
<p><a class="sc" id="91"></a>dṛṣṭvāna taṃ āgataṃ ca nāgarājaṃ ca campakaṃ ||</p>
<p><a class="sc" id="92"></a>kāśirājena sārdhaṃ ca kṛtvāna aṃjaliṃ natā ||</p>
<p><a class="sc" id="93"></a>pṛcchati nāgakanyā yadāsi amitramadhyame ||</p>
<p><a class="sc" id="94"></a>tato pipāsāṃ kṣudhāṃ ca kathaṃ tatra vinodaye ||</p>
</blockquote>
<p><a class="sc" id="95"></a><a class="sen" id="sen2.187"></a> nāgarājā āha ||</p>
<blockquote class="gatha">
<p><a class="sc" id="96"></a>yathocitaṃ labhyati annapānaṃ<br>
kṣudhāpipāsāya vinodanārthaṃ ||</p>
<p><a class="sc" id="97"></a>ayaṃ ca me <span class="gap">+ + +</span> kāśirājā<br>
kṣipraṃ nāma mocaye bandhanāto ||</p>
</blockquote>
<p><a class="sc" id="98"></a>tā dāni ṣoḍaśa nāgakanyāsahasrāṇi ugrasenaṃ kāśirājam abhistavensuḥ ||</p>
<blockquote class="gatha">
<p><a class="sc" id="99"></a>evaṃ nandāhi bhadran te kāśirāja sabāndhavo ||</p>
<p><a class="sc" id="100"></a>yathā vayam adya nandāma dṛṣṭvānam uragādhipaṃ ||</p>
<p><a class="sc" id="101"></a>evaṃ nandāhi tvaṃ rāja saha sarvehi jñātihi ||</p>
<p><a class="sc" id="102"></a>yathā vayam adya nandāma samagrā patinā saha ||</p>
<p><a class="sc" id="103"></a>muktāna te vāhaśatāni paṃca<br>
vaiḍūryamiśrāna dadāsi rājñe ||</p>
<p><a class="sc" id="104"></a>antaḥpure bhūmi samāstarā hi<br>
niṣkardamā tviṣimati nīrarāja ||</p>
<p><a class="sc" id="105"></a>taṃ tādṛśaṃ atha sa rājā dṛṣṭvā<br>
antaḥpuraṃ devavimānakalpaṃ ||</p>
<p><a class="sc" id="106"></a>nārīgaṇena paricaryamāṇo<br>
anuśāsate kāśipuraṃ samṛddhaṃ ||</p>
</blockquote>
<p><a class="sc" id="107"></a>rājā ugrasena āha ||</p>
<blockquote class="gatha">
<p><a class="sc" id="108"></a>tvaṃ kaṃcukāmbaradharo suvastro<br>
tatra yāpento anupamavarṇo ||</p>
<p><a class="sc" id="109"></a>divyehi kāmehi samaṃgibhūtaḥ<br>
kimarthaṃ nāga bhuvi tvaṃ caresi ||</p>
</blockquote>
<p><a class="sc" id="110"></a><a class="sen" id="sen2.188"></a> nāgarājā āha ||</p>
<blockquote class="gatha">
<p><a class="sc" id="111"></a>nānyatra bhave mānuṣako jano tu<br>
saṃcintyati so divasaṃgamo vā ||</p>
<p><a class="sc" id="112"></a>yonimahaṃ mānuṣīṃ prārthayanto<br>
tasya kāraṇāya tapaṃ carāmi ||</p>
</blockquote>
<p><a class="sc" id="113"></a>rājā ugraseno cintayati ||</p>
<blockquote class="gatha">
<p><a class="sc" id="114"></a>dṛṣṭā nāgā ca nāgī ca prārthayantā mānuṣaṃ bhavaṃ ||</p>
<p><a class="sc" id="115"></a>kiṃ kariṣyāmi śubhaṃ karma apāyasamatikramaṃ ||</p>
<p><a class="sc" id="116"></a>pūrvenivāsaṃ bhagavāṃ pūrvejātim anusmaran* ||</p>
<p><a class="sc" id="117"></a>jātakam idam ākhyāsi śāstā bhikṣūṇa santike ||</p>
<p><a class="sc" id="118"></a>te skandhā tāni dhātūni tāni āyatanāni ca ||</p>
<p><a class="sc" id="119"></a>ātmānaṃ ca adhikṛtya bhagavān tam arthaṃ vyākare ||</p>
<p><a class="sc" id="120"></a>anavarāgrasmiṃ saṃsāre yatra me uṣitaṃ purā ||</p>
<p><a class="sc" id="121"></a>campako haṃ tadā āsi nāgarājā maharddhiko ||</p>
<p><a class="sc" id="122"></a>yaśodharā nāgakanyāsi evaṃ dhāretha jātakaṃ ||</p>
<p><a class="sc" id="123"></a>evam idam aparimitaṃ bahuduḥkhaṃ<br>
uccanīcaṃ caritaṃ purāṇaṃ ||</p>
<p><a class="sc" id="124"></a>vigatajvaro vigatabhayo aśoko<br>
svajātakaṃ bhāṣati bhikṣusaṃghamadhye ||</p>
</blockquote>
<p><a class="sc" id="125"></a>bhagavānāha || tadāpy ahaṃ bhikṣavaḥ nāgabhūto ahituṇḍikena baddho mānsārthaṃ yaśodharāye mokṣito | aśvavāṇijako pi santo vārāṇasīye saṃjāto mocito ||</p>
<p class="endsection">iti śrīcampakanāgarājasya jātakaṃ samāptaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
