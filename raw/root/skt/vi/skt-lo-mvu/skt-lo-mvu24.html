<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu24">
<article>
<div class="hgroup">
<p class="division">Mahāvastu</p>
<h1>24. The Buddha Maṃgala</h1>
</div>
<p><a class="sc" id="1"></a>ito mahāmaudgalyāyana bhadrakalpāto aparimite aprameye asaṃkhyeye kalpe dīpaṃkarāto anantaraṃ maṅgalo nāma tathāgato ’rhaṃ samyaksambuddho udapāsi || maṅgalasya mahāmaudgalyāyana samyaksaṃbuddhasya varṣakoṭīśatasahasraṃ manuṣyāṇām āyuḥpramāṇam abhūṣi || maṅgalasya mahāmaudgalyāyana samyaksaṃbuddhasya trayaḥ śrāvakasannipātā abhūnsuḥ || prathame śrāvaksannipāte koṭīśatasahasram abhūṣi sarveṣām arhatāṃ kṣīṇāśravāṇām uṣitavratānāṃ samya­gājñāsuvimuktacittānāṃ pari­kṣīṇabhava­saṃ­yoja­nānām anuprāptasvakārthānāṃ | dvitīyo śrāvakasannipāto navati koṭīyo abhūnsuḥ sarveṣāṃ arhatāṃ kṣīṇāśravāṇāṃ uṣitavratānāṃ samya­gājñāsuvimuktacittānāṃ pari­kṣīṇabhava­saṃ­yoja­nānāṃ anuprāptasvakārthānāṃ | tṛtīyo śrāvakasannipāto aśīti koṭīyo abhunsu sarveṣām arhatāṃ kṣīṇāśravāṇām uṣitavratānāṃ samya­gājñāsuvimuktacittānāṃ pari­kṣīṇabhava­saṃ­yoja­nānāṃ anuprāptasvakārthānāṃ || maṅgalasya khalu punar mahāmaudgalyāyana samyaksambuddhasya sudevo ca dharmadevo ca nāma śrāvakayugo abhūṣi agrayugo ca bhadrayugo ca | eko agro prajñāye aparo agro ṛddhīye || maṅgalasya khalu punar mahāmaudgalyāyana samyaksaṃbuddhasya śīvālī ca nāma bhikṣuṇī aśokā ca agraśrāvikā abhūnsuḥ | ekā agrā prajñāye aparā ṛddhīye || maṅgalasya khalu mahāmaudgalyāyana samyaksaṃbuddhasya pālito nāma <a class="sen" id="sen1.249"></a> bhikṣu upasthāyako abhūṣi || maṅgalasya khalu punar mahāmaudgalyāyana samyaksaṃbuddhasya nāgavṛkṣo abhūṣi bodhi || maṅgalasya khalu mahāmaudgalyāyana samyaksaṃbuddhasya uttaraṃ nāma nagaraṃ abhūṣi | dvādaśa yojanāni āyāmena purastimena paścimena ca sapta yojanāni vistāreṇa dakṣiṇena uttareṇa ca | saptahi prākārehi parikṣiptaṃ sauvarṇehi sauvarṇacchadanehi || saptahi dīrghikāhi parikṣiptaṃ abhūṣi citrāhi darśanīyāhi saptānāṃ varṇānāṃ suvarṇasya rūpyasya muktāyāḥ vaiḍūryasya sphaṭikasya musāgalvasya lohitikāyā || tāsāṃ khalu punar mahāmaudgalyāyana dīrghikānāṃ dvinnāṃ varṇānāṃ sopānā abhūnsuḥ suvarṇasya rūpyasya | catūrṇāṃ varṇānāṃ sopānaphalakā abhūnsu suvarṇasya rūpyasya ca muktāyā vaiḍūryasya ca || tāyo dīrghikāyo channāyo abhūnsuḥ utpalapadumakumuda­puṇḍa­rī­kana­linīsaugandhikehi || tāyo dīrghikāyo imehi evaṃrūpehi vṛkṣehi pracchannāyo abhunsuḥ | sayyathīdaṃ amrajam­bu­pana­salakucabhavyapālevatapracchannāyo || tāsāṃ khalu punar dīrghikānāṃ tīreṣu imāni evaṃrūpāṇi sthalajajalajāni mālyāni abhunsu | sayyathīdaṃ atimuktakacampakavārṣikāvātuṣkāra­indīvaradamanakadevopa­saṃ­hitā || uttaraṃ khalu punar mahāmaudgalyāyana nagaraṃ saptahi tālapaṃktihi parikṣiptam abhūṣi || vistareṇa dīpavatī rājadhānī yathā varṇayitavyaṃ || maṅgalasya khalu punar mahāmaudgalyāyana samyaksaṃbuddhasya sundaro nāma kṣatriyo pitā abhūṣi rājā cakravartī || maṅgalasya khalu punar mahāmaudgalyāyana samyaksaṃbuddhasya śirī nāma devī mātā abhūṣi || tadāhaṃ mahāmaudgalyāyana atulo nāma nāgarājā kṛtapuṇyo maheśākhyo utsadakuśalasaṃcayo ||</p>
<p><a class="sc" id="2"></a><a class="sen" id="sen1.250"></a> tato mayā so bhagavāṃ maṃgalo saśrāvakasaṃgho <span class="gap">+ + + + + + + + + + + +</span> satkṛtvā gurukṛtvā mānayitvā pūjayitvā duṣyayugam ācchādaṃ dattvā bodhāya anupraṇihitaṃ || tenāpy ahaṃ vyākṛto bhaviṣyasi tvam anāgatādhvāne aparimite asaṃkhyeye kalpe śākyamunir nāma tathāgato ’rhaṃ samyaksaṃbuddho ||</p>
<blockquote class="gatha">
<p><a class="sc" id="3"></a>dīpaṃkarasya ottareṇa maṅgalo nāma nāyako |<br>
tamaṃ loke nihatvāna dharmolkām abhijvālayet* ||</p>
<p><a class="sc" id="4"></a>atulā āsi prabhā tasya jinehi anyehi uttarā |<br>
koṭisūryaprabhāṃ hatvā sahasrāraiḥ virocate ||</p>
<p><a class="sc" id="5"></a>so ca buddho prakāśeti catvāri satyā uttamāṃ |<br>
te taṃ satyarasaṃ pītvā vinodensu mahātamaṃ ||</p>
<p><a class="sc" id="6"></a>bodhiṃ buddhvā atulāṃ devā prathame dharmadeśane |<br>
koṭiśatasahasrāṇāṃ prathamābhisamayo abhūt* ||</p>
<p><a class="sc" id="7"></a>yadā <span class="gap">+ + + + + + + + + + + + + + + + + +</span> |<br>
tadā āhani saṃbuddho dharmabherīṃ varam uttamāṃ ||</p>
<p><a class="sc" id="8"></a>punar api devasamaye yadā satyāṃ prakāśayet* |<br>
dvitīye navati koṭī dvitīyābhisamayo abhūt* ||</p>
<p><a class="sc" id="9"></a>yadā sunando cakravartī buddhadharmam upāgami |<br>
tadā āhani saṃbuddho dharmabherīṃ varam uttamāṃ ||</p>
<p><a class="sc" id="10"></a>sunandānucarā janatā navatiṃ āsi koṭiyo |<br>
sarve te niravaśeṣā abhūd buddhasya śrāvakā ||</p>
<p><a class="sc" id="11"></a><a class="sen" id="sen1.251"></a> punar api devasamaye yadā satyāṃ prakāśayet* |<br>
aśītiṃ tṛtīye koṭī tṛtīyābhisamayo abhūt* ||</p>
<p><a class="sc" id="12"></a>yadā uttaro gṛhapati buddhadarśanam upāgami |<br>
tadā āhani saṃbuddho dharmabherīṃ varam uttamāṃ ||</p>
<p><a class="sc" id="13"></a>uttarānucarā janatā aśītiṃ āsi koṭiyo |<br>
sarve te niravaśeṣā abhūt buddhasya śrāvakāḥ ||</p>
<p><a class="sc" id="14"></a>sannipātāḥ trayo āsi maṅgalasya maharṣiṇo |<br>
kṣīṇāśravāṇāṃ virajānāṃ śāntacittānutāpitāṃ ||</p>
<p><a class="sc" id="15"></a>koṭī­śata­sahas­rāṇāṃ prathamo āsi samāgamo |<br>
dvitīyo navatiṃ koṭī aśītiṃ tṛtīyo abhūt* ||</p>
<p><a class="sc" id="16"></a>ahaṃ tena samayena nāgarājā maharddhiko |<br>
atulo nāma nāmena utsadakuśalasaṃcayo ||</p>
<p><a class="sc" id="17"></a>nāgānāṃ divyehi tūryehi maṅgalasya maharṣiṇo |<br>
arcaye duṣyāṇi dattvāna śaraṇaṃ tam upāgami ||</p>
<p><a class="sc" id="18"></a>so me buddho viyākārṣīt* maṅgalo lokanāyako |<br>
aparimeye ito kalpe buddho loke bhaviṣyasi |<br>
śākyānāṃ nagare ramye sphīte kapilavasāhvaye ||</p>
<p><a class="sc" id="19"></a>tasya te jananī mātā māyā nāmena bheṣyati |<br>
pitā śuddhodano nāma tava bhaviṣyati gautamaḥ ||</p>
<p><a class="sc" id="20"></a>kolito upatiṣyo ca agrā bheṣyanti śrāvakāḥ |<br>
kṣemā utpalavarṇā ca agrā bheṣyanti śrāvikā ||</p>
<p><a class="sc" id="21"></a>ānando nāma nāmena upasthāyako bhaviṣyati |<br>
<a class="sen" id="sen1.252"></a> bodhi bhaviṣyati tuhyaṃ aśvattho varapādapaḥ ||</p>
<p><a class="sc" id="22"></a>tasya vyākaraṇaṃ śrutvā maṅgalasya maharṣiṇaḥ |<br>
viriyaṃ pragrahetvāna dṛḍhaṃ kṛtvāna mānasaṃ |<br>
caranto bodhicaryāṇi nāhaṃ kaṃcit parityaje ||</p>
<p><a class="sc" id="23"></a>uttaraṃ nāma nagaraṃ sundaro nāma kṣatriyo |<br>
śirikā nāma janikā maṅgalasya maharṣiṇo ||</p>
<p><a class="sc" id="24"></a>sudevo dharmadevo ca abhunsuḥ agraśrāvakāḥ |<br>
śīvālī ca aśokā ca bhunsu agraśrāvikā ||</p>
<p><a class="sc" id="25"></a>pālito nāma upasthāko maṃgalasya maharṣiṇo |<br>
bodhi tasya nāgavṛkṣo bodhivṛkṣaṃ supuṣpitaṃ ||</p>
<p><a class="sc" id="26"></a>koṭī­śata­sahas­rāṇāṃ saṃgho āsi maharṣiṇo |<br>
tiṣṭhamāno mahāvīro tāresi janatāṃ bahuṃ ||</p>
<p><a class="sc" id="27"></a>tārayi bahujanatāṃ vaistārikaṃ kṛtva śāsanaṃ |<br>
jvalito agniskandho vā suriyo vā samudgato ||</p>
<p><a class="sc" id="28"></a>yathā sāgarasya ūrmiyo na śakiyaṃ gaṇayituṃ |<br>
tathaiva bhagavato putrā na śakiyaṃ gaṇayituṃ ||</p>
<p><a class="sc" id="29"></a>so ca buddho mahābhāgo saddharmo ca gaṇottamo |<br>
sarve samanantara atītā anuriktā eva saṃskārāḥ ||</p>
</blockquote>
<p class="endsection">iti śrīmahāvastu-avadāne maṃgalasya vastuṃ samāptaṃ</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
