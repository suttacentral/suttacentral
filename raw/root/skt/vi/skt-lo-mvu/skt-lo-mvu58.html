<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu58">
<article>
<div class="hgroup">
<p class="division">Mahāvastu</p>
<h1>58. The Jātaka of the Monkey</h1>
</div>
<p><a class="sc" id="1"></a>api ca na bhikṣavaḥ etarahiṃ eva etasya viṣayāto mukto anyadāpy ahaṃ etasya hastagato <a class="sen" id="sen2.246"></a> viṣayāto pramukto || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class="sc" id="2"></a>bhūtapūrvaṃ bhikṣavo atītamadhvāne samudrakūle mahāvanakhaṇḍaṃ nānāvanaṣaṇḍehi nānāvārṇehi vṛkṣehi puṣpaphalopetehi udumbarabahulehi upaśobhitaṃ || tahiṃ vānaro mahāntasya vānarayūthasya yūthapatiḥ || so tatra vanaṣaṇḍe tena vānarayūthena sārdhaṃ prativasati śānte pravivikte bahumṛgapakṣiśatehi niṣevite nirmanuṣyacarite || so ca vānarādhipo tahiṃ samudrakūle mahānte udumbaravanavṛkṣe śākhāpalāśabahule udumbarāṇi bhakṣayati || tato ca samudrāto mahānto śuśumāro taṃ pradeśam āgato || sa tatra samudratīre āsati | tena vānarādhipena dṛṣṭo || tasya śuśumāraṃ dṛṣṭvā kāruṇyaṃ saṃjātaṃ | kutra va teṣāṃ jalacarāṇāṃ samudramadhye puṣpo vā phalo vā | yaṃ nūnam asya ito haṃ udumbaraphalāni dadehaṃ || so dāni tasya tato udumbaravṛkṣāto vaḍḍavaḍḍāni udumbarāṇi pakvāni varṇasaṃpannāni rasasaṃpannāni agrato pāteti nipatitanipatitāni ca udumbarāṇi bhakṣayati || evaṃ śuśumāro punaḥ puno taṃ pradeśaṃ tasya vānarasya samīpaṃ āgacchati || so tasya vānarādhipo āgatāgatasya vṛkṣāto udumbarāṇi pāteti || te dāni ubhaye vānaro ca śuśumāro ca parasparasya priyamāṇā saṃjātā || tasyāpi dāni śuśumārasya bhāryā taṃ svāmiṃ apaśyantī utkaṇṭhayati || bhavitavyaṃ mama svāmikena anyā śuśumārī pragṛhītā | tataḥ so mama mūlāto gatvā tāye sārdhaṃ āsati || sā dāni taṃ svāmikaṃ pṛcchati || kahiṃ tvaṃ mama mūlāto gatvā āsasi || so tām āha || samudratīre amukasmiṃ uddeśe mahāvanakhaṇḍe tatra mama vānaro mitro <a class="sen" id="sen2.247"></a> tena saha ālāpasaṃlāpena āsāmi || tasyā dāni śuśumārīye etad abhūṣi || yāva so vānaro jīviṣyati tāvad eṣo mama svāmi tahiṃ gatvā vānareṇa sārdhaṃ ālāpena āsiṣyati | tato taṃ vānaraṃ mārāpemi tena ca māritena eṣo me svāmiko na bhūyo taṃ pradeśaṃ gamiṣyati || sā dāni śuśumārī glānakaṃ kṛtvā āsati || so tāṃ śuśumāro pṛcchati || bhadre kiṃ te kṛtyaṃ kin te duḥkhaṃ kin te abhipretaṃ ākhyāhi kin ti demi āṇapehi || sā naṃ āha || āryaputra markaṭahṛdayasya me dohalo | yadi markaṭasya hṛdayaṃ labhāmi evaṃ jīveyaṃ atha na labhāmi nāsti me jīvitaṃ || so nāṃ āha || prasādaṃ karohi kuto iha samudre markaṭasya pracāro yadi anyasmiṃ abhiprāyo jalacare tava upasthapemi || sā dāni āha || na me anyatra abhiprāyo markaṭahṛdaye abhiprāyo tan me upasthapesi yadi icchasi me jīvantīṃ || so nāṃ punaḥ puno saṃjñapayati || prasīdāhi bhadre kuto iha udakamadhye markaṭo || sā dāni || yo so tava samudrakūle markaṭo vayasyo sya vayasyasya hṛdayaṃ ānehi || so āha || prasādaṃ karohi so markaṭo mama vayasyo ca mitro ca kathaṃ ahaṃ śakyāmi tasya hṛdayam utpāṭayituṃ || sā dāni āha || yadi na śaknosi mama markaṭahṛdayam upasthapayituṃ nāsti me jīvitaṃ || so dāni śuśumāro tāye śuśumārīye suṣṭu upagrahīto samāno āha || ahaṃ jalacaro so ca markaṭo sthalacaro ca vanacaro ca yatra carati tatra mama agati | tat kathaṃ ahaṃ śakyāmi tasya markaṭasya hṛdayam ānayituṃ || yathoktaṃ paṇḍitehi ||</p>
<blockquote class="gatha">
<p><a class="sc" id="3"></a>śataṃ māyā kṣatriyāṇāṃ brāhmaṇānāṃ duve śate ||</p>
<p><a class="sc" id="4"></a>sahasraṃ māyā rājānāṃ strīṇāṃ māyā anantikā iti ||</p>
</blockquote>
<p><a class="sc" id="5"></a><a class="sen" id="sen2.248"></a> sā dāni tasya śuśumārasya āha || ete vānarā phalabhakṣā phalalolā tasya vānarasya jalpāhi | vayasya ettha samudrapāre nānāvarṇāni vṛkṣāṇi nānāprakārāṇi puṣpaphalapiṇḍabhārabharitāni āmrāṇi jambūni ca panasāni bhavyāni ca pālevatāni ca kṣīrakāni ca tindukāni pippalāni ca | āgaccha tatra tvāṃ neṣyaṃ nānāprakārāṇi phalāni paribhuṃjiṣyasi | tato yadā tava hastagato bhaveya tato taṃ māritvā hṛdayaṃ ānesi || tena dāni śuśumāreṇa abhyupagataṃ || āneṣyantasya markaṭasya hṛdayaṃ prītā bhavāhi na bhūyo utkaṇṭhaṃ karohi mā paritapyāsi ||</p>
<p><a class="sc" id="6"></a>so dāni śuśumāro tāṃ bhāryāṃ ca āśvāsetvā taṃ pradeśaṃ gato yahiṃ so vanaṣaṇḍe vānarādhipo prativasati || so dāni tena vānarādhipena śuśumāro dṛṣṭo | so dāni vānaro taṃ dṛṣṭvā śuśumāraṃ pratimoditvā pṛcchati || vayasya kiṃ dāni sucireṇa āgato asmākam avalokayituṃ kiṃ kṣemaṃ mā vā kiṃcit* śarīrapīḍā āsi || so dāni āha || vayasya kṣemaṃ ca na ca kiṃci śarīrapīḍā āsi api me samudrapāraṃ gatvā āgatvā || so taṃ pṛcchati kīdṛśaṃ samudrapāraṃ bhavati || śuśumāra āha || vayasya ramaṇīyaṃ samudrapāraṃ nānāprakārehi vṛkṣasahasrehi puṇyaphalopetehi upaśobhitaṃ āmrehi ca jaṃbūhi ca panasehi ca bhavyehi ca pālevatehi upaśobhitaṃ mātuluṃgehi tindukehi ca piyālehi ca madhukehi ca kṣīrikehi ca anyehi ca phalajātīhi yeṣām iha pracāro nāsti | yadi tava abhiprāyo āgaccha nānāprakārāṇi phalāni paribhoktuṃ tahiṃ gamyate || tasya dāni vānarasya phalabhuktasya phalalolasya nānāprakārāṇi phalāni śrutvā tahiṃ samudrapāre gamanabuddhī utpannā || so dāni taṃ śuśumāram āha ||</p>
<p><a class="sc" id="7"></a><a class="sen" id="sen2.249"></a> sthalacaro kathaṃ śakyeyā samudrapāraṃ gantuṃ || śuśumāro āha || ahaṃ te neṣyāmi mama iha grīvāyām āruhya upaśehi ubhayehi ca hastehi karkarīya lagnehi || so dāni vānaro āha || evaṃ bhavatu gacchāmi yadi manesi || so dāni śuśumāro āha || otarāhi ahaṃ te nemi || so dāni vānaro udumbarāto otaritvā tasya śuśumārasya grīvāyām āruhya ubhayehi hastehi karkarīya lagno || so dāni śuśumāro taṃ vānaraṃ gṛhītvā samudraṃ pratīrṇo nātidūre samudrasya taṃ vānaraṃ udake cāleti || so taṃ vānaro āha || vayasya kiṃ dāni me udake cālesi || so naṃ āha || vayasya na jānāsi kasyārthāya mayā tvam ānīto | tasya me vayasyīye markaṭahṛdayasya dohalo | tato markaṭasya hṛdayasyārthāya tvaṃ mayā ānīto | sā me vayasya bhāryā tava hṛdayaṃ khādiṣyati | evaṃ tvaṃ mayā ānīto || so dāni vānaro āha || vayasya mama hṛdayo udumbare utkaṇṭhito sthapito yathā lahukataro samudraṃ tareyaṃ na ca atibhāro bhaveyāti | tad yadi te avaśyaṃ markaṭahṛdayena kāryaṃ tato nivartāma tato udumbarāto taṃ markaṭahṛdayaṃ otāriyāna dāsyāmi || tasya dāni markaṭasya yathājalpantasya tena śuśumāreṇa pattīyitaṃ || so dāni śuśumāro taṃ gṛhṇīya tahiṃ pratinivṛtto kṣaṇāntareṇa taṃ vanakhaṇḍapratyuddeśam anuprāpto || tato vānaro tasya śuśumārasya grīvāto upphāritvā taṃ udumbaraṃ prakrānto || so dāni śuśumāro āha || vayasya otarāhi etaṃ ato udumbarāto hṛdayaṃ gṛhṇīya || atha khalu bhikṣavaḥ so vānaro taṃ śuśumāraṃ gāthābhir adhyabhāṣe ||</p>
<blockquote class="gatha">
<p><a class="sc" id="8"></a>vaṭṭo ca vṛddho ca hosi prajñā ca te na vidyate |<br>
na tuvaṃ bāla jānāsi nāsti ahṛdayo kvaci ||</p>
<p><a class="sc" id="9"></a><a class="sen" id="sen2.250"></a> pratyutpanneṣu kāryeṣu guhyam arthaṃ na prakāśayet* |<br>
labhanti paṇḍitā buddhiṃ jalamadhye va vānaraḥ ||</p>
<p><a class="sc" id="10"></a>alam etehi āmrehi jaṃbūhi panasehi ca |<br>
yāni pāre samudrasya ayaṃ pakvo udumbaro ||</p>
</blockquote>
<p><a class="sc" id="11"></a>bhagavān āha || syāt khalu bhikṣavaḥ yuṣmākam evam asyād anyaḥ sa tena kālena tena samayena samudratīre vanaṣaṇḍanivāsī vānaro abhūṣi | na khalv etad evaṃ draṣṭavyaṃ | tat kasya hetoḥ | ahaṃ so bhikṣavaḥ tena kālena tena samayena samudratīre vanaṣaṇḍanivāsī vānaro abhūṣi || anyaḥ sa tena kālena tena samayena mahāsamudre śuśumāro abhūṣi | (na khalv etad evaṃ draṣṭavyaṃ | tat kasya hetoḥ | eṣo so māro pāpīyāṃ tena kālena tena samayena mahāsamudre śuśumāro abhūṣi) || tadāpy ahaṃ etasya hastagato vaśagato buddhaviśeṣeṇa viṣayāto atikrānto etarahiṃ pi etasya ahaṃ mārasya pāpīmato viṣayāto atikrānto ||</p>
<p class="endsection">samāptaṃ markaṭajātakaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
