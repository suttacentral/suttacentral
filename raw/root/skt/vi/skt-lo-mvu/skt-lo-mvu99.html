<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu99">
<article>
<div class="hgroup">
<p class="division">Mahāvastu</p>
<h1>99. The Jātaka of Śarabhaṅga</h1>
</div>
<p><a class="sc" id="1"></a>hastināpure arjuno nāma rājā so sādhurūpāṃ viditvā praśnāṃ pṛcchati yo śakyo cittam ārādhayituṃ so svastinā jīvanto mucyati yo na śaknoti rājño arjunasya praśnavyākaraṇena cittam ārādhayituṃ so rājñā arjunena svayaṃ śaktinā hanyati || himavantapārśvāto gautamo nāma ṛṣi hastināpuram āgato paṃcābhijño caturdhyānalābhī maharddhiko mahānubhāvo kāmeṣu vītarāgo || so dāni ṛṣī rājñā arjunena praśnaṃ pṛcchito ṛṣiṇā taṃ praśnaṃ atra saviṣamaṃ vyākṛtaṃ rājā ca na vijānāti | tena so ṛṣi gautamo mahābhāgo svayaṃ śaktinā hato so pi rājā arjuno agninā dagdho śaktiśūle mahānarake upapanno ||</p>
<p><a class="sc" id="2"></a>kaliṃgeṣu dantapuraṃ nāma nagaraṃ | tatra nārīkelo nāma rājā rājyaṃ kārayati duṣṭo vivarṇo raudro dāruṇo sāhasiko || so śramaṇabrāhmaṇā nimantrayitvā śunakhehi khādayati | tehi ca khādyaṃtehi hasati || so pi agninā dagdho mahānarake upapanno śyāmaśavalehi ahorātrāṇi khādyati ||</p>
<p><a class="sc" id="3"></a>kaṃpille nagare brahmadatto nāma rājā rājyaṃ kārayati | tasya rājño brahmadattasya putraśataṃ kumārāṇāṃ purohitasyāpi yajñadatto nāma putro māṇavako purohitakumāro || dakṣiṇāpathāto iṣvastrācāryo śṛṇvati | kaṃpille nagare rājño brahmadattasya <a class="sen" id="sen3.362"></a> kumāraśato sti | tatra gacchāmi kaṃpillaṃ nagaraṃ taṃ kumāraśataṃ iṣvastrajñānaṃ śikṣāpayiṣyāmi tato me vṛttir bhaviṣyati || so dāni kaṃpillam āgato purohitasyāllīno purohitenāpi rājño brahmadattasya allāpito || brahmadatto tam āha || idaṃ mama kumāraśataṃ iṣvastrajñāne śikṣāpehi | ahaṃ te vipulaṃ vittaṃ dāsyāmi || so dāni iṣvastrācāryo iṣvastrajñānaṃ śikṣāpeti purohitaputro pi yajñadatto tatraiva iṣvastrajñānaṃ śikṣati tehi kumārehi sārdhaṃ || te dāni sarvāvantaṃ iṣvastrajñānaṃ śikṣitā sarveṣāṃ ca iṣvastrajñānena yajñadatto viśiṣyate || te dāni śikṣitā sarājikāye pariṣāye purato mahato janakāyasya darśanaṃ denti | kumāraśataṃ yajñadattasya iṣuṃ kṣipaṃti yajñadatto pi maṇḍalāgreṇa tāni iṣūṇi kumāraśatena kṣipiyaṃtāni asaṃprāptāni śarīre sarvāṇi cchindati || sarvā sā sarājikā pariṣā yajñadattasya vismitā | tasya dāni śarabhaṃga iti nāma nirvṛttaṃ abhūṣi ||</p>
<p><a class="sc" id="4"></a>vārāṇasyā uttareṇa anuhimavante sāhaṃjanī āśramapadaṃ mūlopetaṃ patropetaṃ puṣpopetaṃ phalopetaṃ kodravaśyāmākabhaṃ­gaprāsādikaśākaśālūka­saṃ­pannaṃ anekehi vṛkṣasahasrehi puṣpaphalopetehi śobhitaṃ pānīyasaṃpannaṃ || tahiṃ kāśyapo nāma ṛṣiḥ prativasati paṃcaśataparivāro sarve paṃcābhijñā caturdhyānalābhino maharddhikā mahānubhāvā || śarabhaṃgo purohitaputro tahiṃ sāhaṃjanīm āśramapadaṃ gatvā kāśyapasya ṛṣisya sakāśe ṛṣipravrajyāṃ pravrajito || tenāpi pūrvarātrāpararātraṃ jāgarikāyogam anuyuktena viharantena yujyantena ghaṭantena vyāyamantena catvāri dhyānāni utpāditāni paṃca cābhijñā sākṣīkṛtā caturdhyānalābhī paṃcābhijño mahānubhāvo śarabhaṃgo ṛṣi saṃvṛtto sadevake loke abhijñāta­parij­ñātakau­māra­brahma­cārī ugratapasyāśrito <a class="sen" id="sen3.363"></a> mahānāgo || so dāni dakṣiṇāpathagato || asmakeṣu godāvarī nadī | tasyā kūle kapitthakaṃ nāma āśramaṃ sādhetvā prativasati ||</p>
<p><a class="sc" id="5"></a>kāśyapasya ṛṣisya śiṣyo vatso nāma paṃcaśataparivāro anuhimavante gaṃgākūle āśrame prativasati sarve paṃcābhijñā caturdhyānalābhino kāmeṣu vītarāgā uṃchavṛttikā mahānubhāvā | tatra dāni vatsa-ṛṣisya vātavyādhi utpanno || so anuhimavante śītam asahanto dakṣiṇāpathaṃ gato govardhanaṃ nāma nagaraṃ || tatra dāni daṇḍakī nāma rājā rājyaṃ kārayati adhārmiko adharmarājā dṛṣṭivipanno viṣayalolaḥ mūḍho viparītadarśī amātṛjño apitṛjño aśrāmaṇyo abrāhmaṇyo dāruṇo niṣkṛpo sāhasiko || tena so vatso ṛṣi dṛṣṭvā pāṃśunā ākramāpito aheṭheko adūṣako anaparādhī || tasya dāni rājye vighuṣṭo nāmāgrāmātyo | tena so ṛṣī tato pāṃśurāśito śīghram eva jīvanto utkhanāpito praṇipatitvā ca anukṣamāpito | bhagavaṃ na me priyaṃ yaṃ rājñā sāhasaṃ kṛtaṃ | sādhu bhagavaṃ kṣāntum arhasi || ṛṣi āha || amātya gacchāhi ito rājyato śīghranti | ahaṃ saptamaṃ divasaṃ kālaṃ kariṣyāmi mayā kālagate iha rājye mahādāruṇabhayaṃ bhaviṣyati || so dāni amātyo vatsasya ṛṣisya śrutvā saputradāro saparivāro sarveṇa jñātigaṇena sārdhaṃ daṇḍakisya rājyato anyaṃ rājyaṃ saṃkramati || saptarātrasyātyayena vatso ṛṣi kālagato samanantarakālagatasya ṛṣisya bhūtānāṃ mahāsaṃkṣobhaṃ abhūṣi tehi sarājyaṃ rātrīye bhasmīkṛtaṃ nagaraṃ ||</p>
<p><a class="sc" id="6"></a>gaṃgāya ca yamunāyā ca antarā kāśyapo ṛṣi yajñaṃ yajati | tatra aṣṭānavati <a class="sen" id="sen3.364"></a> tāpasasahasriyo saṃnipatitāvo paṃcābhijñā caturdhyānalābhino sarve maharddhikā mahānubhāvā ||</p>
<p><a class="sc" id="7"></a>kaliṃgeṣu dantapuraṃ nāma nagaraṃ tatra uggato nāma rājā so teṣāṃ rājñāṃ dāruṇāṃ imāṃ mahābhayāṃ mahāvipattiṃ dṛṣṭvā saṃjayantīm adhyagāt* ṛṣayo darśanāya || saṃjayantīyaṃ bhīmaratho nāma rājā | so pi teṣāṃ rājñāṃ vipattiṃ dṛṣṭvā saṃvigno so taṃ kaliṃgarājaṃ pṛcchati | kahiṃ gamiṣyasi || so tam āha || gamiṣyāmi ṛṣayo darśanāya || hastināpure aṣṭamako nāma rājā rājyaṃ kārayati | so pi teṣāṃ caturṇāṃ rājñāṃ dāruṇāṃ vipattiṃ dṛṣṭvā trasto saṃvigno so pi prasthito ṛṣayo darśanāya || śakro pi devānām indro teṣāṃ caturṇāṃ adhārmikānāṃ adharmarājñāṃ duṣṭivipannānāṃ niṣkṛpānāṃ dāruṇānāṃ sāhasikānāṃ vipattiṃ dṛṣṭvā āgataḥ mahatā devatānubhāvena ṛṣayo darśanāya ||</p>
<blockquote class="gatha">
<p><a class="sc" id="8"></a>paṃca śatāni himavantapārśve<br>
mūlaphalāhārā ṛṣayaḥ paśyensuḥ |<br>
uṃcharatā tāpasā śuddhalūkhā<br>
susaṃyatā ugratapā udārā ||</p>
<p><a class="sc" id="9"></a>eko atra āsī ṛṣi vatsagotro<br>
vātehi ābādhehi kṛśo abhūṣi |<br>
himavantapārśve asahanto śītaṃ<br>
vanāto so osare rājadhānīṃ ||</p>
<p><a class="sc" id="10"></a>tatra abhūd daṇḍakī nāma rājā<br>
adharmacārī <span class="gap">+ + +</span> niviṣṭo |<br>
dṛṣṭiṃ grahetvā viparītasaṃkhyo<br>
<a class="sen" id="sen3.365"></a> so taṃ ṛṣiṃ pāṃśunā ākrameti ||</p>
<p><a class="sc" id="11"></a>tasyaiva rājño abhu agramātyo<br>
nāmena vighuṣṭo abhūṣi rājye |<br>
so taṃ ṛṣiṃ uddhariya avocat*<br>
na me priyaṃ sādhu kṣamāhi brahme ||</p>
<p><a class="sc" id="12"></a>vatso ṛṣī taṃ avaca amātyaṃ<br>
gaccha ito mā te siyā anarthaḥ |<br>
saptarātrīyena ito tyayena<br>
mahad bhayaṃ bhaviṣyati ghorarūpaṃ ||</p>
<p><a class="sc" id="13"></a>ṛṣisya ca kālagatasya tatra<br>
bhūtānāṃ saṃkṣobho mahā abhūṣi |<br>
tantasya rājyaṃ sadhanaṃ sarāṣṭraṃ<br>
ekāya rātrīya karensu bhasmaṃ ||</p>
<p><a class="sc" id="14"></a>athābravīc charabhaṃgo tapasvī<br>
samāgatā ṛṣayo <span class="gap">+ + +</span> |<br>
na sādhurūpaṃ kṛtaṃ daṇḍakīnā<br>
gacchāma vatsasya karoma pūjāṃ ||</p>
<p><a class="sc" id="15"></a>athāṣṭamako bhīmaratho ca rājā<br>
kaliṃgarājā atha udgato ca |<br>
saṃvignā saṃhṛṣṭā idaṃ uvāca<br>
gacchāmatha ṛṣayo darśanāya<br>
pṛcchāmatha yena hi taṃ bhaveya ||</p>
<p><a class="sc" id="16"></a>te dāni allīnā trayo narendrā<br>
saṃtuṣṭā saṃvignā ṛṣīṇāṃ samīpaṃ |<br>
<a class="sen" id="sen3.366"></a> alaṃkṛtā kuṇḍalino suvastrā<br>
vaiḍūrya­muktās­tarakhaḍgapāṇī ||</p>
</blockquote>
<p><a class="sc" id="17"></a>ṛṣayo āhansuḥ ||</p>
<blockquote class="gatha">
<p><a class="sc" id="18"></a>rājā ṛṣiṃ bhāṣatha ke va yūyaṃ<br>
kathaṃ vo jānanti manuṣyaloke ||</p>
</blockquote>
<p><a class="sc" id="19"></a>rājāno āhansuḥ ||</p>
<blockquote class="gatha">
<p><a class="sc" id="20"></a>aṣṭamako bhīmaratho ca rājā<br>
kaliṃgarājā punar udgato yaṃ |<br>
susaṃyatā ṛṣayo darśanāya<br>
ihāgatā pṛcchatukāmā praśnāṃ ||</p>
</blockquote>
<p><a class="sc" id="21"></a>ṛṣayo śakraṃ antarīkṣagataṃ pṛcchanti ||</p>
<blockquote class="gatha">
<p><a class="sc" id="22"></a>vaihāyasaṃ tiṣṭhasi antarīkṣe<br>
obhāsayaṃ paṃcadaśīva candro |<br>
pṛcchāma te deva mahānubhāva<br>
kathaṃ ti jānanti manuṣyaloke ||</p>
</blockquote>
<p><a class="sc" id="23"></a>śakro āha ||</p>
<blockquote class="gatha">
<p><a class="sc" id="24"></a>devā me jānanti śacīpatīti<br>
maghavanti me āhu manuṣyaloke ||</p>
</blockquote>
<p><a class="sc" id="25"></a>|</p>
<blockquote class="gatha">
<p><a class="sc" id="26"></a>so āgato deva mahānubhāva<br>
susaṃyatāṃ ṛṣayo darśanāye ||</p>
</blockquote>
<p><a class="sc" id="27"></a><a class="sen" id="sen3.367"></a> ṛṣayo āhansuḥ ||</p>
<blockquote class="gatha">
<p><a class="sc" id="28"></a>puraṃdaro bhūtapatī punar yo<br>
devānām indro tridaśānam īśvaro |<br>
so āgato asuragaṇapramardako<br>
okāśam ākāṃkṣati praśnaṃ praṣṭuṃ ||</p>
<p><a class="sc" id="29"></a>dūrā śrutā mo ṛṣayo samāgatā<br>
susaṃyatā vo ṛṣayo sma āgatā |<br>
pādavandakā āryaprasannacittā<br>
ayaṃ sarvaloke manuṣyaśreṣṭho ||</p>
</blockquote>
<p><a class="sc" id="30"></a>ṛṣi āhansuḥ ||</p>
<blockquote class="gatha">
<p><a class="sc" id="31"></a>ṛṣīṇāṃ gandho cirabhāvitānāṃ<br>
upavāyati erito mārutena |<br>
ito apakramya niṣīda śakra<br>
na eṣa gandho susaho devatehi ||</p>
</blockquote>
<p><a class="sc" id="32"></a>śakro āha ||</p>
<blockquote class="gatha">
<p><a class="sc" id="33"></a>ṛṣīṇāṃ gandho cirabhāvitānāṃ<br>
upavāyati erito mārutena |<br>
śuciḥ sugandho cirabhāvitānāṃ<br>
na eṣa gandho pratikūla mahyaṃ ||</p>
</blockquote>
<p><a class="sc" id="34"></a>ṛṣayo āhansuḥ ||</p>
<blockquote class="gatha">
<p><a class="sc" id="35"></a>ayaṃ ṛṣiḥ sarabhaṃgo udāro<br>
yato jāto virato maithunāto |<br>
<a class="sen" id="sen3.368"></a> ācārya buddho suvinītarūpo<br>
so viha praśnāni viyākarotu ||</p>
</blockquote>
<p><a class="sc" id="36"></a>[ṛṣayo āhaṃsuḥ || ]</p>
<blockquote class="gatha">
<p><a class="sc" id="37"></a>vāśiṣṭha praśnāni viyākarohi<br>
yācanti tvāṃ ṛṣayo sādhurūpā |<br>
eṣo hi dharmo manujehi paṇḍite<br>
yaṃ vṛkṣam ākāṃkṣati tasya bhāro ||</p>
</blockquote>
<p><a class="sc" id="38"></a>[śarabhaṃga āha || ]</p>
<blockquote class="gatha">
<p><a class="sc" id="39"></a>yat kiṃci praśnaṃ manasābhikāṃkṣatha<br>
kṛtāvakāśāni vadetha yūyaṃ |<br>
ahaṃ vo praśnāni viyākariṣyaṃ<br>
dṛṣṭaṃ hi me tatvam idaṃ paraṃ ca ||</p>
</blockquote>
<p><a class="sc" id="40"></a>rājā dāni pṛcchati ||</p>
<blockquote class="gatha">
<p><a class="sc" id="41"></a>yathā abhūd daṇḍaki nālikero<br>
arjuno ca kalabho ca rājā |<br>
teṣāṃ gatiṃ brūhi supāpakarmaṇāṃ<br>
kutropapannā ṛṣayo viheṭhiya ||</p>
</blockquote>
<p><a class="sc" id="42"></a>śarabhaṃgo āha ||</p>
<blockquote class="gatha">
<p><a class="sc" id="43"></a>yathā abhūd daṇḍaki nālikero<br>
arjuno ca kalabho ca rājā |<br>
teṣāṃ gatiṃ budhya supāpakarmaṇāṃ</p>
</blockquote>
<blockquote class="gatha">
<p><a class="sc" id="44"></a><a class="sen" id="sen3.369"></a> yatropapannā ṛṣīṇāṃ vaheṭhakā ||</p>
<p><a class="sc" id="45"></a>ṛṣī pāṃśunākrami yena daṇḍakī<br>
ucchinnamūlo sadhano sarāṣṭro |<br>
kukkulaṃ nāma narakaṃ prapanno<br>
sphuliṃgajālā va tato samucchrayāḥ ||</p>
<p><a class="sc" id="46"></a>arjuno narakaṃ śaktiśūlaṃ<br>
adhośiro ūrdhapādo prapanno |<br>
āṃgīrasaṃ gautamaṃ heṭhayitvā<br>
ṛṣiṃ tapasviṃ cirabrahmacāriṃ ||</p>
<p><a class="sc" id="47"></a>yo saṃyatāṃ pravrajitāṃ vihiṃse<br>
annena pānena nimantrayitvā |<br>
taṃ nālikeraṃ śunakhā paratra<br>
prasahya khādanti viceṣṭamānaṃ ||</p>
<p><a class="sc" id="48"></a>yo khaṇḍaso pravrajitaṃ praghātayed*<br>
ṛṣiṃ kṣāntīvādiṃ śramanaṃ adūṣakaṃ |<br>
kalabho avīciṃ narakaṃ prapanno<br>
mahābhitāpaṃ kaṭukaṃ bhayānakaṃ ||</p>
<p><a class="sc" id="49"></a>etādṛśāni narakāni śrutvā<br>
dṛṣṭvā ca rāṣṭrāṇi samūhatāni |<br>
dharmaṃ care śramaṇabrāhmaṇeṣu<br>
evaṃkaro svargam upeya sthānaṃ ||</p>
</blockquote>
<p><a class="sc" id="50"></a>rājāno āhansuḥ ||</p>
<blockquote class="gatha">
<p><a class="sc" id="51"></a>yan te apṛcche ham abhibhavesi<br>
anyan te pṛcchāmi tad iha brūhi |<br>
<a class="sen" id="sen3.370"></a> kiṃ so vadhitvā na kadāci socati<br>
kasya prahāṇiṃ ṛṣayo varṇayanti ||</p>
</blockquote>
<p><a class="sc" id="52"></a>śarabhaṃgo āha ||</p>
<blockquote class="gatha">
<p><a class="sc" id="53"></a>krodhaṃ vadhitvā na kadāci socati<br>
īrṣyāprahāṇiṃ ṛṣayo varṇayanti |<br>
sarvasya uktaṃ paruṣaṃ kṣameyā<br>
etaṃ balaṃ durjayam āhu santo ||</p>
</blockquote>
<p><a class="sc" id="54"></a>rājāno āhansuḥ ||</p>
<blockquote class="gatha">
<p><a class="sc" id="55"></a>śakyaṃ hi dvinnāṃ vacanaṃ kṣametuṃ<br>
śreṣṭhasya vā atha vā sadṛśasya |<br>
kathaṃ hi hīnasya vacaṃ kṣameyā<br>
ākhyāhi me kauṇḍinya etam arthaṃ ||</p>
</blockquote>
<p><a class="sc" id="56"></a>sarabhago āha ||</p>
<blockquote class="gatha">
<p><a class="sc" id="57"></a>bhayā hi śreṣṭhasya vacaḥ kṣamenti<br>
saṃraṃbhahetoḥ pana sadṛśasya |<br>
yo ceha hīnasya vacaṃ kṣameyā<br>
etad balaṃ uttamam āhu santo ||</p>
<p><a class="sc" id="58"></a>kathaṃ jānetha catuchannarūpaṃ<br>
sadṛśaṃ ca śreṣṭhaṃ atha vā ca hīnaṃ |<br>
virūparūpeṇa caranti santo<br>
<a class="sen" id="sen3.371"></a> tasmād dhi sarvasya vacaṃ kṣameyā ||</p>
<p><a class="sc" id="59"></a>na etam arthaṃ mahatī pi senā<br>
sarājikā yudhyamānī kareyā |<br>
yaṃ kṣāntimāṃ satpuruṣo karoti<br>
kṣāntīmatā vopasamanti vīrāḥ ||</p>
</blockquote>
<p><a class="sc" id="60"></a>rājāno āhansuḥ ||</p>
<blockquote class="gatha">
<p><a class="sc" id="61"></a>subhāṣitan te anumodayāmo<br>
anyan te pṛcchāmi tad iha brūhi |<br>
katividhaṃ śīlavantaṃ vadesi<br>
katividhaṃ prajñāvantaṃ vadesi |<br>
katividhaṃ satpuruṣaṃ vadesi<br>
katividhaṃ ca śiri na jahāti ||</p>
</blockquote>
<p><a class="sc" id="62"></a>sarabhaṃgo āha ||</p>
<blockquote class="gatha">
<p><a class="sc" id="63"></a>kāyena vācāya susaṃvṛto yaḥ<br>
manasā ca no kiṃci karoti pāpaṃ |<br>
na cāpi loke ahitaṃ karoti<br>
tathāvidhaṃ śīlavantaṃ vadāmi ||</p>
<p><a class="sc" id="64"></a>sarvāṇi arthāni punar vinaśyanti<br>
kālāgataṃ ca na prayāti arthaṃ |<br>
na cātmaheto . . vidhaṃ careyā<br>
tathāvidhaṃ prajñāvantaṃ vademi ||</p>
<p><a class="sc" id="65"></a>yo ve kṛtajño kṛtavedi poso<br>
kalyāṇamitro dṛḍhabhaktirūpo |<br>
<a class="sen" id="sen3.372"></a> vyasanasmiṃ satkṛtya karoti kāryaṃ<br>
tathāvidhaṃ satpuruṣaṃ vademi ||</p>
<p><a class="sc" id="66"></a>etehi dharmehi trihi yo upeto<br>
saṃmodako sakhilo ślakṣṇavāco |<br>
sagāravo sapratīśo hirīmāṃ<br>
tathāvidhaṃ va śiri na jahāti ||</p>
</blockquote>
<p><a class="sc" id="67"></a>rājāno āhansuḥ ||</p>
<blockquote class="gatha">
<p><a class="sc" id="68"></a>subhāṣitan te anumodayāma<br>
anyan te pṛcchāmi tad iha brūhi |<br>
śīlaprajñāśirikṛtajñatānāṃ<br>
kiṃ va nu śreṣṭhaṃ kuśalā vadanti ||</p>
</blockquote>
<p><a class="sc" id="69"></a>sarabhaṃgo āha ||</p>
<blockquote class="gatha">
<p><a class="sc" id="70"></a>prajñāṃ khu śreṣṭhāṃ kuśalā vadanti<br>
nakṣatrarājā iva tārakānāṃ |<br>
śīlaṃ śiri caiva kṛtajñatā ca<br>
prajñopakā tu pravarā bhavanti ||</p>
</blockquote>
<p><a class="sc" id="71"></a>rājāno āhansuḥ ||</p>
<blockquote class="gatha">
<p><a class="sc" id="72"></a>subhāṣitan te anumodayāmaḥ<br>
anyan te pṛcchāmi tad iha brūhi ||</p>
<p><a class="sc" id="73"></a>kim ācaranto kim āsevamāno<br>
kathaṃkaro prajñāvāṃ bhoti manye ||</p>
</blockquote>
<p><a class="sc" id="74"></a><a class="sen" id="sen3.373"></a> sarabhaṃgo āha ||</p>
<blockquote class="gatha">
<p><a class="sc" id="75"></a>sevanto vṛddhā nipuṇo bahuśruto<br>
ogrāhako ca paripṛcchamāno |<br>
śruṇanto satkṛtya subhāṣitāni<br>
evaṃkaro prajñāvāṃ bhoti manye ||</p>
<p><a class="sc" id="76"></a>so prajñānāṃ kāmaguṇaṃ vipaśyati<br>
duḥkhaṃ anityaṃ vipariṇāmadharmaṃ |<br>
evaṃ vipaśyaṃ prajahāti cchandaṃ<br>
mahadbhayeṣu vadhakopameṣu ||</p>
<p><a class="sc" id="77"></a>so vītarāgo suvinītadoṣo<br>
maitrābhāvanāṃ bhāvaye apramatto |<br>
maitreṇa cittena hitānukampī<br>
evaṃkaro svargam upeti sthānaṃ ||</p>
<p><a class="sc" id="78"></a>su­bhāṣitārthaṃ idam evarūpā<br>
gāthā imā satpuruṣeṇa bhāṣitā |<br>
yo pi imāṃ samma samācareyā<br>
adarśanaṃ mṛtyurājasya gacche ||</p>
<p><a class="sc" id="79"></a>subhāṣitan taṃ anumodamānā<br>
brahmā ca indro tridaśā ca devās* |<br>
te vegajātā muditā kṛtāṃjalī<br>
gacchensu tad devapuraṃ yaśasvino ||</p>
<p><a class="sc" id="80"></a>mahārthiyaṃ āgamanaṃ abhūṣi<br>
aṣṭamakasya bhīmarathasya caiva |<br>
<a class="sen" id="sen3.374"></a> kaliṃgarājasya ca udgatasya<br>
sarveṣāṃ vā kāmarāgo prahīṇo ||</p>
</blockquote>
<p><a class="sc" id="81"></a>rājāno āhansuḥ ||</p>
<blockquote class="gatha">
<p><a class="sc" id="82"></a>evaṃ hi etaṃ paracittavedi<br>
sarveṣāṃ no kāmarāgo prahīṇo |<br>
karohi okāśam anugrahāye<br>
yathā gantin te abhisaṃbhuṇema ||</p>
</blockquote>
<p><a class="sc" id="83"></a>sarabhaṃgo āha ||</p>
<blockquote class="gatha">
<p><a class="sc" id="84"></a>karomi okāśam anugrahāye<br>
sarveṣāṃ vo kāmarāgo prahīṇo |<br>
pharetha kāyaṃ vipulāya prītaye<br>
yathā gatiṃ me abhisaṃbhuṇetha ||</p>
</blockquote>
<p><a class="sc" id="85"></a>rājāno āhansuḥ ||</p>
<blockquote class="gatha">
<p><a class="sc" id="86"></a>sarvaṃ kariṣyāma tavedaṃ vākyaṃ<br>
yaṃ yaṃ ca mo vakṣyasi bhūriprajña |<br>
pharema kāyaṃ vipulāya prītiyā<br>
yathā gatin te abhisaṃbhuṇema ||</p>
<p><a class="sc" id="87"></a>kṛtā ca vatsasya ṛṣisya pūjā<br>
gacchantu te ṛṣayo sādhurūpā |<br>
dhyāne ratā āśrame āvasetha<br>
etaṃ dhanaṃ pravrajitasya śreṣṭhaṃ ||</p>
<p><a class="sc" id="88"></a><a class="sen" id="sen3.375"></a> pūrvenivāsaṃ bhagavāṃ pūrvejātim anusmaran* |<br>
jātakam idam ākhyāsi śāstā bhikṣūṇam antike ||</p>
<p><a class="sc" id="89"></a>te ca skandhās te ca dhātavo tāni āyatanāni ca |<br>
ātmānam adhikṛtya bhagavān etam arthaṃ viyākaret* ||</p>
<p><a class="sc" id="90"></a>anavarāgrasmiṃ saṃsāre yatra me uṣitaṃ purā |<br>
anāthapiṇḍiko śakro devarājā śacīpatiḥ |<br>
kaliṃgarājā ānando śāriputro ca aṣṭako ||</p>
<p><a class="sc" id="91"></a>atha bhīmaratho rājā maudgalyāyano maharddhiko |<br>
sarabhaṃgo ahaṃ abhūṣi evaṃ dhāretha jātakaṃ ||</p>
</blockquote>
<p><a class="sc" id="92"></a>tadāpi mayā sadevamānuṣāye pariṣāye dharmaṃ deśitaṃ etarahiṃ pi mayā sadevamānuṣāye pariṣāye dharmaṃ deśitaṃ ||</p>
<p class="endsection">sarabhaṃ­jātakaṃ samāptaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
