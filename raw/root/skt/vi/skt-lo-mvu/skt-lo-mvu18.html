<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu18">
<article>
<div class="hgroup">
<p class="division">Mahāvastu</p>
<h1>18. Attributes of the Buddhas</h1>
</div>
<p><a class="sc" id="1"></a>ity api bahuguṇasaṃpannā samyaksaṃbuddhā iti ||</p>
<p><a class="sc" id="2"></a><a class="sen" id="sen1.158"></a> bodhimūlam upagamya cāprāptāyāṃ sarvākārajñatāyāṃ paṃcacakṣusamanvāgatā bhavanti || evam ukte āyuṣmān mahākāśyapa āyuṣmantaṃ mahākātyāyanam uvāca || vistareṇa bho jinaputra paṃca cakṣūṇi parikīrtaya avahitaśrotā devamanuṣyasaṃkulā pariṣā sarvabhūtagaṇā iti || evam ukte āyuṣmān mahākātyāyana āyuṣmantaṃ mahākāśyapam uvāca || paṃca imāni bho dhutadharmadhara samyaksaṃbuddhānāṃ cakṣūṇi bhavanti || katamāni paṃca || mānsacakṣuḥ divyacakṣuḥ prajñācakṣuḥ dharmacakṣuḥ buddhacakṣuḥ || imāni bho dhutadharmadhara paṃca cakṣūṇi samyaksaṃbuddhānāṃ bhavanti asādhāraṇāni pratyekabuddhebhyaḥ arhantebhyaḥ śaikṣebhyaḥ sarvabālapṛthagjanebhya iti || tatra bho dhutadharmadhara mānsacakṣus tathāgatānāṃ || yāye prabhāye samanvāgataṃ yāye śūkṣmadarśanāye samanvāgataṃ yāye tattvadarśanāye samanvāgataṃ tan mānsacakṣu anyasya satvasya satvakāye nāsti || prāpte ca sarvadarśitve bodhisatvā yāvattakam avakāśam avalokayitum icchanti taṃ darśanaṃ tatra apratihataṃ pravartate || kiṃ kāraṇaṃ || vipulakuśalasaṃcitatvāt* || tadyathāpi nāma ṛddhibalena rājā cakravarti sārdhaṃ caturaṃginīyā senāye vaihāyasaṃ dvīpāto dvipaṃ saṃkrāmati tathedaṃ pi draṣṭavyaṃ || samyaksaṃbuddhānāṃ carite ṛddhibalena anākāṃkṣamāṇānāṃ niścalāṃ vasumatiṃ pratikramantānāṃ unnatā ca onamati onatā ca unnamati tathaitad api draṣṭavyam ity evam ādinā <a class="sen" id="sen1.159"></a> lakṣaṇamātreṇa samyaksaṃbuddhānāṃ mānsacakṣuḥ nirupadiśyate || na ca kalpena samyaksaṃbuddhānāṃ mānsacakṣusya śakyaṃ guṇaparyantam adhigantuṃ || kiṃ kāraṇaṃ || nahi kiṃcit samyaksaṃbuddhānāṃ lokena samaṃ || atha khalu sarvam eva maharṣiṇāṃ lokottaraṃ || tathā hi samyaksaṃbuddhānāṃ samudāgamaḥ so pi lokottaro || tac ca samyaksaṃbuddhānāṃ mānsacakṣuṣaḥ varṇaṃ pravṛttaṃ sthānaṃ ca yathānyeṣāṃ satvānāṃ satvakāye || yena cakṣuṣā bhaumyā devāś ca yakṣāś ca rākṣasāś ca kāmāvacarāś ca rūpāvacarāś ca devāḥ viśiṣṭataraṃ ca vipulataraṃ ca sphuṭataraṃ ca samyaksaṃbuddhānāṃ divyacakṣuḥ || tat pravṛttaṃ manomayeṣu rūpeṣu ||</p>
<p><a class="sc" id="3"></a>yeneha prajñācakṣuṣā samanvāgatā cakṣutvaparīkṣayā aṣṭamakādikā pudgalā yāvad arhatpudgalā iti ato parivyaktataraṃ samyaksaṃbuddhānāṃ prajñācakṣuḥ || tatra katamaṃ samyaksambuddhānāṃ dharmacakṣuḥ || sa daśānāṃ balānāṃ manovibhutā || tatra katamāni daśabalāni || tadyathā</p>
<blockquote class="gatha">
<p><a class="sc" id="4"></a>sthānāsthānaṃ vetti prathamaṃ balaṃ aprameyabuddhīnāṃ |<br>
sarvatragāminīṃ ca pratipadaṃ vetti balaṃ dvitīyaṃ ||</p>
<p><a class="sc" id="5"></a>nānādhātukaṃ lokaṃ vidanti khyātaṃ balaṃ tṛtīyaṃ |<br>
adhimuktinānātvaṃ vetti caturthaṃ balaṃ bhavati ||</p>
<p><a class="sc" id="6"></a>parapuruṣacaritakuśalāni vetti tat paṃcamaṃ balaṃ ca |<br>
<a class="sen" id="sen1.160"></a> karmabalaṃ pratijānanti śubhāśubhaṃ tad balaṃ ṣaṣṭhaṃ ||</p>
<p><a class="sc" id="7"></a>kleśavyavadānaṃ vetti saptamaṃ balaṃ dhyānasamāpattiṃ vetti |<br>
aṣṭamaṃ balaṃ pūrvanivāsaṃ vetti bahuprakāraṃ ||</p>
<p><a class="sc" id="8"></a>balaṃ navamaṃ bhavati pariśuddhadivyanayanā bhavanti |<br>
sarvakleśavināśaṃ prāpnonti daśamaṃ balaṃ bhavati ||</p>
</blockquote>
<p><a class="sc" id="9"></a>etāni manovibhubalāni yaiḥ sarvadarśī divi bhuvi ca jātakīrtiḥ daśabala ity evam ākhyāto || yaṃ eteṣu daśabaleṣu manovibhujñānaṃ idam ucyate dharmacakṣur iti || tatra katamaṃ buddhacakṣuḥ || aṣṭādaśāveṇikā buddhadharmāḥ || tadyathā atīte aṃśe tathāgatasya apratihataṃ jñānadarśanaṃ | anāgate aṃśe apratihataṃ jñānadarśanaṃ | pratyutpanne aṃśe apratihataṃ jñānadarśanaṃ | sarvaṃ kāyakarma jñānapūrvaṃgamaṃ jñānānuparivarti | sarvaṃ vācākarma jñānapūrvaṃgamaṃ jñānānuparivarti | sarvaṃ manokarma jñānapūrvaṃgamaṃ jñānānuparivarti | nāsti chandasya hāniḥ | nāsti vīryasya hāniḥ | nāsti smṛtiye hāniḥ | nāsti samādhīye hāniḥ | nāsti prajñāye hāniḥ | nasti vimuktiye hāniḥ | nāsti khalitaṃ | nāsti ravitaṃ | nāsti muṣitasmṛtitā | nāsti asamāhitaṃ cittaṃ | nāsti apratisaṃkhyāya upekṣā | nāsti nānātvasaṃjñā || yaṃ imeṣu aṣṭādaśasvāveṇikeṣu buddhadharmeṣu jñānam idam ucyate buddhacakṣur iti ||</p>
<p><a class="sc" id="10"></a><a class="sen" id="sen1.161"></a> evam ukte āyuṣmān mahākāśyapa āyuṣmantaṃ mahākātyāyanam uvāca || kiṃ punar bho jinaputra bhavato etad adhivacanaṃ yādṛśānāṃ bhūmīnāṃ vyākaraṇaṃ utāho samyaksaṃbuddhānām etad iti || evam ukte āyuṣmān mahākātyāyana āyuṣmantaṃ mahākāśyapam uvāca || ekasmiṃ samaye bho dhutadharmadhara bhagavāṃ vārāṇasyāṃ vijahāra ṛṣivadane mṛgadāve aṣṭāviṃśatīnāṃ vaśībhūtaśatānāṃ puraskṛtaḥ || tatra bhagavatā aṣṭādaśa buddhadharmā vibhaktāḥ atīte aṃśe apratihataṃ jñānadarśanam eva samyaksaṃbuddhānāṃ bhavatīti daśa bhūmayo samutkīrtaye || śākyamuniṃ samyaksaṃbuddhaṃ ādau kṛtvā daśa bhūmayo deśitā || tatredam ucyate ||</p>
<blockquote class="gatha">
<p><a class="sc" id="11"></a>priyāṇi vastūni dadāti cakṣumāṃ<br>
ciraṃ prasannena manena saṃsaran* |<br>
tato priyaṃ budhyati jñānam uttamaṃ<br>
svayaṃ mahīmaṇḍagato tathāgato ||</p>
<p><a class="sc" id="12"></a>vicitra­vastrā­bharaṇair alaṃkṛtāḥ<br>
striyo dadāti parituṣṭamānaso |<br>
vicitram asya pratijñānam adbhutaṃ<br>
udīryate tasya phalena karmaṇaḥ ||</p>
<p><a class="sc" id="13"></a>na śaktinārāca na prāsatomarā |<br>
prāsesi satveṣu bhaveṣu saṃsaran* |<br>
tathāsya mārgo ’tṛṇakhaṇḍakaṇṭako<br>
<a class="sen" id="sen1.162"></a> aghāti grāmāṃ nagarāṃ ca saṃsaran* ||</p>
<p><a class="sc" id="14"></a>svakasya dāsasya pi dharmavādinaḥ<br>
śṛṇoti satkṛtya kathāṃ na cchindati |<br>
tato sya dharmaṃ bruvato mahājane<br>
na kaści no ramyati no ca tuṣyati ||</p>
<p><a class="sc" id="15"></a>praṇītadānāni dadāti <span class="gap">+ + +</span><br>
vineti kāṃkṣāñ ca tata eva saṃśayaṃ |<br>
tato sya kāyāt* jvalanārcisannibhā<br>
prabhā samuttiṣṭhati śītalaprabhā ||</p>
<p><a class="sc" id="16"></a>na kasyacid yācanakasya yācanā<br>
bhavanti bandhyā naradevaveśitā |<br>
tato abandhyā bhavi tasya deśanā<br>
tad adbhutaṃ mārabalapramardane ||</p>
<p><a class="sc" id="17"></a>manoramāṃ kāñcanatālaparṇiyo<br>
jineṣu denti parituṣṭamānasāḥ |<br>
tato anālokiyā lokabāndhavā<br>
sadā ca lokeṣu .. etad adbhutaṃ ||</p>
<p><a class="sc" id="18"></a>upānahā ratnamayā ca pādukā<br>
dadāti nityaṃ parituṣṭamānasaḥ |<br>
<a class="sen" id="sen1.163"></a> tataḥ sadā caṃkramate narottamaḥ<br>
asaṃspṛśanto caturaṃgulaṃ mahīṃ ||</p>
<p><a class="sc" id="19"></a>parehi ukto paruṣaṃ punaḥ punaḥ<br>
prabhuḥ samāno kṣamate na ūhate |<br>
tato piyaṃ caṃkramato saparvatā<br>
samunnatāntonamati vasundharā ||</p>
<p><a class="sc" id="20"></a>karoti dīnāna nayena saṃgrahaṃ<br>
patantam abhyuddharate mahājanaṃ |<br>
tato sya ratnāmayaratnasaṃcayā<br>
samonatā unnamate vasuṃdharā ||</p>
</blockquote>
<p><a class="sc" id="21"></a>s­vaguṇa­pari­kīrtanena ca samyaksaṃbuddhena buddhānusmṛtir nāma dharmaparyāyo bhāṣitaḥ || tasya paryavasāne āyuṣmatā vāgīsena samyaksaṃbuddho saṃmukham abhistuto ||</p>
<blockquote class="gatha">
<p><a class="sc" id="22"></a>namo ’stu te buddha anantadarśana<br>
samantacakṣuḥ śatapuṇyalakṣaṇa |<br>
hitānukampī paramārthakovida<br>
namāmi tvāṃ valgugirāhi gautama ||</p>
<p><a class="sc" id="23"></a>tāresi tīrṇo janatāṃ mahāmune<br>
na bhāyasi kṣemakarāgrapudgala |<br>
<a class="sen" id="sen1.164"></a> yathātathaṃ sthānam abhiprakāśayaṃ<br>
vinesi satye amṛte bahuṃ janaṃ ||</p>
<p><a class="sc" id="24"></a>śīlaṃ maharṣisya anantadarśinaḥ<br>
gambhīram āryaṃ vipulaṃ subhāṣitaṃ |<br>
śīle viśiṣṭo tvam aripramardanaḥ<br>
imasmiṃ loke parataś ca suvrataḥ ||</p>
<p><a class="sc" id="25"></a>akhaṇḍam acchidram akācam avraṇaṃ<br>
anāśravan te caraṇaṃ mahāmune |<br>
śuci viśuddhiṃ paramāṃ gato sadā<br>
virocase nagaśikhare yathānalo ||</p>
<p><a class="sc" id="26"></a>cittas­thititve asi pāramiṃgato<br>
vaśī samādhismi tathāpi pudgala |<br>
citte vaśī tvaṃ vaśitāṃ parāṃ gataḥ<br>
vaṃkāvakāśā vigato virocase ||</p>
<p><a class="sc" id="27"></a>yathecchakaṃ araṇasamādhi śāntara<br>
<span class="gap">+ + +</span> devanareṣu arcita |<br>
<span class="var" title="Senart: niveśasan*">niṣevase</span> kāñcanadāmaprabhaḥ<br>
namo ’stu te gautama satyavikrama ||</p>
<p><a class="sc" id="28"></a>virocano nabhasi yathā mahāprabho<br>
śuddhe nabhe paṃcadaśīya candramā |<br>
<a class="sen" id="sen1.165"></a> tathā samādhismi sthito virocase<br>
suvarṇam uttaptam ivātra pudgalā ||</p>
<p><a class="sc" id="29"></a>ākāṃkṣamāṇā <span class="var" title="Senart: vigatā">vimanā</span> vipaṇḍitā<br>
satvā na jānanti samanta udyamāṃ |<br>
sukhaṃ samādhiṃ araṇāni sevato<br>
namo ’stu te devamanuṣyapūjita ||</p>
<p><a class="sc" id="30"></a>yadā ca ālokasi nāgagāmi<br>
yadā ca āgata maraṇāya pāraṃ |<br>
matīsmṛtīmāṃ vimalena cetasā<br>
tadā ayaṃ bhūtadharā prakampate ||</p>
<p><a class="sc" id="31"></a>satyā abhisametiya darśanaṃ tathā<br>
svayaṃ abhijñāye anuśrutaṃ purā |<br>
imāṃ girāṃ vyāhara agrapudgala<br>
sahasranetro maghavāṃ va śobhase ||</p>
<p><a class="sc" id="32"></a>idaṃ samāptaṃ vyasanaṃ mahadbhayaṃ<br>
ito na bhoti agre asya saṃbhavo |<br>
tasyāvarodhanam adho pravartate<br>
nirvāti vātāna svaro va pākaḥ ||</p>
<p><a class="sc" id="33"></a>vimukti­cittasya vimuktidarśanā<br>
acintiyā tarkapathena niśritā |<br>
<a class="sen" id="sen1.166"></a> asaṃkiyā vīragirā virocate<br>
yā sā suvelā mṛdu satyasaṃbhavā ||</p>
<p><a class="sc" id="34"></a>anuddhatāṃ tāṃ ca girāṃ prakāśaya<br>
tvaṃ <span class="gap">+ + + + + +</span> hi janasya sannidhau |<br>
te tuhya śrutvā madhurāṃ subhāṣitāṃ<br>
pibanti tṛṣṇārta ivāmbhasārṇave ||</p>
<p><a class="sc" id="35"></a>hateṣu tvaṃ prāṇiṣu maitraṃ cintaya<br>
aiśvarya-ṛddhiṃ pratibhānam uttamaṃ |<br>
śreṣṭheṣu dharmeṣu hi pāramīgato<br>
yathā na kocī iha lokadhātuye ||</p>
<p><a class="sc" id="36"></a>prajñā ca te asti anuttarā mune<br>
sarvasmi loke ’pratimā anopamī |<br>
tvam eva śreṣṭho sakalasya prāṇino<br>
śiloccayānāṃ yatha meruparvataḥ ||</p>
<p><a class="sc" id="37"></a>na te ’sti tulyo sadṛśo samāno<br>
kutottaro guṇeṣu guṇaṃdharasya |<br>
tvam eva śreṣṭho paramārthapudgalo<br>
dharmāṇa nirvāṇam ivācalaṃ sukhaṃ ||</p>
<p><a class="sc" id="38"></a>rāgaṃ ca mohaṃ ca prahāya doṣaṃ<br>
mānaṃ ca mrakṣaṃ tasiṇāṃ ca jālinīṃ |<br>
<a class="sen" id="sen1.167"></a> virājase doṣavimuktamānaso<br>
yathā śaśī pūrṇa iva nabhe śubhe ||</p>
<p><a class="sc" id="39"></a>yad atra satyaṃ tuvaṃ mārgase ṛjuḥ<br>
setur mahā satpuruṣeṇa sevitaḥ |<br>
imāṃ giraṃ vyāhara agrapudgala<br>
sahasranetro maghavāṃ ca śobhase ||</p>
<p><a class="sc" id="40"></a>kleśair vimuktaṃ vimalaṃ suśāntaṃ<br>
niṣeva satvaśaraṇaṃ samādhiṃ |<br>
hitāya bhūtāna ’bhibhur virājase<br>
ravī yathā devamanuṣyapūjitaḥ ||</p>
<p><a class="sc" id="41"></a>aniśritaḥ tvaṃ iha ca paratra ca<br>
dhyāyanto dhyāne ramase pratiṣṭhitaḥ |<br>
vandanti devā bahavo samāgatā<br>
namaskṛtaṃ prāṃjaliyo mahāmuniṃ ||</p>
<p><a class="sc" id="42"></a>bahudhā bahuprakāraṃ cakṣuṃ bhavate viśuddhacakṣūṇāṃ |<br>
jarāmaraṇamardanāna buddhāna adāntadamakānāṃ ||</p>
<p><a class="sc" id="43"></a>lokottarā bhagavato caryā lokottaraṃ kuśalamūlaṃ |<br>
gamanaṃ sthitaṃ niṣaṇṇaṃ śayitaṃ lokottaraṃ munino ||</p>
<p><a class="sc" id="44"></a>yat tat sugataśarīraṃ bhavate bhavasya bandhanakṣayakaraṇaṃ |<br>
<a class="sen" id="sen1.168"></a> lokottaraṃ tad api bho ity atra na saṃśayaḥ kāryo ||</p>
<p><a class="sc" id="45"></a>cīvaradharaṇaṃ munino lokottaraṃ atra saṃśayo nāsti |<br>
āhārāharaṇam atho lokottaram eva sugatasya ||</p>
<p><a class="sc" id="46"></a>deśanā naranāgānāṃ sarvalokottarā matā |<br>
yathātathaṃ pravakṣyāmi māhātmyaṃ varabuddhiṇāṃ ||</p>
<p><a class="sc" id="47"></a>deśakālavaśaṃ prāpya paripākaṃ ca karmaṇaḥ |<br>
satyaṃ vā abhinirvṛtaṃ dharmaṃ deśenti nāyakāḥ ||</p>
<p><a class="sc" id="48"></a>lokānuvartanāṃ buddhā anuvartanti laukikīṃ |<br>
prajñaptim anuvartanti yathā lokottarām api ||</p>
<p><a class="sc" id="49"></a>īryāpathāṃ darśayanti catvāraḥ puruṣottamāḥ |<br>
no ca pariśramas teṣāṃ jāyate śubhakarmiṇāṃ ||</p>
<p><a class="sc" id="50"></a>pādāṃ ca nāma dhovanti na caiṣāṃ sajjate rajaḥ |<br>
pādāḥ kamalapatrābhā eṣā lokānuvartanā ||</p>
<p><a class="sc" id="51"></a>snāyanti nāma saṃbuddhā na caiṣāṃ vidyate malo |<br>
bimbe kanakabimbābhe eṣā lokānuvartanā ||</p>
<p><a class="sc" id="52"></a>dantadhovañ ca sevanti mukhaṃ ca utpalagandhikaṃ |<br>
nivasanaṃ nivāsenti prāvāraṃ ca tricīvaraṃ ||</p>
<p><a class="sc" id="53"></a>cailaṃ vātāni vāyitvā vikopenti na dehakaṃ |<br>
<a class="sen" id="sen1.169"></a> vastraṃ puruṣasiṃhānāṃ eṣā lokānuvartanā ||</p>
<p><a class="sc" id="54"></a>chāyāyāṃ ca niṣīdanti ātapaś ca na bādhati |<br>
buddhānāṃ śubhaniṣyandānāṃ eṣā lokānuvartanā ||</p>
<p><a class="sc" id="55"></a>auṣadhaṃ pratisevanti vyādhi caiṣāṃ na vidyate |<br>
nāyakānāṃ phalaṃ mahantaṃ eṣā lokānuvartanā ||</p>
<p><a class="sc" id="56"></a>prabhūś ca karma vārayituṃ karmaṃ darśayanti ca jinā |<br>
aiśvaryaṃ vinigūhanti eṣā lokānuvartanā ||</p>
<p><a class="sc" id="57"></a>karonti nāma āhāraṃ na caiṣāṃ bādhate kṣudhā |<br>
janatāyā upadārthaṃ eṣā lokānuvartanā ||</p>
<p><a class="sc" id="58"></a>pibanti nāma pānīyaṃ pipāsā ca na bādhate |<br>
tad adbhutaṃ maharṣiṇāṃ eṣā lokānuvartanā ||</p>
<p><a class="sc" id="59"></a>cīvarāṇi nivāsenti sadā ca prāvṛto jinaḥ |<br>
yathārūpo bhave devo eṣā lokānuvartanā ||</p>
<p><a class="sc" id="60"></a>keśāṃ ca orūpayanti na caiṣāṃ chindate kṣuraḥ |<br>
keśāṃ nīlāñjananibhāṃ eṣā lokānuvartanā ||</p>
<p><a class="sc" id="61"></a>jarāṃ ca upadeśenti na caiṣāṃ vidyate jarā |<br>
jinā jinaguṇopetā eṣā lokānuvartanā ||</p>
<p><a class="sc" id="62"></a>kalpakoṭīm asaṃkhyeyāṃ puṇyeṣu pāramiṃgatā |<br>
ārabdham upadeśenti eṣā lokānuvartanā ||</p>
<p><a class="sc" id="63"></a><a class="sen" id="sen1.170"></a> na ca maithunasambhūtaṃ sugatasya samucchritaṃ |<br>
mātāpitṛñ ca deśenti eṣā lokānuvartanā ||</p>
<p><a class="sc" id="64"></a>dīpaṃkaram upādāya vītarāgas tathāgataḥ |<br>
rāhulaṃ putraṃ darśeti eṣā lokānuvartanā ||</p>
<p><a class="sc" id="65"></a>kalpakoṭīm asaṃkhyeyāṃ prajñāpāramitāṃ gatā |<br>
bālabhāvaṃ ca darśenti eṣā lokānuvartanā ||</p>
<p><a class="sc" id="66"></a>asanmantrā vibhāṣitvā asmiṃ loke sadevake |<br>
punaḥ paryeṣanti tīrthe eṣā lokānuvartanā ||</p>
<p><a class="sc" id="67"></a>bodhyitvām­atulāṃ bodhiṃ sarvasatvāna kāraṇā |<br>
alpotsukatvaṃ pradeśenti eṣā lokānuvartanā ||</p>
</blockquote>
<p><a class="sc" id="68"></a>pa­rama­guṇa­saṃ­pannā vacanasaṃpannāś ca sarve samyaksaṃbuddhā || ṣaṣṭibhiḥ guṇaiḥ samyaksaṃbuddhānāṃ vācā samanvāgatā bhavati || katamehi ṣaṣṭibhiḥ ||</p>
<blockquote class="gatha">
<p><a class="sc" id="69"></a>gītaravama­dhura­vādī naravaravacanā viniścarati vācā |<br>
vīṇāravaveṇuravā haṃsaravarutā sugatavācā ||</p>
<p><a class="sc" id="70"></a>jīmūtarasitamadhurā parabhṛta­ratha­nemitulyanirghoṣā |<br>
sāgara­narditasārasaprabhāvā varabuddhino vācā ||</p>
<p><a class="sc" id="71"></a>kinnarakalaviṃ­karutā meghavarasvararavā varagajarutā |<br>
<a class="sen" id="sen1.171"></a> ṛṣabhamṛgarājarasitā vācā varalakṣaṇadharāṇāṃ ||</p>
<p><a class="sc" id="72"></a>dundubhiravagambhīrā vana­devaanilavidhūtas­varaprapātā |<br>
bhūmīvikṣobhanaravā girā naramarupradhānānāṃ ||</p>
<p><a class="sc" id="73"></a>paṃ­cāṃ­gikatulyaravā pralulitakalahaṃ­sabarhiṇanivātā |<br>
bimboṣṭhasutanujihvā jinavadanā niścarati vācā ||</p>
<p><a class="sc" id="74"></a>gandharvagītamadhurā jaladhārāṇāṃ nipātatulyaravā |<br>
avistarapiṇḍitaravā girā guṇavaraprādhānānāṃ ||</p>
<p><a class="sc" id="75"></a>varakiṃ­kaṇīkasalīlasu­saṃ­citā hemajālatulyaravā |<br>
ābharaṇaghaṭṭitaravā bhuvi divi ca girā pradhānānāṃ ||</p>
<p><a class="sc" id="76"></a>nātidrutā anamantī anupacchinnā vivartate madhurā |<br>
galitapadasaṃcayavatī vācā varalakṣaṇadharāṇāṃ ||</p>
<p><a class="sc" id="77"></a>sarvām eva anucarati pariṣāṃ yadi lokadhātunayutāni |<br>
vijñāpayate sarvāṃ pariṣāṃ sumadhurā vācā daśabalānāṃ ||</p>
<p><a class="sc" id="78"></a>śakayāvanacīṇa­rama­ṭhapahlavadaradeṣu dasyupariṣāyāṃ |<br>
ekavidham ucyamānā sarvaviṣayacāriṇī bhavati ||</p>
<p><a class="sc" id="79"></a>pariṣāṃ na atikramate niścaramāṇā girā naravarāṇāṃ |<br>
<a class="sen" id="sen1.172"></a> na vardhate na ca hāyati girā sthitalayā daśabalānāṃ ||</p>
<p><a class="sc" id="80"></a>na ca bhidyate na nudyati na ca upatapyate <span class="gap">+ + + + + + + + +</span> |<br>
na ca vikhalakhalakhalāyati abhisvararutā sugatavācā ||</p>
<p><a class="sc" id="81"></a>na ca sā apaśabdavatī śabdabhraṣṭā aśeṣaṃ anuyuktaśabdā |<br>
śabdeṣu kuśalākuśalāṃ sarvāṃ janatāṃ praharṣayati ||</p>
<p><a class="sc" id="82"></a>vadanā suvimaladaśanā niścarati girā yadā guṇadharāṇāṃ |<br>
mādyanti śakunasaṃghā gaganatalagatā vanagatāś ca ||</p>
<p><a class="sc" id="83"></a>yo yasya svara abhimataḥ sā taṃ pūrayati tasya saṃkalpaṃ |<br>
sugatavacanaprabhūtā vācā pariṣadi vicaramāṇā ||</p>
<p><a class="sc" id="84"></a>varavāsanasahitaghoṣā girinadinirghoṣasannibhā śuddhā |<br>
utkrośakurararutanayā prabhavati vācā vararutānāṃ ||</p>
<p><a class="sc" id="85"></a>śakuntajīvaṃ­jīvaka jinavācā kanakatālapatraravā |<br>
paṭupaṭahapravadamṛdaṃ­gacāṭus­varatulyanirg hoṣā ||</p>
<p><a class="sc" id="86"></a>ājñeyā vijñeyā gambhīrabhīṣmarūpā karṇasukhā |<br>
hṛdayaṃgamā ca nityaṃ vācā varapāramigatānāṃ ||</p>
<p><a class="sc" id="87"></a>vallakīśravaṇīyā ca premaṇiyā ca girā guṇadhārīṇāṃ |<br>
vipulaśubhasaṃcayānāṃ sarveṣāṃ anantayaśasānām iti ||</p>
</blockquote>
<p><a class="sc" id="88"></a><a class="sen" id="sen1.173"></a> yathābhūtaṃ deśitā vācā || samyaksaṃbuddhā evaṃ dharmaṃ deśayanti || nāhaṃ bhikṣavo ye dharmā anityās te nityato deśayāmi | nāpi ye dharmā nityā te anityato deśayāmi | nāpi ye dharmā duḥkhāḥ te sukhāto deśayāmi | nāpi ye dharmā sukhā te duḥkhāto deśayāmi | nāpi ye dharmā anātmīyā te ātmato deśayāmi | nāpi ye dharmā ātmīyās te anātmato deśayāmi | nāpi ye dharmā aśubhāḥ te śubhato deśayāmi | nāpi ye dharmāḥ śubhās te aśubhāto deśayāmi | nāpi ye dharmā rūpiṇas te arūpiṇo deśayāmi | nāpi ye dharmāḥ kuśalās te akuśalāḥ te deśayāmi | nāpi ye dharmā akuśalās te kuśalāto deśayāmi | nāpi ye dharmā anāśravāḥ te sāśravā ti deśayāmi | nāpi ye dharmāḥ sāśravāḥ te anāsravā ti deśayāmi | nāpi ye dharmāḥ vyākṛtās te avyākṛtā iti deśayāmi | nāpi ye dharmā avyākṛtās te vyākṛtā iti deśayāmi | nāpi ye dharmā hīnās te praṇītā iti deśayāmi | nāpi ye dharmā praṇītās te hīnā iti deśayāmi | nāpi ye dharmāḥ gṛhāśritās te naiṣkramyāśritā iti deśayāmi | nāpi ye dharmā naiṣkramyāśritās te gehāśritā iti deśayāmi || atha khalu bho dhutadhamadhara samyaksaṃbuddhāḥ satyavādi kālavādi bhūtavādi arthavādi tathāvādi ananyathāvādi avitathavādi dharmavādi vinayavādi iti ||</p>
<p><a class="sc" id="89"></a><a class="sen" id="sen1.174"></a>bhūta­pūrvaṃ bho dhutadharmadhara tuṣitabhavanakāyiko devaputro śikharadharo nāma bodhisatvaḥ samyaksaṃbuddhaṃ ṛṣivadanagataṃ vārāṇasyāṃ vanavare varacakrapravartanadivase bhagavantaṃ saṃmukhābhir adhyabhāṣe sagauravaḥ sapratīsaḥ prahvaḥ kṛtāṃjalipuṭaḥ ||</p>
<blockquote class="gatha">
<p><a class="sc" id="90"></a>sādhu te sādhurūpasya vācā na pratihanyate |<br>
sādhu arthānvitā sādhyā vācā tava manoramā ||</p>
<p><a class="sc" id="91"></a>sādhu susvarasaṃyogā varṇasandhiguṇānvitā |<br>
sādhu satyāni catvāri pravadase mahāmune ||</p>
<p><a class="sc" id="92"></a>sādhu te devagandharvā pibanti madhurāṃ girāṃ |<br>
sādhv ihāpratimaṃ cakraṃ pravartasi anuvartikaṃ ||</p>
<p><a class="sc" id="93"></a>tubhyaṃ loke samo nāsti rūpe varṇe kule bale |<br>
īryāpathe ca vīrye ca dhyāne jñāne śame dame ||</p>
<p><a class="sc" id="94"></a>adya hṛṣṭā daśa vīra koṭyo te prathame phale |<br>
vinītā devaputrāṇāṃ śāsane prathame mune ||</p>
<p><a class="sc" id="95"></a>triṃśa koṭyo prabho vīra vinesi prathame phale |<br>
dvitīye śāsane nara devaputrāṇa <span class="var" title="Senart: vigatā">aiva ca</span> ||</p>
<p><a class="sc" id="96"></a>pañcāśa koṭīyo bhūyo śāsane tṛtīye mune |<br>
vinītā devaputrāṇāṃ apāyehi vimocitā ||</p>
<p><a class="sc" id="97"></a><a class="sen" id="sen1.175"></a> aśīti koṭīyo bhūyo śrotāpattiphale vibhū |<br>
caturthe śāsane dametvā durgatīhi vimokṣitāḥ ||</p>
<p><a class="sc" id="98"></a>tasmāt te sadṛśo nāsti maitrāya puruṣottama |<br>
karuṇāye kāruṇako bhūto bhūyo nararṣabha ||</p>
<p><a class="sc" id="99"></a>hṛṣṭā puruṣaśārdūlā utpannā lokasundarā |<br>
hitāya sarvasatvānāṃ vicaranti mahāmune ||</p>
<p><a class="sc" id="100"></a>aticirasya rājasuta utpanno si nararṣabha |<br>
praṇetā vipranaṣṭānāṃ ārttānāṃ nayanandanaṃ ||</p>
<p><a class="sc" id="101"></a>mā ca kadācid bhūtaguru nātho antarahāyatu |<br>
aparyantaṃ tava sthānaṃ bhavati lokabāndhava ||</p>
<p><a class="sc" id="102"></a>apāyā tanukībhūtā svayambhū tava tejasā |<br>
anokāśā kṛtā svargā tvāṃ prāpya puruṣottama ||</p>
<p><a class="sc" id="103"></a>yasya mithyātvaniyato rāśiḥ puruṣapudgala |<br>
eṣa vāniyataṃ rāśiṃ tvāṃ prāpya pūrayiṣyate ||</p>
<p><a class="sc" id="104"></a>yasyāpy aniyato rāśiḥ tvāṃ prāpya suravandita |<br>
pūrayiṣyati so rāśiṃ samyaktejakulodita ||</p>
<p><a class="sc" id="105"></a>adbhutānāṃ ca dharmāṇāṃ viśuddhiḥ upalabhyate |<br>
tvāṃ prāpya puruṣāditya tamontakaram acyutaṃ ||</p>
<p><a class="sc" id="106"></a><a class="sen" id="sen1.176"></a> tasya te bhāṣamāṇasya bhūtāṃ dharmāṃ jinarṣabha |<br>
abhinandanti vākyan te sendrā lokā mahāmune ||</p>
<p><a class="sc" id="107"></a>iti stuvanti devagaṇā varadaṃ prītimānasā |<br>
anantaguṇasaṃpannaṃ saṃstavārhaṃ narottamam iti ||</p>
</blockquote>
<p><a class="sc" id="108"></a>upacāravidhi­saṃ­pannā bho dhutadhamadhara samyaksaṃbuddhā kālajñānasamarthakā viśuddhanetrā anuccāvacadarśanā pūrvāntanayasaṃpannā ucchrāpitadharmadhvajā niṣpratimānadhvajā kalaharaṇaniśātakā pravacanaviduṣo anavasānajñānāḥ samaye ca āvusādayanto anayanānāṃ pravartakāḥ apamārgakakutsakā iti || tatredam ucyate ||</p>
<blockquote class="gatha">
<p><a class="sc" id="109"></a>sarvākāraguṇopetā sarve sarvārthaniścitā |<br>
pranetāro vinetāro buddhā budhajanārcitāḥ ||</p>
<p><a class="sc" id="110"></a>asaṃkīrṇena jñānena viśuddhena manena ca |<br>
triṣu lokeṣu bhrājante pūrṇacandra iva nabhe ||</p>
<p><a class="sc" id="111"></a>caraṇena manojñena satāṃ kāntena nāyakāḥ |<br>
nadanti ca mahānādaṃ samyakkuśalasaṃbhavāḥ ||</p>
<p><a class="sc" id="112"></a>śāsanti janatāṃ vīrā upacāreṣu niścitāḥ |<br>
vivādaṃ parasatvānāṃ mathanti tattvadarśinaḥ ||</p>
<p><a class="sc" id="113"></a>loke jātā naraśreṣṭhā na ca lokena lipyatha |<br>
prajñaptisamatikrāntā gambhīraviṣayā vibhūḥ ||</p>
<p><a class="sc" id="114"></a><a class="sen" id="sen1.177"></a> guruṃ dhuraṃ samāropya na viṣīdanti paṇḍitā |<br>
yathāvādītathākārī anupakruṣṭacāraṇā ||</p>
<p><a class="sc" id="115"></a>dṛṣṭiviṣaṃ taṃ ghoraṃ ca dagdhvā jñānāgninā prabhūḥ |<br>
anuttrāsitāsantrastā paraṃ pradanti prāṇināṃ ||</p>
<p><a class="sc" id="116"></a>kāntāraṃ samatikramya kṣemaṃ prāpya nararṣabhāḥ |<br>
āhvāyanti janadhīrā ihaiva nirbhayaṃ idaṃ ||</p>
<p><a class="sc" id="117"></a>jarā­maraṇa­rogāṇāṃ utpatti neha vidyate |<br>
iha āyāsaśokānāṃ pravṛttir nopalabhyate ||</p>
<p><a class="sc" id="118"></a>te tasya vacanaṃ śrutvā madhuraṃ devamānuṣā |<br>
anuśāstiṃ tathā kṛtvā pratipadyanti tatsukhaṃ ||</p>
<p><a class="sc" id="119"></a>tenāsti kīrtivistīrṇāḥ triṣu lokeṣu cottamāḥ |<br>
caranti arcitā sadbhi na caiva praśamanti te iti ||</p>
</blockquote>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
