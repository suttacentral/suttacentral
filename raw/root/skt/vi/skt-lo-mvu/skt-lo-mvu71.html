<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu71">
<article>
<div class="hgroup">
<p class="division">Mahāvastu</p>
<h1>71. The Jātaka of Vijitāvi, King of Videha</h1>
</div>
<p><a class="sc" id="1"></a>api ca bhikṣavaḥ na etarahiṃ evāhaṃ puṇyānāṃ varṇavādī | anyadāpi ahaṃ puṇyānāṃ varṇavādī || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class="sc" id="2"></a>bhūtapūrvaṃ bhikṣavo atītam adhvānaṃ mithilāyāṃ rājā vijitāvī nāma rājyaṃ kārayati kṛtapuṇyo maheśākhyo susaṃgṛhītaparijano dānasaṃvibhāgaśīlo || tasya na kiṃcid aparityaktaṃ śramaṇehi brāhmaṇehi kṛpaṇehi vanīpakehi | yasya hastinā artho tasya hastiṃ deti | yasyāśvenārtho tasyāśvaṃ deti | yasya rathenārtho tasya rathaṃ deti | yasya yādṛśehi yānehi artho tasya tādṛśāni yānāni deti | yasya nārīhi artho tasya sarvālaṃkāravibhūṣitāṃ nāriṃ deti | yasya dāsīhi artho tasya <a class="sen" id="sen3.42"></a> dāsīyo deti | yasya dāsehi artho tasya dāsāni deti | yasya vastrehi artho tasya vastrāṇi deti | yasya yādṛśehi bhājanehi artho tasya tādṛśāni bhājanāni deti | yasya dhenuhi artho tasya dhenuyo deti | yasya balivardehi artho tasya balivardaṃ deti | yasya hiraṇyenārtho tasya hiraṇyaṃ deti | yasya suvarṇārtho tasya suvarṇaṃ deti | yasya rūpyeṇa kāryaṃ tasya rūpyaṃ deti | yasya yasya yena yenārtho tasya tasya taṃ taṃ deti | na ca sa kiṃcid aparityajyaṃ na cāsya anyathābhāvo bhavati || atha khalu dadanto parityajanto āttamano bhavati na ca dattvā paścād anutapyati | atha khalu prītiprāmodyabahulo bhavati ||</p>
<p><a class="sc" id="3"></a>so dāni atidānaṃ dadāti kośāni kṣīyantīti | gaṇakehi ca mahāpātrehi ca kumārāmātyehi ca naigamajānapadehi ca mahājanakāyena ca saṃnipatitvāna tato rājyato vipravāsito samāno anuhimavante mahāvanaṣaṇḍe || tatra gato tatra vanaṣaṇḍe āśramaṃ māpetvā tṛṇakuṭiparṇakuṭīni kṛtvā vāsaṃ kalpesi || tatrāpi āśrame prativasanto mūlāni ca pattrāṇi ca puṣpāṇi ca nānāprakārāṇi ca phalāni saṃharitvā prathamaṃ ṛṣīṇi bhojeti paścād ātmanāhāraṃ karoti sarvakālaṃ dharmakāmaḥ || atha śakro devānām indro rājño jijñāsanārthaṃ vanaṣaṇḍam upasaṃkrānto divyena varṇena antarīkṣe sthihitvā vaideharājaṃ dānāto viveceti || mahārāja na etaṃ dānaṃ paṇḍitehi varṇitaṃ sarvakālaṃ dānaṃ paṇḍitehi vigarhitaṃ || yo dānaṃ dadāti so dṛṣṭa eva dharme duḥkhito bhavati | manuṣyeṣu cavitvā narakeṣūpapadyati | yathā mahārājo etena dānena rājyato vipravāsito dṛṣṭadharmeṣu rājyahīno duḥkhena saṃyukto paratra pi etena dānaprabhāvena narakeṣūpapadyiṣyati || yadi me mahārāja mama śraddadhāsi yathā <a class="sen" id="sen3.43"></a> iha dānaṃ dattvā paraloke narakeṣūpapadyiṣyasi tam ahaṃ mahārājasya pratyakṣaṃ upadarśayiṣyaṃ yatra dāyakadānapatiyo upapadyanti || śakreṇa ādīpto saṃprajvalito sajotībhūto mahānarako nirmito | tatra bahūni prāṇasahasrāṇi saṃpaccamānā saṃdarśitā bhīṣmasvaraṃ krandamānāḥ || so dāni rājño āha || mahārāja gaccha etān narake satvān upapannāṃ krandantāṃ pṛcchāhi kena karmeṇa atra narake upapannā ti || rājā tāni nairayikāni pṛcchati || kiṃ yuṣmābhir manuṣyabhūtehi pāpakarma kṛtaṃ yena bhīṣmasvaraṃ krandamānā edṛśāni narake duḥkhāni anubhavatha || te dāni nirmitā āhansuḥ || mahārāja vayaṃ manuṣyaloke dāyakadānapatiyo āsī asmābhiḥ śramaṇabrāhmaṇeṣu kṛpaṇavanīpakeṣu ca udārāṇi dānāni dinnāni vipulāni vistīrṇāni | te vayaṃ tasya prabhāvena manuṣyeṣu cavitvā iha narakeṣūpapannā || rājā āha || na mārṣa evaṃ etaṃ yathā yūyaṃ jalpatha | na hetu na pratyayo yaṃ dāyakadānapatir dānaṃ dattvā narakeṣūpapadyeya || atha khalu dāyakadānapati dānaṃ dattvā dānaprabhāvena kāyasya bhedāt svargeṣūpapadyanti | te tatra nānāprakārāṇi divyāni sukhāni anubhavanti | te deveṣu sukhāni divyāni anubhavitvā āyukṣayā deveṣu cavitvā manuṣyeṣu āḍhyeṣu kuleṣūpapadyanti | api ca kauśika yadā te ca yācanakā mama sakāśāto labdhalābhā paripūrṇasaṃkalpā pratigacchanti tena mama udāro prītiprāmodyo bhavati te ca prītā bhavanti | ahaṃ yadi narakeṣūpapadyāmi tataḥ utsahāmi dānaṃ dātuṃ || evaṃ śakro devānām indro taṃ vaideharājaṃ vijñāsitvā saṃrādhito || śobhanā mahārāja udārā te cetanā jijñāsanārthaṃ <a class="sen" id="sen3.44"></a> mahārājasya ihāgato || evam uktvā śakro devānām indro tataḥ vanaṣaṇḍāto ntarhito trayastriṃśabhavane pratyasthāsi ||</p>
<p><a class="sc" id="4"></a>tasya dāniṃ tahiṃ rājye mithilāyāṃ yad upādāya rājā vipravāsito tad upādāya devo na varṣati durbhikṣaṃ saṃvṛttaṃ caurehi ca pratirājānehi ca upadrutaṃ || tehi dāni kumārāmātyehi gaṇakamahāmātrehi ca naigamajānapadehi ca taṃ vanaṣaṇḍaṃ gatvā taṃ vaideharājaṃ anukṣamāpetvā mahatā rājarddhīye mahatā rājānubhāvena punaḥ mithilāyāṃ pratiṣṭhāpito tadā subhikṣam āsi ||</p>
<p><a class="sc" id="5"></a>bhagavān āha || syāt khalu punar bhikṣavo yuṣmākam evama syād anyaḥ sa tena kālena tena samayena mithilāyāṃ vijitāvī nāma vaideharājā abhūṣi | na khalv etad evaṃ draṣṭavyaṃ | tat kasya hetoḥ | ahaṃ sa bhikṣavaḥ tena kālena tena samayena mithilāyāṃ vijitāvī nāma vaideharājā abhūṣi || tadāpi ahaṃ puṇyānāṃ varṇavādī etarahiṃ pi ahaṃ puṇyānāṃ varṇavādī ||</p>
<blockquote class="gatha">
<p><a class="sc" id="6"></a>abhūṣi rājā vijitāvī vaideho mithilādhipaḥ |<br>
diśāsu viśruto dāne muktatyāgo amatsarī ||</p>
<p><a class="sc" id="7"></a>hastyaśva­ratha­yānaṃ nārīyo ca alaṃkṛtā |<br>
jātarūpaṃ hiraṇyaṃ ca na kiṃcid na parityajet* ||</p>
<p><a class="sc" id="8"></a>prītiprāmodya­bahulo janeya saumanasyatāṃ |<br>
dattvā āttamano bhoti dattvā ca nānutapyati ||</p>
<p><a class="sc" id="9"></a>śramaṇaṃ brāhmaṇaṃ dṛṣṭvā kṛpaṇam atha vanīpakaṃ |<br>
tarpito annapānena vastraśayyāsanena ca ||</p>
<p><a class="sc" id="10"></a>gaṇakā mahāmātrā ca kumārāmātyā ca naigamā |<br>
janakāyo samāgatvā rājyāto vipravāsayet* ||</p>
<p><a class="sc" id="11"></a><a class="sen" id="sen3.45"></a> so ca vipravāsito santo vanaṣaṇḍam upāgame | āśramaṃ māpayitvāna tatra vāsaṃ prakalpaye ||</p>
<p><a class="sc" id="12"></a>tasmiṃ ca vanaṣaṇḍasmiṃ saṃharitvā phalāphalaṃ |<br>
santarpayitvā ṛṣayo paścād bhuṃjati ātmanā ||</p>
<p><a class="sc" id="13"></a>śakro divyena varṇena rājānam upasaṃkrame |<br>
antarīkṣe sthihitvāna idaṃ vacanam abravīt* ||</p>
<p><a class="sc" id="14"></a>na paṇḍitā praśaṃsanti dānaṃ vigarhitaṃ sadā |<br>
etena atidānena rājyāto si pravāsito ||</p>
<p><a class="sc" id="15"></a>dṛṣṭadharme si duḥkhito rājyahīno si kṣatriya |<br>
paralokaṃ gato santo narakaṃ gansi pārthiva ||</p>
<p><a class="sc" id="16"></a>sace mama na śraddadhāsi yatra gacchati dāyako |<br>
saṃdarśayiṣyaṃ tāntuhyaṃ dāyakānāntu yā gatiḥ ||</p>
<p><a class="sc" id="17"></a>sajyotībhūtaṃ jvalitaṃ nirayaṃ śakro ca nirmiṇi |<br>
bahuprāṇasahasrāṇi paccamānāni darśaye ||</p>
<p><a class="sc" id="18"></a>svayaṃ pṛccha mahārāja dahyamānāṃ imāṃ prajāṃ |<br>
kena te vyasanaṃ prāptā duḥkhāṃ vedatha vedanāṃ ||</p>
<p><a class="sc" id="19"></a>bhīṣmasvarā krandamānā duḥkhāṃ vedatha vedanāṃ |<br>
etam arthaṃ hi pṛcchāhi kiṃ pāpaṃ akare purā ||</p>
</blockquote>
<p><a class="sc" id="20"></a>te kathayanti ||</p>
<blockquote class="gatha">
<p><a class="sc" id="21"></a>vayaṃ dānapatī āsi manuṣyeṣu janādhipa |<br>
bahu dānaṃ daditvāna anubhoma idaṃ duḥkhaṃ ||</p>
</blockquote>
<p><a class="sc" id="22"></a><a class="sen" id="sen3.46"></a> rājā kathayati ||</p>
<blockquote class="gatha">
<p><a class="sc" id="23"></a>na eṣo asti pratyayo na etaṃ sthānaṃ vidyati |<br>
yatra dānapati santo cyuto gaccheya durgatiṃ ||</p>
<p><a class="sc" id="24"></a>manuṣyeṣu cyavitvāna svargaṃ gacchanti dāyakā |<br>
tatra amānuṣāṃ ṛddhiṃ anubhonti svayaṃkṛtāṃ ||</p>
<p><a class="sc" id="25"></a>kāmaṃ pi duḥkhaṃ narakeṣu . .<br>
analparūpam īdṛśaṃ <span class="gap">+ + +</span> |<br>
<span class="gap">+ + + + + +</span> narendra<br>
dṛṣṭvā na taṃ yācanakaṃ prabhomi ||</p>
<p><a class="sc" id="26"></a>kathaṃ girāṃ viyāharanto dāsyaṃ<br>
saṃpūrṇasaṃkalpamanoratho sa |<br>
māṃ prāpya prīto kathaṃ pratikrame ti<br>
sā me ratir bhavatu sahasranetra ||</p>
<p><a class="sc" id="27"></a>na taṃ bhave yaṃ na dadeha dānaṃ<br>
aharahaṃ va pūraye tarpaye haṃ |<br>
parāyaṇaṃ ahaṃ sa kalpavṛkṣo<br>
<span class="gap">+ + +</span> parṇaphalopapeto ||</p>
<p><a class="sc" id="28"></a>na me mano kupyati yācitasya<br>
dattvā na socāmi nānutapyāmi |<br>
na taṃ upaśrutaṃ yan na prayacche<br>
yaṃ ca śrutaṃ kṣipram upānayāmi ||</p>
<p><a class="sc" id="29"></a><span class="gap">+ + + + + + + + +</span><br>
<a class="sen" id="sen3.47"></a> ekakṣaṇe sarvamanorathā me<br>
pūrṇā mahyaṃ saṃjito ca sa tattvaṃ |<br>
saptāhaṃ paryaṃke sukhopaviṣṭo<br>
sthitaḥ muni śaila ivāprakaṃpyo ||</p>
<p><a class="sc" id="30"></a>saptame divase nātho nirgato vyāhare girāṃ |<br>
lokadhātusahasrāṇi vijñapento mahāmuniḥ ||</p>
<p><a class="sc" id="31"></a>sukho vipāko puṇyānāṃ abhiprāyaś ca ṛdhyati<br>
kṣipraṃ ca paramāṃ śāntiṃ nirvṛttiṃ cādhigacchati ||</p>
</blockquote>
<p class="endsection">samāptaṃ vijitāvisya vaideharājño jātakaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
