<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu40">
<article>
<div class="hgroup">
<p class="division">Mahāvastu</p>
<h1>40. The Jātaka of Yaśodharā as a Tigress</h1>
</div>
<p><a class="sc" id="1"></a>yadā bodhisatvo akāmakānāṃ mātāpitṝṇām aśrukaṇṭānāṃ rudan mukhānāṃ hastoktaṃ <a class="sen" id="sen2.69"></a> ca cakravartirājyam apahāya alūhaṃ ca gṛhavāsam apahāya agārād anagārikāṃ pravrajito tadā yaśodharā devadattenocyate || mama bhrātā pravrajito āgaccha mama agramahiṣī bhavisyasi || sā dāni na icchati bodhisatvam eva abhikāṃkṣati | sundaranandenāpi vuccati | mama bhrātā pravrajito āgaccha mama agramahiṣī bhaviṣyasi | tasyāpi na icchati bodhisatvam evābhikāṃkṣati || yadā bhagavāṃ pravṛttadharmacakro tadāhiṃ etaṃ bhikṣubhi śrutaṃ | bhikṣū bhagavantaṃ pṛcchanti | kathaṃ bhagavaṃ yaśodharā sundaranandena ca devadattena ca prārthayantī na icchati bhagavantam eva prārtheti || bhagavān āha || na bhikṣavo idānīm eva yaśodharāye sundaranandena ca devadattena ca prārthayamānā na icchati mama evābhikāṃkṣati | anyadāpi eṣā etehi prārthayantī na icchati mama evābhikāṃkṣati ||</p>
<p><a class="sc" id="2"></a>bhūtapūrvaṃ bhikṣavo atītamadhvāne himavantapādamūle sarveṣāṃ catuṣpaḍānāṃ samāgamo abhūṣi || asmākaṃ rājā nāsti catuṣpadānāṃ rājā sthapīyatu || tahiṃ teṣām utpannaṃ thapīyatu catuṣpadānāṃ rājā tti pravaraṃ || te āhansuḥ || ko dāni catuṣpadānāṃ rājā sthapīṣyatīti || teṣāṃ dāni utpannaṃ | yo asmākam ito saptamaṃ divasaṃ sarvaprathamaṃ himavantaṃ parvatarājaṃ gamiṣyati so catuṣpadānāṃ rājā bhaviṣyati || te evaṃ samayaṃ kṛtvā tato pradeśāto yena himavanto parvatarājā tena pradhāvitā || teṣāṃ sarveṣāṃ pṛṣṭhato kṛtvā vyāghrī himavantaṃ parvatarājānaṃ anuprāptā || vyāghrī himavantaṃ parvatarājānaṃ gatvā catuṣpadānāṃ prati|āleti || catuṣpadā ca sarve himavantaṃ parvatarājam anuprāptā | tatra ca tāṃ vyāghrīṃ paśyanti pratipālentīṃ || te dāni catuṣpadā tāṃ <a class="sen" id="sen2.70"></a> vyāghrīṃ dṛsṭvā ārtasaṃjātā durmanā | istriyā sma parājitā na ca kahiṃcit* istriyo rājā sarvatra puruṣā rājā | yathā asmākaṃ na alikaṃ bhaveya puruṣo ca rājā bhaveya || tehi sā vyāghrī uktā || bhadre yaṃ tuvaṃ patim icchasi so catuṣpaḍānāṃ rājā bhaviṣyatīti || tāṃ vyāghrīṃ ṛṣabho allīno || bhadre mama patiṃ varehi | ahaṃ loke maṃgalabhūto mama gomayena devakulāni upaliṣyanti devakāryāṇi ca kriyanti || sā dāni vāghrī āha || nāhaṃ tava patiṃ iccheya tvaṃ phālehi ca śakaṭehi ca nityabhagnapralagno || hastināgo pi tāṃ vyāghrīṃ upasaṃkrānto āha || bhadre ahaṃ balavāṃś ca saṃvṛddhakāyo ca saṃgrāmehi ca aparājito mama gṛhṇāhi || vyāghrī āha || na hi tvaṃ siṃhe nadamāne na uccāraprasrāvaṃ muṃcamāno palāyasi || siṃho pi mṛgarājo allīno || bhadre mama patiṃ varehi mama sarve mṛgasaṃghā trasanti || vyāghrī āha || mṛgarāja mūrdhne pi patitā pratīcchāmi ||</p>
<blockquote class="gatha">
<p><a class="sc" id="3"></a>catuṣpadānāṃ sarveṣāṃ mahā āsi samāgamo |<br>
ārājakam idam asmākaṃ ko tra rājā bhaviṣyati ||</p>
<p><a class="sc" id="4"></a>himavantaṃ parvatarājaṃ yo mo prathamo gamiṣyati |<br>
ito saptame divase so yaṃ rājā bhaviṣyati ||</p>
<p><a class="sc" id="5"></a>siṃhā vāghrā mṛgā caiva hastino vṛṣabhā vṛkā |<br>
na śaknuvanti anvetuṃ gatā prathamā parvataṃ ||</p>
<p><a class="sc" id="6"></a>prāsādikaṃ darśanīyaṃ himavantaṃ nagottamaṃ |<br>
gatvāna vyāghrī prathamaṃ pravicāreti catuṣpadāṃ ||</p>
<p><a class="sc" id="7"></a>gatvā catuṣpadā sarve vyāghrīṃ paśyanti te tahiṃ |<br>
<a class="sen" id="sen2.71"></a> dṛṣṭvā ca ardditā abhūṣi istriye sma parājitā ||</p>
<p><a class="sc" id="8"></a>na asti striyo rājāno na ca mo alikaṃ bhavet* |<br>
yaṃ vyāghrī patim iccheya so yaṃ rājā bhaviṣyati ||</p>
<p><a class="sc" id="9"></a>mama gomayena kalpāni devakāryāṇi kriyanti |<br>
ṛṣabho avaca tatra mama bhadre patiṃ varet* ||</p>
</blockquote>
<p><a class="sc" id="10"></a>vyāghrī āha ||</p>
<blockquote class="gatha">
<p><a class="sc" id="11"></a>nityutthitaṃ sadā kilāntaṃ śakaṭehi lāṃgalehi ca |<br>
no tādṛśaṃ patim icche manuṣye yadi bhavel loke ||</p>
</blockquote>
<p><a class="sc" id="12"></a>hastināgo āha ||</p>
<blockquote class="gatha">
<p><a class="sc" id="13"></a>aham anucaropeto saṃgrāme aparājito |<br>
hastināgo balī tatra mama bhadre patiṃ varet* ||</p>
</blockquote>
<p><a class="sc" id="14"></a>vyāghrī āha ||</p>
<blockquote class="gatha">
<p><a class="sc" id="15"></a>siṃhasmiṃ nadamānasmiṃ tuvaṃ bhīto palāyasi |<br>
chardagūtham eva sṛjaṃ neccheyaṃ tādṛśaṃ patiṃ ||</p>
</blockquote>
<p><a class="sc" id="16"></a>siṃho āha ||</p>
<blockquote class="gatha">
<p><a class="sc" id="17"></a>anupūrvasujātaskandho<br>
siṃho parvatagocaro hamasmi |<br>
mṛgasaṃghā trasanti sarve<br>
tvaṃ bhadre mama bhartāraṃ varehi ||</p>
</blockquote>
<p><a class="sc" id="18"></a><a class="sen" id="sen2.72"></a> vyāghrī āha ||</p>
<blockquote class="gatha">
<p><a class="sc" id="19"></a>saravākāravaropetaṃ giriṃ vā svayam āgataṃ |<br>
etādṛśaṃ patim icche mūrdhnenāpi pratīcchitaṃ ||</p>
</blockquote>
<p><a class="sc" id="20"></a>syāt khalu punar bhikṣavo yuṣmākam evaṃ syād anyaḥ sa tena kālena tena samayena siṃho mṛgarājā abhūṣi | naitad evaṃ draṣṭavyaṃ | tat kasya hetoḥ | ahaṃ so bhikṣavo tena kālena tena samayena siṃho mṛgarājā abhūṣi || anyo so tena kālena tena samayena ṛṣabho abhūṣi | na khalv etad evaṃ draṣṭavyaṃ | tat kasya hetoḥ | eṣa bhikṣavaḥ sundaranando tena kālena tena samayena ṛṣabho abhūṣi || syāt khalu punar bhikṣavaḥ yuṣmākam evam asyād anyaḥ sa tena kālena tena samayena hastināgo abhūṣi | na khalv etad evaṃ draṣṭavyaṃ | tat kasya hetoḥ | eṣa bhikṣavo devadatto tena kālena tena samayena hastināgo abhūṣi || syāt khalu punar bhikṣavaḥ yuṣmākam evam asyād anyā sā kālena tena samayena vyāghrī abhūṣi | eṣā sā yaśodharā || tadāpi eṣā etehi prārthayantī na icchati mama evābhikāṃkṣati | etarahiṃ pi eṣā etehi prārthiyantī na icchati mama evābhikāṃkṣati ||</p>
<p class="endsection">iti śrīyaśodharāye vyāghrībhūtāye jātakaṃ samāptaṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
