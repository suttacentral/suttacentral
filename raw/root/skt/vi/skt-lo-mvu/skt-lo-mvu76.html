<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu76">
<article>
<div class="hgroup">
<p class="division">Mahāvastu</p>
<h1>76. The Jātaka of the Crow</h1>
</div>
<p><a class="sc" id="1"></a>bhikṣū bhagavntam āhaṃsuḥ || paśya bhagavaṃ kathaṃ āyuṣmatā udāyinā ayaṃ rājā śuddhodano abhiprasādito || bhagavān āha || na hi bhikṣavo etarahim eva etena udāyinā eṣo rājā śuddhodano abhiprasādito anyadāpi eṣa etena udāyinā rājā śuddhodano abhiprasādito || bhikṣū āhansuḥ || anyadāpi bhagavaṃ || bhagavān āha || anyadāpi bhikṣavaḥ ||</p>
<p><a class="sc" id="2"></a>bhūtapūrvaṃ bhikṣavo atītam adhvānaṃ nagare vārāṇasīye kaśijanapade rājā brahmadatto nāma rājyaṃ kārayati kṛtapuṇyo maheśākhyo susaṃgṛhītaparijano dānasaṃvibhāgaśīlo mahābalo mahākośo mahābalavāhano | tasya taṃ nagaraṃ vārāṇasī kāśijanapadaṃ ṛddhaṃ ca sphītaṃ ca kṣemaṃ ca subhikṣaṃ ca ākīrṇajanamanuṣyaṃ ca bahujanamanuṣyaṃ ca sukhitamanuṣyaṃ ca praśāntaḍimbaḍamaraṃ sunigṛhītataskaraṃ vyavahārasaṃpannaṃ || tatra supātro nāma kākarājā prativasati aśītisahasraparivāro ||| tasya dāni kākarājño supārśvā nāma kākabhāryā | tasyā kākīye rājabhojanena dohalako | sā tasya supātrasya kākarājño taṃ dohalaṃ ācikṣati || so āha || ahaṃ ānāpayiṣyaṃ rājabhojanaṃ bhuṃjāhīti || so dāni kākarājā amātyam āha || supārśvāye rājabhojanena abhiprāyo āṇāpehi kākānāṃ yaṃ rājño brahmadattasya mahānasāto rājabhojanam āhariṣyanti || so amātyo āha || svāmi ānayiṣyāmi rājabhojanaṃ pi || so dāni āmātyo teṣāṃ kākānām āṇāpeti | gacchatha rājño brahmadattasya <a class="sen" id="sen3.126"></a> mahānasāto rājabhojanam ānetha supātrasya kākarājño bhāryā paribhuṃjiṣyati || te kākā āhansuḥ || rājakulaṃ iṣvastraśikṣitaiḥ rakṣīyati | parisamantena rājakulasya pakṣī na śaknoti atikramituṃ tato na śakyāma vayaṃ rājño brahmadattasya mahānasāto rājabhojanam ānayituṃ || apare pi āṇāpyanti na ca utsahanti | aśītihi kākasahasrehi na ca kocid utsahati rājño brahmadattasya mahānasāto rājabhojanam ānetuṃ mā tatra gatā kāṃḍena vā guḍikāye vā hanyema || tasya dāni kākarājño amātyasya etad abhūṣi || ahaṃ supātrasya kākarājño aśītināṃ kākasahasrāṇāṃ amātyo yadi ca ahaṃ na śaknomi etaṃ supātrasya kākarājño āṇattikaṃ kartuṃ na puruṣakārakaṃ bhavati asmākaṃ gacchāmi svakaṃ rājño supātrasya nivedituṃ || mahārāja atra svakaṃ mahānasāto rājabhojanaṃ ānemi yadi hanyāmi yaṣṭaṃ bhavatu ekaśarīreṇa na punaḥ supātrasya kākarājño bhāryāye bhojanaṃ nānemi || so dāni teṣāṃ rājapuruṣāṇāṃ iṣvastraśikṣitānāṃ py āluptacittānāṃ nājñāto | tataḥ rājño brahmadattasya mahānasāto nānāprakāraṃ rājabhojanaṃ pratyagraṃ varṇarasopetaṃ tuṇḍenādāyāpagacchati || divase divase punarpunaḥ harati ||</p>
<p><a class="sc" id="3"></a>tehi tehi sūpehi rājño brahmadattasya nivedituṃ || atra mahānase kāko aparādhyati rājabhojanam ucchiṣṭhīkaroti viṭṭāleti vidhvaṃseti vayaṃ karme praśṛtā tehi karmehi utkṣiptā sma nivārayituṃ || rājñā amātyā āṇattā || evaṃ mahānasaṃ jālena pidhāpetha yatha so kāko na mahānase śakyeya aparādhyituṃ ||</p>
<blockquote class="gatha">
<p><a class="sc" id="4"></a>manasā devānāṃ vacasā pārthivānāṃ<br>
nacireṇāḍhyānāṃ karmaṇā daridrāṇām iti ||</p>
</blockquote>
<p><a class="sc" id="5"></a><a class="sen" id="sen3.127"></a> rājño brahmadattasya vacanamātreṇa sarvantaṃ mahānasaṃ jālena apihitaṃ || so kāko tatra mahānase na śaknoti opatituṃ nāpi śaknoti aparādhyituṃ || so pi tarketi kathaṃ ahaṃ ato rājabhojanaṃ hariṣyanti || tasya kākasya etad abhūṣi || yan nūnāhaṃ etaṃ panthaṃ rakṣeyaṃ yena pathena mahānasāto rājño bhaktaṃ allīpīyati || yataḥ panthāto taṃ paśyati rājño allīpīyantaṃ odanaṃ vā vyañjanaṃ vā mānsaprakārāṇi vā khajjakaṃ vā tilakṛtaṃ vā anyaṃ vā kaṃcid bhakṣyaṃ tataḥ taṇḍenādāya gacchati || rājñā āṇattaṃ sarveṣām eteṣāṃ pariveṣakānāṃ varṣavarāṇāṃ ca bhojanabhājanānāṃ pidhānāni detha || te dāni pariveṣakā taṃ bhojanaṃ pidhānehi apihitvā mahānasāto rājño allīyanti || tato so kāko na bhūyo śaknoti hartuṃ || tasya dāni kākasya etad abhūṣi || katham ahaṃ śakyeyaṃ kākarājño bhāryāye bhūyo rājabhojanaṃ hartuṃ || so dāni yaṃ rājā brahmadatto ceṭīnāṃ haste arpayanto devīnāṃ kabalāni preṣati tataś ceṭīnāṃ hastāto harati || rājñā brahmadattena śrutaṃ | ataḥ devīnāṃ kabalehi praveśīyantehi so kāko ceṭīnāṃ hastāto bhojanaṃ harati || rājñā āṇattaṃ || sarvāsāṃ ceṭīnāṃ kabalāni praveśayantānāṃ apidhānāni detha || tatra ca rājño brahmadattasya gurukaṃ amarṣaṃ saṃjātaṃ || aho yādṛśo eṣo kākaḥ dhṛṣṭo mukharo pragalbho ca sāhasiko ca dhanuhastehi na śakyati rakṣituṃ antan dṛraṣṭvā opatati || rājñā āṇattaṃ || yo me etaṃ kākaṃ jīvantaṃ gṛhītvā allīpeya tasya vipulaṃ abhicchādanaṃ dadeyaṃ || sarvasya parivārasya āṇattaṃ evaṃ rājā brahmadatto jalpati ||</p>
<hr>
<p><a class="sc" id="6"></a><a class="sen" id="sen3.128"></a>aparā dāni ceṭī rājño brahmadattasya arpayato svakāye devīye kabalaṃ ādāya vastrehi apihitvā gacchati | sā dāni tena kākena dṛṣṭā | tasya etad abhūṣi | kathaṃ ato ceṭīya hastāto bhojanaṃ hareyaṃ | yan nūnāhaṃ asyā ceṭīye nāsāgre lagneyaṃ tataḥ sā ceṭī trastā imaṃ bhojanaṃ ujjhiṣyati tato ahaṃ yaṃ taṃ bhojanaṃ gṛhya gamiṣyāmi || so dāni yenābhūd dāsī opatitvā tāye ceṭīye nāse lagno | tatra nāse vraṇo kṣato | ceṭīye bhītāye bhojanam ujjhitvā so kāko ubhayehi hastehi gṛhīto || sā dāni ceṭī kākam ādāya nāsāya rudhireṇa gharantena rājño brahmadattasya upasaṃkrāntā | ayaṃ so dṛṣṭakākaḥ gṛhīto || so dāni rājā brahmadatto tasyā ceṭīye prīto saṃvṛtto | śobhanaṃ te kṛtaṃ yaṃ tvayā eṣo kāko gṛhīto || tena dāni rājñā brahmadattena tāye ceṭīye vipulo ācchādo dinno || so ca kāko paribhāṣiyati | na śobhanaṃ yaṃ tvaṃ rājakulaṃ pi dharṣayasi || so dāni kāko rājānaṃ brahmadattaṃ gāthāye adhyabhāṣe ||</p>
<blockquote class="gatha">
<p><a class="sc" id="7"></a>vārāṇasyāṃ mahārāja kākarājā nivāsito |<br>
aśītikākasahasrehi supātro parivārito ||</p>
<p><a class="sc" id="8"></a>tasya dohalinī bhāryā supārśvā mānsam icchati |<br>
rājño mahānase pakvaṃ pratyagraṃ rājabhojanaṃ ||</p>
<p><a class="sc" id="9"></a>tasyāhaṃ vacanaṃ śrutvā karanto anuśāsanīṃ |<br>
bhartur apacitiṃ kṛtvā nāsāye akari vranaṃ ||</p>
</blockquote>
<p><a class="sc" id="10"></a>atha khalu bhikṣavaḥ rājā brahmadatto tasya kākarājāmātyasya prīto saṃvṛtto | imasya kākarājāmātyasya tasya kākarājasya sakāśāto naiva grāmo na bhogo nāpi <a class="sen" id="sen3.129"></a> ca anyā kācid vṛttiḥ | svakena tuṇḍena vṛttiṃ paryeṣanto ātmatyāgaṃ tasya kākarājasya kāryaṃ karoti || atha bhikṣavo rājā brahmadatto amātyapārṣadyāṃ gāthāye adhyabhāṣe ||</p>
<blockquote class="gatha">
<p><a class="sc" id="11"></a>etādṛśo arahati rājabhogaṃ hi bhuṃjituṃ |<br>
yathāyaṃ kākarājasya prahva āmaraṇād dvijo ||</p>
</blockquote>
<p><a class="sc" id="12"></a>tasya dāni kākasya rājñā brahmadattena daivasikaṃ rājabhojanaṃ anujñātaṃ | rājabhojanasya pratyagrasya nānāprakārasya pūraṃ bhojanaṃ kṛtvā tasya kākasya arthāye ekānte kṣipyati ataḥ taṃ daivasikaṃ svayaṃ ca bhuṃjesi kākarājasya ca haresi || parivārasya āṇattaṃ | na kenacid etasya kākasya rājakulaṃ gacchantasya vā āgatasya vā kiṃcid vyāghātaṃ utpādayitavyaṃ ||</p>
<p><a class="sc" id="13"></a>bhagavān āha || syāt khalu punar bhikṣavo yuṣmākam evam asyād anyaḥ sa tena kālena tena samayena supātro nāma kākarājā abhūṣi | na khalv evaṃ draṣṭavyaṃ | tat kasya hetoḥ | ahaṃ sa kākarājo abhūṣi || yā kākarājasya bhāryā supārśvā nāma sā eṣo yaśodharā abhūṣi || yaś ca kākarājasya aśītīnāṃ kākasahasrāṇām amātyo abhūṣi eṣo sa kālodāyī sthaviraḥ || yo bhūd rājā brahmadattaḥ sa eṣa rājā śuddhodano abhūṣi || tadāpi eṣo etena prasādito etarahiṃ pi eṣa etena prasāditaḥ ||</p>
<p class="endsection">kākajātakaṃ samāptaḥ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
