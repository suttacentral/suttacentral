<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu19">
<article>
<div class="hgroup">
<p class="division">Mahāvastu</p>
<h1>19. Apparitions</h1>
</div>
<p><a class="sc" id="1"></a>paropahārāṃś ca bho dhutadharmadhara upaharanti samyakasṃbuddhāḥ satvānām anugrahārthaṃ || tadyathā kaliṃgarājñaḥ kusumāye devyā paropahāraṃ bhagavāṃ dhruvasya śreṣṭhino vacanopahāraṃ bhagavāṃ vṛttavāṃ ||</p>
<blockquote class="gatha">
<p><a class="sc" id="2"></a>tathaiva ca rājagṛhe purottame<br>
paropahāraṃ bhagavāṃ pravṛttavāṃ |<br>
<a class="sen" id="sen1.178"></a> samutkarṣesi svavidhānakovido<br>
upālino taṃ vacanopahāraṃ ||</p>
<p><a class="sc" id="3"></a>tathā paraṃ merutaṭe samāgatāṃ<br>
sa vādisiṃho vaśināṃ vaśī vaśī |<br>
paropahāraṃ bhagavāṃ sa bhikṣu-<br>
saṃghasya taṃ idam avacā mahāmunir iti ||</p>
<p><a class="sc" id="4"></a>etāṃ sarvāṃ pravakṣyāmi upahārāṃ manoramāṃ |<br>
tasya satvapradhānasya śṛṇu vikrīḍitaṃ śubhaṃ ||</p>
<p><a class="sc" id="5"></a>utpanne puruṣaśreṣṭhe dharmacakre pravartite |<br>
kaliṃgarājā kārayati rājyaṃ sphītam akaṇṭakaṃ ||</p>
<p><a class="sc" id="6"></a>nāmena abhayo nāma tasyedaṃ darśanaṃ abhūt* |<br>
śubhāśubhānāṃ karmāṇāṃ phalaṃ nāstīti niścayaḥ ||</p>
<p><a class="sc" id="7"></a>paraloko tathā nāsti dānaphalaṃ kvacid yatra |<br>
vītarāgo vītadoṣo vītamoho na vidyate ||</p>
<p><a class="sc" id="8"></a>so taṃ ca darśanaṃ prāpya janatāṃ sannipātayet* |<br>
svakāṃ dṛṣṭiṃ samākhyāti paścāc ca na nivartate ||</p>
<p><a class="sc" id="9"></a>yadi mahyaṃ pitā bruyāt pratyakṣaṃ mama agrataḥ |<br>
svayam upagamya evan tac chraddadhe tadā tathā ||</p>
<p><a class="sc" id="10"></a>sarvadā sa tadā āsi śīlavāṃ maitramānaso |<br>
<a class="sen" id="sen1.179"></a> yadi tasya phalam asti tasya devapuraṃ gatiḥ ||</p>
<p><a class="sc" id="11"></a>devabhūto mama jñātvā imāṃ dṛṣṭiṃ vimocayet* |<br>
ity uktvāsti paraloko dṛṣṭiṃ muñcāhi pāpakāṃ ||</p>
<p><a class="sc" id="12"></a>yasya ca paralokasya pravṛttir nopalabhyate |<br>
tasmāt pitā mamāgatvā saṃpraharṣayatu mānasaṃ ||</p>
<p><a class="sc" id="13"></a>tato lokānukampārthaṃ kāruṇo mahadviśāradaḥ |<br>
kaliṃgarājasya rūpaṃ nirmaṇati svayaṃ muniḥ ||</p>
<p><a class="sc" id="14"></a>prāsādavaraṃ āruhya antaḥpuragato tathā |<br>
antaḥpurasya darśeti yat taṃ prakṛtidarśanaṃ ||</p>
<p><a class="sc" id="15"></a>tato sa nirmito rājā antarīkṣagatasthitaḥ |<br>
rājānam abhayaṃ dhīro uvāca puruṣottamaḥ ||</p>
<p><a class="sc" id="16"></a>parityajya svakāryāṇi parakāryeṣu vyāpṛtaḥ |<br>
mithyādarśanasaṃyuktaṃ arājyaṃ rājyasaṃjñitaṃ ||</p>
<p><a class="sc" id="17"></a>adya bhave gatī tubhyaṃ narako dāruṇo mahat* |<br>
ye ca te darśayiṣyanti teṣām api ca sā gati ||</p>
<p><a class="sc" id="18"></a>anyān* hi vihato hanti naṣṭo nāśayate parāṃ |<br>
andhīkaroti anyā pi svayam andhavyapatrapo ||</p>
<p><a class="sc" id="19"></a>sumuṣṭo muṣase anyā mṛto ca mārase parāṃ |<br>
sukhitān api satvā tvaṃ duḥkhāpayasi durmate ||</p>
<p><a class="sc" id="20"></a>nimagno kāmapaṃkasmiṃ gṛddhu kām eṣu mūrcchitaḥ |<br>
<a class="sen" id="sen1.180"></a> paralokaṃ draṣṭukāmo dharmāṇāṃ nayanaṃ nṛpaḥ ||</p>
<p><a class="sc" id="21"></a>asthānam etaṃ bhūmipati yas tvaṃ kāmaparāyaṇaḥ |<br>
asamartho tahiṃ gantuṃ paralokam imaṃ prabho ||</p>
<p><a class="sc" id="22"></a>āsvādaṃ pi tu kāmeṣu buddhvā doṣān tathaiva ca |<br>
kāme niḥsaraṇajñasya te vai jāne paraṃparāṃ ||</p>
<p><a class="sc" id="23"></a>etac chrutvā naraśreṣṭho abhayo kampito bhayāt* |<br>
prahvo idam uvāca taṃ antarīkṣe sudarśanaṃ ||</p>
<p><a class="sc" id="24"></a>śraddadhāmi taṃ te deva evam etaṃ nānyathā |<br>
prasīda bhava me nātha abhayaṃ parimocaya ||</p>
<p><a class="sc" id="25"></a>tadvasāntaḥpurāmātyaḥ śāstā me apratipudgalaḥ |<br>
vinayavaśī tavāsmi tathānyā janatā bahu ||</p>
<p><a class="sc" id="26"></a>paropahāra iti eṣas tena paramabuddhinā |<br>
vṛtto anugrahārthāya satvānāṃ varabuddhinā ||</p>
<p><a class="sc" id="27"></a>devī kusumbharājasya kusumā iti viśrutā |<br>
iṣṭā kusumbharājasya strīsahasrāṇam uttamā ||</p>
<p><a class="sc" id="28"></a>tasya mātā pitā caiva jīrṇā daṇḍaparāyaṇā |<br>
dhītaram evam āhansu kusume putri he śṛṇu ||</p>
<p><a class="sc" id="29"></a>vayaṃ jīrṇā tuvaṃ bālā kāmapralulitā asi |<br>
<a class="sen" id="sen1.181"></a> icchema pratisṛjyantau icchema maraṇam ātmanaḥ ||</p>
<p><a class="sc" id="30"></a>etac ca vacanaṃ śrutvā kusumā labhate mataṃ |<br>
avarṇo yaṃ mama asyā yady ambātāto praghātyate ||</p>
<p><a class="sc" id="31"></a>dāsyāmi viṣasaṃyuktaṃ bhaktam eṣāṃ sudāruṇaṃ |<br>
bhuktvā yena ubhāv etau mariṣyanti na saṃśayaḥ ||</p>
<p><a class="sc" id="32"></a>yadāsyā niścitā buddhi mātāpitṛṣu dāruṇā |<br>
tato utpādaye śāstā kāruṇyaṃ kusumāṃ prati ||</p>
<p><a class="sc" id="33"></a>tataḥ kusumāye śāstā mātaraṃ pitaraṃ tathā |<br>
apanāmayati saṃbuddho anyau sthāpeti nirmitau ||</p>
<p><a class="sc" id="34"></a>kusumā viṣasaṃyuktaṃ taṃ bhojanam āpadyati |<br>
nirmitān āha bhuṃjantu ambā tāto ca bhojanaṃ ||</p>
<p><a class="sc" id="35"></a>avikampamānā bhuṃjanti bhojanaṃ jinanirmitāḥ |<br>
na caiṣāṃ bādhate kiṃcit kāyaṃ nirmitakā hi te ||</p>
<p><a class="sc" id="36"></a>dvitīyaṃ divasaṃ caiva tṛtīyaṃ caturthaṃ paṃcamaṃ |<br>
viṣasaṃyuktaṃ bhuktvāna sudhāṃ va yāpenti nirmitau ||</p>
<p><a class="sc" id="37"></a>tataḥ kṛtāṃjalī bhūtvā kusumā nirmitāṃ bravīt* |<br>
ātmānaṃ me nivedayatha anugrāhyā yadi ahaṃ ||</p>
<p><a class="sc" id="38"></a>tāṃ yācamānāṃ prāñjalikāṃ kusumāṃ nirmitā bravīt* |<br>
<a class="sen" id="sen1.182"></a> yā tavāpatti jānātha tathā ca anutiṣṭhatha ||</p>
<p><a class="sc" id="39"></a>buddhaḥ puruṣaśārdūlaḥ dvātriṃśavaralakṣaṇaḥ |<br>
utpannaḥ kulasaṃpannaḥ sarvavidyāguṇānvitaḥ ||</p>
<p><a class="sc" id="40"></a>tasya sarvaṃ guṇābhūtaṃ atītānāgatasthitaṃ |<br>
viditaṃ vādisiṃhasya atra vijaha saṃśayaṃ ||</p>
<p><a class="sc" id="41"></a>prāsādavaram āruhya sastryāgāro sa pārthivaḥ |<br>
yāced darśanam icchāma vayaṃ sarvārthadarśinaḥ ||</p>
<p><a class="sc" id="42"></a>taṃ sarvaguṇasaṃpannaṃ vanditvā śaraṇaṃ vraje |<br>
tato asmākaṃ yaṃ tatraiva pṛcchasi vakṣyate jino ||</p>
<p><a class="sc" id="43"></a>sādhū ti pratiśrutvāna nirmitāṃ prati so tadā |<br>
rājā sāntaḥpuro śīghraṃ prāsādam abhirūḍhavāṃ ||</p>
<p><a class="sc" id="44"></a>satvaraṃ sa prahvo rājā sastryāgāro kṛtāṃjaliḥ |<br>
imāṃ vyāharate rājā vācāṃ kusumayā saha ||</p>
<p><a class="sc" id="45"></a>ye sarvaguṇasaṃpannā lokānām anukampakā |<br>
gṛhītā atyantaṃ teṣāṃ sāñjalī saumanasyakā ||</p>
<p><a class="sc" id="46"></a>tato amantraye śāstā śrāvakāṃ śāsane ratāṃ |<br>
cāruvarṇaṃ siṃhahanuṃ dṛḍhabāhuṃ aninditaṃ ||</p>
<p><a class="sc" id="47"></a>kīrtimantaṃ mahānāgaṃ ca cāturantaṃ mahābalaṃ |<br>
nīlakeśaṃ ca buddhaṃ ca śāntaṃ sāstraviśāradaṃ ||</p>
<p><a class="sc" id="48"></a>tathā śārasam atulyaṃ guptakāmam aninditaṃ |<br>
<a class="sen" id="sen1.183"></a> siṃhanandiṃ viśālākṣaṃ lakṣaṇeyam anuttamaṃ ||</p>
<p><a class="sc" id="49"></a>eṣa bhikṣavo gacchāmi śāstāram anubandhatha |<br>
kusumāṃ pramukhāṃ kṛtvā vineṣyāmi bahuṃ janaṃ ||</p>
<p><a class="sc" id="50"></a>sādhū ti te pratiśrutvā vaśībhūtā svayaṃbhuvaḥ |<br>
parivārayitvā saṃbuddhaṃ idaṃ vacanam āhu te ||</p>
<p><a class="sc" id="51"></a>asmākaṃ pi pādo vīrā vihaṃgamadhyam akramaḥ |<br>
anuyāsyāma saṃbuddhaṃ yatra gacchati cakṣumāṃ ||</p>
<p><a class="sc" id="52"></a>nimeṣāntareṇa saṃprāpto bhagavāṃ śiṣyasaṃvṛtaḥ |<br>
nagaraṃ kusumāyās tu anukampāya prāṇināṃ ||</p>
<p><a class="sc" id="53"></a>ākāraṃ vajrapāṇisya nāyako abhinirmiṇe |<br>
devasaṃghaṃ ca manasā dhyāye dhyānaviśāradaḥ ||</p>
<p><a class="sc" id="54"></a>prabhā­maṇḍalam utsṛje yojanāni caturdaśa |<br>
devatā ca abhivādenti yātrāṃ paramabuddhinaḥ ||</p>
<p><a class="sc" id="55"></a>tato ca kusumā devī prahvī sugatam abravīt* |<br>
eṣā te prāñjalī nātha pādāṃ icchāmi vanditaṃ ||</p>
<p><a class="sc" id="56"></a>tataḥ pratiṣṭhito śāstā prāsādavaramūrdhani |<br>
prabhayā ca diśā sarvā abhibhūya yaśaskaraḥ ||</p>
<p><a class="sc" id="57"></a>tato ca kusumā devī saha rājñā jinakramāṃ |<br>
vandate parivāro ca deviye narapuṅgavaṃ ||</p>
<p><a class="sc" id="58"></a>śaraṇaṃ tvāṃ naraśreṣṭha gacchāma suravandita |<br>
mātaraṃ pitaraṃ hatvā kīdṛśaṃ labhate phalaṃ ||</p>
<p><a class="sc" id="59"></a><a class="sen" id="sen1.184"></a> śṛṇohi kusume satyaṃ mātāpitṛvadhe phalaṃ |<br>
anantaraṃ mahāvīciṃ narakaṃ upapadyate ||</p>
<p><a class="sc" id="60"></a>tato buddhānubhāvena śāstā vadathakovidaḥ |<br>
kusumāyā mahāvīciṃ upadarśeti nāyakaḥ ||</p>
<p><a class="sc" id="61"></a>tato ca kusumā devī nirayaṃ trasya dāruṇaṃ |<br>
aśruvegaṃ pramuñcantī idaṃ vacanam abravīt* ||</p>
<p><a class="sc" id="62"></a>mātāpitṛbhyāṃ kāruṇikā duṣṭacittasya kidṛśaṃ |<br>
paraloke phalaṃ bhavati yat satyaṃ tad udīraya ||</p>
<p><a class="sc" id="63"></a>duṣṭacittasya kusume taṃ cittaṃ syād amuñciyaṃ |<br>
tad eva paralokasmiṃ phalaṃ sadyaṃ ca hiṃsayā ||</p>
<p><a class="sc" id="64"></a>tato ca pratiniḥsṛjati kusumā dāruṇaṃ manaṃ |<br>
purato dharmarājasya prītisukhasamarpitā ||</p>
<p><a class="sc" id="65"></a>tato kāmāna āsvādaṃ bhāṣate sarvakovidaḥ |<br>
ādīnavaṃ ca kāmānāṃ bhāṣate puruṣottamaḥ ||</p>
<p><a class="sc" id="66"></a>tato kāmānāṃ niḥsaraṇaṃ bhāṣate cintyavikramaḥ |<br>
guṇān vadati nirvāṇe adbhutāṃ bhūtadarśimān ||</p>
<p><a class="sc" id="67"></a>kusumāṃ pramukhāṃ kṛtvā koṭīyo dvādaśa muniḥ |<br>
mānuṣāṇāṃ vinayati upahāro ayaṃ iti ||</p>
<p><a class="sc" id="68"></a>dhruvo nāma abhūc chreṣṭhī nagare kāśivardhane |<br>
tasyedaṃ darśanaṃ pāpaṃ mātāpitṛsamāgame ||</p>
<p><a class="sc" id="69"></a>yo mātaraṃ ca pitaraṃ ca jīrṇakaṃ gatayauvanaṃ |<br>
<a class="sen" id="sen1.185"></a> jñātipakṣaṃ samānetvā bhakṣyabhojyena tarpayet* ||</p>
<p><a class="sc" id="70"></a>agniskandhe ca jvalite dāhayeya pitṝn ubhau |<br>
upahāro vidhātavyo tasya puṇyam anantakaṃ ||</p>
<p><a class="sc" id="71"></a>rākṣasīnāṃ sahasrāṇi nāyako abhinirmiṇi |<br>
prāsādavarasuptasya dhruvasya purataḥ sthitā ||</p>
<p><a class="sc" id="72"></a>daṇḍahastā kaśāhastā śaktihastā tathaiva ca |<br>
kuṭhārahastā asihastā ulkāhastā tathaiva ca ||</p>
<p><a class="sc" id="73"></a>atha tomarahastā ca nārācaśatapāṇiyo |<br>
kuntamudgarahastāś ca śreṣṭhisya purataḥ sthitāḥ ||</p>
<p><a class="sc" id="74"></a>dhikkṛtāṃ dhikkṛtāṃ dṛṣṭiṃ prāpto ’si puruṣādhamā |<br>
dhikkṛtaṃ mithyātvam āsādya na śraddadhitum arhasi |<br>
ye te duṣkarakartāraḥ ye te pūrvopakāriṇaḥ |<br>
maitracittā āpanneṣu teṣu tvaṃ vadham icchasi ||</p>
<p><a class="sc" id="75"></a>yeṣāṃ na śakyaṃ pratikartuṃ apatyena kathaṃcana |<br>
sarvaratnaṃ pi dadatā teṣāṃ tvaṃ vadham icchasi ||</p>
<p><a class="sc" id="76"></a>jīvitāt te mṛtaṃ śreyo na ca darśanam īdṛśaṃ |<br>
yaḥ tvaṃ supuruṣācīrṇaṃ darśanaṃ pratibādhase ||</p>
<p><a class="sc" id="77"></a>adya te jīvitaṃ nāsti sabhāryasya sabandhunaḥ |<br>
sabhṛtyasya saputrasya pretya ca nirayaṃ gatiḥ ||</p>
<p><a class="sc" id="78"></a>imaṃhi nāma evaṃ vā māriṣa bhadram astu vaḥ |<br>
mithyādarśanasampannaṃ mūḍḥāpaṇḍitamānasaṃ ||</p>
<p><a class="sc" id="79"></a><a class="sen" id="sen1.186"></a> parāṃ anyāṃ pi janatāṃ grāhentaṃ pāpadarśanaṃ |<br>
dhruvaṃ śreṣṭhiṃ vināśema āryadarśanakutsakaṃ ||</p>
<p><a class="sc" id="80"></a>etan tu vacanaṃ śrutvā dhruvo udvignamānasaḥ |<br>
sasvinnagātro prahvaś ca babhūva trastamānasaḥ ||</p>
<p><a class="sc" id="81"></a>bhrāntacitto diśovekṣī trasto bhavati mānasaḥ |<br>
kṛtāñjalipuṭo bhūtvā idaṃ vacanam abravīt* ||</p>
<p><a class="sc" id="82"></a>rakṣogaṇo prasīdaṃtu parivārasya mahya ca |<br>
yuṣme gatiś ca lenaś ca mama śaraṇam eva ca ||</p>
<p><a class="sc" id="83"></a>ājñāpayatha kiṃ kṛtvā mahyādya abhayaṃ bhave |<br>
mama sabandhuvargasya na cāgaccheya durgatiṃ ||</p>
<p><a class="sc" id="84"></a>te ca bravīnsu bhūtagaṇā dhruvaṃ śreṣṭhiṃ nabhe sthitā |<br>
mā asmākaṃ śaraṇaṃ gaccha tam eva śaraṇaṃ vraja ||</p>
<p><a class="sc" id="85"></a>hitaiṣiṇaṃ sarvabhūtānāṃ buddhaṃ dhutajanārcitaṃ |<br>
sarvalokottaraṃ vādiṃ śākyasiṃhaṃ manoramaṃ ||</p>
<p><a class="sc" id="86"></a>kahin nu so <span class="gap">+ + + + + +</span> bhagavāṃ bhūtavandito |<br>
vayaṃ pi taṃ naraśreṣṭhaṃ gacchema śaraṇaṃ muniṃ ||</p>
<p><a class="sc" id="87"></a>eṣo sarvaguṇopetaḥ pure ratanakholake |<br>
nānākusumasaṃcchanne udyāne gandhamādane ||</p>
<p><a class="sc" id="88"></a>vaśī­bhūta­sahas­rāṇāṃ navatīhi puraskṛto |<br>
vihārakuśalo dhīro tatra viharate muniḥ ||</p>
<p><a class="sc" id="89"></a><a class="sen" id="sen1.187"></a> taṃ tvaṃ śaraṇaṃ gacchāhi sarvehi jñātibhiḥ saha |<br>
taṃ ca paśya narādityaṃ tāṃ ca dṛṣṭiṃ parityaja ||</p>
<p><a class="sc" id="90"></a>yaṃ ca so deśate dharmaṃ dṛṣṭāntavihitaṃ śubhaṃ |<br>
taṃ ca prajñāya paśyāhi evan te jīvitaṃ bhavet* ||</p>
<p><a class="sc" id="91"></a>agatvā ca tuvaṃ śreṣṭhi na dhruvaṃ pratipatsyase |<br>
idan te maraṇaṃ sadyaṃ taṃ śraddhāno samācara ||</p>
<p><a class="sc" id="92"></a>tataḥ śreṣṭhi sabandhujano bhūtvā sudīnamānaso |<br>
mūrdhinā patito bhūmau yato so puruṣottamaḥ ||</p>
<p><a class="sc" id="93"></a>sarvākāraguṇopeto mahākāruṇiko muni |<br>
sabandhupakṣo śaraṇaṃ upemi tvā mahāyaśā ||</p>
<p><a class="sc" id="94"></a>bhītasya bhayāntakara abhayaṃ dātum arhasi |<br>
sapakṣo bho mahāsatva ahaṃ bhayaparāyaṇo ||</p>
<p><a class="sc" id="95"></a>icchāmi caraṇaṃ śāstuḥ vandituṃ vādināṃ vara |<br>
draṣṭum icchāmi satpuruṣaṃ anugrāhyā yadi vayaṃ ||</p>
<p><a class="sc" id="96"></a>tato abhyudgato śāstā vaśībhūtapuraskṛtaḥ |<br>
nimeṣāntareṇa saṃprāpto satvānukampāya nāyakaḥ ||</p>
<p><a class="sc" id="97"></a>taṃ dṛṣṭvā gagaṇe sthitaṃ dāntaṃ kṣāntaṃ puraskṛtaṃ |<br>
<a class="sen" id="sen1.188"></a> saumanasyaṃ samutpannaṃ śreṣṭhisya saha bandhubhiḥ ||</p>
<p><a class="sc" id="98"></a>śaraṇaṃ vādiśārdūlaṃ śreṣṭhī tatra upāgataḥ |<br>
sujātadarśanatvaṃ ca śreṣṭhī paryadhigacchasi ||</p>
<p><a class="sc" id="99"></a>tasyātyayaṃ naraśreṣṭho parigṛhya tathāgato |<br>
satyavādī udīreti satyāni caturā muniḥ ||</p>
<p><a class="sc" id="100"></a>śubhāśubhānāṃ karmāṇāṃ phalaṃ vistaraśo vibhuḥ |<br>
prakāśaye narādityo siṃho vā nadate vane ||</p>
<p><a class="sc" id="101"></a>siṃhanādaṃ imaṃ śrutvā śreṣṭhi parijanaiḥ saha |<br>
prāpnoti madhuraṃ satyaṃ phalaṃ prathamake kṣaṇe ||</p>
<p><a class="sc" id="102"></a>yat tasya parikarma tat kṛtaṃ pana maharṣiṇā |<br>
tam āhur upahāro ti sarvadharmaviśāradāḥ ||</p>
<p><a class="sc" id="103"></a>tarur nāma abhū rājā dvīpe kasmiṃ ci sāgare |<br>
tasya darśanam utpannaṃ pāpakaṃ bāliśapriyaṃ ||</p>
<p><a class="sc" id="104"></a>yo brāhmaṇaṃ vā śramaṇaṃ vā anyaṃ vāpi vanīyakaṃ |<br>
āmantretvā na bhojayate tam āhuḥ śreṣṭhalakṣaṇaṃ ||</p>
<p><a class="sc" id="105"></a>mahājanaṃ nimantretvā bahuṃ ca śūdrabrāhmaṇāṃ |<br>
yo bubhukṣāyam āneti kṛtvā kārānibandhanaṃ ||</p>
<p><a class="sc" id="106"></a><a class="sen" id="sen1.189"></a> uttarāgamane kulavā maheśākhyo mahāyaśāḥ |<br>
prabhūtavastrābharaṇo tatra so copapadyate ||</p>
<p><a class="sc" id="107"></a>grāheti janatāṃ rājā evaṃ pāpena cetasā |<br>
te tasya vacanaṃ śrutvā śraddadhāti mahājanaḥ ||</p>
<p><a class="sc" id="108"></a>etaṃ darśanaṃ vijñāya devagandharvavanditaḥ |<br>
paṃca bhikṣusahasrāṇi kṣaṇena nirmiṇe muniḥ ||</p>
<p><a class="sc" id="109"></a>te taṃ dvīpam upāgamya tarur yatra janādhipaḥ |<br>
rājyaṃ pālayate tatra caṃkramiṣu vaśīgaṇā ||</p>
<p><a class="sc" id="110"></a>te tu narādhipo dṛṣṭvā nirmitā bhikṣuvarṇitā |<br>
vāhanato taritvāna vanditvā pādam abravīt* ||</p>
<p><a class="sc" id="111"></a>nimantrayāmi ṛṣayo prīto bhaktena tattvataḥ |<br>
adhivāsensu me ṛṣayo anugrāhyā yadi vayaṃ ||</p>
<p><a class="sc" id="112"></a>adhivāsitaṃ viditvā tato nirdhāvate punaḥ |<br>
pādāṃ vanditvā ṛṣīṇāṃ gato rājakulaṃ svakaṃ ||</p>
<p><a class="sc" id="113"></a>rātriṃ prabhātāṃ vijñāya rājapuruṣam abravīt* |<br>
gaccha tvaṃ ṛṣayopagamya siddhena tvaṃ nimantraya ||</p>
<p><a class="sc" id="114"></a>te ca praveśitā rājñā ṛṣi veśam atyadbhutaṃ |<br>
śaraṇyaṃ guṇasaṃpannaṃ dṛḍhārgalasuyantritaṃ ||</p>
<p><a class="sc" id="115"></a>saptāhe samatikrānte rājā tāṃ pratyavekṣate |<br>
<a class="sen" id="sen1.190"></a> adīnamukhavarṇāś ca dhyāyante bhikṣuvarṇitā ||</p>
<p><a class="sc" id="116"></a>so bhūyaḥ parivarjetvā nirmitā manujādhipaḥ |<br>
dvitīyaṃ samatikramya dvitīye pratyavekṣate ||</p>
<p><a class="sc" id="117"></a>tṛtīye ca caturthe ca paṃcame ṣaṣṭhasaptame |<br>
navame daśame saptāhe idaṃ vacanam abravīt* ||</p>
<p><a class="sc" id="118"></a>devā ca nāgā gandharvā yakṣā ca guhyakāsurā |<br>
āgatā ṛṣirūpeṇa mama saṃvegakāraṇāt* ||</p>
<p><a class="sc" id="119"></a>nivedayatha ātmānam anugrāhyā yadi vayaṃ |<br>
athāsmākam anugrāhyo ātmānaṃ parivedaye ||</p>
<p><a class="sc" id="120"></a>anugrāhyo ’si bhūmipate idaṃ vacanam uvāca te |<br>
yad vayaṃ vacanaṃ brūma tathā tam anutiṣṭhata ||</p>
<p><a class="sc" id="121"></a>eṣo kāśīpure śāstā vārāṇasyāṃ vane śubhe |<br>
pāragaḥ sarvadharmāṇāṃ sarvasaṃśayasūdanaḥ ||</p>
<p><a class="sc" id="122"></a>prāsādavaram āruhya yāce prahvaḥ sabāndhavaḥ |<br>
icchāma puruṣaśreṣṭhaṃ draṣṭum apratipudgalaṃ ||</p>
<p><a class="sc" id="123"></a>sa etat vacanaṃ śrutvā tatheti udapādayi |<br>
atha vaihāyasaṃ śāstā taṃ dvīpam upasaṃkramīt* ||</p>
<p><a class="sc" id="124"></a>vaśībhūtāś ca catvāro kuṃjaro karabhogajaḥ |<br>
<a class="sen" id="sen1.191"></a> vāraṇo ’tha mahādhyāyī manāpo ’tha samāgatā ||</p>
<p><a class="sc" id="125"></a>te paśyitūna saṃbuddhaṃ virocantaṃ śaśiprabhaṃ |<br>
tathā stuvanti prāṃjaliyo bhūtadharmaguruṃ guru ||</p>
<p><a class="sc" id="126"></a>prasannacittā sumanā sarvākāraguṇānvitā |<br>
nātha marumanuṣyāṇāṃ namas te naralambaka ||</p>
<p><a class="sc" id="127"></a>ko nāma tvaṃ mahāsatva mahātejā mahādyute |<br>
mahābuddhi mahābāhu yathātatham udīraya ||</p>
<p><a class="sc" id="128"></a>rāja­vaṃ­śasamutpanno dharmarājyapratiṣṭhitaḥ |<br>
śaraṇaṃ sarvabhūtānāṃ ahaṃ buddha iti viduḥ ||</p>
<p><a class="sc" id="129"></a>ahaṃ marumanuṣyāṇāṃ nātho netā cikitsakaḥ |<br>
ahaṃ saṃśayāntakaraḥ saṃbuddho devavanditaḥ ||</p>
<p><a class="sc" id="130"></a>etat śrutvā taru rājā saṃbuddham idam abravīt* |<br>
namas te vādiśārdūla sarvasaṃśayasūdana ||</p>
<p><a class="sc" id="131"></a>prāsādavaram āruhya sabandhupakṣo sajjanā |<br>
sarāṣṭro śaraṇaṃ gacchāmi tasya no śaraṇaṃ bhava ||</p>
<p><a class="sc" id="132"></a>svakaṃ ca darśanaṃ rājā samākhyāti maharṣiṇaḥ |<br>
tac chrutvā naraśārdūlo rājānam idam abravīt* ||</p>
<p><a class="sc" id="133"></a>na te lābhā bhūmipate yas tvaṃ durgatigāminaṃ |<br>
<a class="sen" id="sen1.192"></a> pāpaṃ śraddadhase mārgantāṃ dṛṣṭiṃ pratiniḥsṛja ||</p>
<p><a class="sc" id="134"></a>tāṃ dṛṣṭiṃ pratiniḥsṛjya rājā vacanam abravīt* |<br>
dharmam ākhyāhi māṃ dhīra yatra duḥkhaṃ nirudhyate ||</p>
<p><a class="sc" id="135"></a>tasya ca dharmasaṃyuktaṃ bhāvaye puruṣottamaḥ |<br>
kuśalaṃ sarvasatvānāṃ buddhadharmaviśāradaḥ ||</p>
<p><a class="sc" id="136"></a>so taṃ dharmaṃ vijānitvā rājā parijanaiḥ saha |<br>
trīṇi saṃyojanāṃ tyaktvā prāptavāṃ prathamaṃ phalaṃ ||</p>
<p><a class="sc" id="137"></a>asaṃkhyeyā ca janatā prāptavān prathamaṃ phalaṃ |<br>
paśya satpuruṣā rājaṃ maitriyā balam uttamaṃ ||</p>
<p><a class="sc" id="138"></a>ye tatra nirmitā bhikṣūḥ na caite bhikṣuṇo matā |<br>
upahāraṃ vadanty etaṃ jinā śāstraviśāradāḥ ||</p>
<p><a class="sc" id="139"></a>asthānam eva jinaputra yadā sthūlāhi bhūmihi |<br>
tat pure adhigaccheyuḥ sarvajñatvaṃ tathāgatāḥ ||</p>
<p><a class="sc" id="140"></a>kālaṃ va nātināmenti paripūrṇāhi bhūmihi |<br>
darśensu vādiśārdūlā ity evaṃ puruṣottamā ||</p>
<p><a class="sc" id="141"></a>vārāṇasīṃ vanaṃ gatvā buddhadharmapuraskṛto |<br>
vistareṇa prakāśayati nāyako bhūmayo daśa ||</p>
<p><a class="sc" id="142"></a>nayānayajñāḥ saṃbuddhāḥ sarvaparamataṃ viduḥ |<br>
adhyāśayaṃ parīkṣanti jātakā sarvaprāṇināṃ ||</p>
<p><a class="sc" id="143"></a>madhureṇa sugītena nayena guṇadarśinaḥ |<br>
<a class="sen" id="sen1.193"></a> suvinītā bahu janatā saṃbuddhena prajānatā ||</p>
<p><a class="sc" id="144"></a>na jāyanti na jīryanti na mṛyanti kathaṃcana |<br>
paramaṃ mitram āsādya vinītā varabuddhinā ||</p>
<p><a class="sc" id="145"></a>gambhīracaritaṃ dhīrā prajānanti parasparaṃ |<br>
anantapratibhānaṃ ca sarve sarvāṅgaśobhanā iti ||</p>
</blockquote>
<p class="endsection">iti śrīmahāvastu-avadāne abhiṣekavatī nāma daśamā bhūmiḥ samāptā ||</p>
<p><a class="sc" id="146"></a>śikhare gṛddhakūṭasmiṃ pañcānāṃ vaśībhūtaśatānāṃ samavāye daśabhūmikaṃ nāma upadeśamukhaṃ bhāṣitaṃ ||</p>
<p class="endsection">samāptaṃ daśabhūmikaṃ ||</p>
<p><a class="sc" id="147"></a>ye satvā buddhatvāya praṇidhenti tehi uddeśitavyaṃ daśabhūmikaṃ bodhisatvānāṃ ca dṛṣṭasatyānāṃ śraddadhānānāṃ dātavyaṃ nānyeṣāṃ ete hy atra śraddadhānā anye vicikitseyuḥ ||</p>
<p class="endsection">samāptā ādibhūmi yāvad daśamā daśabhūmayaḥ mahāvastuparisaraṃ ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
