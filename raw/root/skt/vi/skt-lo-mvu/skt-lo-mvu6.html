<!DOCTYPE html>
<html>
<head>
<title></title>
</head>
<body>
<div id="text" lang="skt">
<section class="sutta" id="skt-lo-mvu6">
<article>
<div class="hgroup">
<p class="division">Mahāvastu</p>
<h1>6. A Visit to the Śuddhāvāsa Devas</h1>
</div>
<p><a class="sc" id="1"></a>evaṃ mayā śrutamekasmiṃ samaye bhagavāṃ rājagṛhe viharati sma gṛdhrakūṭe parvate || atha khalv āyuṣmān mahāmaudgalyāyano kālyam eva nivāsayitvā pātracīvaram ādāya rājagṛhaṃ nagaraṃ piṇḍāya prakrami || atha khalv āyuṣmato mahāmaudgalyāyanasya aciraprakrāntasyaitat abhavat* || atiprāgas tāvad etarahiṃ rājagṛhaṃ nagaraṃ piṇḍāya carituṃ | yaṃ nūnāhaṃ yena śuddhāvāsaṃ devanikāyaṃ tenopasaṃkrameyaṃ || athāyuṣmān mahāmaudgalyāyanaḥ tadyathāpi <a class="sen" id="sen1.55"></a> nāma balavān puruṣaḥ saṃmiṃjitaṃ bāhuṃ prasārayet prasāritaṃ ca bāhuṃ saṃmiṃjayet* ekakṣaṇena padavītihāreṇa rājagṛhād vaihāyasam abhyudgamya śuddhāvāsadevanikāye pratyasthāt* || adrākṣīt śuddhāvāsakāyikā devaputrā āyuṣmantaṃ mahāmaudgalyāyanaṃ dūrata evāgacchantaṃ || dṛṣṭvā ca punar yenāyuṣmān mahāmaudgalyāyanas tenopasaṃkramitvā āyuṣmato mahāmaudgalyāyanasya pādau śirasā vanditvā ekānte asthāsi || ekānte sthitvā ca te saṃbahulā śuddhāvāsakāyikā devaputrā āyuṣmantaṃ mahāmaudgalyāyanaṃ gāthābhiḥ adhyabhāṣasi ||</p>
<blockquote class="gatha">
<p><a class="sc" id="2"></a>kalpāna śatasahasraṃ saṃdhāvitvāna bodhiparipākaṃ |<br>
sucirasi anantaratano buddho lokasmiṃ upapanno ||</p>
</blockquote>
<p><a class="sc" id="3"></a>itthaṃ vaditvāna te saṃbahulā śuddhāvāsakāyikā devaputrā āyuṣmato mahāmaudgalyāyanasya pādau śirasā vanditvā ekānte asthāsi || ekānte sthitvā antarhitā || atha khalv āyuṣmato mahāmaudgalyāyanasyaitat abhavat* || evaṃ durlabhā bodhir yatra hi nāma kalpānāṃ śatasahasreṇa || atha khalv āyuṣmān mahāmaudgalyāyanas tadyathā balavān puruṣaḥ saṃmiñjitāṃ bāhāṃ prasārayet prasāritāṃ vā bāhāṃ saṃmiñjayet* ettakena kṣaṇavītihāreṇa śuddhāvāsato devanikāyāto antarhitaḥ rājagṛhe nagare pratyasthā || athāyuṣmān <a class="sen" id="sen1.56"></a> mahāmaudgalyāyano rājagṛhe nagare piṇḍāya caritvā paścādbhakto piṇḍapātrapratikrāntaḥ pātracīvaraṃ pratiśāmayitvā pādau prakṣālayitvā yena bhagavāṃs tenopasaṃkramitvā bhagavataḥ pādau śirasā vanditvā ekānte nyaṣīdad ekānte niṣaṇṇaś ca punaḥ āyuṣmān mahāmaudgalyāyano bhagavantam etad avocat* || ihāhaṃ bhagavan kālyasyaiva nivāsayitvā pātracīvaram ādāya rājagṛhaṃ mahānagaraṃ piṇḍāya prakrami || tasya me bhagavan* aciraprakrāntasyaitad abhavat* || atriprāgas tāvat etarahi rājagṛhe mahānagare piṇḍāya carituṃ | yaṃ nunāhaṃ yena śuddhāvāsaṃ devanikāyaṃ tenopasaṃkrameyaṃ | ciraṃ me devanikāyaṃ śuddhāvāsaṃ upasaṃkrāntasya || athāhaṃ balavāṃ tadyathā puruṣaḥ saṃmiṃjitāṃ bāhāṃ prasārayeya prasāritāṃ vā bāhāṃ saṃmiṃjayet* ettakena kṣaṇavītihāreṇa rājagṛhād vaihāyasam abhyudgamya śuddhāvāse devanikāye pratyasthāsi || adrākṣīt* me bhagavan saṃbahulāḥ śuddhāvāsakāyikā devaputrā dūrata eva āgacchantaṃ dṛṣṭvā ca punar yenāhaṃ tenopasaṃkramitvā mama pādau śirasā vanditvā ekānte sthānsu || ekāntasthitā saṃbahulā te śuddhāvāsakāyikā devaputrā mama gāthāye adhyabhāṣeran* ||</p>
<blockquote class="gatha">
<p><a class="sc" id="4"></a>kalpāna śatasaharaṃ saṃdhāvitvāna bodhiparipākaṃ |<br>
sucirasy anantaratano buddho lokasmiṃ upapanno ||</p>
</blockquote>
<p><a class="sc" id="5"></a>itthaṃ vaditvāna te saṃbahulāḥ śuddhāvāsakāyikā devaputrā mama pādau śirasā <a class="sen" id="sen1.57"></a> vanditvā prakrāmi || tasya me bhagavann etad abhavat* || yāvat duḥkhasamudānīyā anuttarā saṃbodhir yatra hi nāma kalpānāṃ śatasahasreṇa | yaṃ nūnāhaṃ yena bhagavāṃs tenopagamitvā bhagavantam etam arthaṃ paripṛccheyaṃ | yathā me bhagavāṃ vyākariṣyati tathā naṃ dhārayiṣyāmi || iha bhagavāṃ kim āha || evam ukte bhagavān āyuṣmantaṃ mahāmaudgalyāyanam etad avocat* || parīttakaṃ khalu punar mahāmaudgalyāyana śuddhāvāsakāyikānāṃ devaputrāṇāṃ śatasahasran ti || aprameyehi mahāmaudgalyāyana kalpehi asaṃkhyeyehi aprameyehi tathāgatehi arhantehi samyaksaṃbuddhehi kuśalamūlāny avaropitāni āyatisaṃbodhiṃ prārthayamānehi || abhijānāmi khalu punar ahaṃ mahāmaudgalyāyana triṃśad buddhakoṭiyo śākyamunināmadheyānāṃ ye mayā saśrāvakasaṃghāḥ satkṛtā gurukṛtā mānitāḥ pūjitā apacitā rājñā cakravartibhūtena āyatisaṃbodhim abhiprārthayamānena ca me te buddhā bhagavanto vyākarensuḥ || bhaviṣyasi tvam anāgatam adhvānaṃ tathāgato ’rhaṃ samyaksaṃbuddho vidyācaraṇasaṃpanno sugato lokavid anuttaraḥ puruṣadamyasārathiḥ śāstā devānāṃ ca manuṣyāṇāṃ ca || abhijānāmy ahaṃ khalu punar mahāmaudgalyāyana aṣṭa buddhaśatasahasrāṇi dīpaṃkaranāmadheyakānāṃ ye mayā saśrāvakasaṃghāḥ satkṛtā gurukṛtā mānitāḥ pūjitāḥ apacitā cakravartibhūtena āyutiṃ saṃbodhim abhisaṃprārthayamānena ca me te buddhā bhagavanto vyākarensuḥ || yathā prathame parivarte tathā sarvatra kartavyaṃ || bhaviṣyasi tvam anāgatam adhvānaṃ || abhijānāmy <a class="sen" id="sen1.58"></a> ahaṃ mahāmaudgalyāyana paṃca buddhaśatāni padmottaranāmadheyānāṃ || sarvatra kartavyaṃ | bhaviṣyasi tvam anāgatam adhvānaṃ || abhijānāmy ahaṃ mahāmaudgalyāyana aṣṭa buddhasahasrāṇi pradyotanāmadheyānāṃ || abhijānāmy ahaṃ mahāmaudgalyāyana trayo buddhakoṭīyo puṣpanāmadheyānāṃ || abhijānāmy ahaṃ mahāmaudgalyāyana aṣṭādaśa buddhasahasrāṇi māradhvajanāmadheyānāṃ yatra mayā brahmacaryaṃ cīrṇaṃ āyatiṃ bodhiṃ prārthayamānena ca me te buddhā bhagavanto vyākarensuḥ || abhijānāmy ahaṃ mahāmaudgalyāyana paṃca buddhaśatāni padmottaranāmadheyānāṃ ye mayā saśrāvakasaṃghāḥ satkṛtāḥ || abhijānāmy ahaṃ mahāmaudgalyāyana navati buddhasahasrāṇi kāśyapanāmadheyāni || abhijānāmy ahaṃ mahāmaudgalyāyana paṃcadaśa buddhasahasrāṇi pratāpanāmadheyāni || abhijānāmy ahaṃ mahāmaudgalyāyana dvau buddhasahasrau kauṇḍiṇyanāmadheyau || abhijānāmy ahaṃ mahāmaudgalyāyana caturaśīti pratyekabuddhasahasrāṇi || abhijānāmy ahaṃ mahāmaudgalyāyana samantaguptaṃ nāma tathāgatam arhantaṃ samyaksaṃbuddhaṃ || abhijānāmy ahaṃ mahāmaudgalyāyana buddhasahasraṃ jambudhvajanāmadheyānāṃ || abhijānāmy ahaṃ mahāmaudgalyāyana caturaśīti buddhasahasrāṇi indradhvajanāmadheyānāṃ || abhijānāmy ahaṃ mahāmaudgalyāyana paṃcadaśa buddhasahasrāṇi ādityanāmadheyānāṃ || abhijānāmy ahaṃ mahāmaudgalyāyana dvāṣaṣṭi buddhaśatāni anyonyanāmadheyānāṃ || abhijānāmy ahaṃ mahāmaudgalyāyana caturṣaṣṭi buddhāna <a class="sen" id="sen1.59"></a> samitāvināmadheyānāṃ || suprabhāso nāma mahāmaudgalyāyana tathāgato ’rhaṃ samyaksaṃbuddho yatra maitreyeṇa bodhisatvena prathamaṃ kuśalamūlāny avaropitāni rājñā vairocanena cakravartibhūtena āyatiṃ saṃbodhiṃ prārthayamānena || suprabhāse khalu punar mahāmaudgalyāyana tathāgatabhūte catasraḥ caturaśītikoṭivarṣa­sahas­rāṇi manuṣyāṇām āyuṣaḥ pramāṇam abhūṣi antarā ca uccāvacatā āyuṣaḥ || suprabhāsasya khalu punar mahāmaudgalyāyana tathāgatasyārhataḥ samyaksaṃbuddhasya trayaḥ sannipāta abhūt* || prathamo śrāvakasannipāto ṣaṇṇavati koṭīyo abhūṣi sarveṣāṃ arhantānāṃ kṣīṇāśravāṇām uṣitavratānāṃ samyagājñāvimuktānāṃ pari­kṣīṇabhava­saṃ­yoja­nānām anuprāptasvakārthānāṃ || dvitīyo śrāvakasannipāto caturnavati koṭiyo abhūt sarveṣām arhantānāṃ kṣīṇāśravāṇām uṣitavratānāṃ samyagājñāvimuktānāṃ pari­kṣīṇabhava­saṃ­yoja­nānāṃ anuprāptasvakārthānāṃ || tṛtīyo śrāvakasannipāto dvānavati koṭiyo abhūṣi sarveṣām arhantānāṃ kṣīṇāśravāṇām uṣitavratānāṃ samyagājñāvimuktānāṃ pari­kṣīṇabhava­saṃ­yoja­nānāṃ anuprāptasvakārthānāṃ || atha khalu mahāmaudgalyāyana rājño vairocanasya taṃ bhagavantaṃ suprabhāsaṃ dṛṣṭvā udāraharṣaṃ udāravegaprītiprāmodyaṃ utpadye || so taṃ bhagavantaṃ saśrāvakasaṃghaṃ daśa varṣasahasrāṇi satkaresi <a class="sen" id="sen1.60"></a> gurukaresi mānesi pūjesi apacāyesi || satkṛtvā gurukṛtvā tāṃ ca samitim anugṛhṇanto taṃ ca śrāvakasaṃgham anugṛhṇanto taṃ ca āyuḥpramāṇam anugṛhtṇanto evaṃ cittam utpādesi || aho punar ahaṃ bhaveyam anāgate ’dhvani tathāgato ’rhaṃ samyaksaṃbuddho vidyācaraṇasaṃpannaḥ sugato lokavid anuttaraḥ puruṣadamyasārathiḥ śāstā devānāṃ ca manuṣyāṇāṃ ca yathāyaṃ bhagavān suprabhāso etarahi || evaṃ sarvākārasaṃpannaṃ sarvākārapratipūraṃ dharmaṃ deśeyaṃ yathāpīha bhagavān suprabhāso etarahi || evaṃ samagraṃ śrāvakasaṃghaṃ parihareyaṃ yathāpi bhagavān suprabhāso etarahi || evaṃ ca me devāś ca manuṣyāś ca śrotavyaṃ śraddhātavyaṃ manyensuḥ yathāpīdaṃ bhagavato suprabhāsasya etarahiṃ | taṃ bhaveyaṃ bahujanahitāya bahujanasukhāya lokānukaṃpāya mahato janakāyasyārthāya hitāya sukhāya devānāṃ ca manuṣyāṇāṃ ca || evaṃ cāha mahāmaudgalyāyana ato ca bhūyo anyaṃ || caturacatvāriṃ­śat­kalpa­saṃ­prasthitasya khalu punar mahāmaudgalyāyana maitreyasya bodhisatvasya paścā tāye bodhaye cittam utpāditaṃ || aparājitadhvajo nāma mahāmaudgalyāyana tathāgato ’rhaṃ samyaksaṃbuddho yo maye saśrāvakasaṃgho varṣasahasraṃ satkṛto gurukṛto mānito pūjito pacito rājñā dṛḍhadhanunā cakravartibhūtena āyatiṃ saṃbodhiṃ prārthayamānena mahantehi ca paṃcehi <a class="sen" id="sen1.61"></a> duṣyayugaśatehi abhicchādito || parinirvṛtasya ca stūpaṃ kāritaṃ yojanam uccatvena yojanam abhiniveśena || eṣā ca mahāmaudgalyāyana praṇidhi satatasamitā abhūṣi || yasmiṃ samaye satvā bhavensuḥ alenā atrāṇā aśaraṇā aparāyaṇā utsadalolā utsadadoṣā utsadamohā akuśalān dharmā samādāya vartensuḥ yobhūyena ca apāyapratipūrakā bhavensu tasmiṃ kāle tasmiṃ samaye aham anuttarāṃ samyaksaṃbodhim abhisaṃbudhyehaṃ || taṃ bhaveyaṃ bahujanahitāya bahujanasukhāya lokānukaṃpāya mahato janakāyasyārthāya hitāya sukhāya devānāṃ ca manuṣyāṇāṃ ca || duṣkarakārakā mahāmaudgalyāyana tathāgatārhanto samyaksaṃbuddhā lokasyārthaṃ caryāṃ caranti || idam avocad bhagavān āttamano āyuṣmān mahāmaudgalyāyano bhagavato bhāṣitam abhyanandat* ||</p>
<blockquote class="gatha">
<p><a class="sc" id="6"></a>śākyamunināmakānām upasthitās triṃśa koṭiyo jinānāṃ |<br>
aṣṭaśatasahasrāṇi dīpaṃkaranāmadheyānāṃ ||</p>
<p><a class="sc" id="7"></a>ṣaṣṭiṃ ca sahasrāṇi pradyotanāmadheyānāṃ <span class="gap">+ + +</span> |<br>
tatha puṣpanāmakānāṃ trayo koṭiyo vādisiṃhānāṃ ||</p>
<p><a class="sc" id="8"></a>aṣṭādaśa sahasrāṇi māradhvajanāmakānāṃ sugatānāṃ |<br>
yatra care brahmacaryaṃ sarvajñatām abhilāṣāya ||</p>
<p><a class="sc" id="9"></a>pūjayi paṃca śatāni padmottaranāmakānāṃ sugatānāṃ |<br>
<a class="sen" id="sen1.62"></a> kauṇḍiṇyanāmakānām aparāṇi dvi sahasrāṇi ||</p>
<p><a class="sc" id="10"></a>a­pari­mitā­saṃ­kh­yeyā pratyekajināna koṭinayutāṃ ca |<br>
pūjayi buddhasahasraṃ jambudhvajanāmadheyānāṃ ||</p>
<p><a class="sc" id="11"></a>caturaśīti sahasrāṇi indradhvajanāmakānāṃ sugatānāṃ |<br>
navatiṃ ca sahasrāṇi kāśyapasahanāmadheyānāṃ ||</p>
<p><a class="sc" id="12"></a>paṃcadaśa buddhasahasrāṇi pratāpanāmakānāṃ sugatānāṃ|<br>
paṃcadaśa ca sahasrāṇi ādityanāmadheyānāṃ ||</p>
<p><a class="sc" id="13"></a>dvāṣaṣṭiṃ ca śatāni sugatānāṃ anyonyanāmadheyānāṃ |<br>
catuṣaṣṭiṃ ca sahasrāṇi samitāvīnāmadheyānāṃ ||</p>
<p><a class="sc" id="14"></a>ete ca kolitaśirī anye ca daśabalā aparimāṇā |<br>
sarve anityatāya samitā lokapradyotā ||</p>
<p><a class="sc" id="15"></a>yāni ca balāni kolita teṣāṃ mahāpuruṣalakṣavarāṇāṃ |<br>
sarve anityatāya kālaṃ na upenti saṃkhyāṃ ca ||</p>
<p><a class="sc" id="16"></a>jñātvānānitya­balaṃ sudāruṇaṃ satkṛtasya anantaraṃ |<br>
vīryārambho yojito anityabalasya vighātāya ||</p>
</blockquote>
<p><a class="sc" id="17"></a>ito maudgalyāyana aparimite asaṃkhyeye kalpe ratno nāma samyaksaṃbuddho abhūṣi tathāgato ’rhaṃ samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devānāṃ ca manuṣyāṇāṃ ca || ahaṃ tadā rājā cakravarti abhūṣi || tato mayaitasya bhagavato ratanavato caturaśīti kūṭāgārasahasrāṇi kāritāni citrāṇi <a class="sen" id="sen1.63"></a> darśanīyāni saptānāṃ ratnānāṃ suvarṇasya rūpyasya muktāyā vaiḍūryasya sphāṭikasya musāragalvasya lohitikāyāḥ || tāni mayā tasya bhagavato niryātetvā bodhāya anupraṇihitaṃ || na tāvat buddhā bhagavanto parinirvāyanti yāvad yuvarājā anabhiṣikto bhavati | eṣo mama anantaraṃ buddho loke bhaviṣyati | yathaitarhi mayā maitreyo vyākṛto eṣo mamānantaraṃ buddho bhaviṣyatīti || so bhagavāṃ caturaśītihi śrāvakasahasrehi sārdhaṃ caturaśīti­saṃ­vartavivartasthito saṃvartamāne loke bhagavāñ caturaśītihi śrāvakasahasrehi sārdhaṃ ābhāsvaraṃ devanikāyaṃ gacchati vivartamāne loke ihāgacchati iha dharmaṃ deśayati | ahaṃ bhūyo rājā cakravartī bhavāmi | caturaśīti­kūṭā­gāra­sahas­rāṇi kārāpayitvā bhagavato ratanavato niryātemi || iyaṃ mahāmaudgalyāyana praṇidhicaryā ||</p>
<p><a class="sc" id="18"></a>katamā ca anulomacaryā || iha mahāmaudgalyāyana bodhisatvo mahāsatvo bodhāya anulomatāye sthito bhavati || iyaṃ mahāmaudgalyāyana <span class="gap">+ + +</span></p>
<p><a class="sc" id="19"></a><span class="gap">+ + + + + +</span> avivartacaryā || vivartanti saṃsaranti vivartacaryā || avaivartiyā bodhāya bhavanti avivartacaryā ||</p>
</article>
<aside id="metaarea">
<p>Based on the ed. by Émile <span class="author">Senart</span>, 3 vols., Paris 1882–1897.</p>
<p>Cf. also Emmanuel <span class="author">Faure</span>, B. <span class="author">Oguibénine</span>, M. <span class="author">Yamazaki</span>, and Y. <span class="author">Ousaka</span>, <cite class="book">Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <span class="smallcaps">GRETIL</span> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class="editor">Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</aside>
</section>
</div>
</body>
</html>
