<!DOCTYPE html>
<html>
<head>
<meta charset="utf8">
<meta author="P.L. Vaidya">
<title></title>
</head>
<body>
<div id="text" lang="skt">
<section class="sutta" id="divy16">
<article>
<div class="hgroup">
<p class="division">Divyāvadānam</p>
<h1>16. śukapotakāvadānam</h1>
</div>
<p>
<a class="vai59" id="123.001"></a> śrāvastyāṃ nidānam |<br>
<a class="vai59" id="123.002"></a> tena khalu samayena anāthapiṇḍadena gṛhaptinā dvau śukaśāvakau pratilabdhau |<br>
<a class="vai59" id="123.003"></a> tena niveśanaṃ nītvā ālāpitau poṣitau saṃvardhitau mānuṣālāpaṃ ca śikṣāpitau |<br>
<a class="vai59" id="123.004"></a> tayoścāyuṣmānānando ’bhīkṣṇamāgatya caturāryasatyasamprativedhikīṃ dharmadeśanāṃ karoti—yaduta idaṃ duḥkham, ayaṃ duḥkhasamudayaḥ, ayaṃ duḥkhanirodhaḥ, iyaṃ duḥkhanirodhagāminī pratipaditi |<br>
<a class="vai59" id="123.005"></a> sthavirasthavirā api bhikṣavo ’nāthapiṇḍadasya gṛhapater niveśanamupasaṃkrāmanti śāriput­rama­udgalyāyanakāśyap­ānanda­raivataprabhṛtayaḥ |<br>
<a class="vai59" id="123.007"></a> teṣāṃ kālānukālamupasaṃkrāmatāṃ tābhyāṃ śukaśāvakābhyāṃ nāmāni parijñātāni |<br>
<a class="vai59" id="123.008"></a> yāvadapareṇa samayenāyuṣmāñ śāriputro ’nāthapiṇḍadasya gṛhapater niveśanamanuprāptaḥ |<br>
<a class="vai59" id="123.011"></a> adrāṣṭāṃ tau śukaśāvakau āyuṣmantaṃ śāriputram |<br>
<a class="vai59" id="123.009"></a> dṛṣṭvā antarjanamā­mantra­yatah—eṣa bhadantaḥ sthaviraḥ śāriputra āgacchati, āsanamasya prajñāpayateti |<br>
<a class="vai59" id="123.010"></a> evamāyuṣmantaṃ mahāmaudgalyāyanaṃ kāśyapaṃ raivatamāyuṣmantamānandaṃ dṛṣṭvā kathayatah—eṣo ’smākamācāryānanda āgacchati, āsanamasya prajñāpayateti |<br>
<a class="vai59" id="123.012"></a> yāvadapareṇa samayena bhagavānanāthapiṇḍadasya gṛhapater niveśanamanuprāptaḥ |<br>
adrāṣṭāṃ tau śukaśāvakau bhagavantaṃ dūrādevāgacchantaṃ prāsādikaṃ prasādanīyaṃ śāntendriyaṃ śāntamānasaṃ parameṇa cittamatyupaśamena samanvāgataṃ suvarṇayūpamiva śriyā jvalantam |<br>
<a class="vai59" id="123.014"></a> dṛṣṭvā ca punastvaritatvaritamantarjanamā­mantra­yatah—eṣa bhadanto bhagavānāgacchati, āsanamasya prajñāpayateti hṛṣṭamadhurasvareṇa nikūjataḥ |<br>
<a class="vai59" id="123.016"></a> atha bhagavāṃ­stayoranugrahārthaṃ praviśya prajñapta evāsane niṣaṇṇaḥ |<br>
niṣadya bhagavatā śukaśāvakau caturāryasatyasamprativedhikayā dharmadeśanayā śaraṇagamanaśikṣāpadeṣu pratiṣṭhāpitau |<br>
<a class="vai59" id="123.018"></a> atha bhagavāñ śukaśāvakau antarjanaṃ ca dharmyayā kathayā saṃdarśya samādāpya samuttejya saṃpraharṣyotthāyāsanāt prakrāntaḥ |<br>
<a class="vai59" id="123.019"></a> tau cāntarjanasya viharataḥ pramādavihāriṇau biḍālena prāṇinā gṛhītau |<br>
<a class="vai59" id="123.020"></a> vihvalavadanau cchidyamāneṣu marmasu mucyamāneṣu saṃdhiṣu namo buddhāya, namo dharmāya, namaḥ saṃghāyetyuktvā kālagatau cāturmahārājakāyikeṣu deveṣūpapannau |<br>
|<br>
<a class="vai59" id="123.022"></a> atha bhagavānanyatamasmin pradeśe smitamakārṣīt |<br>
adrākṣīdāyuṣmānānando bhagavantaṃ smitaṃ prāviṣkurvantam |<br>
<a class="vai59" id="123.023"></a> dṛṣṭvā ca punarbhagavantamidamavocat—nāhetupratyayaṃ bhadanta tathāgatā arhantaḥ samyaksambuddhāḥ smitaṃ prāviṣkurvanti |<br>
<a class="vai59" id="123.024"></a> ko bhadanta hetuḥ kaḥ pratyayaḥ smitasya prāviṣkaraṇe? evametadānanda, evametat |<br>
<a class="vai59" id="123.025"></a> nāhetupratyayaṃ tathāgatā arhantaḥ samyaksambuddhāḥ smitaṃ prāviṣkurvanti |<br>
<a class="vai59" id="123.026"></a> dṛṣṭau tvayā ānanda tau śukaśāvakau? dṛṣṭau bhadanta |<br>
tau ānanda śukaśāvakau mama samanantaraprakrāntasya biḍālena prāṇinā jīvitād vyaparopitau |<br>
<a class="vai59" id="123.027"></a> tau buddha­dharma­saṃ­ghāvalambanayā smṛtyā kālagatau cāturmahārājakāyikeṣu deveṣūpapannau |<br>
|<br>
<a class="vai59" id="123.029"></a> atha saṃbahulā bhikṣavaḥ pūrvāhṇe nivāsya pātracīvaramādāya śrāvastīṃ piṇḍāya prāvikṣan |<br>
<a class="vai59" id="123.030"></a> aśrauṣuḥ saṃbahulā bhikṣavaḥ śrāvastīṃ piṇḍāya pracaranto ’nāthapiṇḍadasya gṛhapater niveśane śukaśāvakau—namo buddhāya, namo dharmāya, namaḥ saṃghāyeti biḍālena prāṇinā vyaparopitau<a class="vai59" id="124.000"></a> iti |
<a class="vai59" id="124.001"></a></p><p> śrutvā ca punaḥ śrāvastīṃ piṇḍāya caritvā kṛtabhaktakṛtyāḥ paścādbhaktapiṇḍapātapratikrāntāḥ pātracīvaraṃ pratisāmayya pādau prakṣālya yena bhagavāṃstenopasaṃkrāntāḥ |<br>
<a class="vai59" id="124.002"></a> upasaṃkramya bhagavataḥ pādau śirasā vanditvā ekānte niṣaṇṇāḥ |<br>
<a class="vai59" id="124.003"></a> ekāntaniṣaṇṇāḥ saṃbahulā bhikṣavo bhagavantamidamavocan—iha vayaṃ bhadanta saṃbahulā bhikṣavaḥ pūrvavad yāvadanāthapiṇḍadasya gṛhapater niveśane dvau śukaśāvakau—namo buddhāya, namo dharmāya, namaḥ saṃghāyeti kurvāṇau biḍālena prāṇinā jīvitādvyaparopitau iti |<br>
<a class="vai59" id="124.006"></a> tayorbhadanta kā gatiḥ, kopapattiḥ, ko ’bhisamparāyah? bhagavānāha—tau bhikṣavaḥ śukaśāvakau tasya śaraṇagamanasya vipākena ṣaṭtriṃ­śat­kṛtvaścātur­mahā­rāja­kāyikeṣu deveṣūpapatsyete, ṣaṭtriṃ­śat­kṛt­vastrā­yastriṃ­śeṣu, yāmeṣu, tuṣiteṣu, nirmāṇaratiṣu, paranirmitavaśavartiṣu deveṣūpapastyete |<br>124.009 tatastāvat ṣaṭsu kāmāvacareṣu deveṣu sattvā vyapasaṃsṛtya paścime bhave paścime nikete paścime ātmabhāvapratilambhe manuṣyapratilābhaṃ labdhvā pratyekāṃ bodhimabhisambhotsyete, dharmaśca sudharmaśca pratyekabuddhau bhaviṣyataḥ |<br>
<a class="vai59" id="124.011"></a> evaṃ hi bhikṣavo mahāphalaṃ dharmaśravaṇaṃ mahānuśaṃsakam, kaḥ punarvādo dharmadeśanā dharmābhisamayo vā |<br>
<a class="vai59" id="124.012"></a> tasmāttarhi bhikṣava evaṃ śikṣitavyam yanno dharmaśravaṇābhiratā bhaviṣyāmaḥ |<br>
<a class="vai59" id="124.013"></a> ityevaṃ vo bhikṣavaḥ śikṣitavyam |<br>
|<br>
<a class="vai59" id="124.014"></a> idamavocadbhagavān |<br>
ātamanasaste bhikṣavo bhagavato bhāṣitamabhyanandan |<br>
|<br>
<a class="vai59" id="124.015"></a> iti śrīdivyāvadāne śukapotakāvadānaṃ ṣoḍaśam |<br>
|</p>
</article>
<aside id="metaarea"><p>Based on the edition by L. Vaidya, Mithila 1959: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href="http:%20%7C%7C%20fiindolo.sub.uni-goettingen.de%20%7C%20gretil%20%7C%201_sanskr%20%7C%204_rellit%20%7C%20buddh%20%7C%20divyav_u.htm" target="_blank"><span class="smallcaps">GRETIL</span></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
