<!DOCTYPE html>
<html>
<head>
<meta charset="utf8">
<meta author="P.L. Vaidya">
<title></title>
</head>
<body>
<div id="text" lang="skt">
<section class="sutta" id="divy24">
<article>
<div class="hgroup">
<p class="division">Divyāvadānam</p>
<h1>24. nāgakumārāvadānam</h1>
</div>
<p>
<a class="vai59" id="213.001"></a> bhikṣuvaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchanti—kuto bhadanta tena nāgakumāreṇa tatprathamataḥ śraddhā pratilabdhā? bhagavānāha—bhūtapūrvaṃ bhikṣuvo ’sminneva bhadrakalpe viṃśativarṣasahasrāyuṣi prajāyāṃ kāśyapo nāma śāstā lokam utpannastathāgato ’rhan samyaksambuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān |<br>
<a class="vai59" id="213.005"></a> sa evaṃ śrāvakāṇāṃ dharmaṃ deśayati—etāni bhikṣavo ’raṇyāni śūnyāgārāṇi parvatakandara­giri­guhāpalālapuñjābhyavakāśaśmaśānavanaprasthāni prāntāni śayanāsanāni dhyāyata |<br>
<a class="vai59" id="213.006"></a> bhikṣavo mā pramādata |<br>
<a class="vai59" id="213.007"></a> mā paścādvipratisāriṇo bhūta |<br>
idamasmākamanuśāsanam |<br>
tatra kecidbhikṣavaḥ sumerupariṣaṇḍāyāṃ gatvā dhyāyanti, kecinmandākinyāḥ puṣkariṇyāstīre, kecidanavatapte mahāsarasi, kecit saptasu kāñcanamayeṣu parvateṣu, kecit tāsu tāsu grāmanigama­rāja­rāṣṭradhānīṣu gatvā dhyāyanti |<br>
|<br>
<a class="vai59" id="213.011"></a> anyatamaśca cirajātako nāgakumāraḥ suparṇinā pakṣirājena sumeru­pari­ṣaṇḍāyāmu­pari­ṣṭādapahriyate |<br>
<a class="vai59" id="213.012"></a> yāvat tena bhikṣavo dhyānādhyayanayogamanasikārayuktā viharanto dṛṣṭāḥ |<br>
dṛṣṭvā cāsya cittamabhiprasannam |<br>
<a class="vai59" id="213.013"></a> prasādajātaḥ saṃlakṣayati—muktā hyete āryakā evaṃvidhād duḥkhāt |<br>
<a class="vai59" id="213.014"></a> cyutaḥ kālagato vārāṇasyāṃ ṣaṭkarmanirate brāhmaṇakule jātaḥ |<br>
unnīto vardhito mahān saṃvṛttaḥ |<br>
<a class="vai59" id="213.015"></a> so ’pareṇa samayena kāśyapasya samyaksambuddhasya śāsane pravrajitaḥ |<br>
tenodyatā ghaṭatā vyāyacchatā sarvakleśaprahāṇādarhattvaṃ sākṣātkṛtam |<br>
<a class="vai59" id="213.016"></a> arhan saṃvṛttaḥ pūrvavadyāvanmānyaśca pūjyaścābhivandyaśca saṃvṛttaḥ |<br>
<a class="vai59" id="213.017"></a> sa saṃlakṣayati—kuto ’haṃ cyutah? tiryakṣu |<br>
kutropapannaH? manuṣyeṣu |<br>
kutra mama mātāpitarau? yāvat paśyati nāgabhavane rudantau tiṣṭhataḥ |<br>
<a class="vai59" id="213.018"></a> sa tatra gataḥ |<br>
gatvā pṛcchitumārabdhah—amba tāta kasyārthe ruditah? tau kathayatah—ārya, sucirajātako ’smākaṃ nāgakumāraḥ suparṇinā pakṣirājenāpahṛtaḥ |<br>
<a class="vai59" id="213.020"></a> sa kathayati—ahamevāsau |<br>
ārya, tādṛśaḥ sa duṣṭānāgo yadvayaṃ sugatigamanamapi na saṃbhāvayāmaḥ, prāgevedṛśānāṃ dharmāṇāṃ lābhī bhaviṣyati |<br>
<a class="vai59" id="213.021"></a> tena tau smāritau |<br>
pādayor nipatya kathayatah—ārya, evaṃvidhāstvayā guṇagaṇā adhigatāḥ |<br>
<a class="vai59" id="213.022"></a> ārya tvaṃ piṇḍakenārthī, vayaṃ puṇyenārthikāḥ |<br>
<a class="vai59" id="213.023"></a> ihaiva tvamāgamya divase divase bhaktakṛtyaṃ kṛtvā gaccha |<br>
sa nāgabhavane divyāṃ sudhāṃ paribhuktvā āgacchati |<br>
<a class="vai59" id="213.024"></a> tasya śrāmaṇerakaḥ sārdhavihārī |<br>
sa bhikṣu­bhiruktah—śrāmaṇeraka, ayaṃ te upādhyāyaḥ kutra bhuktvā āgacchati? sa kathayati—nāhaṃ jāne |<br>
<a class="vai59" id="213.025"></a> te kathayanti—nāgabhavane divyāṃ sudhāṃ paribhujya pāribhujyāgacchati |<br>
<a class="vai59" id="213.026"></a> tvaṃ kasyārthe na gacchati? sa kathayati—ayaṃ maharddhiko mahānubhāvo yena gacchati |<br>
<a class="vai59" id="213.027"></a> kathamahaṃ gacchāmi? te kathayanti—yadā ayam ṛddhyā gacchati, tadā tvamasya cīvarakarṇikaṃ gṛhāṇa |<br>
<a class="vai59" id="213.028"></a> sa kathayati—mā pateyam |<br>
te kathayanti—bhadramukha, yadi sumeruḥ parvatarājā cīvarakarṇikamavalambate, nāsau patet, prāgeva tvaṃ patiṣyasīti |<br>
<a class="vai59" id="213.030"></a> yo yasmin sthāne ’ntardhāsyati, tena tatra nimittamudgṛhītam |<br>
sa tatpradeśaṃ pūrvameva gatvā avasthitaḥ |<br>
<a class="vai59" id="213.031"></a> sa cāntardhāsyatīti tena cīvarakarṇikaṃ gṛhītam |<br>
tau upari vihāyasā <a class="vai59" id="214.000"></a>prakrāntau yāvat tau nāgairdṛṣṭau |
<a class="vai59" id="214.001"></a></p><p> tayordve te āsanaprajñaptikṛtau |<br>
dvau maṇḍalakau āmārjitau |<br>
sa saṃlakṣayati—kasyārthe ’yamapara āsanaḥ prajñaptah? sa pratinivartya paśyati yāvat śrāmaṇerakam |<br>
<a class="vai59" id="214.003"></a> sa kathayati—bhadramukha, tvamapyāgatah? upādyāya, āgato ’ham |<br>
śobhanam |<br>
nāgāḥ saṃlakṣayanti—ayamāryo maharddhiko mahānubhāvaḥ |<br>
<a class="vai59" id="214.004"></a> śakyate divyāṃ sudhāṃ kārayitum |<br>
ayamanyo na śakyate |<br>
<a class="vai59" id="214.005"></a> taistasya divyā sudhā dattā, tasyāpi prākṛta āhāraḥ |<br>
sa tasya pātragrāhakaḥ |<br>
tena tasya pātraṃ gṛhītam yāvat tatraikā odanamijya(?) vatiṣṭhate |<br>
<a class="vai59" id="214.006"></a> sā tenāsye prakṣiptā yāvaddivyamāsvādanam |<br>
<a class="vai59" id="214.007"></a> sa saṃlakṣayati—īdṛśā api matsariṇo nāgāḥ |<br>
ekadhye niṣaṇṇayorasya divyā sudhā dattā, mamāpi prākṛta āhāraḥ |<br>
<a class="vai59" id="214.008"></a> sa praṇidhānaṃ kartumārabdhah—yanmayā bhagavati kāśyape samyaksambuddhe ’nuttare mahādakṣiṇīye brahmacaryaṃ cīrṇam, anenāhaṃ kuśalamūlenaitaṃ nāgamasmādbhavanāccyāvayitvā atraivopapadyeyamiti |<br>
<a class="vai59" id="214.010"></a> tasya dṛṣṭa eva dharme ubhābhyāṃ pāṇibhyāṃ jalaṃ syanditumārabdham |<br>
<a class="vai59" id="214.011"></a> nāgasyāpi śirortirbādhitumārabdhā |<br>
sa kathayati—ārya, anena śrāmaṇerakenāśobhana­citta­mut­pād­itam |<br>
<a class="vai59" id="214.012"></a> pratinivartāpayatu enam |<br>
sa kathayati—bhadramukha, apāyā hyete, nivartaya cittam |<br>
<a class="vai59" id="214.013"></a> sa gāthāṃ bhāṣate—<a class="vai59" id="214.014"></a> pravaṇībhūutamidaṃ cittaṃ na śaknomi nivārayitum |<br>
<a class="vai59" id="214.015"></a> ihasthasyaiva me bhadanta pāṇibhyāṃ syandate jalam (1)|<br>
<a class="vai59" id="214.016"></a> sa taṃ nāgaṃ tasmādbhavanāccyāvayitvā tatraivopapannaḥ |<br>
tatra bhikṣavastena nāgakumāreṇa tatprathamataḥ śraddhā pratilabdhā |<br>
|<br>
<a class="vai59" id="214.018"></a> iti śrīdivyāvadāne nāgakumārāvadānam |<br>
|</p>
</article>
<aside id="metaarea"><p>Based on the edition by L. Vaidya, Mithila 1959: Buddhist Sanskrit Texts; 20.</p>
<p>Input by Kensuke Okamoto, Ryukoku University</p>
<p>Reteived from <a href="http:%20%7C%7C%20fiindolo.sub.uni-goettingen.de%20%7C%20gretil%20%7C%201_sanskr%20%7C%204_rellit%20%7C%20buddh%20%7C%20divyav_u.htm" target="_blank"><span class="smallcaps">GRETIL</span></a>.</p>
<p>NOTE: The original encoding of this e-text emulates Nagari script. Therefore word boundaries are not always spaced.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
