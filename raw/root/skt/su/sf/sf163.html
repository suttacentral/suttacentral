<!DOCTYPE html>
<html>
<head>
<meta charset="utf8">
<meta author="C. Tripāṭhī">
<title></title>
</head>
<body><div id="text" lang="skt">
<section class="sutta" id="sf163">
<article>
<div class="hgroup">
<h1><span class="add">Pratītyasūtra</span></h1>
</div>
<p><a class="tri62" id="14.1"></a> pratītyasamutpādaṃ vo bhikṣavo deśayiṣye pratītyasamutpannāṃś ca dharmān | tāñ chṛṇuta sādhu ca suṣṭhu ca manasi kuruta bhāṣiṣye |</p>
<p><a class="tri62" id="14.2"></a> pratītyasamutpādaḥ katamaḥ | yadutāsmin satīdaṃ bhavaty asyotpādād idam utpadyate | yadutāvidyāpratyayāḥ saṃskārā yāvat samudayo bhavati |</p>
<p><a class="tri62" id="14.3"></a> avidyāpratyayāḥ saṃskārā ity utpādād vā tathāgatānām anutpādād <span class="supplied">v</span>ā <span class="supplied">sth</span>itā eveyaṃ dharmatā dharmasthitaye dhātuḥ | taṃ tathāgataḥ svayam abhijñāyābhi­saṃ­buddhyākhyāti prajñapayati prasthāpayati vibhajat<span class="supplied">i</span> vivaraty uttānīkaroti deśay<span class="supplied">ati</span> sa<span class="supplied">ṃ</span>prakāśayati yadutāvidyāpratyayāḥ saṃskārāḥ |</p>
<p><a class="tri62" id="14.5"></a> yāvajjātipratyayaṃ jarāmaraṇam ity utpādād vā tathāgatānām anutpādād vā sthitā eveyaṃ dharmatā dharmasthitaye dhātuḥ | taṃ tathāgataḥ svayam abhijñāyābhi­saṃ­buddhyākhyāti prajñapayati prasthāpayati vibhajati vivaraty uttānīkaroti deśayati saṃprakāśayati yaduta jātipratyayaṃ jarāmaraṇam |</p>
<p><a class="tri62" id="14.6"></a> <span class="supplied">i</span>t<span class="supplied">i</span> yātra dharmatā dharmasthititā dharmaniyāmatā dharmayathātathā avitathatā ananyathā bhūtaṃ satyatā tattvatā yāthātathā aviparītatā aviparyastatā idaṃpratyayatā pratītyasamutpādānulomatā ayam ucyate pratītyasamutpādaḥ |</p>
<p><a class="tri62" id="14.7"></a> pratītyasamutpannā dharmāḥ katame | avidyā saṃskārā vijñānaṃ nāmarūpaṃ ṣaḍāyatanaṃ sparśo vedanā tṛṣṇā upādānaṃ bhavo jātir jarāmaraṇaṃ | ima ucyante pratītyasamutpannā dharmāḥ |</p>
<p><a class="tri62" id="14.8"></a> yataś ca śrutavatāryaśrāvakeṇa pratītyasamutpādaś ca pratītyasamutpannāś ca dharmā yathābhūtaṃ samyakprajñayā sudṛṣṭā bhavanti |</p>
<p><a class="tri62" id="14.9"></a> sa na pūrvāntaṃ pratisarati | kin nv aham abhūvam atīte ’dhvani | aho svin nāham atīte ’dhvani | ko nv aham abhūvam atīte ’dhvani | kathaṃ nv aham abhūvam atīte ’dhvani |</p>
<p><a class="tri62" id="14.10"></a> aparāntaṃ vā na pratisarati | kin nu bhaviṣyāmy anāgate ’dhvani | aho svin na bhaviṣyāmy anāgate ’dhvani | ko nu bhaviṣyāmy anāgate ’dhvani | kathaṃ nu bhaviṣyāmy anāgate ’dhvani |</p>
<p><a class="tri62" id="14.11"></a> adhyātmaṃ vākathaṃkathībhavati | kiṃ svid idam | kathaṃ svid idam | ke santaḥ ke bhaviṣyāmaḥ | ayaṃ satvaḥ kuta āgataḥ | sa itaś cyutaḥ kutragāmī bhaviṣyati |</p>
<p><a class="tri62" id="14.12"></a> yāni tāny ekatyānāṃ śramaṇabrāhmaṇānāṃ pṛthalloke dṛṣṭigatāni tadyathā ātmavādapratisaṃyuktāni satvavādapratisaṃyuktāni jīvavādapratisaṃyuktāni ko<span class="supplied">tū</span>halamaṅgalavādaprati­saṃ­yuktani tāny asya tasmin samaye prahīṇāni bhavanti parijñātāny ucchinnamūlāni tālamastakavad anābhavagatikāny āyatyām anutpādadharmāṇi |</p>
<p><a class="tri62" id="14.13"></a> tat kasmād dhetoḥ | tathā hi śrutavatāryaśrāvakeṇa prat<span class="supplied">ī</span>tyasamut­pādaś ca pratītyasamutpannāś ca dharmā yathābhūtaṃ samyakprajñayā sudṛṣṭāḥ sujuṣṭāḥ suviditāḥ supratividdhāḥ ||</p>
</article>
<aside id="metaarea">
<p>Based on the edition by <span class="author">C. Tripāṭhī</span>: <cite>Fünfundzwanzig Sūtras des Nidānasaṃyukta</cite>. Berlin 1962 (Sanskrittexte aus den Turfanfunden, <span class="roman_numeral">iii</span>).</p>
<p>Input by Seishi Karashima (Tokyo, Japan). Text sourced from <a href="http://fiindolo.sub.uni-goettingen.de/gretil/1_sanskr/4_rellit/buddh/nidansyu.htm"><span class="smallcaps">GRETIL</span></a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
 
</div>
</body>
</html>