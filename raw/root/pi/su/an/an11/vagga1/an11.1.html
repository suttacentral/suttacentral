<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an11.1">
<article>
<div class="hgroup">
<p class="division">Aṅguttara Nikāya 11</p>
<p><span class="var" title="paṭhamavaggo (s1) | nissāyavaggo (s2, s3)" id="note1">1. Nissayavagga</span></p>
<h1>1. Kimatthi­ya­sutta</h1>
</div>
<p><a class="sc" id="1"></a><a class="pts" id="pts5.311"></a><a class="ms" id="p_17A11_2"></a><a class="msdiv" id="msdiv1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: “kimatthiyāni, bhante, kusalāni sīlāni kimānisaṃsānī”ti? “Avippa­ṭisārat­thāni kho, ānanda, kusalāni sīlāni avippa­ṭisārā­nisaṃ­sānī”ti.</p>
<p><a class="sc" id="2"></a><a class="ms" id="p_17A11_3"></a>“Avippaṭisāro pana, bhante, kimatthiyo kimānisaṃso”? “Avippaṭisāro kho, ānanda, pāmojjattho pāmojjānisaṃso”.</p>
<p><a class="sc" id="3"></a><a class="ms" id="p_17A11_4"></a>“Pāmojjaṃ pana, bhante, kimatthiyaṃ kimānisaṃsaṃ”? “Pāmojjaṃ kho, ānanda, pītatthaṃ pītānisaṃsaṃ”.</p>
<p><a class="sc" id="4"></a><a class="ms" id="p_17A11_5"></a>“Pīti pana, bhante, kimatthiyā kimānisaṃsā”? “Pīti kho, ānanda, passaddhatthā passad­dhā­nisaṃsā”.</p>
<p><a class="sc" id="5"></a><a class="ms" id="p_17A11_6"></a>“Passaddhi pana, bhante, kimatthiyā kimānisaṃsā”? “Passaddhi kho, ānanda, sukhatthā sukhānisaṃsā”.</p>
<p><a class="sc" id="6"></a><a class="ms" id="p_17A11_7"></a>“Sukhaṃ pana, bhante, kimatthiyaṃ kimānisaṃsaṃ”? “Sukhaṃ kho, ānanda, samādhatthaṃ samā­dhā­nisaṃ­saṃ”.</p>
<p><a class="sc" id="7"></a><a class="ms" id="p_17A11_8"></a>“Samādhi pana, bhante, kimatthiyo kimānisaṃso”? “Samādhi kho, ānanda, yathā­bhūta­ñāṇadas­sanat­tho yathā­bhūta­ñāṇadas­sanā­nisaṃso”.</p>
<p><a class="sc" id="8"></a><a class="ms" id="p_17A11_9"></a>“Yathā­bhūta­ñāṇadas­sanaṃ pana, bhante, kimatthiyaṃ kimānisaṃsaṃ”? “Yathā­bhūta­ñāṇadas­sanaṃ kho, ānanda, nibbidatthaṃ nibbi­dā­nisaṃ­saṃ”.</p>
<p><a class="sc" id="9"></a><a class="pts" id="pts5.312"></a><a class="ms" id="p_17A11_10"></a>“Nibbidā pana, bhante, kimatthiyā kimānisaṃsā”? “Nibbidā kho, ānanda, virāgatthā virāgānisaṃsā”.</p>
<p><a class="sc" id="10"></a><a class="ms" id="p_17A11_11"></a>“Virāgo pana, bhante, kimatthiyo kimānisaṃso”? “Virāgo kho, ānanda, vimutti­ñāṇadas­sanat­tho vimutti­ñāṇadas­sanā­nisaṃso.</p>
<p><a class="sc" id="11"></a><a class="ms" id="p_17A11_12"></a>Iti kho, ānanda, kusalāni sīlāni avippa­ṭisārat­thāni avippa­ṭisārā­nisaṃ­sāni, avippaṭisāro pāmojjattho pāmojjānisaṃso, pāmojjaṃ pītatthaṃ pītānisaṃsaṃ, pīti passaddhatthā passad­dhā­nisaṃsā, passaddhi sukhatthā sukhānisaṃsā, sukhaṃ samādhatthaṃ samā­dhā­nisaṃ­saṃ, samādhi yathā­bhūta­ñāṇadas­sanat­tho yathā­bhūta­ñāṇadas­sanā­nisaṃso, yathā­bhūta­ñāṇadas­sanaṃ nibbidatthaṃ nibbi­dā­nisaṃ­saṃ, nibbidā virāgatthā virāgānisaṃsā, virāgo vimutti­ñāṇadas­sanat­tho vimutti­ñāṇadas­sanā­nisaṃso. Iti kho, ānanda, kusalāni sīlāni anupubbena aggāya parentī”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Nissayavagga</span> <span class="hidden">Kimatthi­ya­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>