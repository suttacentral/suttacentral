<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an11.13">
<article>
<div class="hgroup">
<p class="division">Aṅguttara Nikāya 11</p>
<p>2. Anussativagga</p>
<h1>13. Nandiyasutta</h1>
</div>
<p><a class="sc" id="1"></a><a class="ms" id="p_17A11_100"></a><a class="msdiv" id="msdiv13"></a>Ekaṃ samayaṃ bhagavā sakkesu viharati kapila­vatthus­miṃ nigrodhārāme. Tena kho pana samayena bhagavā sāvatthiyaṃ vassāvāsaṃ upagantukāmo <span class="var" title="ahosi (mr)" id="note26">hoti</span>.</p>
<p><a class="sc" id="2"></a><a class="pts" id="pts5.335"></a><a class="ms" id="p_17A11_101"></a>Assosi kho nandiyo sakko: “bhagavā kira sāvatthiyaṃ vassāvāsaṃ upagantukāmo”ti. Atha kho nandiyassa sakkassa etadahosi: “yannūnāhampi sāvatthiyaṃ vassāvāsaṃ upagaccheyyaṃ. Tattha kammantañceva adhiṭṭha­his­sāmi, bhagavantañca lacchāmi kālena kālaṃ dassanāyā”ti.</p>
<p><a class="sc" id="3"></a><a class="ms" id="p_17A11_102"></a>Atha kho bhagavā sāvatthiyaṃ vassāvāsaṃ <span class="var" title="upagañchi (bj, pts1)" id="note27">upagacchi</span>. Nandiyopi kho sakko sāvatthiyaṃ vassāvāsaṃ upagacchi. Tattha kammantañceva <span class="var" title="adhiṭṭhāya (s1-3) | adhiṭṭhāti (mr)" id="note28">adhiṭṭhāsi</span>, bhagavantañca <span class="var" title="lacchati (s1-3, mr)" id="note29">labhi</span> kālena kālaṃ dassanāya. Tena kho pana samayena sambahulā bhikkhū bhagavato cīvarakammaṃ karonti: “niṭṭhitacīvaro bhagavā temāsaccayena cārikaṃ pakkamissatī”ti.</p>
<p><a class="sc" id="4"></a><a class="ms" id="p_17A11_103"></a>Assosi kho nandiyo sakko: “sambahulā kira bhikkhū bhagavato cīvarakammaṃ karonti: ‘niṭṭhitacīvaro bhagavā temāsaccayena cārikaṃ pakkamissatī’”ti. Atha kho nandiyo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho nandiyo sakko bhagavantaṃ etadavoca: “sutaṃ metaṃ, bhante: ‘sambahulā kira bhikkhū bhagavato cīvarakammaṃ karonti—niṭṭhitacīvaro bhagavā temāsaccayena cārikaṃ pakkamissatī’ti. Tesaṃ no, bhante, nānāvihārehi viharataṃ kenassa vihārena vihātabban”ti?</p>
<p><a class="sc" id="5"></a><a class="ms" id="p_17A11_104"></a>“Sādhu sādhu, nandiya. Etaṃ kho, nandiya, tumhākaṃ patirūpaṃ kulaputtānaṃ, yaṃ tumhe tathāgataṃ upasaṅkamitvā puccheyyātha: ‘tesaṃ no, bhante, nānāvihārehi viharataṃ kenassa vihārena vihātabban’ti? Saddho kho, nandiya, ārādhako hoti, no assaddho; sīlavā ārādhako hoti, no dussīlo; āraddhavīriyo ārādhako hoti, no kusīto; upaṭṭhitassati ārādhako hoti, no muṭṭhassati; samāhito ārādhako hoti, no asamāhito; paññavā ārādhako hoti, no duppañño. Imesu kho te, nandiya, chasu dhammesu patiṭṭhāya pañcasu dhammesu ajjhattaṃ sati upaṭṭhāpetabbā.</p>
<p><a class="sc" id="6"></a><a class="pts" id="pts5.336"></a><a class="ms" id="p_17A11_105"></a>Idha tvaṃ, nandiya, tathāgataṃ anussareyyāsi: ‘itipi so bhagavā arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi, satthā devamanussānaṃ buddho bhagavā’ti. Iti kho te, nandiya, tathāgataṃ ārabbha ajjhattaṃ sati upaṭṭhāpetabbā.</p>
<p><a class="sc" id="7"></a><a class="ms" id="p_17A11_106"></a>Puna caparaṃ tvaṃ, nandiya, dhammaṃ anussareyyāsi: ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Iti kho te, nandiya, dhammaṃ ārabbha ajjhattaṃ sati upaṭṭhāpetabbā.</p>
<p><a class="sc" id="8"></a><a class="ms" id="p_17A11_107"></a>Puna caparaṃ tvaṃ, nandiya, kalyāṇamitte anussareyyāsi: ‘lābhā vata me, suladdhaṃ vata me, yassa me kalyāṇamittā anukampakā atthakāmā ovādakā anusāsakā’ti. Iti kho te, nandiya, kalyāṇamitte ārabbha ajjhattaṃ sati upaṭṭhāpetabbā.</p>
<p><a class="sc" id="9"></a><a class="ms" id="p_17A11_108"></a>Puna caparaṃ tvaṃ, nandiya, attano cāgaṃ anussareyyāsi: ‘lābhā vata me, suladdhaṃ vata me, yohaṃ mac­chera­mala­pari­yuṭ­ṭhi­tāya pajāya viga­tamala­mac­che­rena cetasā agāraṃ ajjhāvasāmi muttacāgo payatapāṇi vossaggarato yācayogo dāna­saṃ­vibhā­ga­rato’ti. Iti kho te, nandiya, cāgaṃ ārabbha ajjhattaṃ sati upaṭṭhāpetabbā.</p>
<p><a class="sc" id="10"></a><a class="pts" id="pts5.337"></a><a class="ms" id="p_17A11_109"></a>Puna caparaṃ tvaṃ, nandiya, devatā anussareyyāsi: ‘yā devatā atikkammeva <span class="var" title="kabaliṅ­kārā­hāra­bhak­khā­naṃ (bj) | kabaliṅ­kāra­bhak­khā­naṃ (si) | kabaḷīkā­ra­bhak­khā­naṃ (s1-3, km, pts1)" id="note30">kabaḷīkā­rāhāra­bhak­khā­naṃ</span> devatānaṃ sahabyataṃ aññataraṃ manomayaṃ kāyaṃ upapannā, tā karaṇīyaṃ attano na samanupassanti katassa vā paticayaṃ’. Seyyathāpi, nandiya, bhikkhu asamayavimutto karaṇīyaṃ attano na samanupassati katassa vā paticayaṃ; evamevaṃ kho, nandiya, yā tā devatā atikkammeva kabaḷīkā­rāhāra­bhak­khā­naṃ devatānaṃ sahabyataṃ aññataraṃ manomayaṃ kāyaṃ upapannā, tā karaṇīyaṃ attano na samanupassanti katassa vā paticayaṃ. Iti kho te, nandiya, devatā ārabbha ajjhattaṃ sati upaṭṭhāpetabbā.</p>
<p><a class="sc" id="11"></a><a class="ms" id="p_17A11_110"></a>Imehi kho, nandiya, ekādasahi dhammehi samannāgato ariyasāvako pajahateva pāpake akusale dhamme, na upādiyati. Seyyathāpi, nandiya, kumbho <span class="var" title="nikujjo (mr)" id="note31">nikkujjo</span> vamateva udakaṃ, no vantaṃ <span class="var" title="pacchā vamati (bj) | paccāmasati (s1-3)" id="note32">paccāvamati</span>; seyyathāpi vā pana, nandiya, sukkhe tiṇadāye aggi mutto ḍahaññeva gacchati, no daḍḍhaṃ paccudāvattati; evamevaṃ kho, nandiya, imehi ekādasahi dhammehi samannāgato ariyasāvako pajahateva pāpake akusale dhamme, na upādiyatī”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Anussativagga</span> <span class="hidden">Paṭha­ma­mahā­nāma­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>