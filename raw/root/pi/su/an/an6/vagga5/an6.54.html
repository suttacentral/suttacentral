<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.54">
<article>
<div class="hgroup">
<p class="division">Aṅguttara Nikāya 6</p>
<p>5. Dhammikavagga</p>
<h1>54. Dhammikasutta</h1>
</div>
<p><a class="sc" id="1"></a><a class="pts" id="pts3.366"></a><a class="ms" id="p_16A6_404"></a><a class="msdiv" id="msdiv54"></a>Ekaṃ samayaṃ bhagavā rājagahe viharati gijjhakūṭe pabbate. Tena kho pana samayena āyasmā dhammiko jātibhūmiyaṃ āvāsiko hoti sabbaso jātibhūmiyaṃ sattasu āvāsesu. Tatra sudaṃ āyasmā dhammiko āgantuke bhikkhū akkosati paribhāsati vihiṃsati vitudati roseti vācāya. Te ca āgantukā bhikkhū āyasmatā dhammikena akkosiyamānā pari­bhāsi­yamānā vihesiyamānā vitudiyamānā rosiyamānā vācāya pakkamanti, <span class="var" title="na saṇṭhahanti (bj)" id="note149">na saṇṭhanti</span>, riñcanti āvāsaṃ. <a class="spam"></a></p>
<p><a class="sc" id="2"></a><a class="ms" id="p_16A6_405"></a>Atha kho <span class="var" title="jātibhūmikānaṃ (s1-3, pts1, mr)" id="note150">jātibhūmakānaṃ</span> upāsakānaṃ etadahosi: “mayaṃ kho bhikkhusaṃghaṃ paccupaṭṭhitā cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rena. Atha ca pana āgantukā bhikkhū pakkamanti, na saṇṭhanti, riñcanti āvāsaṃ. Ko nu kho hetu ko paccayo yena āgantukā bhikkhū pakkamanti, na saṇṭhanti, riñcanti āvāsan”ti? Atha kho jātibhūmakānaṃ upāsakānaṃ etadahosi: “ayaṃ kho āyasmā dhammiko āgantuke bhikkhū akkosati paribhāsati vihiṃsati vitudati roseti vācāya. Te ca āgantukā bhikkhū āyasmatā dhammikena akkosiyamānā pari­bhāsi­yamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṃ. Yannūna mayaṃ āyasmantaṃ dhammikaṃ pabbājeyyāmā”ti.</p>
<p><a class="sc" id="3"></a><a class="pts" id="pts3.367"></a><a class="ms" id="p_16A6_406"></a>Atha kho jātibhūmakā upāsakā yena āyasmā dhammiko tenu­pasaṅka­miṃsu; upasaṅkamitvā āyasmantaṃ dhammikaṃ etadavocuṃ: “pakkamatu, bhante, āyasmā dhammiko imamhā āvāsā; alaṃ te idha vāsenā”ti. Atha kho āyasmā dhammiko tamhā āvāsā aññaṃ āvāsaṃ agamāsi. Tatrapi sudaṃ āyasmā dhammiko āgantuke bhikkhū akkosati paribhāsati vihiṃsati vitudati roseti vācāya. Te ca āgantukā bhikkhū āyasmatā dhammikena akkosiyamānā pari­bhāsi­yamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṃ.</p>
<p><a class="sc" id="4"></a><a class="ms" id="p_16A6_407"></a>Atha kho jātibhūmakānaṃ upāsakānaṃ etadahosi: “mayaṃ kho bhikkhusaṅghaṃ paccupaṭṭhitā cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rena. Atha ca pana āgantukā bhikkhū pakkamanti, na saṇṭhanti, riñcanti āvāsaṃ. Ko nu kho hetu ko paccayo yena āgantukā bhikkhū pakkamanti, na saṇṭhanti, riñcanti āvāsan”ti? Atha kho jātibhūmakānaṃ upāsakānaṃ etadahosi: “ayaṃ kho āyasmā dhammiko āgantuke bhikkhū akkosati paribhāsati vihiṃsati vitudati roseti vācāya. Te ca āgantukā bhikkhū āyasmatā dhammikena akkosiyamānā pari­bhāsi­yamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṃ. Yannūna mayaṃ āyasmantaṃ dhammikaṃ pabbājeyyāmā”ti.</p>
<p><a class="sc" id="5"></a><a class="ms" id="p_16A6_408"></a>Atha kho jātibhūmakā upāsakā yenāyasmā dhammiko tenu­pasaṅka­miṃsu; upasaṅkamitvā āyasmantaṃ dhammikaṃ etadavocuṃ: “pakkamatu, bhante, āyasmā dhammiko imamhāpi āvāsā; alaṃ te idha vāsenā”ti. Atha kho āyasmā dhammiko tamhāpi āvāsā aññaṃ āvāsaṃ agamāsi. Tatrapi sudaṃ āyasmā dhammiko āgantuke bhikkhū akkosati paribhāsati vihiṃsati vitudati roseti vācāya. Te ca āgantukā bhikkhū āyasmatā dhammikena akkosiyamānā pari­bhāsi­yamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṃ.</p>
<p><a class="sc" id="6"></a><a class="pts" id="pts3.368"></a><a class="ms" id="p_16A6_409"></a>Atha kho jātibhūmakānaṃ upāsakānaṃ etadahosi: “mayaṃ kho bhikkhusaṅghaṃ paccupaṭṭhitā cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rena. Atha ca pana āgantukā bhikkhū pakkamanti, na saṇṭhanti, riñcanti āvāsaṃ. Ko nu kho hetu ko paccayo yena āgantukā bhikkhū pakkamanti, na saṇṭhanti, riñcanti āvāsan”ti? Atha kho jātibhūmakānaṃ upāsakānaṃ etadahosi: “ayaṃ kho āyasmā dhammiko āgantuke bhikkhū akkosati … pe …. Yannūna mayaṃ āyasmantaṃ dhammikaṃ pabbājeyyāma sabbaso jātibhūmiyaṃ sattahi āvāsehī”ti. Atha kho jātibhūmakā upāsakā yenāyasmā dhammiko tenu­pasaṅka­miṃsu; upasaṅkamitvā āyasmantaṃ dhammikaṃ etadavocuṃ: “pakkamatu, bhante, āyasmā dhammiko sabbaso jātibhūmiyaṃ sattahi āvāsehī”ti. Atha kho āyasmato dhammikassa etadahosi: “pabbājito khomhi jātibhūmakehi upāsakehi sabbaso jātibhūmiyaṃ sattahi āvāsehi. Kahaṃ nu kho dāni gacchāmī”ti? Atha kho āyasmato dhammikassa etadahosi: “yannūnāhaṃ yena bhagavā tenu­pasaṅka­meyyan”ti.</p>
<p><a class="sc" id="7"></a><a class="ms" id="p_16A6_410"></a>Atha kho āyasmā dhammiko patta­cīvara­mādāya yena rājagahaṃ tena pakkāmi. Anupubbena yena rājagahaṃ gijjhakūṭo pabbato yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ dhammikaṃ bhagavā etadavoca: “handa kuto nu tvaṃ, brāhmaṇa dhammika, āgacchasī”ti? “Pabbājito ahaṃ, bhante, jātibhūmakehi upāsakehi sabbaso jātibhūmiyaṃ sattahi āvāsehī”ti. “Alaṃ, brāhmaṇa dhammika, kiṃ te iminā, yaṃ taṃ tato tato pabbājenti, so tvaṃ tato tato pabbājito mameva santike āgacchasi.</p>
<p><a class="sc" id="8"></a><a class="ms" id="p_16A6_411"></a>Bhūtapubbaṃ, brāhmaṇa dhammika, sāmuddikā vāṇijā tīradassiṃ sakuṇaṃ gahetvā nāvāya samuddaṃ ajjhogāhanti. Te <span class="var" title="atīradassaniyā (s1-3) | atīradassiyā (mr)" id="note151">atīra­dak­khi­ṇiyā</span> nāvāya tīradassiṃ sakuṇaṃ muñcanti. So gacchateva puratthimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati anudisaṃ. Sace so samantā tīraṃ passati, <span class="var" title="tathāgato (mr)" id="note152">tathāgatakova</span> hoti. Sace pana so samantā tīraṃ na passati tameva nāvaṃ paccāgacchati. Evamevaṃ kho, brāhmaṇa dhammika, yaṃ taṃ tato tato pabbājenti so tvaṃ tato tato pabbājito mameva santike āgacchasi.</p>
<p><a class="sc" id="9"></a><a class="pts" id="pts3.369"></a><a class="ms" id="p_16A6_412"></a>Bhūtapubbaṃ, brāhmaṇa dhammika, rañño korabyassa suppatiṭṭho nāma nigrodharājā ahosi pañcasākho sītacchāyo manoramo. Suppatiṭṭhassa kho pana, brāhmaṇa dhammika, nigrodha­rājassa dvāda­sa­yojanāni abhiniveso ahosi, pañca yojanāni mūla­santā­na­kānaṃ. Suppatiṭṭhassa kho pana, brāhmaṇa dhammika, nigrodha­rājassa tāva mahantāni phalāni ahesuṃ; seyyathāpi nāma āḷhakathālikā. Evamassa sādūni phalāni ahesuṃ; seyyathāpi nāma khuddaṃ madhuṃ anelakaṃ. Suppatiṭṭhassa kho pana, brāhmaṇa dhammika, nigrodha­rājassa ekaṃ khandhaṃ rājā paribhuñjati saddhiṃ itthāgārena, ekaṃ khandhaṃ balakāyo paribhuñjati, ekaṃ khandhaṃ negamajānapadā paribhuñjanti, ekaṃ khandhaṃ samaṇabrāhmaṇā paribhuñjanti, ekaṃ <span class="var" title="migapakkhino (bj, s1-3) | migapakkhiyo (pts1)" id="note153">khandhaṃ migā</span> paribhuñjanti. Suppatiṭṭhassa kho pana, brāhmaṇa dhammika, nigrodha­rājassa na koci phalāni rakkhati, <span class="var" title="na ca puna (mr)" id="note154">na ca sudaṃ</span> aññamaññassa phalāni hiṃsanti.</p>
<p><a class="sc" id="10"></a><a class="ms" id="p_16A6_413"></a>Atha kho, brāhmaṇa dhammika, aññataro puriso suppatiṭṭhassa nigrodha­rājassa yāvadatthaṃ phalāni bhakkhitvā sākhaṃ bhañjitvā pakkāmi. Atha kho, brāhmaṇa dhammika, suppatiṭṭhe nigrodharāje adhivatthāya devatāya etadahosi: ‘acchariyaṃ vata bho, abbhutaṃ vata bho. <span class="var" title="yāva pāpamanusso (s1-3) | yāvatā pāpamanusso (mr)" id="note155">Yāva pāpo manusso</span>, yatra hi nāma suppatiṭṭhassa nigrodha­rājassa yāvadatthaṃ phalāni bhakkhitvā sākhaṃ bhañjitvā pakkamissati, yannūna suppatiṭṭho nigrodharājā āyatiṃ phalaṃ na dadeyyā’ti. Atha kho, brāhmaṇa dhammika, suppatiṭṭho nigrodharājā āyatiṃ phalaṃ na adāsi.</p>
<p><a class="sc" id="11"></a><a class="pts" id="pts3.370"></a><a class="ms" id="p_16A6_414"></a>Atha kho, brāhmaṇa dhammika, rājā korabyo yena sakko devānamindo tenupasaṅkami; upasaṅkamitvā sakkaṃ devānamindaṃ etadavoca: ‘yagghe, mārisa, jāneyyāsi suppatiṭṭho nigrodharājā phalaṃ na detī’ti? Atha kho, brāhmaṇa dhammika, sakko devānamindo tathārūpaṃ iddhābhi­saṅ­khā­raṃ <span class="var" title="abhisaṅkhāresi (s1-3, mr)" id="note156">abhisaṅkhāsi</span>, yathā bhusā vātavuṭṭhi āgantvā suppatiṭṭhaṃ nigrodharājaṃ <span class="var" title="pātesi (bj, pts1)" id="note157">pavattesi</span> ummūlamakāsi. Atha kho, brāhmaṇa dhammika, suppatiṭṭhe nigrodharāje adhivatthā devatā dukkhī dummanā assumukhī rudamānā ekamantaṃ aṭṭhāsi.</p>
<p><a class="sc" id="12"></a><a class="pts" id="pts3.371"></a><a class="ms" id="p_16A6_415"></a>Atha kho, brāhmaṇa dhammika, sakko devānamindo yena suppatiṭṭhe nigrodharāje adhivatthā devatā tenupasaṅkami; upasaṅkamitvā suppatiṭṭhe nigrodharāje adhivatthaṃ devataṃ etadavoca: ‘kiṃ nu tvaṃ, devate, dukkhī dummanā assumukhī rudamānā ekamantaṃ ṭhitā’ti? ‘Tathā hi pana me, mārisa, bhusā vātavuṭṭhi āgantvā bhavanaṃ pavattesi ummūlamakāsī’ti. ‘Api nu tvaṃ, devate, rukkhadhamme ṭhitāya bhusā vātavuṭṭhi āgantvā bhavanaṃ pavattesi ummūlamakāsī’ti? ‘Kathaṃ pana, mārisa, rukkho rukkhadhamme ṭhito hotī’ti? ‘Idha, devate, rukkhassa mūlaṃ mūlatthikā haranti, tacaṃ tacatthikā haranti, pattaṃ pattatthikā haranti, pupphaṃ pupphatthikā haranti, phalaṃ phalatthikā haranti. Na ca tena devatāya anattamanatā vā <span class="var" title="anabhiraddhi (bj)" id="note158">anabhinandi</span> vā karaṇīyā. Evaṃ kho, devate, rukkho rukkhadhamme ṭhito hotī’ti. ‘Aṭṭhitāyeva kho me, mārisa, rukkhadhamme bhusā vātavuṭṭhi āgantvā bhavanaṃ pavattesi ummūlamakāsī’ti. ‘Sace kho tvaṃ, devate, rukkhadhamme tiṭṭheyyāsi, siyā te bhavanaṃ yathāpure’ti? ‘<span class="var" title="tiṭṭheyyāmahaṃ (s1-3)" id="note159">Ṭhassāmahaṃ</span>, mārisa, rukkhadhamme, hotu me bhavanaṃ yathāpure’ti.</p>
<p><a class="sc" id="13"></a><a class="ms" id="p_16A6_416"></a>Atha kho, brāhmaṇa dhammika, sakko devānamindo tathārūpaṃ iddhābhi­saṅ­khā­raṃ <span class="var" title="abhisaṅkhāri (s1-3, mr)" id="note160">abhisaṅkhāsi</span>, yathā bhusā vātavuṭṭhi āgantvā suppatiṭṭhaṃ nigrodharājaṃ ussāpesi, sacchavīni mūlāni ahesuṃ. Evamevaṃ kho, brāhmaṇa dhammika, api nu taṃ samaṇadhamme ṭhitaṃ jātibhūmakā upāsakā pabbājesuṃ sabbaso jātibhūmiyaṃ sattahi āvāsehī”ti? “Kathaṃ pana, bhante, samaṇo samaṇadhamme ṭhito hotī”ti? “Idha, brāhmaṇa dhammika, samaṇo akkosantaṃ na paccakkosati, rosantaṃ na paṭirosati, bhaṇḍantaṃ na paṭibhaṇḍati. Evaṃ kho, brāhmaṇa dhammika, samaṇo samaṇadhamme ṭhito hotī”ti. “Aṭṭhitaṃyeva maṃ, bhante, samaṇadhamme jātibhūmakā upāsakā pabbājesuṃ sabbaso jātibhūmiyaṃ sattahi āvāsehī”ti.</p>
<p><a class="sc" id="14"></a><a class="ms" id="p_16A6_417"></a>“Bhūtapubbaṃ, brāhmaṇa dhammika, sunetto nāma satthā ahosi titthakaro kāmesu vītarāgo. Sunettassa kho pana, brāhmaṇa dhammika, satthuno anekāni sāvakasatāni ahesuṃ. Sunetto satthā sāvakānaṃ brahma­loka­sahab­ya­tāya dhammaṃ desesi. Ye kho pana, brāhmaṇa dhammika, sunettassa satthuno brahma­loka­sahab­ya­tāya dhammaṃ desentassa cittāni na pasādesuṃ te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjiṃsu. Ye kho pana, brāhmaṇa dhammika, sunettassa satthuno brahma­loka­sahab­ya­tāya dhammaṃ desentassa cittāni pasādesuṃ te kāyassa bhedā paraṃ maraṇā sugatiṃ saggaṃ lokaṃ upapajjiṃsu. <span class="brnum">(1)</span></p>
<p><a class="sc" id="15"></a><a class="ms" id="p_16A6_418"></a>Bhūtapubbaṃ, brāhmaṇa dhammika, mūgapakkho nāma satthā ahosi … pe … <span class="brnum">(2)</span></p>
<p><a class="sc" id="16"></a><a class="ms" id="p_16A6_419"></a>Aranemi nāma satthā ahosi … <span class="brnum">(3)</span></p>
<p><a class="sc" id="17"></a><a class="ms" id="p_16A6_420"></a>… Kuddālako nāma satthā ahosi … <span class="brnum">(4)</span></p>
<p><a class="sc" id="18"></a><a class="ms" id="p_16A6_421"></a>… Hatthipālo nāma satthā ahosi … <span class="brnum">(5)</span></p>
<p><a class="sc" id="19"></a><a class="pts" id="pts3.372"></a><a class="ms" id="p_16A6_422"></a>… Jotipālo nāma satthā ahosi titthakaro kāmesu vītarāgo. Jotipālassa kho pana, brāhmaṇa dhammika, satthuno anekāni sāvakasatāni ahesuṃ. Jotipālo satthā sāvakānaṃ brahma­loka­sahab­ya­tāya dhammaṃ desesi. Ye kho pana, brāhmaṇa dhammika, jotipālassa satthuno brahma­loka­sahab­ya­tāya dhammaṃ desentassa cittāni na pasādesuṃ te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjiṃsu. Ye kho pana, brāhmaṇa dhammika, jotipālassa satthuno brahma­loka­sahab­ya­tāya dhammaṃ desentassa cittāni pasādesuṃ te kāyassa bhedā paraṃ maraṇā sugatiṃ saggaṃ lokaṃ upapajjiṃsu. <span class="brnum">(6)</span></p>
<p><a class="sc" id="20"></a><a class="ms" id="p_16A6_423"></a>Taṃ kiṃ maññasi, brāhmaṇa dhammika, yo ime cha satthāre titthakare kāmesu vītarāge, ane­kasata­pari­vāre sasāvakasaṃghe paduṭṭhacitto akkoseyya paribhāseyya, bahuṃ so apuññaṃ pasaveyyā”ti? “Evaṃ, bhante”. “Yo kho, brāhmaṇa dhammika, ime cha satthāre titthakare kāmesu vītarāge ane­kasata­pari­vāre sasāvakasaṃghe paduṭṭhacitto akkoseyya paribhāseyya, bahuṃ so apuññaṃ pasaveyya. Yo ekaṃ diṭṭhi­sam­pannaṃ puggalaṃ paduṭṭhacitto akkosati paribhāsati, ayaṃ tato bahutaraṃ apuññaṃ pasavati. Taṃ kissa hetu? Nāhaṃ, brāhmaṇa dhammika, ito bahiddhā <span class="var" title="evarūpaṃ khantaṃ (s1-3)" id="note162">evarūpiṃ khantiṃ</span> vadāmi, yathāmaṃ sabrahmacārīsu. Tasmātiha, brāhmaṇa dhammika, evaṃ sikkhitabbaṃ: ‘<span class="var" title="na no āma­sab­rahma­cārīsu (bj, s1-3) | na no sabrahmacārīsu (si, pts1)" id="note163">na no sama­sab­rahma­cārīsu</span> cittāni paduṭṭhāni bhavissantī’ti. Evañhi te, brāhmaṇa dhammika, sikkhitabbanti.</p>
<blockquote class="gatha">
<p><a class="sc" id="21"></a><a class="pts" id="pts3.373"></a><a class="ms" id="p_16A6_424"></a>Sunetto mūgapakkho ca,<br> aranemi ca brāhmaṇo;<br> Kuddālako ahu satthā,<br> hatthipālo ca māṇavo.
</p>
<p><a class="sc" id="22"></a><a class="ms" id="p_16A6_425"></a>Jotipālo ca govindo,<br> ahu sattapurohito;<br> <span class="var" title="ahiṃsete (bj) | abhisekā (s1-3)" id="note164">Ahiṃsakā</span> atītaṃse,<br> cha satthāro yasassino.
</p>
<p><a class="sc" id="23"></a><a class="ms" id="p_16A6_426"></a>Nirāmagandhā <span class="var" title="karuṇe vimuttā (bj, s1-3, pts1)" id="note165">karuṇedhimuttā</span>,<br> <span class="var" title="kāmasañ­ñoja­nā­titā (s1-3)" id="note166">Kāma­saṃ­yoja­nā­tigā</span>;<br> Kāmarāgaṃ virājetvā,<br> Brahmalokūpagā <span class="var" title="ahū (si) | ahu (bahūsu)" id="note167">ahuṃ</span>.
</p>
<p><a class="sc" id="24"></a><a class="ms" id="p_16A6_427"></a>Ahesuṃ sāvakā tesaṃ,<br> Anekāni satānipi;<br> Nirāmagandhā karuṇedhimuttā,<br> Kāma­saṃ­yoja­nā­tigā;<br> Kāmarāgaṃ virājetvā,<br> Brahmalokūpagā <span class="var" title="ahū (si) | ahu (bahūsu)" id="note168">ahuṃ</span>.
</p>
<p><a class="sc" id="25"></a><a class="ms" id="p_16A6_428"></a>Yete isī bāhirake,<br> vītarāge samāhite;<br> ­Paduṭ­ṭha­manasaṅ­kappo,<br> yo naro paribhāsati;<br> Bahuñca so pasavati,<br> apuññaṃ tādiso naro.
</p>
<p><a class="sc" id="26"></a><a class="ms" id="p_16A6_429"></a>Yo cekaṃ diṭṭhi­sam­pannaṃ,<br> Bhikkhuṃ buddhassa sāvakaṃ;<br> ­Paduṭ­ṭha­manasaṅ­kappo,<br> Yo naro paribhāsati;<br> Ayaṃ tato bahutaraṃ,<br> Apuññaṃ pasave naro.
</p>
<p><a class="sc" id="27"></a><a class="ms" id="p_16A6_430"></a>Na sādhurūpaṃ āsīde,<br> diṭṭhiṭ­ṭhānap­pahāyi­naṃ;<br> Sattamo puggalo eso,<br> ariyasaṅghassa vuccati.
</p>
<p><a class="sc" id="28"></a><a class="ms" id="p_16A6_431"></a>Avītarāgo kāmesu,<br> yassa pañcindriyā mudū;<br> Saddhā sati ca vīriyaṃ,<br> samatho ca vipassanā.
</p>
<p><a class="sc" id="29"></a><a class="ms" id="p_16A6_432"></a>Tādisaṃ bhikkhumāsajja,<br> pubbeva upahaññati;<br> Attānaṃ upahantvāna,<br> pacchā aññaṃ vihiṃsati.
</p>
<p><a class="sc" id="30"></a><a class="ms" id="p_16A6_433"></a>Yo ca rakkhati attānaṃ,<br> rakkhito tassa bāhiro;<br> Tasmā rakkheyya attānaṃ,<br> akkhato paṇḍito sadā”ti.
</p>
</blockquote>
<p class="endsection">Dvādasamaṃ.</p>
<p class="endsection">Dhammikavaggo pañcamo.</p>
<blockquote class="uddanagatha">
<p><a class="sc" id="31"></a><a class="ms" id="p_16A6_437"></a>Nāgamigasālā iṇaṃ,<br> Cundaṃ dve sandiṭṭhikā duve;<br> Khemaindriya ānanda,<br> Khattiyā appamādena dhammikoti.
</p>
</blockquote>
<p class="endsutta">Paṭhamo paṇṇāsako samatto.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Dhammikavagga</span> <span class="hidden">Nāgasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
