<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.43">
<article>
<div class="hgroup">
<p class="division">Aṅguttara Nikāya 6</p>
<p>5. Dhammikavagga</p>
<h1>43. Nāgasutta</h1>
</div>
<p><a class="sc" id="1"></a><a class="pts" id="pts3.345"></a><a class="ms" id="p_16A6_282"></a><a class="msdiv" id="msdiv43"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho bhagavā pubbaṇ­ha­samayaṃ nivāsetvā patta­cīvara­mādāya sāvatthiyaṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍa­pāta­paṭik­kanto āyasmantaṃ ānandaṃ āmantesi: “āyāmānanda, yena pubbārāmo migāramā­tu­pāsādo tenu­pasaṅka­mis­sāma divāvihārāyā”ti. “Evaṃ, bhante”ti kho āyasmā ānando bhagavato paccassosi.</p>
<p><a class="sc" id="2"></a><a class="ms" id="p_16A6_283"></a>Atha kho bhagavā āyasmatā ānandena saddhiṃ yena pubbārāmo migāramā­tu­pāsādo tenupasaṅkami. Atha kho bhagavā sāyanhasamayaṃ paṭisallānā vuṭṭhito āyasmantaṃ ānandaṃ āmantesi: “āyāmānanda, yena pubbakoṭṭhako tenu­pasaṅka­mis­sāma gattāni parisiñcitun”ti. “Evaṃ, bhante”ti kho āyasmā ānando bhagavato paccassosi. Atha kho bhagavā āyasmatā ānandena saddhiṃ yena pubbakoṭṭhako tenupasaṅkami gattāni parisiñcituṃ. Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno.</p>
<p><a class="sc" id="3"></a><a class="pts" id="pts3.346"></a><a class="ms" id="p_16A6_284"></a>Tena kho pana samayena rañño pasenadissa kosalassa seto nāma nāgo <span class="var" title="mahā­turiya­tālita ... (bj, s1-3, km, pts1)" id="note105">mahā­tūriya­tāḷita­vādi­tena</span> pubbakoṭṭhakā paccuttarati. Apissu taṃ jano disvā evamāha: “abhirūpo vata bho rañño nāgo; dassanīyo vata bho rañño nāgo; pāsādiko vata, bho, rañño nāgo, kāyupapanno vata bho rañño nāgo”ti. Evaṃ vutte, āyasmā udāyī bhagavantaṃ etadavoca: “hatthimeva nu kho, bhante, <span class="var" title="mahantaṃ bruhantaṃ (bj) | mahattaṃ brahmattaṃ (mr)" id="note106">mahantaṃ brahantaṃ</span> kāyupapannaṃ jano disvā evamāha: ‘nāgo vata bho nāgo’ti, udāhu aññampi <span class="var" title="kiñci (mr)" id="note107">kañci</span> mahantaṃ brahantaṃ kāyupapannaṃ jano disvā evamāha: ‘nāgo vata bho nāgo’”ti? “Hatthimpi kho, udāyi, mahantaṃ brahantaṃ kāyupapannaṃ jano disvā evamāha: ‘nāgo vata bho nāgo’ti. Assampi kho, udāyi, mahantaṃ brahantaṃ … pe … goṇampi kho, udāyi, mahantaṃ brahantaṃ … pe … <span class="var" title="nāgampi (mr)" id="note108">uragampi</span> kho, udāyi, mahantaṃ brahantaṃ … pe … rukkhampi kho, udāyi, mahantaṃ brahantaṃ … pe … manussampi kho, udāyi, mahantaṃ brahantaṃ kāyupapannaṃ jano disvā evamāha: ‘nāgo vata, bho, nāgo’ti. Api ca, udāyi, yo sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya āguṃ na karoti kāyena vācāya manasā, tamahaṃ ‘nāgo’ti brūmī”ti.</p>
<p><a class="sc" id="4"></a><a class="ms" id="p_16A6_285"></a>“Acchariyaṃ, bhante, abbhutaṃ, bhante. Yāva subhāsi­tañ­cidaṃ, bhante, bhagavatā—api ca, udāyi, yo sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya āguṃ na karoti kāyena vācāya manasā, tamahaṃ ‘nāgo’ti brūmīti. Idañca panāhaṃ, bhante, bhagavatā subhāsitaṃ imāhi gāthāhi anumodāmi—</p>
<blockquote class="gatha">
<p><a class="sc" id="5"></a><a class="ms" id="p_16A6_286"></a>Manussabhūtaṃ sambuddhaṃ,<br> attadantaṃ samāhitaṃ;<br> Iriyamānaṃ brahmapathe,<br> cittassūpasame rataṃ.
</p>
<p><a class="sc" id="6"></a><a class="ms" id="p_16A6_287"></a>Yaṃ manussā namassanti,<br> sabbadhammāna pāraguṃ;<br> Devāpi <span class="var" title="naṃ (bj, pts1)" id="note109">taṃ</span> namassanti,<br> iti me arahato sutaṃ.
</p>
<p><a class="sc" id="7"></a><a class="ms" id="p_16A6_288"></a>Sabba­saṃ­yoja­nā­tītaṃ,<br> vanā <span class="var" title="nibbāna ... (s1-3, km, pts1)" id="note110">nibbanamāgataṃ</span>;<br> Kāmehi <span class="var" title="nekkhamme rataṃ (si)" id="note111">nekkhammarataṃ</span>,<br> muttaṃ selāva kañcanaṃ.
</p>
<p><a class="sc" id="8"></a><a class="ms" id="p_16A6_289"></a>Sabbe accarucī nāgo,<br> himavāññe siluccaye;<br> Sabbesaṃ nāganāmānaṃ,<br> saccanāmo anuttaro.
</p>
<p><a class="sc" id="9"></a><a class="ms" id="p_16A6_290"></a>Nāgaṃ <span class="var" title="te (mr)" id="note112">vo</span> kittayissāmi,<br> na hi āguṃ karoti so;<br> Soraccaṃ avihiṃsā ca,<br> pādā nāgassa te duve.
</p>
<p><a class="sc" id="10"></a><a class="ms" id="p_16A6_291"></a>Tapo ca brahmacariyaṃ,<br> caraṇā nāgassa tyāpare;<br> Saddhāhattho mahānāgo,<br> upekkhā­seta­dantavā.
</p>
<p><a class="sc" id="11"></a><a class="ms" id="p_16A6_292"></a>Sati gīvā siro paññā,<br> vīmaṃsā dhammacintanā;<br> Dhamma­kucchi­samātapo,<br> viveko tassa vāladhi.
</p>
<p><a class="sc" id="12"></a><a class="ms" id="p_16A6_293"></a>So jhāyī assāsarato,<br> <span class="var" title="ajjhat­tū­pasa­mā­hito (s1-3) | ajjhat­tu­pasa­mā­hito (mr)" id="note113">ajjhattaṃ susamāhito</span>;<br> Gacchaṃ samāhito nāgo,<br> ṭhito nāgo samāhito.
</p>
<p><a class="sc" id="13"></a><a class="pts" id="pts3.347"></a><a class="ms" id="p_16A6_294"></a>Seyyaṃ samāhito nāgo,<br> nisinnopi samāhito;<br> Sabbattha saṃvuto nāgo,<br> esā nāgassa sampadā.
</p>
<p><a class="sc" id="14"></a><a class="ms" id="p_16A6_295"></a>Bhuñjati anavajjāni,<br> sāvajjāni na bhuñjati;<br> Ghāsa­macchā­danaṃ laddhā,<br> sannidhiṃ parivajjayaṃ.
</p>
<p><a class="sc" id="15"></a><a class="ms" id="p_16A6_296"></a>Saṃyojanaṃ aṇuṃ thūlaṃ,<br> sabbaṃ chetvāna bandhanaṃ;<br> Yena yeneva gacchati,<br> anapekkhova gacchati.
</p>
<p><a class="sc" id="16"></a><a class="ms" id="p_16A6_297"></a>Yathāpi udake jātaṃ,<br> puṇḍarīkaṃ pavaḍḍhati;<br> <span class="var" title="na upalippati (bj, s1, km, pts1) | na upalimpati (s2, s3) | nupalimpati (mr)" id="note114">Nupalippati</span> toyena,<br> sucigandhaṃ manoramaṃ.
</p>
<p><a class="sc" id="17"></a><a class="ms" id="p_16A6_298"></a>Tatheva loke sujāto,<br> buddho loke viharati;<br> Nupalippati lokena,<br> toyena padumaṃ yathā.
</p>
<p><a class="sc" id="18"></a><a class="ms" id="p_16A6_299"></a><span class="var" title="mahāggini pajjalito (bj, s1-3, km) | mahāgini pajjalito (pts1)" id="note115">Mahāginīva jalito</span>,<br> anāhārū­pa­sammati;<br> <span class="var" title="aṅgāresu ca santesu (mr)" id="note116">Saṅ­khā­resū­pasan­tesu</span>,<br> nibbutoti pavuccati.
</p>
<p><a class="sc" id="19"></a><a class="ms" id="p_16A6_300"></a>Atthassāyaṃ viññāpanī,<br> upamā viññūhi desitā;<br> <span class="var" title="viññāyanti (s1-3) | viññissanti (pts1, mr)" id="note117">Viññassanti</span> mahānāgā,<br> nāgaṃ nāgena desitaṃ.
</p>
<p><a class="sc" id="20"></a><a class="ms" id="p_16A6_301"></a>Vītarāgo vītadoso,<br> Vītamoho anāsavo;<br> Sarīraṃ vijahaṃ nāgo,<br> <span class="var" title="parinibbāti (pts1, mr)" id="note118">Parinibbissati</span> anāsavo”ti.
</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Dhammikavagga</span> <span class="hidden">Nāgasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>