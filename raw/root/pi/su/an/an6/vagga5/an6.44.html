<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.44">
<article>
<div class="hgroup">
<p class="division">Aṅguttara Nikāya 6</p>
<p>5. Dhammikavagga</p>
<h1>44. Migasālāsutta</h1>
</div>
<p><a class="sc" id="1"></a><a class="ms" id="p_16A6_303"></a><a class="msdiv" id="msdiv44"></a>Atha kho āyasmā ānando pubbaṇ­ha­samayaṃ nivāsetvā patta­cīvara­mādāya yena migasālāya upāsikāya nivesanaṃ tenupasaṅkami; upasaṅkamitvā paññatte āsane nisīdi. Atha kho <span class="var" title="migasāṇā (mr)" id="note120">migasālā</span> upāsikā yenāyasmā ānando tenupasaṅkami; upasaṅkamitvā āyasmantaṃ ānandaṃ abhivādetvā ekamantaṃ nisīdi. Ekamantaṃ nisinnā kho migasālā upāsikā āyasmantaṃ ānandaṃ etadavoca:</p>
<p><a class="sc" id="2"></a><a class="pts" id="pts3.348"></a><a class="ms" id="p_16A6_304"></a>“Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi nāma brahmacārī ca abrahmacārī ca ubho samasamagatikā bhavissanti abhisamparāyaṃ? Pitā me, bhante, purāṇo brahmacārī ahosi ārācārī virato methunā gāmadhammā. So kālaṅkato bhagavatā byākato <span class="var" title="sakadā­gāmi­patto (mr)" id="note121">sakadāgāmī satto</span> tusitaṃ kāyaṃ upapannoti. <span class="var" title="pettayyo piyo (si, pts1, mr) | pitu piyo (s1-3, km) | pitāmaho (^an10.75#1 [75. Migasālāsutta])" id="note122">Petteyyopi</span> me, bhante, isidatto abrahmacārī ahosi sadāra­san­tuṭ­ṭho. Sopi kālaṅkato bhagavatā byākato sakadā­gāmi­patto tusitaṃ kāyaṃ upapannoti. Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi nāma brahmacārī ca abrahmacārī ca ubho samasamagatikā bhavissanti abhisamparāyan”ti? “Evaṃ kho panetaṃ, bhagini, bhagavatā byākatan”ti.</p>
<p><a class="sc" id="3"></a><a class="ms" id="p_16A6_305"></a>Atha kho āyasmā ānando migasālāya upāsikāya nivesane piṇḍapātaṃ gahetvā uṭṭhāyāsanā pakkāmi. Atha kho āyasmā ānando pacchābhattaṃ piṇḍa­pāta­paṭik­kanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: </p>
<p><a class="sc" id="4"></a><a class="pts" id="pts3.349"></a><a class="ms" id="p_16A6_306"></a>“Idhāhaṃ, bhante, pubbaṇ­ha­samayaṃ nivāsetvā patta­cīvara­mādāya yena migasālāya upāsikāya nivesanaṃ tenupasaṅkamiṃ; upasaṅkamitvā paññatte āsane nisīdiṃ. Atha kho, bhante, migasālā upāsikā yenāhaṃ tenupasaṅkami; upasaṅkamitvā maṃ abhivādetvā ekamantaṃ nisīdi. Ekamantaṃ nisinnā kho, bhante, migasālā upāsikā maṃ etadavoca: ‘kathaṃ <span class="var" title="kathaṃ nāma (^sn44.9#1 [9. ­Kutū­hala­sālā­sutta])" id="note123">kathaṃ nāmāyaṃ</span>, bhante ānanda, bhagavatā <span class="var" title="dhammo abhiññeyyo (^sn44.9#1 [9. ­Kutū­hala­sālā­sutta])" id="note124">dhammo desito aññeyyo</span>, yatra hi nāma brahmacārī ca abrahmacārī ca ubho samasamagatikā bhavissanti abhisamparāyaṃ. Pitā me, bhante, purāṇo brahmacārī ahosi ārācārī virato methunā gāmadhammā. So kālaṅkato bhagavatā byākato sakadā­gāmi­patto tusitaṃ kāyaṃ upapannoti. Petteyyopi me, bhante, isidatto abrahmacārī ahosi sadāra­san­tuṭ­ṭho. Sopi kālaṅkato bhagavatā byākato sakadā­gāmi­patto tusitaṃ kāyaṃ upapannoti. Kathaṃ kathaṃ nāmāyaṃ, bhante ānanda, bhagavatā dhammo desito aññeyyo, yatra hi nāma brahmacārī ca abrahmacārī ca ubho samasamagatikā bhavissanti abhisamparāyan’ti? Evaṃ vutte, ahaṃ, bhante, migasālaṃ upāsikaṃ etadavocaṃ: ‘evaṃ kho panetaṃ, bhagini, bhagavatā byākatan’”ti.</p>
<p><a class="sc" id="5"></a><a class="ms" id="p_16A6_307"></a>“Kā cānanda, migasālā upāsikā bālā abyattā <span class="var" title="ambakā ambakapaññā (bj) | ambakā ambakasaññā (s1-3, km, pts1)" id="note125">ammakā ammakapaññā</span>, ke ca purisa­pugga­la­paro­pariya­ñāṇe? Chayime, ānanda, puggalā santo saṃvijjamānā lokasmiṃ.</p>
<p><a class="sc" id="6"></a><a class="ms" id="p_16A6_308"></a>Katame cha? Idhānanda, ekacco puggalo sorato hoti sukhasaṃvāso, abhinandanti sabrahmacārī ekattavāsena. Tassa savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ hoti, sāmāyikampi vimuttiṃ na labhati. So kāyassa bhedā paraṃ maraṇā hānāya pareti no visesāya, hānagāmīyeva hoti no visesagāmī. <span class="brnum">(1)</span></p>
<p><a class="sc" id="7"></a><a class="ms" id="p_16A6_309"></a>Idha panānanda, ekacco puggalo sorato hoti sukhasaṃvāso, abhinandanti sabrahmacārī ekattavāsena. Tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati. So kāyassa bhedā paraṃ maraṇā visesāya pareti no hānāya, visesagāmīyeva hoti no hānagāmī. <span class="brnum">(2)</span></p>
<p><a class="sc" id="8"></a><a class="ms" id="p_16A6_310"></a>Tatrānanda, pamāṇikā pamiṇanti: ‘imassapi teva dhammā aparassapi teva dhammā, kasmā tesaṃ eko hīno eko paṇīto’ti. Tañhi tesaṃ, ānanda, hoti dīgharattaṃ ahitāya dukkhāya.</p>
<p><a class="sc" id="9"></a><a class="pts" id="pts3.350"></a><a class="ms" id="p_16A6_311"></a>Tatrānanda, yvāyaṃ puggalo sorato hoti sukhasaṃvāso, abhinandanti sabrahmacārī ekattavāsena, tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati. Ayaṃ, ānanda, puggalo amunā purimena puggalena abhikkantataro ca paṇītataro ca. Taṃ kissa hetu? Imaṃ hānanda, puggalaṃ dhammasoto nibbahati, tadantaraṃ ko jāneyya aññatra tathāgatena. Tasmātihānanda, mā puggalesu pamāṇikā ahuvattha; mā puggalesu pamāṇaṃ gaṇhittha. Khaññati hānanda, puggalesu pamāṇaṃ gaṇhanto. Ahaṃ vā, ānanda, puggalesu pamāṇaṃ gaṇheyyaṃ, yo vā panassa mādiso.</p>
<p><a class="sc" id="10"></a><a class="ms" id="p_16A6_312"></a>Idha panānanda, ekaccassa puggalassa kodhamāno <span class="var" title="avigato (mr)" id="note126">adhigato</span> hoti, samayena samayañcassa lobhadhammā uppajjanti. Tassa savanenapi akataṃ hoti, bāhusaccenapi akataṃ hoti, diṭṭhiyāpi appaṭividdhaṃ hoti, sāmāyikampi vimuttiṃ na labhati. So kāyassa bhedā paraṃ maraṇā hānāya pareti no visesāya, hānagāmīyeva hoti no visesagāmī. <span class="brnum">(3)</span></p>
<p><a class="sc" id="11"></a><a class="ms" id="p_16A6_313"></a>Idha panānanda, ekaccassa puggalassa kodhamāno adhigato hoti, samayena samayañcassa lobhadhammā uppajjanti. Tassa savanenapi kataṃ hoti … pe … no hānagāmī. <span class="brnum">(4)</span></p>
<p><a class="sc" id="12"></a><a class="ms" id="p_16A6_314"></a>Tatrānanda, pamāṇikā pamiṇanti … pe … yo vā panassa mādiso.</p>
<p><a class="sc" id="13"></a><a class="ms" id="p_16A6_315"></a>Idha panānanda, ekaccassa puggalassa kodhamāno adhigato hoti, samayena samayañcassa vacīsaṅkhārā uppajjanti. Tassa savanenapi akataṃ hoti … pe … sāmāyikampi vimuttiṃ na labhati. So kāyassa bhedā paraṃ maraṇā hānāya pareti no visesāya, hānagāmīyeva hoti no visesagāmī. <span class="brnum">(5)</span></p>
<p><a class="sc" id="14"></a><a class="pts" id="pts3.351"></a><a class="ms" id="p_16A6_316"></a>Idha panānanda, ekaccassa puggalassa kodhamāno adhigato hoti, samayena samayañcassa vacīsaṅkhārā uppajjanti. Tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati. So kāyassa bhedā paraṃ maraṇā visesāya pareti no hānāya, visesagāmīyeva hoti no hānagāmī. <span class="brnum">(6)</span></p>
<p><a class="sc" id="15"></a><a class="ms" id="p_16A6_317"></a>Tatrānanda, pamāṇikā pamiṇanti: ‘imassapi teva dhammā, aparassapi teva dhammā. Kasmā tesaṃ eko hīno, eko paṇīto’ti? Tañhi tesaṃ, ānanda, hoti dīgharattaṃ ahitāya dukkhāya.</p>
<p><a class="sc" id="16"></a><a class="ms" id="p_16A6_318"></a>Tatrānanda, yassa puggalassa kodhamāno adhigato hoti, samayena samayañcassa vacīsaṅkhārā uppajjanti, tassa savanenapi kataṃ hoti, bāhusaccenapi kataṃ hoti, diṭṭhiyāpi paṭividdhaṃ hoti, sāmāyikampi vimuttiṃ labhati. Ayaṃ, ānanda, puggalo amunā purimena puggalena abhikkantataro ca paṇītataro ca. Taṃ kissa hetu? Imaṃ hānanda, puggalaṃ dhammasoto nibbahati. Tadantaraṃ ko jāneyya aññatra tathāgatena. Tasmātihānanda, mā puggalesu pamāṇikā ahuvattha; mā puggalesu pamāṇaṃ gaṇhittha. Khaññati hānanda, puggalesu pamāṇaṃ gaṇhanto. Ahaṃ vā, ānanda, puggalesu pamāṇaṃ gaṇheyyaṃ, yo vā panassa mādiso.</p>
<p><a class="sc" id="17"></a><a class="ms" id="p_16A6_319"></a>Kā cānanda, migasālā upāsikā bālā abyattā ammakā ammakapaññā, ke ca purisa­pugga­la­paro­pariya­ñāṇe. Ime kho, ānanda, cha puggalā santo saṃvijjamānā lokasmiṃ.</p>
<p><a class="sc" id="18"></a><a class="ms" id="p_16A6_320"></a>Yathārūpena, ānanda, sīlena purāṇo samannāgato ahosi, tathārūpena sīlena isidatto samannāgato abhavissa. Nayidha purāṇo isidattassa gatimpi aññassa. Yathārūpāya ca, ānanda, paññāya isidatto samannāgato ahosi, tathārūpāya paññāya purāṇo samannāgato abhavissa. Nayidha isidatto purāṇassa gatimpi aññassa. Iti kho, ānanda, ime puggalā ubho ekaṅgahīnā”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Dhammikavagga</span> <span class="hidden">Nāgasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>