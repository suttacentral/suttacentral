<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.37">
<article>
<div class="hgroup">
<p class="division">Aṅguttara Nikāya 6</p>
<p>4. Devatāvagga</p>
<h1>37. Chaḷaṅ­ga­dāna­sutta</h1>
</div>
<p><a class="sc" id="1"></a><a class="pts" id="pts3.336"></a><a class="ms" id="p_16A6_242"></a><a class="msdiv" id="msdiv37"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena <span class="var" title="veḷukaṇṭakī (bj) | veḷukaṇḍakiyā (^sn17.24#1 [24. Ekadhītusutta]; ^an2.130-140#133.1 [130/133]; ^an7.53#1 [53. Nandamātāsutta])" id="note86">veḷukaṇḍakī</span> nandamātā upāsikā sāri­putta­mog­gallā­nappa­mukhe bhikkhusaṃghe ­chaḷaṅ­ga­saman­nā­gataṃ dakkhiṇaṃ patiṭṭhāpeti. Addasā kho bhagavā dibbena cakkhunā visuddhena atik­kanta­mānusa­kena veḷukaṇḍakiṃ nandamātaraṃ upāsikaṃ sāri­putta­mog­gallā­nappa­mukhe bhikkhusaṃghe ­chaḷaṅ­ga­saman­nā­gataṃ dakkhiṇaṃ patiṭṭhāpentiṃ. Disvā bhikkhū āmantesi: “esā, bhikkhave, veḷukaṇḍakī nandamātā upāsikā sāri­putta­mog­gallā­nappa­mukhe bhikkhusaṃghe ­chaḷaṅ­ga­saman­nā­gataṃ dakkhiṇaṃ patiṭṭhāpeti.</p>
<p><a class="sc" id="2"></a><a class="ms" id="p_16A6_243"></a>Kathañca, bhikkhave, ­chaḷaṅ­ga­saman­nā­gatā dakkhiṇā hoti? Idha, bhikkhave, dāyakassa tīṇaṅgāni honti, paṭiggāhakānaṃ tīṇaṅgāni. Katamāni dāyakassa tīṇaṅgāni? Idha, bhikkhave, dāyako pubbeva dānā sumano hoti, dadaṃ cittaṃ pasādeti, datvā attamano hoti. Imāni dāyakassa tīṇaṅgāni.</p>
<p><a class="sc" id="3"></a><a class="ms" id="p_16A6_244"></a>Katamāni paṭiggāhakānaṃ tīṇaṅgāni? Idha, bhikkhave, paṭiggāhakā vītarāgā vā honti rāgavinayāya vā paṭipannā, vītadosā vā honti dosavinayāya vā paṭipannā, vītamohā vā honti mohavinayāya vā paṭipannā. Imāni paṭiggāhakānaṃ tīṇaṅgāni. Iti dāyakassa tīṇaṅgāni, paṭiggāhakānaṃ tīṇaṅgāni. Evaṃ kho, bhikkhave, ­chaḷaṅ­ga­saman­nā­gatā dakkhiṇā hoti.</p>
<p><a class="sc" id="4"></a><a class="ms" id="p_16A6_245"></a>Evaṃ ­chaḷaṅ­ga­saman­nā­gatāya, bhikkhave, dakkhiṇāya na sukaraṃ puññassa pamāṇaṃ gahetuṃ: ‘ettako puññābhisando kusalābhisando sukhassāhāro sovaggiko sukhavipāko sagga­saṃ­vatta­niko iṭṭhāya kantāya manāpāya hitāya sukhāya saṃvattatī’ti. Atha kho <span class="var" title="asaṅkheyyo (bj, s1-3, km) | asaṃkheyyo (pts1)" id="note87">asaṅkhyeyyo</span> appameyyo mahā­puñ­ñak­khan­dhot­veva saṅkhaṃ gacchati.</p>
<p><a class="sc" id="5"></a><a class="pts" id="pts3.337"></a><a class="ms" id="p_16A6_246"></a>Seyyathāpi, bhikkhave, mahāsamudde na sukaraṃ udakassa pamāṇaṃ gahetuṃ: ‘ettakāni udakāḷhakānīti vā ettakāni udakāḷ­ha­kasatā­nīti vā ettakāni udakāḷ­haka­sahas­sā­nīti vā ettakāni udakāḷ­haka­sata­sahas­sānī’ti vā. Atha kho asaṅkhyeyyo appameyyo mahā­uda­kak­khan­dhot­veva saṅkhaṃ gacchati. Evamevaṃ kho, bhikkhave, evaṃ ­chaḷaṅ­ga­saman­nā­gatāya dakkhiṇāya na sukaraṃ puññassa pamāṇaṃ gahetuṃ: ‘ettako puññābhisando kusalābhisando sukhassāhāro sovaggiko sukhavipāko sagga­saṃ­vatta­niko iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo mahā­puñ­ñak­khan­dhot­veva saṅkhaṃ gacchatī”ti.</p>
<blockquote class="gatha">
<p><a class="sc" id="6"></a><a class="ms" id="p_16A6_247"></a>“Pubbeva dānā sumano,<br> dadaṃ cittaṃ pasādaye;<br> Datvā attamano hoti,<br> esā <span class="var" title="puññassa (mr)" id="note89">yaññassa</span> sampadā.
</p>
<p><a class="sc" id="7"></a><a class="ms" id="p_16A6_248"></a><span class="var" title="vītarāgo (s1-3, km, mr)" id="note90">Vītarāgā</span> vītadosā,<br> vītamohā anāsavā;<br> Khettaṃ yaññassa sampannaṃ,<br> saññatā <span class="var" title="brahmacārino (bj, s1-3, km)" id="note91">brahmacārayo</span>.
</p>
<p><a class="sc" id="8"></a><a class="ms" id="p_16A6_249"></a>Sayaṃ ācamayitvāna,<br> datvā sakehi pāṇibhi;<br> Attano parato ceso,<br> yañño hoti mahapphalo.
</p>
<p><a class="sc" id="9"></a><a class="ms" id="p_16A6_250"></a>Evaṃ yajitvā medhāvī,<br> saddho muttena cetasā;<br> <span class="var" title="abyābajjhaṃ (^an4.40#1 [40. Udāyīsutta]; ^it60#1 [Puñ­ñakiri­ya­vatthu­sutta])" id="note93">Abyāpajjaṃ</span> sukhaṃ lokaṃ,<br> paṇḍito upapajjatī”ti.
</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Devatāvagga</span> <span class="hidden">Sekhasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>