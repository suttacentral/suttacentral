<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.16">
<article>
<div class="hgroup">
<p class="division">Aṅguttara Nikāya 6</p>
<p>2. Sāraṇīyavagga</p>
<h1>16. Nakula­pi­tusutta</h1>
</div>
<p><a class="sc" id="1"></a><a class="ms" id="p_16A6_83"></a><a class="msdiv" id="msdiv16"></a>Ekaṃ samayaṃ bhagavā bhaggesu viharati <span class="var" title="suṃsumāragire (bj, pts1) | suṃsumāragīre (s1-3)" id="note20">susumāragire</span> bhesakaḷāvane migadāye. Tena kho pana samayena nakulapitā gahapati ābādhiko hoti dukkhito bāḷhagilāno. Atha kho nakulamātā gahapatānī nakulapitaraṃ gahapatiṃ etadavoca:</p>
<p><a class="sc" id="2"></a><a class="pts" id="pts3.296"></a><a class="ms" id="p_16A6_84"></a>“Mā kho tvaṃ, gahapati, <span class="var" title="sāpekho (pts1, mr)" id="note21">sāpekkho</span> kālamakāsi. Dukkhā, gahapati, sāpekkhassa kālakiriyā; garahitā ca bhagavatā sāpekkhassa kālakiriyā. Siyā kho pana te, gahapati, evamassa: ‘na nakulamātā gahapatānī mamaccayena <span class="var" title="na sakkhissati (s1-3, km) | sakkoti (pts1, mr)" id="note22">sakkhissati</span> dārake posetuṃ, gharāvāsaṃ <span class="var" title="saṇṭharitunti (s1-3) | santharitunti (pts1) | sandharitunti (mr)" id="note23">santharitun’ti</span>. Na kho panetaṃ, gahapati, evaṃ daṭṭhabbaṃ. Kusalāhaṃ, gahapati, kappāsaṃ kantituṃ veṇiṃ olikhituṃ. Sakkomahaṃ, gahapati, tavaccayena dārake posetuṃ, gharāvāsaṃ santharituṃ. Tasmātiha tvaṃ, gahapati, mā sāpekkho kālamakāsi. Dukkhā, gahapati, sāpekkhassa kālakiriyā; garahitā ca bhagavatā sāpekkhassa kālakiriyā. <span class="brnum">(1)</span></p>
<p><a class="sc" id="3"></a><a class="ms" id="p_16A6_85"></a>Siyā kho pana te, gahapati, evamassa: ‘nakulamātā gahapatānī mamaccayena aññaṃ <span class="var" title="varaṃ (bj) | vīraṃ (si) | bhattāraṃ (s1-3, km)" id="note24">gharaṃ</span> gamissatī’ti. Na kho panetaṃ, gahapati, evaṃ daṭṭhabbaṃ. Tvañceva kho, gahapati, jānāsi ahañca, <span class="var" title="yadā no (bj) | yadā te (si) | yathā (s1-3) | yathā no (pts1)" id="note25">yaṃ no</span> soḷasavassāni gahaṭṭhakaṃ brahmacariyaṃ <span class="var" title="samādinnaṃ (bj)" id="note26">samāciṇṇaṃ</span>. Tasmātiha tvaṃ, gahapati, mā sāpekkho kālamakāsi. Dukkhā, gahapati, sāpekkhassa kālakiriyā; garahitā ca bhagavatā sāpekkhassa kālakiriyā. <span class="brnum">(2)</span></p>
<p><a class="sc" id="4"></a><a class="ms" id="p_16A6_86"></a>Siyā kho pana te, gahapati, evamassa: ‘nakulamātā gahapatānī mamaccayena na dassanakāmā bhavissati bhagavato na dassanakāmā ­bhik­khu­saṅghassā’ti. Na kho panetaṃ, gahapati, evaṃ daṭṭhabbaṃ. Ahañhi, gahapati, tavaccayena ­dassa­na­kāmatarā ceva bhavissāmi bhagavato, ­dassa­na­kāmatarā ca ­bhik­khu­saṅghassa. Tasmātiha tvaṃ, gahapati, mā sāpekkho kālamakāsi. Dukkhā, gahapati, sāpekkhassa kālakiriyā; garahitā ca bhagavatā sāpekkhassa kālakiriyā. <span class="brnum">(3)</span></p>
<p><a class="sc" id="5"></a><a class="pts" id="pts3.297"></a><a class="ms" id="p_16A6_87"></a>Siyā kho pana te, gahapati, evamassa: ‘na nakulamātā gahapatānī <span class="var" title="nakulamātā ... na sīlesu (pts1)" id="note27">mamaccayena sīlesu</span> paripūrakārinī’ti. Na kho panetaṃ, gahapati, evaṃ daṭṭhabbaṃ. Yāvatā kho, gahapati, tassa bhagavato sāvikā gihī odātavasanā sīlesu pari­pūra­kā­ri­niyo, ahaṃ tāsaṃ aññatarā. Yassa kho panassa kaṅkhā vā vimati vā—ayaṃ so bhagavā arahaṃ sammāsambuddho bhaggesu viharati susumāragire bhesakaḷāvane migadāye— taṃ bhagavantaṃ upasaṅkamitvā pucchatu. Tasmātiha tvaṃ, gahapati, mā sāpekkho kālamakāsi. Dukkhā, gahapati, sāpekkhassa kālakiriyā; garahitā ca bhagavatā sāpekkhassa kālakiriyā. <span class="brnum">(4)</span></p>
<p><a class="sc" id="6"></a><a class="ms" id="p_16A6_88"></a>Siyā kho pana te, gahapati, evamassa: ‘na <span class="var" title="nakulamātā gahapatānī na lābhinī (pts1)" id="note28">nakulamātā gahapatānī lābhinī</span> ajjhattaṃ cetosamathassā’ti. Na kho panetaṃ, gahapati, evaṃ daṭṭhabbaṃ. Yāvatā kho, gahapati, tassa bhagavato sāvikā gihī odātavasanā lābhiniyo ajjhattaṃ cetosamathassa, ahaṃ tāsaṃ aññatarā. Yassa kho panassa kaṅkhā vā vimati vā— ayaṃ so bhagavā arahaṃ sammāsambuddho bhaggesu viharati susumāragire bhesakaḷāvane migadāye—taṃ bhagavantaṃ upasaṅkamitvā pucchatu. Tasmātiha tvaṃ, gahapati, mā sāpekkho kālamakāsi. Dukkhā, gahapati, sāpekkhassa kālakiriyā; garahitā ca bhagavatā sāpekkhassa kālakiriyā. <span class="brnum">(5)</span></p>
<p><a class="sc" id="7"></a><a class="ms" id="p_16A6_89"></a>Siyā kho pana te, gahapati, evamassa: ‘na nakulamātā gahapatānī imasmiṃ dhammavinaye ogādhappattā pati­gādhap­pattā assāsappattā tiṇ­ṇavici­kicchā vigata­kathaṅ­kathā vesāraj­jap­pattā aparappaccayā satthusāsane viharatī’ti. Na kho panetaṃ, gahapati, evaṃ daṭṭhabbaṃ. Yāvatā kho, gahapati, tassa bhagavato sāvikā gihī odātavasanā imasmiṃ dhammavinaye ogādhappattā pati­gādhap­pattā assāsappattā tiṇ­ṇavici­kicchā vigata­kathaṅ­kathā vesāraj­jap­pattā aparappaccayā satthusāsane viharanti, ahaṃ tāsaṃ aññatarā. Yassa kho panassa kaṅkhā vā vimati vā—ayaṃ so bhagavā arahaṃ sammāsambuddho bhaggesu viharati susumāragire bhesakaḷāvane migadāye—taṃ bhagavantaṃ upasaṅkamitvā pucchatu. Tasmātiha tvaṃ, gahapati, mā sāpekkho kālamakāsi. Dukkhā, gahapati, sāpekkhassa kālakiriyā; garahitā ca bhagavatā sāpekkhassa kālakiriyā”ti. <span class="brnum">(6)</span></p>
<p><a class="sc" id="8"></a><a class="pts" id="pts3.298"></a><a class="ms" id="p_16A6_90"></a>Atha kho nakulapituno gahapatissa <span class="var" title="nakulamātāya (bj, s1-3) | nakulamātuyā (mr)" id="note29">nakulamātarā</span> gahapatāniyā iminā ovādena ovadiyamānassa so ābādho ṭhānaso paṭippassambhi. <span class="var" title="vuṭṭhāhi (bj) | vuṭṭhāti (mr)" id="note30">Vuṭṭhahi</span> ca nakulapitā gahapati tamhā ābādhā; tathā pahīno ca pana nakulapituno gahapatissa so ābādho ahosi. Atha kho nakulapitā gahapati gilānā <span class="var" title="vuṭṭhitova (s1-3)" id="note31">vuṭṭhito</span> aciravuṭṭhito gelaññā daṇḍamolubbha yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho nakulapitaraṃ gahapatiṃ bhagavā etadavoca:</p>
<p><a class="sc" id="9"></a><a class="ms" id="p_16A6_91"></a>“Lābhā te, gahapati, suladdhaṃ te, gahapati. Yassa te nakulamātā gahapatānī anukampikā atthakāmā ovādikā anusāsikā. Yāvatā kho, gahapati, mama sāvikā gihī odātavasanā sīlesu pari­pūra­kā­ri­niyo, nakulamātā gahapatānī tāsaṃ aññatarā. Yāvatā kho, gahapati, mama sāvikā gihī odātavasanā lābhiniyo ajjhattaṃ cetosamathassa, nakulamātā gahapatānī tāsaṃ aññatarā. Yāvatā kho, gahapati, mama sāvikā gihī odātavasanā imasmiṃ dhammavinaye ogādhappattā pati­gādhap­pattā assāsappattā tiṇ­ṇavici­kicchā vigata­kathaṅ­kathā vesāraj­jap­pattā aparappaccayā satthusāsane viharanti, nakulamātā gahapatānī tāsaṃ aññatarā. Lābhā te, gahapati, suladdhaṃ te, gahapati. Yassa te nakulamātā gahapatānī anukampikā atthakāmā ovādikā anusāsikā”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sāraṇīyavagga</span> <span class="hidden">Paṭha­ma­sāraṇī­ya­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>