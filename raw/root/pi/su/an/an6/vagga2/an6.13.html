<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.13">
<article>
<div class="hgroup">
<p class="division">Aṅguttara Nikāya 6</p>
<p>2. Sāraṇīyavagga</p>
<h1>13. Nis­sāraṇī­ya­sutta</h1>
</div>
<p><a class="sc" id="1"></a><a class="pts" id="pts3.291"></a><a class="ms" id="p_16A6_60"></a><a class="msdiv" id="msdiv13"></a>“Chayimā, bhikkhave, nissāraṇīyā dhātuyo. Katamā cha? Idha, bhikkhave, bhikkhu evaṃ vadeyya: ‘mettā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā; atha ca pana me byāpādo cittaṃ pariyādāya tiṭṭhatī’ti. So ‘mā hevan’tissa vacanīyo: ‘māyasmā evaṃ avaca; mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso yaṃ mettāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya; atha ca panassa byāpādo cittaṃ pariyādāya <span class="var" title="ṭhassatīti (sabbattha)" id="note14">ṭhassati</span>, netaṃ ṭhānaṃ vijjati. ­Nissa­ra­ṇañ­hetaṃ, āvuso, <span class="var" title="mettā­ceto­vimutti (s1-3, pts1)" id="note15">byāpādassa yadidaṃ mettā­ceto­vimuttī’ti</span>. <span class="brnum">(1)</span></p>
<p><a class="sc" id="2"></a><a class="ms" id="p_16A6_61"></a>Idha pana, bhikkhave, bhikkhu evaṃ vadeyya: ‘karuṇā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā; atha ca pana me vihesā cittaṃ pariyādāya tiṭṭhatī’ti. So ‘mā hevan’tissa vacanīyo: ‘māyasmā evaṃ avaca; mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso yaṃ karuṇāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya; atha ca panassa vihesā cittaṃ pariyādāya ṭhassati, netaṃ ṭhānaṃ vijjati. ­Nissa­ra­ṇañ­hetaṃ, āvuso, vihesāya yadidaṃ karuṇā­ceto­vimuttī’ti. <span class="brnum">(2)</span></p>
<p><a class="sc" id="3"></a><a class="ms" id="p_16A6_62"></a>Idha pana, bhikkhave, bhikkhu evaṃ vadeyya: ‘muditā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā; atha ca pana me arati cittaṃ pariyādāya tiṭṭhatī’ti. So ‘mā hevan’tissa vacanīyo: ‘māyasmā evaṃ avaca; mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso yaṃ muditāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya; atha ca panassa arati cittaṃ pariyādāya ṭhassati, netaṃ ṭhānaṃ vijjati. ­Nissa­ra­ṇañ­hetaṃ, āvuso, aratiyā yadidaṃ muditā­ceto­vimuttī’ti. <span class="brnum">(3)</span></p>
<p><a class="sc" id="4"></a><a class="pts" id="pts3.292"></a><a class="ms" id="p_16A6_63"></a>Idha pana, bhikkhave, bhikkhu evaṃ vadeyya: ‘upekkhā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā; atha ca pana me rāgo cittaṃ pariyādāya tiṭṭhatī’ti. So ‘mā hevan’tissa vacanīyo: ‘māyasmā evaṃ avaca; mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso yaṃ upekkhāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya; atha ca panassa rāgo cittaṃ pariyādāya ṭhassati, netaṃ ṭhānaṃ vijjati. ­Nissa­ra­ṇañ­hetaṃ, āvuso, rāgassa yadidaṃ upekkhā­ceto­vimuttī’ti. <span class="brnum">(4)</span></p>
<p><a class="sc" id="5"></a><a class="ms" id="p_16A6_64"></a>Idha pana, bhikkhave, bhikkhu evaṃ vadeyya: ‘animittā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā; atha ca pana me nimittānusāri viññāṇaṃ hotī’ti. So ‘mā hevan’tissa vacanīyo: ‘māyasmā evaṃ avaca; mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso yaṃ animittāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya; atha ca panassa nimittānusāri viññāṇaṃ bhavissati, netaṃ ṭhānaṃ vijjati. ­Nissa­ra­ṇañ­hetaṃ, āvuso, sabba­nimittā­naṃ yadidaṃ animittā­ceto­vimuttī’ti. <span class="brnum">(5)</span></p>
<p><a class="sc" id="6"></a><a class="ms" id="p_16A6_65"></a>Idha pana bhikkhave, bhikkhu evaṃ vadeyya: ‘asmīti kho me <span class="var" title="vigate (s1-3)" id="note16">vigataṃ</span>, ayamahamasmīti <span class="var" title="ayaṃ cakāro ^dn33#226 [Saṅgītisutta/6. Chakka]" id="note17">ca</span> na samanupassāmi; atha ca pana me vici­kicchā­kathaṃ­kathā­sallaṃ cittaṃ pariyādāya tiṭṭhatī’ti. So ‘mā hevan’tissa vacanīyo: ‘māyasmā evaṃ avaca; mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso yaṃ asmīti vigate ayamahamasmīti ca na samanupassato; atha ca panassa vici­kicchā­kathaṃ­kathā­sallaṃ cittaṃ pariyādāya ṭhassati, netaṃ ṭhānaṃ vijjati. ­Nissa­ra­ṇañ­hetaṃ, āvuso, vici­kicchā­kathaṃ­kathā­sallassa yadidaṃ asmīti mānasamugghāto’ti. <span class="brnum">(6)</span></p>
<p><a class="sc" id="7"></a><a class="ms" id="p_16A6_66"></a>Imā kho, bhikkhave, cha nissāraṇīyā dhātuyo”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sāraṇīyavagga</span> <span class="hidden">Paṭha­ma­sāraṇī­ya­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>