<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.55">
<article>
<div class="hgroup">
<p class="division">Aṅguttara Nikāya 6</p>
<p>6. Mahāvagga</p>
<h1>55. Soṇasutta</h1>
</div>
<p><a class="sc" id="1"></a><a class="ms" id="p_16A6_439"></a><a class="msdiv" id="msdiv55"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati gijjhakūṭe pabbate. Tena kho pana samayena āyasmā soṇo rājagahe viharati sītavanasmiṃ. Atha kho āyasmato soṇassa rahogatassa paṭisallīnassa evaṃ cetaso parivitakko udapādi: “ye kho keci bhagavato sāvakā āraddhavīriyā viharanti, ahaṃ tesaṃ aññataro. Atha ca pana me na anupādāya āsavehi cittaṃ vimuccati, saṃvijjanti kho pana me kule bhogā, sakkā bhogā ca bhuñjituṃ puññāni ca kātuṃ. Yannūnāhaṃ sikkhaṃ paccakkhāya hīnāyāvattitvā bhoge ca bhuñjeyyaṃ puññāni ca kareyyan”ti.</p>
<p><a class="sc" id="2"></a><a class="ms" id="p_16A6_440"></a>Atha kho bhagavā āyasmato soṇassa cetasā ceto­pari­vitak­ka­maññāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ kho—gijjhakūṭe pabbate antarahito sītavane āyasmato soṇassa sammukhe pāturahosi. Nisīdi bhagavā paññatte āsane. Āyasmāpi kho soṇo bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ soṇaṃ bhagavā etadavoca: </p>
<p><a class="sc" id="3"></a><a class="pts" id="pts3.375"></a><a class="ms" id="p_16A6_441"></a>“Nanu te, soṇa, rahogatassa paṭisallīnassa evaṃ cetaso parivitakko udapādi: ‘ye kho keci bhagavato sāvakā āraddhavīriyā viharanti, ahaṃ tesaṃ aññataro. Atha ca pana me na anupādāya āsavehi cittaṃ vimuccati, saṃvijjanti kho pana me kule bhogā, sakkā <span class="var" title="bhoge (bj, s1-3, mr ^pi-tv-kd5#4 [Cammak­khan­dhaka/1. Soṇas­sa­pabbajjā])" id="note171">bhogā</span> ca bhuñjituṃ puññāni ca kātuṃ. Yannūnāhaṃ sikkhaṃ paccakkhāya hīnāyāvattitvā bhoge ca bhuñjeyyaṃ puññāni ca kareyyan’”ti? “Evaṃ, bhante”.</p>
<p><a class="sc" id="4"></a><a class="ms" id="p_16A6_442"></a>“Taṃ kiṃ maññasi, soṇa, kusalo tvaṃ pubbe <span class="var" title="agārikabhūto (bj ^pi-tv-kd5#4 [Cammak­khan­dhaka/1. Soṇas­sa­pabbajjā]) | āgārikabhūto (s1-3, pts1)" id="note172">agāriyabhūto</span> vīṇāya tantissare”ti? “Evaṃ, bhante”. “Taṃ kiṃ maññasi, soṇa, yadā te vīṇāya tantiyo accāyatā honti, api nu te vīṇā tasmiṃ samaye saravatī vā hoti kammaññā vā”ti? “No hetaṃ, bhante”.</p>
<p><a class="sc" id="5"></a><a class="ms" id="p_16A6_443"></a>“Taṃ kiṃ maññasi, soṇa, yadā te vīṇāya tantiyo atisithilā honti, api nu te vīṇā tasmiṃ samaye saravatī vā hoti kammaññā vā”ti? “No hetaṃ, bhante”.</p>
<p><a class="sc" id="6"></a><a class="ms" id="p_16A6_444"></a>“Yadā pana te, soṇa, vīṇāya tantiyo na accāyatā honti nātisithilā same guṇe patiṭṭhitā, api nu te vīṇā tasmiṃ samaye saravatī vā hoti kammaññā vā”ti? “Evaṃ, bhante”.</p>
<p><a class="sc" id="7"></a><a class="ms" id="p_16A6_445"></a>“Evamevaṃ kho, soṇa, accārad­dha­vīriyaṃ uddhaccāya saṃvattati, ati­si­thi­la­vīriyaṃ kosajjāya saṃvattati. Tasmātiha tvaṃ, soṇa, vīriyasamathaṃ adhiṭṭhaha, indriyānañca samataṃ paṭivijjha, tattha ca nimittaṃ gaṇhāhī”ti. “Evaṃ, bhante”ti kho āyasmā soṇo bhagavato paccassosi. Atha kho bhagavā āyasmantaṃ soṇaṃ iminā ovādena ovaditvā—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ kho—sītavane antarahito gijjhakūṭe pabbate pāturahosi.</p>
<p><a class="sc" id="8"></a><a class="pts" id="pts3.376"></a><a class="ms" id="p_16A6_446"></a>Atha kho āyasmā soṇo aparena samayena vīriyasamathaṃ adhiṭṭhāsi, indriyānañca samataṃ paṭivijjhi, tattha ca nimittaṃ aggahesi. Atha kho āyasmā soṇo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anāgāriyaṃ pabbajanti, tadanuttaraṃ— brahma­cari­ya­pari­yosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā soṇo arahataṃ ahosi.</p>
<p><a class="sc" id="9"></a><a class="ms" id="p_16A6_447"></a>Atha kho āyasmato soṇassa arahat­tap­pattassa etadahosi: “yannūnāhaṃ yena bhagavā tenu­pasaṅka­meyyaṃ; upasaṅkamitvā bhagavato santike aññaṃ byākareyyan”ti. Atha kho āyasmā soṇo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā soṇo bhagavantaṃ etadavoca: </p>
<p><a class="sc" id="10"></a><a class="ms" id="p_16A6_448"></a>“Yo so, bhante, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto, so cha ṭhānāni adhimutto hoti—nekkham­mā­dhi­mutto hoti, ­pavi­vekā­dhi­mutto hoti, <span class="var" title="abyāpaj­jhā­dhi­mutto (bj, s1-3, mr) | avyāpaj­jhā­dhi­mutto (pts1)" id="note173">abyā­pajjā­dhi­mutto</span> hoti, taṇ­hāk­kha­yā­dhi­mutto hoti, upādā­nak­kha­yā­dhi­mutto hoti, asam­mohā­dhi­mutto hoti.</p>
<p><a class="sc" id="11"></a><a class="ms" id="p_16A6_449"></a>Siyā kho pana, bhante, idhekaccassa āyasmato evamassa: ‘kevalaṃ­saddhā­mattakaṃ nūna ayamāyasmā nissāya nekkham­mā­dhi­mutto’ti. Na kho panetaṃ, bhante, evaṃ daṭṭhabbaṃ. Khīṇāsavo, bhante, bhikkhu vusitavā katakaraṇīyo karaṇīyaṃ attano asama­nu­passanto katassa vā paṭicayaṃ khayā rāgassa vītarāgattā nekkham­mā­dhi­mutto hoti, khayā dosassa vītadosattā nekkham­mā­dhi­mutto hoti, khayā mohassa vītamohattā nekkham­mā­dhi­mutto hoti. <span class="brnum">(1)</span></p>
<p><a class="sc" id="12"></a><a class="pts" id="pts3.377"></a><a class="ms" id="p_16A6_450"></a>Siyā kho pana, bhante, idhekaccassa āyasmato evamassa: ‘lābhasakkā­ra­silokaṃ nūna ayamāyasmā nikāmayamāno ­pavi­vekā­dhi­mutto’ti. Na kho panetaṃ, bhante, evaṃ daṭṭhabbaṃ. Khīṇāsavo, bhante, bhikkhu vusitavā katakaraṇīyo karaṇīyaṃ attano asama­nu­passanto katassa vā paṭicayaṃ khayā rāgassa vītarāgattā ­pavi­vekā­dhi­mutto hoti, khayā dosassa vītadosattā ­pavi­vekā­dhi­mutto hoti, khayā mohassa vītamohattā ­pavi­vekā­dhi­mutto hoti. <span class="brnum">(2)</span></p>
<p><a class="sc" id="13"></a><a class="ms" id="p_16A6_451"></a>Siyā kho pana, bhante, idhekaccassa āyasmato evamassa: ‘sīlab­bata­parāmā­saṃ nūna ayamāyasmā sārato paccāgacchanto abyā­pajjā­dhi­mutto’ti. Na kho panetaṃ, bhante, evaṃ daṭṭhabbaṃ. Khīṇāsavo, bhante, bhikkhu vusitavā katakaraṇīyo karaṇīyaṃ attano asama­nu­passanto katassa vā paṭicayaṃ khayā rāgassa vītarāgattā abyā­pajjā­dhi­mutto hoti, khayā dosassa vītadosattā abyā­pajjā­dhi­mutto hoti, khayā mohassa vītamohattā abyā­pajjā­dhi­mutto hoti. <span class="brnum">(3)</span></p>
<p><a class="sc" id="14"></a><a class="ms" id="p_16A6_452"></a>Khayā rāgassa vītarāgattā taṇ­hāk­kha­yā­dhi­mutto hoti, khayā dosassa vītadosattā taṇ­hāk­kha­yā­dhi­mutto hoti, khayā mohassa vītamohattā taṇ­hāk­kha­yā­dhi­mutto hoti. <span class="brnum">(4)</span></p>
<p><a class="sc" id="15"></a><a class="ms" id="p_16A6_453"></a>Khayā rāgassa vītarāgattā upādā­nak­kha­yā­dhi­mutto hoti, khayā dosassa vītadosattā upādā­nak­kha­yā­dhi­mutto hoti, khayā mohassa vītamohattā upādā­nak­kha­yā­dhi­mutto hoti. <span class="brnum">(5)</span></p>
<p><a class="sc" id="16"></a><a class="ms" id="p_16A6_454"></a>Khayā rāgassa vītarāgattā asam­mohā­dhi­mutto hoti, khayā dosassa vītadosattā asam­mohā­dhi­mutto hoti, khayā mohassa vītamohattā asam­mohā­dhi­mutto hoti. <span class="brnum">(6)</span></p>
<p><a class="sc" id="17"></a><a class="pts" id="pts3.378"></a><a class="ms" id="p_16A6_455"></a>Evaṃ sammā vimutta­cittassa, bhante, bhikkhuno bhusā cepi cakkhuviññeyyā rūpā cakkhussa <span class="var" title="āpātha­mā­gacchanti (bj) | āpātaṃ āgacchanti (mr)" id="note174">āpāthaṃ āgacchanti</span>, nevassa cittaṃ pariyādiyanti. Amis­sīkata­mevassa cittaṃ hoti ṭhitaṃ āneñjappattaṃ vayañ­cassā­nu­passati. Bhusā cepi sotaviññeyyā saddā … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā … manoviññeyyā dhammā manassa āpāthaṃ āgacchanti, nevassa cittaṃ pariyādiyanti. Amis­sīkata­mevassa cittaṃ hoti ṭhitaṃ āneñjappattaṃ vayañ­cassā­nu­passati. Seyyathāpi, bhante, selo pabbato acchiddo asusiro ekagghano. Atha puratthimāya cepi disāya āgaccheyya bhusā vātavuṭṭhi neva naṃ saṅkampeyya na sampakampeyya na sampavedheyya, atha pacchimāya cepi disāya āgaccheyya bhusā vātavuṭṭhi … atha uttarāya cepi disāya āgaccheyya bhusā vātavuṭṭhi … atha dakkhiṇāya cepi disāya āgaccheyya bhusā vātavuṭṭhi neva naṃ saṅkampeyya na sampakampeyya na sampavedheyya; evamevaṃ kho, bhante, evaṃ sammā­vimutta­cittassa bhikkhuno bhusā cepi cakkhuviññeyyā rūpā cakkhussa āpāthaṃ āgacchanti, nevassa cittaṃ pariyādiyanti. Amis­sīkata­mevassa cittaṃ hoti, ṭhitaṃ āneñjappattaṃ vayañ­cassā­nu­passati. Bhusā cepi sotaviññeyyā saddā … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā … manoviññeyyā dhammā manassa āpāthaṃ āgacchanti, nevassa cittaṃ pariyādiyanti. Amis­sīkata­mevassa cittaṃ hoti ṭhitaṃ āneñjappattaṃ ­vayañ­cas­sānu­passa­tīti.</p>
<blockquote class="gatha">
<p><a class="sc" id="18"></a><a class="ms" id="p_16A6_456"></a>Nekkhammaṃ adhimuttassa,<br> pavivekañca cetaso;<br> Abyāpaj­jādhi­muttassa,<br> upādā­nak­kha­yassa ca.
</p>
<p><a class="sc" id="19"></a><a class="ms" id="p_16A6_457"></a>Taṇ­hāk­kha­yā­dhi­muttassa,<br> asammohañca cetaso;<br> Disvā āyatanuppādaṃ,<br> sammā cittaṃ vimuccati.
</p>
<p><a class="sc" id="20"></a><a class="ms" id="p_16A6_458"></a>Tassa sammā vimuttassa,<br> santacittassa bhikkhuno;<br> Katassa paṭicayo natthi,<br> karaṇīyaṃ na vijjati.
</p>
<p><a class="sc" id="21"></a><a class="pts" id="pts3.379"></a><a class="ms" id="p_16A6_459"></a>Selo yathā ekagghano,<br> vātena na samīrati;<br> Evaṃ rūpā rasā saddā,<br> gandhā phassā ca kevalā.
</p>
<p><a class="sc" id="22"></a><a class="ms" id="p_16A6_460"></a>Iṭṭhā dhammā aniṭṭhā ca,<br> nappavedhenti tādino;<br> Ṭhitaṃ cittaṃ <span class="var" title="vimuttañca (mr)" id="note175">vippamuttaṃ</span>,<br> vayañ­cassā­nu­passatī”ti.
</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Mahāvagga</span> <span class="hidden">Soṇasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>