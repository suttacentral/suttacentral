<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.63">
<article>
<div class="hgroup">
<p class="division">Aṅguttara Nikāya 6</p>
<p>6. Mahāvagga</p>
<h1>63. Nib­bedhi­kasutta</h1>
</div>
<p><a class="sc" id="1"></a><a class="pts" id="pts3.410"></a><a class="ms" id="p_16A6_555"></a><a class="msdiv" id="msdiv63"></a>“Nib­bedhi­ka­pariyā­yaṃ vo, bhikkhave, dhamma­pariyā­yaṃ desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a class="ms" id="p_16A6_556"></a>“Katamo ca so, bhikkhave, nib­bedhi­ka­pariyāyo dhammapariyāyo? Kāmā, bhikkhave, veditabbā, kāmānaṃ nidānasambhavo veditabbo, kāmānaṃ vemattatā veditabbā, kāmānaṃ vipāko veditabbo, <span class="var" title="kāmānaṃ nirodho (mr)" id="note210">kāmanirodho</span> veditabbo, <span class="var" title="kāma­nirodha­gāmini (pts1) | kāmānaṃ nirodhagāminī (mr)" id="note211">kāma­nirodha­gāminī</span> paṭipadā veditabbā. <span class="brnum">(1)</span></p>
<p><a class="sc" id="3"></a><a class="ms" id="p_16A6_557"></a>Vedanā, bhikkhave, veditabbā, vedanānaṃ nidānasambhavo veditabbo, vedanānaṃ vemattatā veditabbā, vedanānaṃ vipāko veditabbo, vedanānirodho veditabbo, vedanā­nirodha­gāminī paṭipadā veditabbā. <span class="brnum">(2)</span></p>
<p><a class="sc" id="4"></a><a class="ms" id="p_16A6_558"></a>Saññā, bhikkhave, veditabbā, saññānaṃ nidānasambhavo veditabbo, saññānaṃ vemattatā veditabbā, saññānaṃ vipāko veditabbo, saññānirodho veditabbo, saññā­nirodha­gāminī paṭipadā veditabbā. <span class="brnum">(3)</span></p>
<p><a class="sc" id="5"></a><a class="ms" id="p_16A6_559"></a>Āsavā, bhikkhave, veditabbā, āsavānaṃ nidānasambhavo veditabbo, āsavānaṃ vemattatā veditabbā, āsavānaṃ vipāko veditabbo, āsavanirodho veditabbo, āsava­nirodha­gāminī paṭipadā veditabbā. <span class="brnum">(4)</span></p>
<p><a class="sc" id="6"></a><a class="ms" id="p_16A6_560"></a>Kammaṃ, bhikkhave, veditabbaṃ, kammānaṃ nidānasambhavo veditabbo, kammānaṃ vemattatā veditabbā, kammānaṃ vipāko veditabbo, kammanirodho veditabbo, kamma­nirodha­gāminī paṭipadā veditabbā. <span class="brnum">(5)</span></p>
<p><a class="sc" id="7"></a><a class="ms" id="p_16A6_561"></a>Dukkhaṃ, bhikkhave, veditabbaṃ, dukkhassa nidānasambhavo veditabbo, dukkhassa vemattatā veditabbā, dukkhassa vipāko veditabbo, dukkhanirodho veditabbo, duk­kha­nirodha­gāminī paṭipadā veditabbā. <span class="brnum">(6)</span></p>
<p><a class="sc" id="8"></a><a class="pts" id="pts3.411"></a><a class="ms" id="p_16A6_562"></a>‘Kāmā, bhikkhave, veditabbā, kāmānaṃ nidānasambhavo veditabbo, kāmānaṃ vemattatā veditabbā, kāmānaṃ vipāko veditabbo, kāmanirodho veditabbo, kāma­nirodha­gāminī paṭipadā veditabbā’ti, iti kho panetaṃ vuttaṃ. Kiñcetaṃ paṭicca vuttaṃ? Pañcime, bhikkhave, kāmaguṇā—cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Api <span class="var" title="te kāmaguṇā nāma nete kāmā (mr)" id="note213">ca kho, bhikkhave, nete kāmā kāmaguṇā nāmete</span> ariyassa vinaye vuccanti—</p>
<blockquote class="gatha">
<p><a class="sc" id="9"></a><a class="ms" id="p_16A6_563"></a>Saṅkapparāgo purisassa kāmo,<br> <span class="var" title="na te (s1-3)" id="note215">Nete</span> kāmā yāni citrāni loke;<br> Saṅkapparāgo purisassa kāmo,<br> Tiṭṭhanti citrāni tatheva loke;<br> Athettha dhīrā vinayanti chandanti.
</p>
</blockquote>
<p><a class="sc" id="10"></a><a class="ms" id="p_16A6_564"></a>Katamo ca, bhikkhave, kāmānaṃ nidānasambhavo? Phasso, bhikkhave, kāmānaṃ nidānasambhavo.</p>
<p><a class="sc" id="11"></a><a class="ms" id="p_16A6_565"></a>Katamā ca, bhikkhave, kāmānaṃ vemattatā? Añño, bhikkhave, kāmo rūpesu, añño kāmo saddesu, añño kāmo gandhesu, añño kāmo rasesu, añño kāmo phoṭṭhabbesu. Ayaṃ vuccati, bhikkhave, kāmānaṃ vemattatā.</p>
<p><a class="sc" id="12"></a><a class="ms" id="p_16A6_566"></a>Katamo ca, bhikkhave, kāmānaṃ vipāko? Yaṃ kho, bhikkhave, kāmayamāno tajjaṃ tajjaṃ attabhāvaṃ abhinibbatteti puññabhāgiyaṃ vā apuññabhāgiyaṃ vā, ayaṃ vuccati, bhikkhave, kāmānaṃ vipāko.</p>
<p><a class="sc" id="13"></a><a class="pts" id="pts3.412"></a><a class="ms" id="p_16A6_567"></a>Katamo ca, bhikkhave, kāmanirodho? <span class="var" title="phassanirodhā (s1-3)" id="note216">Phassanirodho</span>, bhikkhave, kāmanirodho. Ayameva ariyo aṭṭhaṅgiko maggo kāma­nirodha­gāminī paṭipadā, seyyathidaṃ— sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</p>
<p><a class="sc" id="14"></a><a class="ms" id="p_16A6_568"></a><span class="var" title="yato ca kho (bahūsu)" id="note217">Yato kho</span>, bhikkhave, ariyasāvako evaṃ kāme pajānāti, evaṃ kāmānaṃ nidāna­sam­bha­vaṃ pajānāti, evaṃ kāmānaṃ vemattataṃ pajānāti, evaṃ kāmānaṃ vipākaṃ pajānāti, evaṃ kāmanirodhaṃ pajānāti, evaṃ kāma­nirodha­gā­miniṃ paṭipadaṃ pajānāti, so imaṃ nibbedhikaṃ brahmacariyaṃ pajānāti kāmanirodhaṃ. Kāmā, bhikkhave, veditabbā … pe … <span class="var" title="... gāmini (bj, pts1)" id="note218">kāma­nirodha­gāminī</span> paṭipadā veditabbāti, iti yaṃ taṃ vuttaṃ idametaṃ paṭicca vuttaṃ. <span class="brnum">(1)</span></p>
<p><a class="sc" id="15"></a><a class="ms" id="p_16A6_569"></a>Vedanā, bhikkhave, veditabbā … pe … vedanā­nirodha­gāminī paṭipadā veditabbāti, iti kho panetaṃ vuttaṃ. Kiñcetaṃ paṭicca vuttaṃ? Tisso imā, bhikkhave, vedanā— sukhā vedanā, dukkhā vedanā, adukkhamasukhā vedanā.</p>
<p><a class="sc" id="16"></a><a class="ms" id="p_16A6_570"></a>Katamo ca, bhikkhave, vedanānaṃ nidānasambhavo? Phasso, bhikkhave, vedanānaṃ nidānasambhavo.</p>
<p><a class="sc" id="17"></a><a class="ms" id="p_16A6_571"></a>Katamā ca, bhikkhave, vedanānaṃ vemattatā? Atthi, bhikkhave, sāmisā sukhā vedanā, atthi nirāmisā sukhā vedanā, atthi sāmisā dukkhā vedanā, atthi nirāmisā dukkhā vedanā, atthi sāmisā adukkhamasukhā vedanā, atthi nirāmisā adukkhamasukhā vedanā. Ayaṃ vuccati, bhikkhave, vedanānaṃ vemattatā.</p>
<p><a class="sc" id="18"></a><a class="ms" id="p_16A6_572"></a>Katamo ca, bhikkhave, vedanānaṃ vipāko? Yaṃ kho, bhikkhave, <span class="var" title="vedayamāno (s1-3, km)" id="note219">vediyamāno</span> tajjaṃ tajjaṃ attabhāvaṃ abhinibbatteti puññabhāgiyaṃ vā apuññabhāgiyaṃ vā, ayaṃ vuccati, bhikkhave, vedanānaṃ vipāko.</p>
<p><a class="sc" id="19"></a><a class="ms" id="p_16A6_573"></a>Katamo ca, bhikkhave, vedanānirodho? <span class="var" title="phassanirodhā (s1-3, km, mr)" id="note220">Phassanirodho</span>, bhikkhave, vedanānirodho. Ayameva ariyo aṭṭhaṅgiko maggo vedanā­nirodha­gāminī paṭipadā, seyyathidaṃ— sammādiṭṭhi … pe … sammāsamādhi.</p>
<p><a class="sc" id="20"></a><a class="pts" id="pts3.413"></a><a class="ms" id="p_16A6_574"></a>Yato kho, bhikkhave, ariyasāvako evaṃ vedanaṃ pajānāti, evaṃ vedanānaṃ nidāna­sam­bha­vaṃ pajānāti, evaṃ vedanānaṃ vemattataṃ pajānāti, evaṃ vedanānaṃ vipākaṃ pajānāti, evaṃ vedanānirodhaṃ pajānāti, evaṃ vedanā­nirodha­gā­miniṃ paṭipadaṃ pajānāti. So imaṃ nibbedhikaṃ brahmacariyaṃ pajānāti vedanānirodhaṃ. Vedanā, bhikkhave, veditabbā … pe … vedanā­nirodha­gāminī paṭipadā veditabbāti, iti yaṃ taṃ vuttaṃ idametaṃ paṭicca vuttaṃ. <span class="brnum">(2)</span></p>
<p><a class="sc" id="21"></a><a class="ms" id="p_16A6_575"></a>Saññā, bhikkhave, veditabbā … pe … saññā­nirodha­gāminī paṭipadā veditabbāti, iti kho panetaṃ vuttaṃ. Kiñcetaṃ paṭicca vuttaṃ? Chayimā, bhikkhave, saññā— rūpasaññā, saddasaññā, gandhasaññā, rasasaññā, ­phoṭṭhab­ba­saññā, dhammasaññā.</p>
<p><a class="sc" id="22"></a><a class="ms" id="p_16A6_576"></a>Katamo ca, bhikkhave, saññānaṃ nidānasambhavo? Phasso, bhikkhave, saññānaṃ nidānasambhavo.</p>
<p><a class="sc" id="23"></a><a class="ms" id="p_16A6_577"></a>Katamā ca, bhikkhave, saññānaṃ vemattatā? Aññā, <span class="var" title="aññā bhikkhave rūpesu saññā aññā saddesu saññā (mr)" id="note221">bhikkhave, saññā rūpesu, aññā saññā saddesu</span>, aññā saññā gandhesu, aññā saññā rasesu, aññā saññā phoṭṭhabbesu, aññā saññā dhammesu. Ayaṃ vuccati, bhikkhave, saññānaṃ vemattatā.</p>
<p><a class="sc" id="24"></a><a class="ms" id="p_16A6_578"></a>Katamo ca, bhikkhave, saññānaṃ vipāko? <span class="var" title="vohāra­ve­pakkā­haṃ (bj, s1-3, pts1)" id="note222">Vohāravepakkaṃ</span>, bhikkhave, <span class="var" title="saññā (s1-3, pts1)" id="note223">saññaṃ</span> vadāmi. Yathā yathā naṃ sañjānāti tathā tathā voharati, evaṃ saññī <span class="var" title="ahosīti (mr)" id="note224">ahosinti</span>. Ayaṃ vuccati, bhikkhave, saññānaṃ vipāko.</p>
<p><a class="sc" id="25"></a><a class="ms" id="p_16A6_579"></a>Katamo ca, bhikkhave, saññānirodho? <span class="var" title="phassanirodhā (s1-3, mr)" id="note225">Phassanirodho</span>, bhikkhave, saññānirodho. Ayameva ariyo aṭṭhaṅgiko maggo saññā­nirodha­gāminī paṭipadā, seyyathidaṃ— sammādiṭṭhi … pe … sammāsamādhi.</p>
<p><a class="sc" id="26"></a><a class="pts" id="pts3.414"></a><a class="ms" id="p_16A6_580"></a>Yato kho, bhikkhave, ariyasāvako evaṃ saññaṃ pajānāti, evaṃ saññānaṃ nidāna­sam­bha­vaṃ pajānāti, evaṃ saññānaṃ vemattataṃ pajānāti, evaṃ saññānaṃ vipākaṃ pajānāti, evaṃ saññānirodhaṃ pajānāti, evaṃ saññā­nirodha­gā­miniṃ paṭipadaṃ pajānāti, so imaṃ nibbedhikaṃ brahmacariyaṃ pajānāti saññānirodhaṃ. Saññā, bhikkhave, veditabbā … pe … saññā­nirodha­gāminī paṭipadā veditabbāti. Iti yaṃ taṃ vuttaṃ idametaṃ paṭicca vuttaṃ. <span class="brnum">(3)</span></p>
<p><a class="sc" id="27"></a><a class="ms" id="p_16A6_581"></a>Āsavā, bhikkhave, veditabbā … pe … <span class="var" title="sabbatthapi evameva" id="note226">āsava­nirodha­gāminī</span> paṭipadā veditabbāti, iti kho panetaṃ vuttaṃ. Kiñcetaṃ paṭicca vuttaṃ? Tayome, bhikkhave, āsavā— kāmāsavo, bhavāsavo, avijjāsavo.</p>
<p><a class="sc" id="28"></a><a class="ms" id="p_16A6_582"></a>Katamo ca, bhikkhave, āsavānaṃ nidānasambhavo? Avijjā, bhikkhave, āsavānaṃ nidānasambhavo.</p>
<p><a class="sc" id="29"></a><a class="ms" id="p_16A6_583"></a>Katamā ca, bhikkhave, āsavānaṃ vemattatā? Atthi, bhikkhave, āsavā <span class="var" title="nirayagāminiyā (bj, mr) | nirayagamaniyā (s1-3, pts1)" id="note227">nirayagamanīyā</span>, atthi āsavā tiracchā­na­yoni­gamanīyā, atthi āsavā petti­visa­ya­gamanīyā, atthi āsavā ­manus­sa­loka­gamanīyā, atthi āsavā deva­loka­gamanīyā. Ayaṃ vuccati, bhikkhave, āsavānaṃ vemattatā.</p>
<p><a class="sc" id="30"></a><a class="ms" id="p_16A6_584"></a>Katamo ca, bhikkhave, āsavānaṃ vipāko? Yaṃ kho, bhikkhave, avijjāgato tajjaṃ tajjaṃ attabhāvaṃ abhinibbatteti puññabhāgiyaṃ vā apuññabhāgiyaṃ vā, ayaṃ vuccati, bhikkhave, āsavānaṃ vipāko.</p>
<p><a class="sc" id="31"></a><a class="ms" id="p_16A6_585"></a>Katamo ca, bhikkhave, āsavanirodho? Avijjānirodho, bhikkhave, āsavanirodho. Ayameva ariyo aṭṭhaṅgiko maggo <span class="var" title="sabbatthapi evameva" id="note228">āsava­nirodha­gāminī</span> paṭipadā, seyyathidaṃ— sammādiṭṭhi … pe … sammāsamādhi.</p>
<p><a class="sc" id="32"></a><a class="pts" id="pts3.415"></a><a class="ms" id="p_16A6_586"></a>Yato kho, bhikkhave, ariyasāvako evaṃ āsave pajānāti, evaṃ āsavānaṃ nidāna­sam­bha­vaṃ pajānāti, evaṃ āsavānaṃ vemattataṃ pajānāti, evaṃ āsavānaṃ vipākaṃ pajānāti, evaṃ āsavānaṃ nirodhaṃ pajānāti, evaṃ āsavānaṃ nirodhagāminiṃ paṭipadaṃ pajānāti, so imaṃ nibbedhikaṃ brahmacariyaṃ pajānāti āsavanirodhaṃ. Āsavā, bhikkhave, veditabbā … pe … <span class="var" title="sabbatthapi evameva" id="note229">āsava­nirodha­gāminī</span> paṭipadā veditabbāti. Iti yaṃ taṃ vuttaṃ idametaṃ paṭicca vuttaṃ. <span class="brnum">(4)</span></p>
<p><a class="sc" id="33"></a><a class="ms" id="p_16A6_587"></a>Kammaṃ, bhikkhave, veditabbaṃ … pe … <span class="var" title="sabbatthapi evameva" id="note230">kamma­nirodha­gāminī</span> paṭipadā veditabbāti, iti kho panetaṃ vuttaṃ. Kiñcetaṃ paṭicca vuttaṃ? Cetanāhaṃ, bhikkhave, kammaṃ vadāmi. Cetayitvā kammaṃ karoti—kāyena vācāya manasā.</p>
<p><a class="sc" id="34"></a><a class="ms" id="p_16A6_588"></a>Katamo ca, bhikkhave, kammānaṃ nidānasambhavo? Phasso, bhikkhave, kammānaṃ nidānasambhavo.</p>
<p><a class="sc" id="35"></a><a class="ms" id="p_16A6_589"></a>Katamā ca, bhikkhave, kammānaṃ vemattatā? Atthi, bhikkhave, kammaṃ niraya­ve­danīyaṃ, atthi kammaṃ tiracchā­na­yoni­ve­danīyaṃ, atthi kammaṃ petti­visa­ya­ve­danīyaṃ, atthi kammaṃ ­manus­sa­loka­ve­danīyaṃ, atthi kammaṃ deva­loka­ve­danīyaṃ. Ayaṃ vuccati, bhikkhave, kammānaṃ vemattatā.</p>
<p><a class="sc" id="36"></a><a class="ms" id="p_16A6_590"></a>Katamo ca, bhikkhave, kammānaṃ vipāko? <span class="var" title="imāhaṃ (mr)" id="note232">Tividhāhaṃ</span>, bhikkhave, kammānaṃ vipākaṃ vadāmi—<span class="var" title="diṭṭhe vā (bj)" id="note233">diṭṭheva</span> dhamme, <span class="var" title="upajje vā (bj) | upapajjaṃ vā (si) | upapajja vā (^mn136#19 [Mahā­kamma­vibhaṅ­ga­sutta])" id="note234">upapajje vā</span>, apare vā pariyāye. Ayaṃ vuccati, bhikkhave, kammānaṃ vipāko.</p>
<p><a class="sc" id="37"></a><a class="ms" id="p_16A6_591"></a>Katamo ca, bhikkhave, kammanirodho? <span class="var" title="phassanirodhā (si, s1-3, mr)" id="note235">Phassanirodho</span>, bhikkhave, kammanirodho. Ayameva ariyo aṭṭhaṅgiko maggo <span class="var" title="sabbatthapi evameva" id="note236">kamma­nirodha­gāminī</span> paṭipadā, seyyathidaṃ— sammādiṭṭhi … pe … sammāsamādhi.</p>
<p><a class="sc" id="38"></a><a class="pts" id="pts3.416"></a><a class="ms" id="p_16A6_592"></a>Yato kho, bhikkhave, ariyasāvako evaṃ kammaṃ pajānāti, evaṃ kammānaṃ nidāna­sam­bha­vaṃ pajānāti, evaṃ kammānaṃ vemattataṃ pajānāti, evaṃ kammānaṃ vipākaṃ pajānāti, evaṃ kammanirodhaṃ pajānāti, evaṃ kamma­nirodha­gā­miniṃ paṭipadaṃ pajānāti, so imaṃ nibbedhikaṃ brahmacariyaṃ pajānāti kammanirodhaṃ. Kammaṃ, bhikkhave, veditabbaṃ … pe … kamma­nirodha­gāminī paṭipadā veditabbāti, iti yaṃ taṃ vuttaṃ idametaṃ paṭicca vuttaṃ. <span class="brnum">(5)</span></p>
<p><a class="sc" id="39"></a><a class="ms" id="p_16A6_593"></a>Dukkhaṃ, bhikkhave, veditabbaṃ, dukkhassa nidānasambhavo veditabbo, dukkhassa vemattatā veditabbā, dukkhassa vipāko veditabbo, dukkhanirodho veditabbo, duk­kha­nirodha­gāminī paṭipadā veditabbāti. Iti kho panetaṃ vuttaṃ, kiñcetaṃ paṭicca vuttaṃ? Jātipi dukkhā, jarāpi dukkhā, <span class="var" title="vyādhipi dukkho (bj) | byādhipi dukkhā (s1-3, mr) | vyādhipi dukkhā (pts1)" id="note237">byādhipi dukkho</span>, maraṇampi dukkhaṃ, soka­pari­deva­duk­kha­do­manas­supāyā­sāpi dukkhā, yampicchaṃ na labhati tampi dukkhaṃ, saṃkhittena <span class="var" title="pañ­cupādā­nak­khan­dhāpi (mr)" id="note238">pañcu­pādā­nak­khan­dhā</span> dukkhā.</p>
<p><a class="sc" id="40"></a><a class="ms" id="p_16A6_594"></a>Katamo ca, bhikkhave, dukkhassa nidānasambhavo? Taṇhā, bhikkhave, dukkhassa nidānasambhavo.</p>
<p><a class="sc" id="41"></a><a class="ms" id="p_16A6_595"></a>Katamā ca, bhikkhave, dukkhassa vemattatā? Atthi, bhikkhave, dukkhaṃ adhimattaṃ, atthi parittaṃ, atthi dandhavirāgi, atthi khippavirāgi. Ayaṃ vuccati, bhikkhave, dukkhassa vemattatā.</p>
<p><a class="sc" id="42"></a><a class="ms" id="p_16A6_596"></a>Katamo ca, bhikkhave, dukkhassa vipāko? Idha, bhikkhave, ekacco yena dukkhena abhibhūto <span class="var" title="­pariyā­diṇṇa­citto (mr)" id="note239">­pariyā­dinna­citto</span> socati kilamati paridevati, urattāḷiṃ kandati, sammohaṃ āpajjati, yena vā pana dukkhena abhibhūto ­pariyā­dinna­citto bahiddhā pariyeṭṭhiṃ āpajjati: ‘<span class="var" title="so na (mr)" id="note240">ko</span> ekapadaṃ dvipadaṃ <span class="var" title="pajānāti (bj, s1-3, mr)" id="note241">jānāti</span> imassa dukkhassa nirodhāyā’ti? Sam­moha­ve­pakkaṃ vāhaṃ, bhikkhave, dukkhaṃ vadāmi pari­yeṭṭhi­ve­pakkaṃ vā. Ayaṃ vuccati, bhikkhave, dukkhassa vipāko.</p>
<p><a class="sc" id="43"></a><a class="ms" id="p_16A6_597"></a>Katamo ca, bhikkhave, dukkhanirodho? <span class="var" title="taṇhānirodhā (si, s1-3, mr)" id="note242">Taṇhānirodho</span>, bhikkhave, dukkhanirodho. Ayameva ariyo aṭṭhaṅgiko maggo dukkhassa nirodhagāminī paṭipadā, seyyathidaṃ— sammādiṭṭhi … pe … sammāsamādhi.</p>
<p><a class="sc" id="44"></a><a class="pts" id="pts3.417"></a><a class="ms" id="p_16A6_598"></a>Yato kho, bhikkhave, ariyasāvako evaṃ dukkhaṃ pajānāti, evaṃ dukkhassa nidāna­sam­bha­vaṃ pajānāti, evaṃ dukkhassa vemattataṃ pajānāti, evaṃ dukkhassa vipākaṃ pajānāti, evaṃ dukkhanirodhaṃ pajānāti, evaṃ duk­kha­nirodha­gāminiṃ paṭipadaṃ pajānāti, so imaṃ nibbedhikaṃ brahmacariyaṃ pajānāti dukkhanirodhaṃ. Dukkhaṃ, bhikkhave, veditabbaṃ, dukkhassa nidānasambhavo veditabbo, dukkhassa vemattatā veditabbā, dukkhassa vipāko veditabbo, dukkhanirodho veditabbo, duk­kha­nirodha­gāminī paṭipadā veditabbāti. Iti yaṃ taṃ vuttaṃ idametaṃ paṭicca vuttaṃ. <span class="brnum">(6)</span></p>
<p><a class="sc" id="45"></a><a class="ms" id="p_16A6_599"></a>Ayaṃ kho so, bhikkhave, nib­bedhi­ka­pariyāyo dhammapariyāyo”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Mahāvagga</span> <span class="hidden">Soṇasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>