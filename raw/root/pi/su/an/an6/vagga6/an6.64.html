<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.64">
<article>
<div class="hgroup">
<p class="division">Aṅguttara Nikāya 6</p>
<p>6. Mahāvagga</p>
<h1>64. Sīhanādasutta</h1>
</div>
<p><a class="sc" id="1"></a><a class="ms" id="p_16A6_601"></a><a class="msdiv" id="msdiv64"></a>“Chayimāni, bhikkhave, tathāgatassa tathā­gata­balāni, yehi balehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Katamāni cha? Idha, bhikkhave, tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti. Yampi, bhikkhave, tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti, idampi, bhikkhave, tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. <span class="brnum">(1)</span></p>
<p><a class="sc" id="2"></a><a class="ms" id="p_16A6_602"></a>Puna caparaṃ, bhikkhave, tathāgato atītā­nāgata­pac­cup­pan­nā­naṃ kamma­sa­mādā­nā­naṃ ṭhānaso hetuso vipākaṃ yathābhūtaṃ pajānāti. Yampi, bhikkhave, tathāgato atītā­nāgata­pac­cup­pan­nā­naṃ kamma­sa­mādā­nā­naṃ ṭhānaso hetuso vipākaṃ yathābhūtaṃ pajānāti, idampi, bhikkhave, tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. <span class="brnum">(2)</span></p>
<p><a class="sc" id="3"></a><a class="pts" id="pts3.418"></a><a class="ms" id="p_16A6_603"></a>Puna caparaṃ, bhikkhave, tathāgato jhāna­vimokkha­samā­dhi­samā­pattī­naṃ saṅkilesaṃ vodānaṃ vuṭṭhānaṃ yathābhūtaṃ pajānāti. Yampi, bhikkhave, tathāgato … pe … idampi, bhikkhave, tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. <span class="brnum">(3)</span></p>
<p><a class="sc" id="4"></a><a class="ms" id="p_16A6_604"></a>Puna caparaṃ, bhikkhave, tathāgato anekavihitaṃ pubbenivāsaṃ anussarati, seyyathidaṃ—ekampi jātiṃ, dvepi jātiyo … pe … iti sākāraṃ sauddesaṃ anekavihitaṃ pubbenivāsaṃ anussarati. Yampi, bhikkhave, tathāgato anekavihitaṃ pubbenivāsaṃ anussarati, seyyathidaṃ—ekampi jātiṃ, dvepi jātiyo … pe … iti sākāraṃ sauddesaṃ anekavihitaṃ pubbenivāsaṃ anussarati, idampi, bhikkhave, tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. <span class="brnum">(4)</span></p>
<p><a class="sc" id="5"></a><a class="ms" id="p_16A6_605"></a>Puna caparaṃ, bhikkhave, tathāgato dibbena cakkhunā visuddhena atik­kanta­mānusa­kena … pe … yathākammūpage satte pajānāti. Yampi, bhikkhave, tathāgato dibbena cakkhunā visuddhena atik­kanta­mānusa­kena … pe … yathākammūpage satte pajānāti, idampi, bhikkhave, tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. <span class="brnum">(5)</span></p>
<p><a class="sc" id="6"></a><a class="pts" id="pts3.419"></a><a class="ms" id="p_16A6_606"></a>Puna caparaṃ, bhikkhave, tathāgato āsavānaṃ khayā … pe … sacchikatvā upasampajja viharati. Yampi, bhikkhave, tathāgato āsavānaṃ khayā … pe … sacchikatvā upasampajja viharati, idampi, bhikkhave, tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Imāni kho, bhikkhave, cha tathāgatassa tathā­gata­balāni, yehi balehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. <span class="brnum">(6)</span></p>
<p><a class="sc" id="7"></a><a class="ms" id="p_16A6_607"></a>Tatra ce, bhikkhave, pare tathāgataṃ ṭhānañca ṭhānato aṭṭhānañca aṭṭhānato yathābhūtaṃ ñāṇena upasaṅkamitvā pañhaṃ pucchanti. Yathā yathā, bhikkhave, tathāgatassa ṭhānañca ṭhānato aṭṭhānañca aṭṭhānato yathābhūtaṃ ñāṇaṃ viditaṃ tathā tathā tesaṃ tathāgato ṭhānañca ṭhānato aṭṭhānañca aṭṭhānato yathābhūtaṃ ñāṇena pañhaṃ puṭṭho byākaroti. <span class="brnum">(1)</span></p>
<p><a class="sc" id="8"></a><a class="ms" id="p_16A6_608"></a>Tatra ce, bhikkhave, pare tathāgataṃ atītā­nāgata­pac­cup­pan­nā­naṃ kamma­sa­mādā­nā­naṃ ṭhānaso hetuso vipākaṃ yathābhūtaṃ ñāṇena upasaṅkamitvā pañhaṃ pucchanti. Yathā yathā, bhikkhave, tathāgatassa atītā­nāgata­pac­cup­pan­nā­naṃ kamma­sa­mādā­nā­naṃ ṭhānaso hetuso vipākaṃ yathābhūtaṃ ñāṇaṃ viditaṃ tathā tathā tesaṃ tathāgato atītā­nāgata­pac­cup­pan­nā­naṃ kamma­sa­mādā­nā­naṃ ṭhānaso hetuso vipākaṃ yathābhūtaṃ ñāṇena pañhaṃ puṭṭho byākaroti. <span class="brnum">(2)</span></p>
<p><a class="sc" id="9"></a><a class="ms" id="p_16A6_609"></a>Tatra ce, bhikkhave, pare tathāgataṃ jhāna­vimokkha­samā­dhi­samā­pattī­naṃ saṅkilesaṃ vodānaṃ vuṭṭhānaṃ yathābhūtaṃ ñāṇena upasaṅkamitvā pañhaṃ pucchanti. Yathā yathā, bhikkhave, tathāgatassa jhāna­vimokkha­samā­dhi­samā­pattī­naṃ saṅkilesaṃ vodānaṃ vuṭṭhānaṃ yathābhūtaṃ ñāṇaṃ viditaṃ tathā tathā tesaṃ tathāgato jhāna­vimokkha­samā­dhi­samā­pattī­naṃ saṅkilesaṃ vodānaṃ vuṭṭhānaṃ yathābhūtaṃ ñāṇena pañhaṃ puṭṭho byākaroti. <span class="brnum">(3)</span></p>
<p><a class="sc" id="10"></a><a class="pts" id="pts3.420"></a><a class="ms" id="p_16A6_610"></a>Tatra ce, bhikkhave, pare tathāgataṃ pubbe­nivāsā­nus­satiṃ yathābhūtaṃ ñāṇena upasaṅkamitvā pañhaṃ pucchanti. Yathā yathā, bhikkhave, tathāgatassa pubbe­nivāsā­nus­satiṃ yathābhūtaṃ ñāṇaṃ viditaṃ tathā tathā tesaṃ tathāgato pubbe­nivāsā­nus­satiṃ yathābhūtaṃ ñāṇena pañhaṃ puṭṭho byākaroti. <span class="brnum">(4)</span></p>
<p><a class="sc" id="11"></a><a class="ms" id="p_16A6_611"></a>Tatra ce, bhikkhave, pare tathāgataṃ sattānaṃ cutūpapātaṃ yathābhūtaṃ ñāṇena upasaṅkamitvā pañhaṃ pucchanti. Yathā yathā, bhikkhave, tathāgatassa sattānaṃ cutūpapātaṃ yathābhūtaṃ ñāṇaṃ viditaṃ tathā tathā tesaṃ tathāgato sattānaṃ cutūpapātaṃ yathābhūtaṃ ñāṇena pañhaṃ puṭṭho byākaroti. <span class="brnum">(5)</span></p>
<p><a class="sc" id="12"></a><a class="ms" id="p_16A6_612"></a>Tatra ce, bhikkhave, pare tathāgataṃ āsavānaṃ khayā … pe … yathābhūtaṃ ñāṇena upasaṅkamitvā pañhaṃ pucchanti. Yathā yathā, bhikkhave, tathāgatassa āsavānaṃ khayā … pe … yathābhūtaṃ ñāṇaṃ viditaṃ tathā tathā tesaṃ tathāgato āsavānaṃ khayā … pe … yathābhūtaṃ ñāṇena pañhaṃ puṭṭho byākaroti. <span class="brnum">(6)</span></p>
<p><a class="sc" id="13"></a><a class="ms" id="p_16A6_613"></a>Tatra, bhikkhave, <span class="var" title="yamidaṃ (bj, pts1) | yadidaṃ (mr)" id="note244">yampidaṃ</span> ṭhānañca ṭhānato aṭṭhānañca aṭṭhānato yathābhūtaṃ ñāṇaṃ tampi samāhitassa vadāmi no asamāhitassa. <span class="var" title="yadidaṃ (mr)" id="note245">Yampidaṃ</span> atītā­nāgata­pac­cup­pan­nā­naṃ kamma­sa­mādā­nā­naṃ ṭhānaso hetuso vipākaṃ yathābhūtaṃ ñāṇaṃ tampi samāhitassa vadāmi no asamāhitassa. <span class="var" title="yadidaṃ (mr)" id="note246">Yampidaṃ</span> jhāna­vimokkha­samā­dhi­samā­pattī­naṃ saṃkilesaṃ vodānaṃ vuṭṭhānaṃ yathābhūtaṃ ñāṇaṃ tampi samāhitassa vadāmi no asamāhitassa. <span class="var" title="yadidaṃ (mr)" id="note247">Yampidaṃ</span> pubbe­nivāsā­nus­satiṃ yathābhūtaṃ ñāṇaṃ tampi samāhitassa vadāmi no asamāhitassa. <span class="var" title="yadidaṃ (mr)" id="note248">Yampidaṃ</span> sattānaṃ cutūpapātaṃ yathābhūtaṃ ñāṇaṃ tampi samāhitassa vadāmi no asamāhitassa. <span class="var" title="yadidaṃ (mr)" id="note249">Yampidaṃ</span> āsavānaṃ khayā … pe … yathābhūtaṃ ñāṇaṃ tampi samāhitassa vadāmi no asamāhitassa. Iti kho, bhikkhave, samādhi maggo, asamādhi kummaggo”ti.</p>
<p class="endsection">Dasamaṃ.</p>
<p class="endsection">Mahāvaggo chaṭṭho.</p>
<blockquote class="uddanagatha">
<p><a class="sc" id="14"></a><a class="pts" id="pts3.421"></a><a class="ms" id="p_16A6_617"></a>Soṇo phagguno bhijāti,<br> āsavā dāruhatthi ca;<br> Majjhe ñāṇaṃ nibbedhikaṃ,<br> sīhanādoti te dasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Mahāvagga</span> <span class="hidden">Soṇasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>