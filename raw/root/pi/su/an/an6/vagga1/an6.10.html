<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.10">
<article>
<div class="hgroup">
<p class="division">Aṅguttara Nikāya 6</p>
<p>1. Āhuneyyavagga</p>
<h1>10. Mahānāmasutta</h1>
</div>
<p><a class="sc" id="1"></a><a class="ms" id="p_16A6_32"></a><a class="msdiv" id="msdiv10"></a>Ekaṃ samayaṃ bhagavā sakkesu viharati kapila­vatthus­miṃ nigrodhārāme. Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno, kho mahānāmo sakko bhagavantaṃ etadavoca: “yo so, bhante, ariyasāvako āgataphalo viññātasāsano, so katamena vihārena bahulaṃ viharatī”ti?</p>
<p><a class="sc" id="2"></a><a class="pts" id="pts3.285"></a><a class="ms" id="p_16A6_33"></a>“Yo so, mahānāma, ariyasāvako āgataphalo viññātasāsano, so iminā vihārena bahulaṃ viharati. Idha, mahānāma, ariyasāvako tathāgataṃ anussarati: ‘itipi so bhagavā arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā’ti. Yasmiṃ, mahānāma, samaye ariyasāvako tathāgataṃ anussarati nevassa tasmiṃ samaye rāga­pari­yuṭ­ṭhi­taṃ cittaṃ hoti, na dosa­pari­yuṭ­ṭhi­taṃ cittaṃ hoti, na moha­pari­yuṭ­ṭhi­taṃ cittaṃ hoti; ujugatamevassa tasmiṃ samaye cittaṃ hoti tathāgataṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati ­dham­mūpa­saṃhi­taṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma: ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno buddhānussatiṃ bhāveti’. <span class="brnum">(1)</span></p>
<p><a class="sc" id="3"></a><a class="pts" id="pts3.286"></a><a class="ms" id="p_16A6_34"></a>Puna caparaṃ, mahānāma, ariyasāvako dhammaṃ anussarati: ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Yasmiṃ, mahānāma, samaye ariyasāvako dhammaṃ anussarati nevassa tasmiṃ samaye rāga­pari­yuṭ­ṭhi­taṃ cittaṃ hoti, na dosa­pari­yuṭ­ṭhi­taṃ cittaṃ hoti, na moha­pari­yuṭ­ṭhi­taṃ cittaṃ hoti; ujugatamevassa tasmiṃ samaye cittaṃ hoti dhammaṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati ­dham­mūpa­saṃhi­taṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma: ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno dhammānussatiṃ bhāveti’. <span class="brnum">(2)</span></p>
<p><a class="sc" id="4"></a><a class="ms" id="p_16A6_35"></a>Puna caparaṃ, mahānāma, ariyasāvako saṅghaṃ anussarati: ‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcip­paṭi­panno bhagavato sāvakasaṅgho, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Yasmiṃ, mahānāma, samaye ariyasāvako saṅghaṃ anussarati nevassa tasmiṃ samaye rāga­pari­yuṭ­ṭhi­taṃ cittaṃ hoti, na dosa­pari­yuṭ­ṭhi­taṃ cittaṃ hoti, na moha­pari­yuṭ­ṭhi­taṃ cittaṃ hoti; ujugatamevassa tasmiṃ samaye cittaṃ hoti saṅghaṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati ­dham­mūpa­saṃhi­taṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma: ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno saṅghānussatiṃ bhāveti’. <span class="brnum">(3)</span></p>
<p><a class="sc" id="5"></a><a class="pts" id="pts3.287"></a><a class="ms" id="p_16A6_36"></a>Puna caparaṃ, mahānāma, ariyasāvako attano sīlāni anussarati akhaṇḍāni acchiddāni asabalāni akammāsāni bhujissāni viññup­pasat­thāni aparāmaṭṭhāni samā­dhi­saṃ­vatta­ni­kāni. Yasmiṃ, mahānāma, samaye ariyasāvako sīlaṃ anussarati nevassa tasmiṃ samaye rāga­pari­yuṭ­ṭhi­taṃ cittaṃ hoti, na dosa­pari­yuṭ­ṭhi­taṃ cittaṃ hoti, na moha­pari­yuṭ­ṭhi­taṃ cittaṃ hoti; ujugatamevassa tasmiṃ samaye cittaṃ hoti sīlaṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati ­dham­mūpa­saṃhi­taṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma: ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno sīlānussatiṃ bhāveti’. <span class="brnum">(4)</span></p>
<p><a class="sc" id="6"></a><a class="ms" id="p_16A6_37"></a>Puna caparaṃ, mahānāma, ariyasāvako attano cāgaṃ anussarati: ‘lābhā vata me, suladdhaṃ vata me. Yohaṃ mac­chera­mala­pari­yuṭ­ṭhi­tāya pajāya viga­tamala­mac­che­rena cetasā agāraṃ ajjhāvasāmi muttacāgo payatapāṇi vosaggarato yācayogo dāna­saṃ­vibhā­ga­rato’ti. Yasmiṃ, mahānāma, samaye ariyasāvako cāgaṃ anussarati nevassa tasmiṃ samaye rāga­pari­yuṭ­ṭhi­taṃ cittaṃ hoti, na dosa­pari­yuṭ­ṭhi­taṃ cittaṃ hoti, na moha­pari­yuṭ­ṭhi­taṃ cittaṃ hoti; ujugatamevassa tasmiṃ samaye cittaṃ hoti cāgaṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati ­dham­mūpa­saṃhi­taṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma: ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno cāgānussatiṃ bhāveti’. <span class="brnum">(5)</span></p>
<p><a class="sc" id="7"></a><a class="pts" id="pts3.288"></a><a class="ms" id="p_16A6_38"></a>Puna caparaṃ, mahānāma, ariyasāvako devatānussatiṃ bhāveti: ‘santi devā <span class="var" title="cātum­mahārā­jikā (bj, s1-3, km, pts1)" id="note8">cātumahārājikā</span>, santi devā tāvatiṃsā, santi devā yāmā, santi devā tusitā, santi devā nimmānaratino, santi devā ­paranim­mita­vasavat­tino, santi devā brahmakāyikā, santi devā <span class="var" title="tatuttariṃ (bj) | taduttari (s1-3, km, pts1, mr)" id="note9">tatuttari</span>. Yathārūpāya saddhāya samannāgatā tā devatā ito cutā <span class="var" title="tattha uppannā (bj) | tatthūpapannā (s1-3, km) | tatthupapannā (^an3.70#1 [70. Uposathasutta])" id="note10">tattha upapannā</span>, mayhampi tathārūpā saddhā saṃvijjati. Yathārūpena sīlena samannāgatā tā devatā ito cutā tattha upapannā, mayhampi tathārūpaṃ sīlaṃ saṃvijjati. Yathārūpena sutena samannāgatā tā devatā ito cutā tattha upapannā, mayhampi tathārūpaṃ sutaṃ saṃvijjati. Yathārūpena cāgena samannāgatā tā devatā ito cutā tattha upapannā, mayhampi tathārūpo cāgo saṃvijjati. Yathārūpāya paññāya samannāgatā tā devatā ito cutā tattha upapannā, mayhampi tathārūpā paññā saṃvijjatī’ti. Yasmiṃ, mahānāma, samaye ariyasāvako attano ca tāsañca devatānaṃ saddhañca sīlañca sutañca cāgañca paññañca anussarati nevassa tasmiṃ samaye rāga­pari­yuṭ­ṭhi­taṃ cittaṃ hoti, na dosa­pari­yuṭ­ṭhi­taṃ cittaṃ hoti, na moha­pari­yuṭ­ṭhi­taṃ cittaṃ hoti; ujugatamevassa tasmiṃ samaye cittaṃ hoti tā devatā ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati ­dham­mūpa­saṃhi­taṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma: ‘ariyasāvako visamagatāya pajāya samappatto viharati, <span class="var" title="sabyāpajjhāya ... abyāpajjho (bj, s1-3, mr) | savyāpajjhāya ... avyāpajjho (pts1)" id="note11">sabyāpajjāya pajāya abyāpajjo</span> viharati, dhammasotaṃ samāpanno devatānussatiṃ bhāveti’. <span class="brnum">(6)</span></p>
<p><a class="sc" id="8"></a><a class="ms" id="p_16A6_39"></a>Yo so, mahānāma, ariyasāvako āgataphalo viññātasāsano, so iminā vihārena bahulaṃ viharatī”ti.</p>
<p class="endsection">Dasamaṃ.</p>
<p class="endsection">Āhuneyyavaggo paṭhamo.</p>
<blockquote class="uddanagatha">
<p><a class="sc" id="9"></a><a class="ms" id="p_16A6_43"></a>Dve āhuneyyā indriya,<br> balāni tayo ājānīyā;<br> Anuttariya anussatī,<br> mahānāmena te dasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Āhuneyyavagga</span> <span class="hidden">Paṭha­ma­āhu­neyya­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>