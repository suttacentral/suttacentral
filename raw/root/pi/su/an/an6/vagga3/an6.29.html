<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an6.29">
<article>
<div class="hgroup">
<p class="division">Aṅguttara Nikāya 6</p>
<p>3. Anuttari­ya­vagga</p>
<h1>29. Udāyīsutta</h1>
</div>
<p><a class="sc" id="1"></a><a class="ms" id="p_16A6_191"></a><a class="msdiv" id="msdiv29"></a>Atha kho bhagavā āyasmantaṃ udāyiṃ āmantesi: “kati nu kho, udāyi, anus­satiṭ­ṭhānānī”ti? Evaṃ vutte, āyasmā udāyī tuṇhī ahosi. Dutiyampi kho bhagavā āyasmantaṃ udāyiṃ āmantesi: “kati nu kho, udāyi, anus­satiṭ­ṭhānānī”ti? Dutiyampi kho āyasmā udāyī tuṇhī ahosi. Tatiyampi kho bhagavā āyasmantaṃ udāyiṃ āmantesi: “kati nu kho, udāyi, anus­satiṭ­ṭhānānī”ti? Tatiyampi kho āyasmā udāyī tuṇhī ahosi.</p>
<p><a class="sc" id="2"></a><a class="pts" id="pts3.323"></a><a class="ms" id="p_16A6_192"></a>Atha kho āyasmā ānando āyasmantaṃ udāyiṃ etadavoca: “satthā taṃ, āvuso udāyi, āmantesī”ti. “Suṇomahaṃ, āvuso ānanda, bhagavato. Idha, bhante, bhikkhu anekavihitaṃ pubbenivāsaṃ anussarati—seyyathidaṃ—ekampi jātiṃ dvepi jātiyo … pe …. Iti sākāraṃ sauddesaṃ anekavihitaṃ pubbenivāsaṃ anussarati. Idaṃ, bhante, anus­satiṭ­ṭhānan”ti.</p>
<p><a class="sc" id="3"></a><a class="ms" id="p_16A6_193"></a>Atha kho bhagavā āyasmantaṃ ānandaṃ āmantesi: “aññāsiṃ kho ahaṃ, ānanda: ‘nevāyaṃ udāyī moghapuriso adhicittaṃ anuyutto viharatī’ti. Kati nu kho, ānanda, anus­satiṭ­ṭhānānī”ti?</p>
<p><a class="sc" id="4"></a><a class="ms" id="p_16A6_194"></a>“Pañca, bhante, anus­satiṭ­ṭhānāni. Katamāni pañca? Idha, bhante, bhikkhu vivicceva kāmehi … pe … tatiyaṃ jhānaṃ upasampajja viharati. Idaṃ, bhante, anus­satiṭ­ṭhānaṃ evaṃ bhāvitaṃ evaṃ bahulīkataṃ diṭṭha­dhamma­su­kha­vihārāya saṃvattati. <span class="brnum">(1)</span></p>
<p><a class="sc" id="5"></a><a class="ms" id="p_16A6_195"></a>“Puna caparaṃ, bhante, bhikkhu ālokasaññaṃ manasi karoti, divā saññaṃ adhiṭṭhāti, yathā divā tathā rattiṃ, yathā rattiṃ tathā divā; iti vivaṭena cetasā apari­yonad­dhena sappabhāsaṃ cittaṃ bhāveti. Idaṃ, bhante, anus­satiṭ­ṭhānaṃ evaṃ bhāvitaṃ evaṃ bahulīkataṃ ­ñāṇadas­sanap­paṭi­lābhāya saṃvattati. <span class="brnum">(2)</span></p>
<p><a class="sc" id="6"></a><a class="ms" id="p_16A6_196"></a>Puna caparaṃ, bhante, bhikkhu imameva kāyaṃ uddhaṃ pādatalā adho kesamatthakā tacapariyantaṃ pūraṃ nānappakārassa asucino paccavekkhati: ‘atthi imasmiṃ kāye kesā lomā nakhā dantā taco, maṃsaṃ <span class="var" title="nahāru (bj, pts1) | nahārū (s1-3)" id="note59">nhāru</span> aṭṭhi aṭṭhimiñjaṃ vakkaṃ, hadayaṃ yakanaṃ kilomakaṃ pihakaṃ papphāsaṃ, antaṃ antaguṇaṃ udariyaṃ karīsaṃ, pittaṃ semhaṃ pubbo lohitaṃ sedo medo, assu vasā kheḷo siṅghāṇikā lasikā muttan’ti. Idaṃ, bhante, anus­satiṭ­ṭhānaṃ evaṃ bhāvitaṃ evaṃ bahulīkataṃ ­kāmarā­gap­pahānāya saṃvattati. <span class="brnum">(3)</span></p>
<p><a class="sc" id="7"></a><a class="pts" id="pts3.324"></a><a class="ms" id="p_16A6_197"></a>Puna caparaṃ, bhante, bhikkhu seyyathāpi passeyya sarīraṃ <span class="var" title="sīvathikāya (s1-3, pts1)" id="note60">sivathikāya</span> <span class="var" title="chaḍḍitaṃ (bj, s1-3, pts1)" id="note61">chaṭṭitaṃ</span> ekāhamataṃ vā dvīhamataṃ vā tīhamataṃ vā uddhumātakaṃ vinīlakaṃ vipubbakajātaṃ. So imameva kāyaṃ <span class="var" title="evanti idaṃ sati­paṭṭhā­na­suttā­dīsu" id="note62">evaṃ</span> upasaṃharati: ‘ayampi kho kāyo evaṃdhammo evaṃbhāvī <span class="var" title="etaṃ anatītoti (bj)" id="note63">evaṃanatīto’ti</span>. <span class="brnum">(4)</span></p>
<p><a class="sc" id="8"></a><a class="ms" id="p_16A6_198"></a><span class="var" title="seyyathā vā pana (s1-3)" id="note64">Seyyathāpi vā pana</span> passeyya sarīraṃ sīvathikāya chaṭṭitaṃ kākehi vā khajjamānaṃ kulalehi vā khajjamānaṃ gijjhehi vā khajjamānaṃ sunakhehi vā khajjamānaṃ <span class="var" title="sigālehi (bj, pts1)" id="note65">siṅgālehi</span> vā khajjamānaṃ vividhehi vā pāṇakajātehi khajjamānaṃ. So imameva kāyaṃ evaṃ upasaṃharati: ‘ayampi kho kāyo evaṃdhammo evaṃbhāvī evaṃanatīto’ti.</p>
<p><a class="sc" id="9"></a><a class="pts" id="pts3.325"></a><a class="ms" id="p_16A6_199"></a>Seyyathāpi vā pana passeyya sarīraṃ sīvathikāya chaṭṭitaṃ aṭṭhi­ka­saṅ­kha­likaṃ samaṃsalohitaṃ nhāru­samban­dhaṃ … pe … aṭṭhi­ka­saṅ­kha­likaṃ nim­maṃ­sa­lohita­mak­khi­taṃ nhāru­samban­dhaṃ … aṭṭhi­ka­saṅ­kha­likaṃ apaga­ta­maṃ­salo­hi­taṃ nhāru­samban­dhaṃ. Aṭṭhikāni apaga­ta­samban­dhāni <span class="var" title="disāvidisāsu vikkhittāni (bj)" id="note66">disāvi­disā­vikkhit­tāni</span>, aññena hatthaṭṭhikaṃ aññena pādaṭṭhikaṃ aññena jaṅghaṭṭhikaṃ aññena ūruṭṭhikaṃ aññena <span class="var" title="kaṭaṭṭhikaṃ (bj)" id="note67">kaṭiṭṭhikaṃ</span> aññena<span class="var" title=" piṭṭhikaṇḍakaṃ aññena sīsakaṭāhaṃ (sī1, pā1), ­piṭṭhi­kaṇ­ṭakaṭ­ṭhi­kaṃ aññena sīsakaṭāhaṃ (syā1-3, kaṃ)" id="note68"> phāsukaṭṭhikaṃ aññena ­piṭṭhi­kaṇ­ṭakaṭ­ṭhi­kaṃ aññena khandhaṭṭhikaṃ aññena gīvaṭṭhikaṃ aññena hanukaṭṭhikaṃ aññena dantakaṭṭhikaṃ aññena sīsakaṭāhaṃ</span>, aṭṭhikāni setāni <span class="var" title="saṅ­kha­vaṇṇū­pa­nibhāni (bj, s1-3, pts1)" id="note70">saṅ­kha­vaṇṇap­pa­ṭibhā­gāni</span> aṭṭhikāni <span class="var" title="puñjakatāni (pts1)" id="note71">puñjakitāni</span> terovassikāni aṭṭhikāni pūtīni cuṇṇakajātāni. So imameva kāyaṃ evaṃ upasaṃharati: ‘ayampi kho kāyo evaṃdhammo evaṃbhāvī evaṃanatīto’ti. Idaṃ, bhante, anus­satiṭ­ṭhānaṃ evaṃ bhāvitaṃ evaṃ bahulīkataṃ asmi­māna­samug­ghātāya saṃvattati.</p>
<p><a class="sc" id="10"></a><a class="ms" id="p_16A6_200"></a>Puna caparaṃ, bhante, bhikkhu sukhassa ca pahānā … pe … catutthaṃ jhānaṃ upasampajja viharati. Idaṃ, bhante, anus­satiṭ­ṭhānaṃ evaṃ bhāvitaṃ evaṃ bahulīkataṃ aneka­dhā­tu­paṭi­vedhāya saṃvattati. Imāni kho, bhante, pañca anus­satiṭ­ṭhānānī”ti. <span class="brnum">(5)</span></p>
<p><a class="sc" id="11"></a><a class="ms" id="p_16A6_201"></a>“Sādhu sādhu, ānanda. Tena hi tvaṃ, ānanda, idampi chaṭṭhaṃ anus­satiṭ­ṭhānaṃ dhārehi. Idhānanda, bhikkhu satova abhikkamati satova paṭikkamati satova tiṭṭhati satova nisīdati satova seyyaṃ kappeti satova kammaṃ adhiṭṭhāti. Idaṃ, ānanda, anus­satiṭ­ṭhānaṃ evaṃ bhāvitaṃ evaṃ bahulīkataṃ sati­sam­pajañ­ñāya saṃvattatī”ti. <span class="brnum">(6)</span></p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Anuttari­ya­vagga</span> <span class="hidden">Sāmakasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>