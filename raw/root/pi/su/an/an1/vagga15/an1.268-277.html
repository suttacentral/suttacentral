<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section id="vagga">
<section class="sutta" data-uid="an1.268" id="268">
<article>
<div class="hgroup">
<p class="division">Aṅguttara Nikāya 1</p>
<p>21. Paṭhamavagga</p>
<h1>268 </h1>
</div>
<p><a class="sc" id="268.1"></a><a class="pts" id="pts1.27"></a><a class="ms" id="p_15A1_358"></a><a class="msdiv" id="msdiv268"></a>“Aṭṭhānametaṃ, bhikkhave, anavakāso yaṃ diṭṭhisampanno puggalo <span class="var" title="kiñci (mr)" id="note46">kañci</span> saṅkhāraṃ niccato upagaccheyya. Netaṃ ṭhānaṃ vijjati. Ṭhānañca kho etaṃ, bhikkhave, vijjati yaṃ puthujjano kañci saṅkhāraṃ niccato upagaccheyya. Ṭhānametaṃ vijjatī”ti.</p>
</article>
</section>
<section class="sutta" data-uid="an1.269" id="269">
<article>
<div class="hgroup">
<h1>269 </h1>
</div>
<p><a class="sc" id="269.1"></a><a class="ms" id="p_15A1_359"></a><a class="msdiv" id="msdiv269"></a>“Aṭṭhānametaṃ, bhikkhave, anavakāso yaṃ diṭṭhisampanno puggalo kañci saṅkhāraṃ sukhato upagaccheyya. Netaṃ ṭhānaṃ vijjati. Ṭhānañca kho etaṃ, bhikkhave, vijjati yaṃ puthujjano kañci saṅkhāraṃ sukhato upagaccheyya. Ṭhānametaṃ vijjatī”ti.</p>
</article>
</section>
<section class="sutta" data-uid="an1.270" id="270">
<article>
<div class="hgroup">
<h1>270 </h1>
</div>
<p><a class="sc" id="270.1"></a><a class="ms" id="p_15A1_360"></a><a class="msdiv" id="msdiv270"></a>“Aṭṭhānametaṃ, bhikkhave, anavakāso yaṃ diṭṭhisampanno puggalo kañci dhammaṃ attato upagaccheyya. Netaṃ ṭhānaṃ vijjati. Ṭhānañca kho etaṃ, bhikkhave, vijjati yaṃ puthujjano kañci dhammaṃ attato upagaccheyya. Ṭhānametaṃ vijjatī”ti.</p>
</article>
</section>
<section class="sutta" data-uid="an1.271" id="271">
<article>
<div class="hgroup">
<h1>271 </h1>
</div>
<p><a class="sc" id="271.1"></a><a class="ms" id="p_15A1_361"></a><a class="msdiv" id="msdiv271"></a>“Aṭṭhānametaṃ, bhikkhave, anavakāso yaṃ diṭṭhisampanno puggalo mātaraṃ jīvitā voropeyya. Netaṃ ṭhānaṃ vijjati. Ṭhānañca kho, bhikkhave, vijjati yaṃ puthujjano mātaraṃ jīvitā voropeyya. Ṭhānametaṃ vijjatī”ti.</p>
</article>
</section>
<section class="sutta" data-uid="an1.272" id="272">
<article>
<div class="hgroup">
<h1>272 </h1>
</div>
<p><a class="sc" id="272.1"></a><a class="ms" id="p_15A1_362"></a><a class="msdiv" id="msdiv272"></a>“Aṭṭhānametaṃ, bhikkhave, anavakāso yaṃ diṭṭhisampanno puggalo pitaraṃ jīvitā voropeyya. Netaṃ ṭhānaṃ vijjati. Ṭhānañca kho etaṃ, bhikkhave, vijjati yaṃ puthujjano pitaraṃ jīvitā voropeyya. Ṭhānametaṃ vijjatī”ti.</p>
</article>
</section>
<section class="sutta" data-uid="an1.273" id="273">
<article>
<div class="hgroup">
<h1>273 </h1>
</div>
<p><a class="sc" id="273.1"></a><a class="ms" id="p_15A1_363"></a><a class="msdiv" id="msdiv273"></a>“Aṭṭhānametaṃ, bhikkhave, anavakāso yaṃ diṭṭhisampanno puggalo arahantaṃ jīvitā voropeyya. Netaṃ ṭhānaṃ vijjati. Ṭhānañca kho etaṃ, bhikkhave, vijjati yaṃ puthujjano arahantaṃ jīvitā voropeyya. Ṭhānametaṃ vijjatī”ti.</p>
</article>
</section>
<section class="sutta" data-uid="an1.274" id="274">
<article>
<div class="hgroup">
<h1>274 </h1>
</div>
<p><a class="sc" id="274.1"></a><a class="ms" id="p_15A1_364"></a><a class="msdiv" id="msdiv274"></a>“Aṭṭhānametaṃ, bhikkhave, anavakāso yaṃ diṭṭhisampanno puggalo tathāgatassa paduṭṭhacitto lohitaṃ uppādeyya. Netaṃ ṭhānaṃ vijjati. Ṭhānañca kho etaṃ, bhikkhave, vijjati yaṃ puthujjano tathāgatassa paduṭṭhacitto lohitaṃ uppādeyya. Ṭhānametaṃ vijjatī”ti.</p>
</article>
</section>
<section class="sutta" data-uid="an1.275" id="275">
<article>
<div class="hgroup">
<h1>275 </h1>
</div>
<p><a class="sc" id="275.1"></a><a class="ms" id="p_15A1_365"></a><a class="msdiv" id="msdiv275"></a>“Aṭṭhānametaṃ, bhikkhave, anavakāso yaṃ diṭṭhisampanno puggalo saṅghaṃ bhindeyya. Netaṃ ṭhānaṃ vijjati. Ṭhānañca kho etaṃ, bhikkhave, vijjati yaṃ puthujjano saṅghaṃ bhindeyya. Ṭhānametaṃ vijjatī”ti.</p>
</article>
</section>
<section class="sutta" data-uid="an1.276" id="276">
<article>
<div class="hgroup">
<h1>276 </h1>
</div>
<p><a class="sc" id="276.1"></a><a class="ms" id="p_15A1_366"></a><a class="msdiv" id="msdiv276"></a>“Aṭṭhānametaṃ, bhikkhave, anavakāso yaṃ diṭṭhisampanno puggalo aññaṃ satthāraṃ uddiseyya. Netaṃ ṭhānaṃ vijjati. Ṭhānañca kho etaṃ, bhikkhave, vijjati yaṃ puthujjano aññaṃ satthāraṃ uddiseyya. Ṭhānametaṃ vijjatī”ti.</p>
</article>
</section>
<section class="sutta" data-uid="an1.277" id="277">
<article>
<div class="hgroup">
<h1>277 </h1>
</div>
<p><a class="sc" id="277.1"></a><a class="pts" id="pts1.28"></a><a class="ms" id="p_15A1_367"></a><a class="msdiv" id="msdiv277"></a>“Aṭṭhānametaṃ, bhikkhave, anavakāso yaṃ ekissā lokadhātuyā dve arahanto sammāsambuddhā apubbaṃ acarimaṃ uppajjeyyuṃ. Netaṃ ṭhānaṃ vijjati. Ṭhānañca kho etaṃ, bhikkhave, vijjati yaṃ ekissā lokadhātuyā ekova arahaṃ sammāsambuddho uppajjeyya. Ṭhānametaṃ vijjatī”ti.</p>
<p class="endsection">Vaggo paṭhamo.</p>
</article>
</section>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Aṭṭhānapāḷi</span> <span class="hidden">Paṭhamavagga</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>