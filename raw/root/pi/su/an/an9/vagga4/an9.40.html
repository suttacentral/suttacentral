<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an9.40">
<article>
<div class="hgroup">
<p class="division">Aṅguttara Nikāya 9</p>
<p>4. Mahāvagga</p>
<h1><span class="var" title="ārañña­ka­nā­go­pama­suttaṃ (bj)" id="note130">40. Nāgasutta</span></h1>
</div>
<p><a class="sc" id="1"></a><a class="pts" id="pts4.435"></a><a class="ms" id="p_17A9_330"></a><a class="msdiv" id="msdiv40"></a>“Yasmiṃ, bhikkhave, samaye <span class="var" title="āraññakassa (bj, s1-3)" id="note131">āraññikassa</span> nāgassa gocara­pasutassa hatthīpi hatthiniyopi ­hatthi­ka­labhāpi hatthicchāpāpi purato purato gantvā tiṇaggāni chindanti, tena, bhikkhave, āraññiko nāgo aṭṭīyati harāyati jigucchati. Yasmiṃ, bhikkhave, samaye āraññikassa nāgassa gocara­pasutassa hatthīpi hatthiniyopi ­hatthi­ka­labhāpi hatthicchāpāpi obhaggobhaggaṃ sākhābhaṅgaṃ khādanti, tena, bhikkhave, āraññiko nāgo aṭṭīyati harāyati jigucchati. Yasmiṃ, bhikkhave, samaye āraññikassa nāgassa ogāhaṃ otiṇṇassa hatthīpi hatthiniyopi ­hatthi­ka­labhāpi hatthicchāpāpi purato purato gantvā soṇḍāya udakaṃ āloḷenti, tena, bhikkhave, āraññiko nāgo aṭṭīyati harāyati jigucchati. Yasmiṃ, bhikkhave, samaye āraññikassa nāgassa ogāhā uttiṇṇassa hatthiniyo kāyaṃ upa­nighaṃ­san­tiyo gacchanti, tena, bhikkhave, āraññiko nāgo aṭṭīyati harāyati jigucchati.</p>
<p><a class="sc" id="2"></a><a class="pts" id="pts4.436"></a><a class="ms" id="p_17A9_331"></a>Tasmiṃ, bhikkhave, samaye āraññikassa nāgassa evaṃ hoti: ‘ahaṃ kho etarahi ākiṇṇo viharāmi hatthīhi hatthinīhi ­hatthi­ka­la­bhehi hatthicchāpehi. Chinnaggāni ceva tiṇāni khādāmi, obhag­go­bhag­gañca me sākhābhaṅgaṃ <span class="var" title="khāditaṃ (s1-3, mr)" id="note132">khādanti</span>, āvilāni ca pānīyāni pivāmi, <span class="var" title="ogāhaṃ (bj) | ogāhāpi ca (s1-3, mr) | ogāhañca (pts1)" id="note133">ogāhā ca</span> me uttiṇṇassa hatthiniyo kāyaṃ upa­nighaṃ­san­tiyo gacchanti. Yannūnāhaṃ eko gaṇasmā vūpakaṭṭho vihareyyan’ti. So aparena samayena eko gaṇasmā vūpakaṭṭho viharati, acchinnaggāni ceva tiṇāni khādati, <span class="var" title="na obhag­go­bhag­gañca sākhābhaṅgaṃ khādati (s1-3, mr)" id="note134">obhag­go­bhag­gañ­cassa sākhābhaṅgaṃ na khādanti</span>, anāvilāni ca pānīyāni pivati, ogāhā cassa uttiṇṇassa na hatthiniyo kāyaṃ upa­nighaṃ­san­tiyo gacchanti.</p>
<p><a class="sc" id="3"></a><a class="ms" id="p_17A9_332"></a>Tasmiṃ, bhikkhave, samaye āraññikassa nāgassa evaṃ hoti: ‘ahaṃ kho pubbe ākiṇṇo vihāsiṃ hatthīhi hatthinīhi ­hatthi­ka­la­bhehi hatthicchāpehi, chinnaggāni ceva tiṇāni khādiṃ, obhag­go­bhag­gañca me sākhābhaṅgaṃ khādiṃsu, āvilāni ca pānīyāni apāyiṃ, <span class="var" title="ettha pisaddo sabbatthapi" id="note135">ogāhā</span> ca me uttiṇṇassa hatthiniyo kāyaṃ upa­nighaṃ­san­tiyo agamaṃsu. Sohaṃ etarahi eko gaṇasmā vūpakaṭṭho viharāmi, acchinnaggāni ceva tiṇāni khādāmi, obhag­go­bhag­gañca me sākhābhaṅgaṃ na khādanti, anāvilāni ca pānīyāni pivāmi, ogāhā ca me uttiṇṇassa na hatthiniyo kāyaṃ upa­nighaṃ­san­tiyo gacchantī’ti. So soṇḍāya sākhābhaṅgaṃ bhañjitvā sākhābhaṅgena kāyaṃ <span class="var" title="parimadditvā (bj, pts1)" id="note136">parimajjitvā</span> attamano <span class="var" title="kaṇḍuṃ saṃhanti (bj, pts1) kaṇḍuṃ saṃhanati (s1-3)" id="note137">soṇḍaṃ saṃharati</span>.</p>
<p><a class="sc" id="4"></a><a class="pts" id="pts4.437"></a><a class="ms" id="p_17A9_333"></a>Evamevaṃ kho, bhikkhave, yasmiṃ samaye bhikkhu ākiṇṇo viharati bhikkhūhi bhikkhunīhi upāsakehi upāsikāhi raññā rāja­mahā­mattehi titthiyehi ­titthi­ya­sā­vakehi, tasmiṃ, bhikkhave, samaye bhikkhussa evaṃ hoti: ‘ahaṃ kho etarahi ākiṇṇo viharāmi bhikkhūhi bhikkhunīhi upāsakehi upāsikāhi raññā rāja­mahā­mattehi titthiyehi ­titthi­ya­sā­vakehi. Yannūnāhaṃ eko gaṇasmā vūpakaṭṭho vihareyyan’ti. So vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ. So araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.</p>
<p><a class="sc" id="5"></a><a class="ms" id="p_17A9_334"></a>So abhijjhaṃ loke pahāya vigatā­bhij­jhena cetasā viharati, abhijjhāya cittaṃ parisodheti; byāpādapadosaṃ pahāya abyāpannacitto viharati sabba­pāṇa­bhūta­hi­tānukampī, byāpādapadosā cittaṃ parisodheti; thinamiddhaṃ pahāya vigata­thina­middho viharati ālokasaññī sato sampajāno, thinamiddhā cittaṃ parisodheti; uddhac­ca­kukkuc­caṃ pahāya anuddhato viharati ajjhattaṃ vūpasantacitto, uddhac­ca­kukkuccā cittaṃ parisodheti; vicikicchaṃ pahāya tiṇ­ṇavici­kiccho viharati akathaṃkathī kusalesu dhammesu, vicikicchāya cittaṃ parisodheti. So ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. So attamano <span class="var" title="kaṇḍuṃ saṃhanti (bj, pts1) | kaṇḍuṃ saṃhanati (s1-3)" id="note138">soṇḍaṃ saṃharati</span>. Vitak­ka­vicārā­naṃ vūpasamā … pe … dutiyaṃ jhānaṃ … tatiyaṃ jhānaṃ … catutthaṃ jhānaṃ upasampajja viharati. So attamano soṇḍaṃ saṃharati.</p>
<p><a class="sc" id="6"></a><a class="pts" id="pts4.438"></a><a class="ms" id="p_17A9_335"></a>Sabbaso rūpasaññānaṃ samatikkamā paṭi­gha­saññā­naṃ atthaṅgamā nānat­ta­saññā­naṃ amanasikārā ‘ananto ākāso’ti ākāsānañ­cāyata­naṃ upasampajja viharati. So attamano soṇḍaṃ saṃharati. Sabbaso ākāsānañ­cāyata­naṃ samatikkamma ‘anantaṃ viññāṇan’ti viñ­ñā­ṇañ­cāyata­naṃ upasampajja viharati … sabbaso viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­yatanaṃ upasampajja viharati … sabbaso ākiñ­cañ­ñā­yatanaṃ samatikkamma neva­saññā­nā­sañ­ñāyata­naṃ upasampajja viharati … sabbaso neva­saññā­nā­sañ­ñāyata­naṃ samatikkamma saññā­ve­dayi­ta­nirodhaṃ upasampajja viharati, paññāya cassa disvā āsavā parikkhīṇā honti. So attamano soṇḍaṃ saṃharatī”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Mahāvagga</span> <span class="hidden">Anu­pubba­vihāra­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>