<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an9.14">
<article>
<div class="hgroup">
<p class="division">Aṅguttara Nikāya 9</p>
<p>2. Sīhanādavagga</p>
<h1>14. Samiddhisutta</h1>
</div>
<p><a class="sc" id="1"></a><a class="ms" id="p_17A9_136"></a><a class="msdiv" id="msdiv14"></a>Atha kho āyasmā samiddhi yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ samiddhiṃ āyasmā sāriputto etadavoca: </p>
<p><a class="sc" id="2"></a><a class="ms" id="p_17A9_137"></a>“Kimārammaṇā, samiddhi, purisassa ­saṅkap­pa­vitakkā uppajjantī”ti? “Nāmarū­pāram­maṇā, bhante”ti.</p>
<p><a class="sc" id="3"></a><a class="ms" id="p_17A9_138"></a>“Te pana, samiddhi, kva nānattaṃ gacchantī”ti? “Dhātūsu, bhante”ti.</p>
<p><a class="sc" id="4"></a><a class="ms" id="p_17A9_139"></a>“Te pana, samiddhi, kiṃsamudayā”ti? “Phassasamudayā, bhante”ti.</p>
<p><a class="sc" id="5"></a><a class="ms" id="p_17A9_140"></a>“Te pana, samiddhi, kiṃsamosaraṇā”ti? “Vedanā­samo­saraṇā, bhante”ti.</p>
<p><a class="sc" id="6"></a><a class="ms" id="p_17A9_141"></a>“Te pana, samiddhi, kiṃpamukhā”ti? “Samā­dhip­pamu­khā, bhante”ti.</p>
<p><a class="sc" id="7"></a><a class="ms" id="p_17A9_142"></a>“Te pana, samiddhi, kiṃadhipateyyā”ti? “Satādhipateyyā, bhante”ti.</p>
<p><a class="sc" id="8"></a><a class="ms" id="p_17A9_143"></a>“Te pana, samiddhi, kiṃuttarā”ti? “Paññuttarā, bhante”ti.</p>
<p><a class="sc" id="9"></a><a class="ms" id="p_17A9_144"></a>“Te pana, samiddhi, kiṃsārā”ti? “Vimuttisārā, bhante”ti.</p>
<p><a class="sc" id="10"></a><a class="ms" id="p_17A9_145"></a>“Te pana, samiddhi, kiṃogadhā”ti? “Amatogadhā, bhante”ti.</p>
<p><a class="sc" id="11"></a><a class="pts" id="pts4.386"></a><a class="ms" id="p_17A9_146"></a>“‘Kimārammaṇā, samiddhi, purisassa ­saṅkap­pa­vitakkā uppajjantī’ti, iti puṭṭho samāno ‘nāmarū­pāram­maṇā, bhante’ti vadesi. ‘Te pana, samiddhi, kva nānattaṃ gacchantī’ti, iti puṭṭho samāno ‘dhātūsu, bhante’ti vadesi. ‘Te pana, samiddhi, kiṃsamudayā’ti, iti puṭṭho samāno ‘phassasamudayā, bhante’ti vadesi. ‘Te pana, samiddhi, kiṃsamosaraṇā’ti, iti puṭṭho samāno ‘vedanā­samo­saraṇā, bhante’ti vadesi. ‘Te pana, samiddhi, kiṃpamukhā’ti, iti puṭṭho samāno ‘samā­dhip­pamu­khā, bhante’ti vadesi. ‘Te pana, samiddhi, kiṃadhipateyyā’ti, iti puṭṭho samāno ‘satādhipateyyā, bhante’ti vadesi. ‘Te pana, samiddhi, kiṃuttarā’ti, iti puṭṭho samāno ‘paññuttarā, bhante’ti vadesi. ‘Te pana, samiddhi, kiṃsārā’ti, iti puṭṭho samāno ‘vimuttisārā, bhante’ti vadesi. ‘Te pana, samiddhi, kiṃogadhā’ti, iti puṭṭho samāno ‘amatogadhā, bhante’ti vadesi. Sādhu sādhu, samiddhi. Sādhu kho tvaṃ, samiddhi, <span class="var" title="pañhaṃ (bj, s1-3, pts1)" id="note47">puṭṭho</span> puṭṭho vissajjesi, tena ca mā maññī”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sīhanādavagga</span> <span class="hidden">Sīhanādasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>