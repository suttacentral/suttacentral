<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an9.13">
<article>
<div class="hgroup">
<p class="division">Aṅguttara Nikāya 9</p>
<p>2. Sīhanādavagga</p>
<h1><span class="var" title="mahā­koṭ­ṭhi­ka­suttaṃ (bj)" id="note35">13. Koṭṭhikasutta</span></h1>
</div>
<p><a class="sc" id="1"></a><a class="ms" id="p_17A9_114"></a><a class="msdiv" id="msdiv13"></a>Atha kho āyasmā <span class="var" title="mahākoṭṭhito (bj, s1-3, pts1)" id="note36">mahākoṭṭhiko</span> yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā mahākoṭṭhiko āyasmantaṃ sāriputtaṃ etadavoca: “kiṃ nu kho, āvuso sāriputta, ‘yaṃ kammaṃ diṭṭha­dhamma­ve­danīyaṃ, taṃ me kammaṃ sam­parā­ya­ve­danīyaṃ hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="2"></a><a class="ms" id="p_17A9_115"></a>“Kiṃ panāvuso sāriputta, ‘yaṃ kammaṃ sam­parā­ya­ve­danīyaṃ taṃ me kammaṃ diṭṭha­dhamma­ve­danīyaṃ hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="3"></a><a class="ms" id="p_17A9_116"></a>“Kiṃ nu kho, āvuso sāriputta, ‘yaṃ kammaṃ <span class="var" title="sukhavedaniyaṃ (bj, s1, s3, mr)" id="note38">sukhavedanīyaṃ</span>, taṃ me kammaṃ <span class="var" title="duk­kha­ve­daniyaṃ (bj, s1, s3, mr)" id="note39">duk­kha­ve­danīyaṃ</span> hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="4"></a><a class="ms" id="p_17A9_117"></a>“Kiṃ panāvuso, sāriputta, ‘yaṃ kammaṃ duk­kha­ve­danīyaṃ, taṃ me kammaṃ sukhavedanīyaṃ hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="5"></a><a class="ms" id="p_17A9_118"></a>“Kiṃ nu kho, āvuso sāriputta, ‘yaṃ kammaṃ pari­pakka­ve­danīyaṃ, taṃ me kammaṃ apari­pakka­ve­danīyaṃ hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="6"></a><a class="ms" id="p_17A9_119"></a>“Kiṃ panāvuso sāriputta, ‘yaṃ kammaṃ apari­pakka­ve­danīyaṃ, taṃ me kammaṃ pari­pakka­ve­danīyaṃ hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="7"></a><a class="ms" id="p_17A9_120"></a>“Kiṃ nu kho, āvuso sāriputta, ‘yaṃ kammaṃ bahuvedanīyaṃ, taṃ me kammaṃ appavedanīyaṃ hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="8"></a><a class="pts" id="pts4.383"></a><a class="ms" id="p_17A9_121"></a>“Kiṃ panāvuso sāriputta, ‘yaṃ kammaṃ appavedanīyaṃ, taṃ me kammaṃ bahuvedanīyaṃ hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="9"></a><a class="ms" id="p_17A9_122"></a>“Kiṃ nu kho, āvuso sāriputta, ‘yaṃ kammaṃ vedanīyaṃ, taṃ me kammaṃ avedanīyaṃ hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="10"></a><a class="ms" id="p_17A9_123"></a>“Kiṃ panāvuso sāriputta, ‘yaṃ kammaṃ avedanīyaṃ, taṃ me kammaṃ vedanīyaṃ hotū’ti, etassa atthāya bhagavati brahmacariyaṃ vussatī”ti? “No hidaṃ, āvuso”.</p>
<p><a class="sc" id="11"></a><a class="ms" id="p_17A9_124"></a>“‘Kiṃ nu kho, āvuso sāriputta, yaṃ kammaṃ diṭṭha­dhamma­ve­danīyaṃ taṃ me kammaṃ sam­parā­ya­ve­danīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</p>
<p><a class="sc" id="12"></a><a class="ms" id="p_17A9_125"></a>‘Kiṃ panāvuso sāriputta, yaṃ kammaṃ sam­parā­ya­ve­danīyaṃ taṃ me kammaṃ diṭṭha­dhamma­ve­danīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</p>
<p><a class="sc" id="13"></a><a class="ms" id="p_17A9_126"></a>‘Kiṃ nu kho, āvuso sāriputta, yaṃ kammaṃ sukhavedanīyaṃ taṃ me kammaṃ duk­kha­ve­danīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</p>
<p><a class="sc" id="14"></a><a class="ms" id="p_17A9_127"></a>‘Kiṃ panāvuso sāriputta, yaṃ kammaṃ duk­kha­ve­danīyaṃ taṃ me kammaṃ sukhavedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</p>
<p><a class="sc" id="15"></a><a class="ms" id="p_17A9_128"></a>‘Kiṃ nu kho, āvuso sāriputta, yaṃ kammaṃ pari­pakka­ve­danīyaṃ taṃ me kammaṃ apari­pakka­ve­danīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</p>
<p><a class="sc" id="16"></a><a class="pts" id="pts4.384"></a><a class="ms" id="p_17A9_129"></a>‘Kiṃ panāvuso sāriputta, yaṃ kammaṃ apari­pakka­ve­danīyaṃ taṃ me kammaṃ pari­pakka­ve­danīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</p>
<p><a class="sc" id="17"></a><a class="ms" id="p_17A9_130"></a>‘Kiṃ nu kho, āvuso sāriputta, yaṃ kammaṃ bahuvedanīyaṃ taṃ me kammaṃ appavedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</p>
<p><a class="sc" id="18"></a><a class="ms" id="p_17A9_131"></a>‘Kiṃ panāvuso sāriputta, yaṃ kammaṃ appavedanīyaṃ taṃ me kammaṃ bahuvedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</p>
<p><a class="sc" id="19"></a><a class="ms" id="p_17A9_132"></a>‘Kiṃ nu kho, āvuso sāriputta, yaṃ kammaṃ vedanīyaṃ taṃ me kammaṃ avedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi.</p>
<p><a class="sc" id="20"></a><a class="ms" id="p_17A9_133"></a>‘Kiṃ panāvuso sāriputta, yaṃ kammaṃ avedanīyaṃ taṃ me kammaṃ vedanīyaṃ hotūti, etassa atthāya bhagavati brahmacariyaṃ vussatī’ti, iti puṭṭho samāno ‘no hidaṃ, āvuso’ti vadesi. Atha kimatthaṃ carahāvuso, bhagavati brahmacariyaṃ vussatī”ti?</p>
<p><a class="sc" id="21"></a><a class="pts" id="pts4.385"></a><a class="ms" id="p_17A9_134"></a>“<span class="var" title="yaṃ khvassāvuso (bj) | yaṃ khossa āvuso (s1-3) | yaṃ kho āvuso (mr)" id="note40">Yaṃ khvassa, āvuso</span>, aññātaṃ adiṭṭhaṃ appattaṃ asacchikataṃ anabhisametaṃ, tassa ñāṇāya dassanāya pattiyā sacchikiriyāya abhisamayāya bhagavati brahmacariyaṃ <span class="var" title="vussati (s1-3)" id="note41">vussatīti</span><span class="var" title=" etthantare pāṭho syā1-3, ka-ma potthakesu" id="note42">. Kiṃ panassāvuso, aññātaṃ adiṭṭhaṃ appattaṃ asacchikataṃ anabhisametaṃ, yassa ñāṇāya dassanāya pattiyā sacchikiriyāya abhisamayāya bhagavati brahmacariyaṃ vussatīti</span>? ‘Idaṃ dukkhan’ti <span class="var" title="khossa (s1-3) | kho yaṃ (mr)" id="note44">khvassa</span>, āvuso, aññātaṃ adiṭṭhaṃ appattaṃ asacchikataṃ anabhisametaṃ. Tassa ñāṇāya dassanāya pattiyā sacchikiriyāya abhisamayāya bhagavati brahmacariyaṃ vussati. ‘Ayaṃ dukkhasamudayo’ti khvassa, āvuso … pe … ‘ayaṃ dukkhanirodho’ti khvassa, āvuso … pe … ‘ayaṃ duk­kha­nirodha­gāminī paṭipadā’ti khvassa, āvuso, aññātaṃ adiṭṭhaṃ appattaṃ asacchikataṃ anabhisametaṃ. Tassa ñāṇāya dassanāya pattiyā sacchikiriyāya abhisamayāya bhagavati brahmacariyaṃ vussati. Idaṃ <span class="var" title="khossa (s1-3) | iti kho yaṃ (mr)" id="note45">khvassa</span>, āvuso, aññātaṃ adiṭṭhaṃ appattaṃ asacchikataṃ anabhisametaṃ. <span class="var" title="yassa (?)" id="note46">Tassa</span> ñāṇāya dassanāya pattiyā sacchikiriyāya abhisamayāya bhagavati brahmacariyaṃ vussatī”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sīhanādavagga</span> <span class="hidden">Sīhanādasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>