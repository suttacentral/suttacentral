<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an9.20">
<article>
<div class="hgroup">
<p class="division">Aṅguttara Nikāya 9</p>
<p>2. Sīhanādavagga</p>
<h1>20. Velāmasutta</h1>
</div>
<p><a class="sc" id="1"></a><a class="ms" id="p_17A9_166"></a><a class="msdiv" id="msdiv20"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: </p>
<p><a class="sc" id="2"></a><a class="pts" id="pts4.393"></a><a class="ms" id="p_17A9_167"></a>“Api nu te, gahapati, kule dānaṃ dīyatī”ti? “Dīyati me, bhante, kule dānaṃ; tañca kho lūkhaṃ kaṇājakaṃ biḷaṅgadutiyan”ti. “<span class="var" title="lūkhaṃ vāpi (s1-3) | lūkhañcāpi (mr)" id="note67">Lūkhañcepi</span>, gahapati, dānaṃ deti paṇītaṃ vā; tañca asakkaccaṃ deti, <span class="var" title="acittikatvā (bj, pts1) | apacittiṃ katvā (s1-3) | acittiṃ katvā (mr)" id="note68">acittīkatvā</span> deti, asahatthā deti, <span class="var" title="apaviṭṭhaṃ (s1, s2)" id="note69">apaviddhaṃ</span> deti, anāgama­na­diṭṭhiko deti. Yattha yattha tassa tassa dānassa vipāko nibbattati, na uḷārāya bhattabhogāya cittaṃ namati, na uḷārāya vatthabhogāya cittaṃ namati, na uḷārāya yānabhogāya cittaṃ namati, na uḷāresu pañcasu kāmaguṇesu bhogāya cittaṃ namati. Yepissa te honti puttāti vā dārāti vā dāsāti vā pessāti vā kammakarāti vā, tepi na sussūsanti na sotaṃ odahanti na aññā cittaṃ upaṭṭhapenti. Taṃ kissa hetu? <span class="var" title="evañcetaṃ (s1-3, mr)" id="note70">Evañhetaṃ</span>, gahapati, hoti <span class="var" title="asakkac­ca­katānaṃ (bj, s1-3, pts1)" id="note71">asakkaccaṃ katānaṃ</span> kammānaṃ vipāko.</p>
<p><a class="sc" id="3"></a><a class="ms" id="p_17A9_168"></a>Lūkhañcepi, gahapati, dānaṃ deti paṇītaṃ vā; tañca sakkaccaṃ deti, cittīkatvā deti, sahatthā deti, anapaviddhaṃ deti, āgama­na­diṭṭhiko deti. Yattha yattha tassa tassa dānassa vipāko nibbattati, uḷārāya bhattabhogāya cittaṃ namati, uḷārāya vatthabhogāya cittaṃ namati, uḷārāya yānabhogāya cittaṃ namati, uḷāresu pañcasu kāmaguṇesu bhogāya cittaṃ namati. Yepissa te honti puttāti vā dārāti vā dāsāti vā pessāti vā kammakarāti vā, tepi sussūsanti sotaṃ odahanti aññā cittaṃ upaṭṭhapenti. Taṃ kissa hetu? Evañhetaṃ, gahapati, hoti sakkaccaṃ katānaṃ kammānaṃ vipāko.</p>
<p><a class="sc" id="4"></a><a class="pts" id="pts4.394"></a><a class="ms" id="p_17A9_169"></a>Bhūtapubbaṃ, gahapati, velāmo nāma brāhmaṇo ahosi. So evarūpaṃ dānaṃ adāsi mahādānaṃ. Caturāsīti suvaṇ­ṇa­pāti­sahas­sāni adāsi rūpiyapūrāni, caturāsīti rūpiya­pāti­sahas­sāni adāsi suvaṇṇapūrāni, caturāsīti kaṃsa­pāti­sahas­sāni adāsi hiraññapūrāni, caturāsīti hatthi­sahas­sāni adāsi sovaṇ­ṇā­laṅkā­rāni sovaṇṇadhajāni <span class="var" title="hema­jāla­sañ­chan­nāni (bj, pts1) | hema­jāla­pa­ṭicchan­nāni (s1-3)" id="note72">hema­jālap­pa­ṭicchan­nāni</span>, caturāsīti rathasahassāni adāsi sīha­camma­pari­vārāni byag­gha­camma­pari­vārāni dīpi­camma­pari­vārāni ­paṇḍukam­bala­pari­vārāni sovaṇ­ṇā­laṅkā­rāni sovaṇṇadhajāni hema­jālap­pa­ṭicchan­nāni, caturāsīti dhenusahassāni adāsi <span class="var" title="dukūla­sandas­sanāni (bj) | dukula­saṇ­ṭhanāni (s1-3) | dukūla­san­thanāni (pts1) | duhasandanāni (^dn17#44 [Mahā­sudas­sa­na­sutta/6. Caturā­sīti­naga­rasa­hassādi]) | dukūla­sandā­nāni (^sn2.15#1 [15. Candanasutta])" id="note73">dukūla­sandha­nāni</span> kaṃ­sū­padhāra­ṇāni, caturāsīti kaññāsahassāni adāsi <span class="var" title="āmukka­maṇi­kuṇḍa­lāyo (bj)" id="note74">āmutta­maṇi­kuṇḍa­lāyo</span>, caturāsīti ­pallaṅ­ka­sahas­sāni adāsi gonakatthatāni paṭikatthatāni paṭali­kat­thatāni kadali­miga­pavara­pac­cattha­ra­ṇāni saut­tarac­cha­dāni ubhato­lohita­kūpa­dhā­nāni, caturāsīti vattha­koṭi­sahas­sāni adāsi kho­ma­su­khumā­naṃ koseyya­su­khumā­naṃ ­kamba­la­su­khumā­naṃ kappā­si­ka­su­khumā­naṃ, ko pana vādo annassa pānassa khajjassa bhojjassa leyyassa peyyassa, najjo maññe <span class="var" title="vissandati (si, pts1) | visandanti (s1-3)" id="note75">vissandanti</span>.</p>
<p><a class="sc" id="5"></a><a class="ms" id="p_17A9_170"></a>Siyā kho pana te, gahapati, evamassa: ‘añño nūna tena samayena velāmo brāhmaṇo ahosi, <span class="var" title="yo (?)" id="note76">so</span> taṃ dānaṃ adāsi mahādānan’ti. Na kho panetaṃ, gahapati, evaṃ daṭṭhabbaṃ. Ahaṃ tena samayena velāmo brāhmaṇo ahosiṃ. Ahaṃ taṃ dānaṃ adāsiṃ mahādānaṃ. Tasmiṃ kho pana, gahapati, dāne na koci dakkhiṇeyyo ahosi, na taṃ koci dakkhiṇaṃ visodheti.</p>
<p><a class="sc" id="6"></a><a class="ms" id="p_17A9_171"></a>Yaṃ, gahapati, velāmo brāhmaṇo dānaṃ adāsi mahādānaṃ, yo cekaṃ diṭṭhi­sam­pannaṃ bhojeyya, idaṃ tato mahap­phala­taraṃ.</p>
<p><a class="sc" id="7"></a><a class="ms" id="p_17A9_172"></a><span class="var" title="(yañca gahapati velāmo brāhmaṇo dānaṃ adāsi mahādānaṃ) (bj, pts1)" id="note77">()</span> Yo ca sataṃ diṭṭhi­sam­pannā­naṃ bhojeyya, yo cekaṃ sakadāgāmiṃ bhojeyya, idaṃ tato mahap­phala­taraṃ.</p>
<p><a class="sc" id="8"></a><a class="pts" id="pts4.395"></a><a class="ms" id="p_17A9_173"></a><span class="var" title="(yañca gahapati velāmo brāhmaṇo dānaṃ adāsi mahādānaṃ) (bj, pts1)" id="note78">()</span> Yo ca sataṃ sakadāgāmīnaṃ bhojeyya, yo cekaṃ anāgāmiṃ bhojeyya … pe … yo ca sataṃ anāgāmīnaṃ bhojeyya, yo cekaṃ arahantaṃ bhojeyya … pe … yo ca sataṃ arahantānaṃ bhojeyya, yo cekaṃ paccekabuddhaṃ bhojeyya … pe … yo ca sataṃ pac­ce­ka­buddhā­naṃ bhojeyya, yo ca tathāgataṃ arahantaṃ sammā­sambud­dhaṃ bhojeyya … pe … yo ca buddhap­pamu­khaṃ bhikkhusaṃghaṃ bhojeyya … pe … yo ca cātuddisaṃ saṃghaṃ uddissa vihāraṃ kārāpeyya … pe … yo ca pasannacitto buddhañca dhammañca saṃghañca saraṇaṃ gaccheyya … pe … yo ca pasannacitto sikkhāpadāni samādiyeyya—pāṇātipātā veramaṇiṃ, adinnādānā veramaṇiṃ, kāmesu­micchā­cārā veramaṇiṃ, musāvādā veramaṇiṃ, surā­meraya­majja­pa­mā­daṭṭhānā veramaṇiṃ, yo ca antamaso <span class="var" title="gan­dhūha­namattampi (bj) | gad­dūha­na­mattampi (s1-3, pts1)" id="note79">gandho­ha­namattampi</span> mettacittaṃ bhāveyya, <span class="var" title="(yo ca accha­rā­saṅghā­ta­mattampi aniccasaññaṃ bhāveyya) (mr)" id="note80">()</span> idaṃ tato mahap­phala­taraṃ.</p>
<p><a class="sc" id="9"></a><a class="pts" id="pts4.396"></a><a class="ms" id="p_17A9_174"></a>Yañca, gahapati, velāmo brāhmaṇo dānaṃ adāsi mahādānaṃ, yo cekaṃ diṭṭhi­sam­pannaṃ bhojeyya … yo ca sataṃ diṭṭhi­sam­pannā­naṃ bhojeyya, yo cekaṃ sakadāgāmiṃ bhojeyya … yo ca sataṃ sakadāgāmīnaṃ bhojeyya, yo cekaṃ anāgāmiṃ bhojeyya … yo ca sataṃ anāgāmīnaṃ bhojeyya, yo cekaṃ arahantaṃ bhojeyya … yo ca sataṃ arahantānaṃ bhojeyya, yo cekaṃ paccekabuddhaṃ bhojeyya … yo ca sataṃ pac­ce­ka­buddhā­naṃ bhojeyya, yo ca tathāgataṃ arahantaṃ sammā­sambud­dhaṃ bhojeyya … yo ca buddhap­pamu­khaṃ bhikkhusaṅghaṃ bhojeyya, yo ca cātuddisaṃ saṅghaṃ uddissa vihāraṃ kārāpeyya … yo ca pasannacitto buddhañca dhammañca saṅghañca saraṇaṃ gaccheyya, yo ca pasannacitto sikkhāpadāni samādiyeyya—pāṇātipātā veramaṇiṃ … pe … surā­meraya­majja­pa­mā­daṭṭhānā veramaṇiṃ, yo ca antamaso gandho­ha­namattampi mettacittaṃ bhāveyya, yo ca accha­rā­saṅghā­ta­mattampi aniccasaññaṃ bhāveyya, idaṃ tato mahap­phala­taran”ti.</p>
<p class="endsection">Dasamaṃ.</p>
<p class="endsection">Sīhanādavaggo dutiyo.</p>
<blockquote class="uddanagatha">
<p><a class="sc" id="10"></a><a class="ms" id="p_17A9_178"></a>Nādo saupādiseso ca,<br> koṭṭhikena samiddhinā;<br> Gaṇḍasaññā kulaṃ mettā,<br> devatā velāmena cāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sīhanādavagga</span> <span class="hidden">Sīhanādasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>