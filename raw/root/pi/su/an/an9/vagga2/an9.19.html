<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an9.19">
<article>
<div class="hgroup">
<p class="division">Aṅguttara Nikāya 9</p>
<p>2. Sīhanādavagga</p>
<h1>19. Devatāsutta</h1>
</div>
<p><a class="sc" id="1"></a><a class="ms" id="p_17A9_161"></a><a class="msdiv" id="msdiv19"></a>“Imañca, bhikkhave, rattiṃ sambahulā devatā abhikkantāya rattiyā abhikkan­ta­vaṇṇā kevalakappaṃ jetavanaṃ obhāsetvā yenāhaṃ tenu­pasaṅka­miṃsu; upasaṅkamitvā maṃ abhivādetvā ekamantaṃ aṭṭhaṃsu. Ekamantaṃ ṭhitā kho, bhikkhave, tā devatā maṃ etadavocuṃ: ‘upasaṅkamiṃsu no, bhante, pubbe ­manus­sa­bhūtā­naṃ pabbajitā agārāni. Te mayaṃ, bhante, paccuṭṭhimha, no ca kho abhivādimha. Tā mayaṃ, bhante, apari­puṇṇa­kammantā vippa­ṭisāri­niyo pac­cā­nu­tāpi­niyo hīnaṃ kāyaṃ upapannā’ti.</p>
<p><a class="sc" id="2"></a><a class="pts" id="pts4.391"></a><a class="ms" id="p_17A9_162"></a>Aparāpi maṃ, bhikkhave, sambahulā devatā upasaṅkamitvā etadavocuṃ: ‘upasaṅkamiṃsu no, bhante, pubbe ­manus­sa­bhūtā­naṃ pabbajitā agārāni. Te mayaṃ, bhante, <span class="var" title="paccuṭṭhimha ca abhivādimha ca (s1-3)" id="note57">paccuṭṭhimha abhivādimha</span>, no ca tesaṃ āsanaṃ adamha. Tā mayaṃ, bhante, apari­puṇṇa­kammantā vippa­ṭisāri­niyo pac­cā­nu­tāpi­niyo hīnaṃ kāyaṃ upapannā’ti.</p>
<p><a class="sc" id="3"></a><a class="ms" id="p_17A9_163"></a>Aparāpi maṃ, bhikkhave, sambahulā devatā upasaṅkamitvā etadavocuṃ: ‘upasaṅkamiṃsu no, bhante, pubbe ­manus­sa­bhūtā­naṃ pabbajitā agārāni. Te mayaṃ, bhante, <span class="var" title="paccuṭṭhimha ca abhivādimha ca (s1-3, pts1)" id="note58">paccuṭṭhimha abhivādimha</span> <span class="var" title="āsanañca (bj, s1-3, pts1)" id="note59">āsanaṃ</span> adamha, no ca kho yathāsatti yathābalaṃ saṃvibhajimha … pe … yathāsatti <span class="var" title="yathābalaṃ ca (?)" id="note60">yathābalaṃ</span> saṃvibhajimha, no ca kho upanisīdimha dhammas­savanāya … pe … <span class="var" title="upanisīdimha ca (s1-3)" id="note61">upanisīdimha</span> dhammas­savanāya, no ca kho ohitasotā dhammaṃ suṇimha … pe … ohitasotā ca dhammaṃ suṇimha, no ca kho sutvā dhammaṃ dhārayimha … pe … sutvā ca dhammaṃ dhārayimha, no ca kho dhātānaṃ dhammānaṃ atthaṃ upaparikkhimha … pe … dhātānañca dhammānaṃ atthaṃ upaparikkhimha, no ca kho atthamaññāya dhammamaññāya dhammā­nu­dhammaṃ paṭipajjimha. Tā mayaṃ, bhante, apari­puṇṇa­kammantā vippa­ṭisāri­niyo pac­cā­nu­tāpi­niyo hīnaṃ kāyaṃ upapannā’ti.</p>
<p><a class="sc" id="4"></a><a class="pts" id="pts4.392"></a><a class="ms" id="p_17A9_164"></a>Aparāpi maṃ, bhikkhave, sambahulā devatā upasaṅkamitvā etadavocuṃ: ‘upasaṅkamiṃsu no, bhante, pubbe ­manus­sa­bhūtā­naṃ pabbajitā agārāni. Te mayaṃ, bhante, <span class="var" title="paccuṭṭhimha ca abhivādimha ca (s1-3)" id="note62">paccuṭṭhimha abhivādimha</span>, <span class="var" title="āsanañca (s1-3)" id="note63">āsanaṃ</span> adamha, yathāsatti <span class="var" title="yathābalaṃ ca (?)" id="note64">yathābalaṃ</span> saṃvibhajimha, <span class="var" title="upanisīdimha ca (s1-3)" id="note65">upanisīdimha</span> dhammas­savanāya, ohitasotā ca dhammaṃ suṇimha, sutvā ca dhammaṃ dhārayimha, dhātānañca dhammānaṃ atthaṃ upaparikkhimha, atthamaññāya dhammamaññāya <span class="var" title="dhammānudhamma (pts1) | dhammā­nu­dhammañca (?)" id="note66">dhammā­nu­dhammaṃ</span> paṭipajjimha. Tā mayaṃ, bhante, pari­puṇṇa­kammantā avippa­ṭisāri­niyo apaccā­nu­tāpi­niyo paṇītaṃ kāyaṃ upapannā’ti. Etāni, bhikkhave, rukkhamūlāni etāni suññāgārāni. Jhāyatha, bhikkhave, mā pamādattha, mā pacchā vippaṭisārino ahuvattha seyyathāpi tā purimikā devatā”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sīhanādavagga</span> <span class="hidden">Sīhanādasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>