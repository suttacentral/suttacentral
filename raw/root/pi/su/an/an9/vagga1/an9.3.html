<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an9.3">
<article>
<div class="hgroup">
<p class="division">Aṅguttara Nikāya 9</p>
<p>1. Sambodhivagga</p>
<h1>3. Meghiyasutta</h1>
</div>
<p><a class="sc" id="1"></a><a class="ms" id="p_17A9_20"></a><a class="msdiv" id="msdiv3"></a>Ekaṃ samayaṃ bhagavā cālikāyaṃ viharati cālikāpabbate. Tena kho pana samayena āyasmā meghiyo bhagavato upaṭṭhāko hoti. Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho āyasmā meghiyo bhagavantaṃ etadavoca: “icchāmahaṃ, bhante, <span class="var" title="jatugāmaṃ (bj-a, s-a) | jattugāmaṃ (mr aṭṭha­ka­thā­yampi pāṭhantaraṃ)" id="note8">jantugāmaṃ</span> piṇḍāya pavisitun”ti. “Yassadāni tvaṃ, meghiya, kālaṃ maññasī”ti.</p>
<p><a class="sc" id="2"></a><a class="pts" id="pts4.355"></a><a class="ms" id="p_17A9_21"></a>Atha kho āyasmā meghiyo pubbaṇ­ha­samayaṃ nivāsetvā patta­cīvara­mādāya jantugāmaṃ piṇḍāya pāvisi. Jantugāme piṇḍāya caritvā pacchābhattaṃ piṇḍa­pāta­paṭik­kanto yena kimikāḷāya nadiyā tīraṃ tenupasaṅkami. Addasā kho āyasmā meghiyo kimikāḷāya nadiyā tīre <span class="var" title="jaṅghavihāraṃ (s1-3, mr)" id="note9">jaṅghāvihāraṃ</span> anucaṅkamamāno anuvicaramāno ambavanaṃ pāsādikaṃ ramaṇīyaṃ. Disvānassa etadahosi: “pāsādikaṃ vatidaṃ ambavanaṃ ramaṇīyaṃ, alaṃ vatidaṃ kulaputtassa padhā­natthi­kassa padhānāya. Sace maṃ bhagavā anujāneyya, āgaccheyyāhaṃ imaṃ ambavanaṃ padhānāyā”ti.</p>
<p><a class="sc" id="3"></a><a class="ms" id="p_17A9_22"></a>Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā meghiyo bhagavantaṃ etadavoca: </p>
<p><a class="sc" id="4"></a><a class="ms" id="p_17A9_23"></a>“Idhāhaṃ, bhante, pubbaṇ­ha­samayaṃ nivāsetvā patta­cīvara­mādāya jantugāmaṃ piṇḍāya pāvisiṃ. Jantugāme piṇḍāya caritvā pacchābhattaṃ piṇḍa­pāta­paṭik­kanto yena kimikāḷāya nadiyā tīraṃ tenupasaṅkamiṃ. Addasaṃ kho ahaṃ, bhante, kimikāḷāya nadiyā tīre jaṅghāvihāraṃ anucaṅkamamāno anuvicaramāno ambavanaṃ pāsādikaṃ ramaṇīyaṃ. Disvāna me etadahosi: ‘pāsādikaṃ vatidaṃ ambavanaṃ ramaṇīyaṃ. Alaṃ vatidaṃ kulaputtassa padhā­natthi­kassa padhānāya. Sace maṃ bhagavā <span class="var" title="anujānāti (^ud4.7#1 [Sāriputtasutta])" id="note10">anujāneyya</span>, āgaccheyyāhaṃ imaṃ ambavanaṃ padhānāyā’ti. Sace maṃ bhagavā anujāneyya, gaccheyyāhaṃ taṃ ambavanaṃ padhānāyā”ti. “Āgamehi tāva, meghiya. <span class="var" title="ekakamhā (bj, pts1)" id="note11">Ekakamhi</span> <span class="var" title="vata (mr)" id="note12">tāva</span> yāva aññopi koci bhikkhu <span class="var" title="dissatūti (sabbattha, ṭīkāyampi pāṭhantaraṃ) | dissatīti (ṭīkāyaṃ pāṭhantarāni)" id="note13">āgacchatī”ti</span>.</p>
<p><a class="sc" id="5"></a><a class="ms" id="p_17A9_24"></a>Dutiyampi kho āyasmā meghiyo bhagavantaṃ etadavoca: “bhagavato, bhante, natthi kiñci uttari karaṇīyaṃ, natthi katassa paṭicayo. Mayhaṃ kho pana, bhante, atthi uttari karaṇīyaṃ, atthi katassa paṭicayo. Sace maṃ bhagavā anujāneyya, gaccheyyāhaṃ taṃ ambavanaṃ padhānāyā”ti. “Āgamehi tāva, meghiya, ekakamhi tāva yāva aññopi koci bhikkhu āgacchatī”ti.</p>
<p><a class="sc" id="6"></a><a class="pts" id="pts4.356"></a><a class="ms" id="p_17A9_25"></a>Tatiyampi kho āyasmā meghiyo bhagavantaṃ etadavoca: “bhagavato, bhante, natthi kiñci uttari karaṇīyaṃ, natthi katassa paṭicayo. Mayhaṃ kho pana, bhante, atthi uttari karaṇīyaṃ, atthi katassa paṭicayo. Sace maṃ bhagavā anujāneyya, gaccheyyāhaṃ taṃ ambavanaṃ padhānāyā”ti. “Padhānanti kho, meghiya, vadamānaṃ kinti vadeyyāma. Yassadāni tvaṃ, meghiya, kālaṃ maññasī”ti.</p>
<p><a class="sc" id="7"></a><a class="ms" id="p_17A9_26"></a>Atha kho āyasmā meghiyo uṭṭhāyāsanā bhagavantaṃ abhivādetvā padakkhiṇaṃ katvā yena taṃ ambavanaṃ tenupasaṅkami; upasaṅkamitvā taṃ ambavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho āyasmato meghiyassa tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—kāmavitakko, byāpādavitakko, vihiṃsāvitakko. Atha kho āyasmato meghiyassa etadahosi: “acchariyaṃ vata bho, abbhutaṃ vata bho. Saddhāya ca vatamhā agārasmā anagāriyaṃ pabbajitā; atha ca panimehi tīhi pāpakehi akusalehi vitakkehi anvāsattā—kāmavitakkena, ­byāpā­da­vitak­kena, vihiṃ­sā­vitak­kenā”ti.</p>
<p><a class="sc" id="8"></a><a class="ms" id="p_17A9_27"></a>Atha kho āyasmā meghiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā meghiyo bhagavantaṃ etadavoca: </p>
<p><a class="sc" id="9"></a><a class="pts" id="pts4.357"></a><a class="ms" id="p_17A9_28"></a>“Idha mayhaṃ, bhante, tasmiṃ ambavane viharantassa yebhuyyena tayo pāpakā akusalā vitakkā samudācaranti, seyyathidaṃ—kāmavitakko, byāpādavitakko, vihiṃsāvitakko. Tassa mayhaṃ, bhante, etadahosi: ‘acchariyaṃ vata bho, abbhutaṃ vata bho. Saddhāya ca vatamhā agārasmā anagāriyaṃ pabbajitā; atha ca panimehi tīhi pāpakehi akusalehi vitakkehi anvāsattā—kāmavitakkena, ­byāpā­da­vitak­kena, vihiṃ­sā­vitak­kenā’”ti.</p>
<p><a class="sc" id="10"></a><a class="ms" id="p_17A9_29"></a>“Aparipakkāya, meghiya, cetovimuttiyā pañca dhammā paripakkāya saṃvattanti. Katame pañca? Idha, meghiya, bhikkhu kalyāṇamitto hoti kalyāṇasahāyo kal­yāṇa­sam­pa­vaṅko. Aparipakkāya, meghiya, cetovimuttiyā ayaṃ paṭhamo dhammo paripakkāya saṃvattati. <span class="brnum">(1)</span></p>
<p><a class="sc" id="11"></a><a class="ms" id="p_17A9_30"></a>Puna caparaṃ, meghiya, bhikkhu sīlavā hoti, pāti­mokkha­saṃ­vara­saṃ­vuto viharati ācāra­gocara­sam­panno aṇumattesu vajjesu bhayadassāvī, samādāya sikkhati sikkhāpadesu. Aparipakkāya, meghiya, cetovimuttiyā ayaṃ dutiyo dhammo paripakkāya saṃvattati. <span class="brnum">(2)</span></p>
<p><a class="sc" id="12"></a><a class="ms" id="p_17A9_31"></a>Puna caparaṃ, meghiya, yāyaṃ kathā abhisallekhikā ceto­vivara­ṇa­sappāyā, seyyathidaṃ—appicchakathā santuṭṭhikathā pavivekakathā asaṃsaggakathā vīriyā­rambha­kathā sīlakathā samādhikathā paññākathā vimuttikathā vimutti­ñāṇadas­sana­kathā, evarūpiyā kathāya nikāmalābhī hoti akicchalābhī akasiralābhī. Aparipakkāya, meghiya, cetovimuttiyā ayaṃ tatiyo dhammo paripakkāya saṃvattati. <span class="brnum">(3)</span></p>
<p><a class="sc" id="13"></a><a class="ms" id="p_17A9_32"></a>Puna caparaṃ, meghiya, bhikkhu āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhit­ta­dhuro kusalesu dhammesu. Aparipakkāya, meghiya, cetovimuttiyā ayaṃ catuttho dhammo paripakkāya saṃvattati. <span class="brnum">(4)</span></p>
<p><a class="sc" id="14"></a><a class="ms" id="p_17A9_33"></a>Puna caparaṃ, meghiya, bhikkhu paññavā hoti uda­yattha­gā­miniyā paññāya samannāgato ariyāya nibbedhikāya sammā duk­khak­kha­ya­gā­miniyā. Aparipakkāya, meghiya, cetovimuttiyā ayaṃ pañcamo dhammo paripakkāya saṃvattati.</p>
<p><a class="sc" id="15"></a><a class="pts" id="pts4.358"></a><a class="ms" id="p_17A9_34"></a>Kal­yāṇa­mittas­setaṃ, meghiya, bhikkhuno pāṭikaṅkhaṃ kal­yāṇa­sahāyassa kal­yāṇa­sampa­vaṅkassa: ‘sīlavā bhavissati … pe … samādāya sikkhissati sikkhāpadesu’.</p>
<p><a class="sc" id="16"></a><a class="ms" id="p_17A9_35"></a>Kal­yāṇa­mittas­setaṃ, meghiya, bhikkhuno pāṭikaṅkhaṃ kal­yāṇa­sahāyassa kal­yāṇa­sampa­vaṅkassa: ‘yāyaṃ kathā abhisallekhikā ceto­vivara­ṇa­sappāyā, seyyathidaṃ—appicchakathā … pe … vimutti­ñāṇadas­sana­kathā, evarūpiyā kathāya nikāmalābhī bhavissati akicchalābhī akasiralābhī’.</p>
<p><a class="sc" id="17"></a><a class="ms" id="p_17A9_36"></a>Kal­yāṇa­mittas­setaṃ, meghiya, bhikkhuno pāṭikaṅkhaṃ kal­yāṇa­sahāyassa kal­yāṇa­sampa­vaṅkassa: ‘āraddhavīriyo viharissati … pe … anikkhit­ta­dhuro kusalesu dhammesu’.</p>
<p><a class="sc" id="18"></a><a class="ms" id="p_17A9_37"></a>Kal­yāṇa­mittas­setaṃ, meghiya, bhikkhuno pāṭikaṅkhaṃ kal­yāṇa­sahāyassa kal­yāṇa­sampa­vaṅkassa: ‘paññavā bhavissati … pe … sammā­duk­khak­kha­ya­gā­miniyā’. <span class="brnum">(5)</span></p>
<p><a class="sc" id="19"></a><a class="ms" id="p_17A9_38"></a>Tena ca pana, meghiya, bhikkhunā imesu pañcasu dhammesu patiṭṭhāya cattāro dhammā uttari bhāvetabbā—asubhā bhāvetabbā rāgassa pahānāya, mettā bhāvetabbā byāpādassa pahānāya, ānāpānassati bhāvetabbā vitak­kupac­che­dāya, aniccasaññā bhāvetabbā asmi­māna­samug­ghātāya. Aniccasaññino, meghiya, anattasaññā saṇṭhāti. Anattasaññī asmi­māna­samug­ghātaṃ pāpuṇāti diṭṭheva dhamme nibbānan”ti. (6–9.)</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sambodhivagga</span> <span class="hidden">Sambodhisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>