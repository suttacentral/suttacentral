<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.219">
<article>
<div class="hgroup">
<p class="division">Aṅguttara Nikāya 10</p>
<p>21. Karajakā­ya­vagga</p>
<h1>219. Karajakā­ya­sutta</h1>
</div>
<p><a class="sc" id="1"></a><a class="ms" id="p_17A10_1488"></a><a class="msdiv" id="msdiv219"></a>“Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭi­saṃ­ve­ditvā byantībhāvaṃ vadāmi, tañca kho diṭṭheva dhamme upapajje vā apare vā pariyāye. Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭi­saṃ­ve­ditvā duk­khas­san­takiri­yaṃ vadāmi.</p>
<p><a class="sc" id="2"></a><a class="ms" id="p_17A10_1489"></a>Sa kho so, bhikkhave, ariyasāvako evaṃ vigatābhijjho vigatabyāpādo asammūḷho sampajāno paṭissato mettā­saha­gatena cetasā ekaṃ disaṃ pharitvā viharati tathā dutiyaṃ tathā tatiyaṃ tathā <span class="var" title="catutthiṃ (?)" id="note311">catutthaṃ</span>. Iti uddhamadho tiriyaṃ sabbadhi sabbattatāya sabbāvantaṃ lokaṃ mettā­saha­gatena cetasā vipulena mahaggatena appamāṇena averena abyāpajjena pharitvā viharati.</p>
<p><a class="sc" id="3"></a><a class="pts" id="pts5.300"></a><a class="ms" id="p_17A10_1490"></a>So evaṃ pajānāti: ‘pubbe kho me idaṃ cittaṃ parittaṃ ahosi abhāvitaṃ, etarahi pana me idaṃ cittaṃ appamāṇaṃ subhāvitaṃ. Yaṃ kho pana kiñci pamāṇakataṃ kammaṃ, na taṃ tatrāvasissati na taṃ tatrā­vatiṭ­ṭhatī’ti.</p>
<p><a class="sc" id="4"></a><a class="ms" id="p_17A10_1491"></a>Taṃ kiṃ maññatha, bhikkhave, daharatagge ce so <span class="var" title="ce ayaṃ (s1-3)" id="note312">ayaṃ</span> kumāro mettaṃ cetovimuttiṃ bhāveyya, <span class="var" title="api nu so (?)" id="note313">api nu kho</span> pāpakammaṃ kareyyā”ti? “No hetaṃ, bhante”.</p>
<p><a class="sc" id="5"></a><a class="ms" id="p_17A10_1492"></a>“Akarontaṃ kho pana pāpakammaṃ api nu kho dukkhaṃ phuseyyā”ti? “No hetaṃ, bhante. Akarontañhi, bhante, pāpakammaṃ kuto dukkhaṃ phusissatī”ti.</p>
<p><a class="sc" id="6"></a><a class="ms" id="p_17A10_1493"></a>“Bhāvetabbā kho panāyaṃ, bhikkhave, mettā­ceto­vimutti itthiyā vā purisena vā. Itthiyā vā, bhikkhave, purisassa vā nāyaṃ kāyo ādāya gamanīyo. Cittantaro ayaṃ, bhikkhave, macco. So evaṃ pajānāti: ‘yaṃ kho me idaṃ kiñci pubbe iminā karajakāyena pāpakammaṃ kataṃ, sabbaṃ taṃ idha vedanīyaṃ; na taṃ anugaṃ bhavissatī’ti. Evaṃ bhāvitā kho, bhikkhave, mettā cetovimutti anāgāmitāya saṃvattati, idha paññassa bhikkhuno <span class="var" title="uttariṃ (bj, s1-3, pts1)" id="note314">uttari</span> vimuttiṃ appaṭivijjhato.</p>
<p><a class="sc" id="7"></a><a class="ms" id="p_17A10_1494"></a>Karuṇā­saha­gatena cetasā … muditā­saha­gatena cetasā … upekkhā­saha­gatena cetasā ekaṃ disaṃ pharitvā viharati tathā dutiyaṃ tathā tatiyaṃ tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhā­saha­gatena cetasā vipulena mahaggatena appamāṇena averena abyāpajjena pharitvā viharati.</p>
<p><a class="sc" id="8"></a><a class="pts" id="pts5.301"></a><a class="ms" id="p_17A10_1495"></a>So evaṃ pajānāti: ‘pubbe kho me idaṃ cittaṃ parittaṃ ahosi abhāvitaṃ, etarahi pana me idaṃ cittaṃ appamāṇaṃ subhāvitaṃ. Yaṃ kho pana kiñci pamāṇakataṃ kammaṃ, na taṃ tatrāvasissati na taṃ tatrā­vatiṭ­ṭhatī’ti.</p>
<p><a class="sc" id="9"></a><a class="ms" id="p_17A10_1496"></a>Taṃ kiṃ maññatha, bhikkhave, daharatagge ce so ayaṃ kumāro upekkhaṃ cetovimuttiṃ bhāveyya, api nu kho pāpakammaṃ kareyyā”ti? “No hetaṃ, bhante”.</p>
<p><a class="sc" id="10"></a><a class="ms" id="p_17A10_1497"></a>“Akarontaṃ kho pana pāpakammaṃ api nu kho dukkhaṃ phuseyyā”ti? “No hetaṃ, bhante. Akarontañhi, bhante, pāpakammaṃ kuto dukkhaṃ phusissatī”ti.</p>
<p><a class="sc" id="11"></a><a class="ms" id="p_17A10_1498"></a>“Bhāvetabbā kho panāyaṃ, bhikkhave, upekkhā cetovimutti itthiyā vā purisena vā. Itthiyā vā, bhikkhave, purisassa vā nāyaṃ kāyo ādāya gamanīyo. Cittantaro ayaṃ, bhikkhave, macco. So evaṃ pajānāti: ‘yaṃ kho me idaṃ kiñci pubbe iminā karajakāyena pāpakammaṃ kataṃ, sabbaṃ taṃ idha vedanīyaṃ; na taṃ anugaṃ bhavissatī’ti. Evaṃ bhāvitā kho, bhikkhave, upekkhā cetovimutti anāgāmitāya saṃvattati, idha paññassa bhikkhuno uttari vimuttiṃ appaṭivijjhato”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Pañca­ma­paṇṇā­saka</span> <span class="hidden">Karajakā­ya­vagga</span> <span class="hidden">Paṭha­ma­nira­yasag­ga­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>