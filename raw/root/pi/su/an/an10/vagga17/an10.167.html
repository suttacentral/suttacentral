<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.167">
<article>
<div class="hgroup">
<p class="division">Aṅguttara Nikāya 10</p>
<p>17. Jāṇussoṇivagga</p>
<h1>167. Brāhma­ṇa­pac­coro­haṇī­sutta</h1>
</div>
<p><a class="sc" id="1"></a><a class="ms" id="p_17A10_1156"></a><a class="msdiv" id="msdiv167"></a>Tena kho pana samayena jāṇussoṇi brāhmaṇo tadahuposathe sīsaṃnhāto navaṃ khomayugaṃ nivattho alla­kusa­muṭṭhiṃ ādāya bhagavato avidūre ekamantaṃ ṭhito hoti.</p>
<p><a class="sc" id="2"></a><a class="pts" id="pts5.250"></a><a class="ms" id="p_17A10_1157"></a>Addasā kho bhagavā jāṇussoṇiṃ brāhmaṇaṃ tadahuposathe sīsaṃnhātaṃ navaṃ khomayugaṃ nivatthaṃ alla­kusa­muṭṭhiṃ ādāya ekamantaṃ ṭhitaṃ. Disvāna jāṇussoṇiṃ brāhmaṇaṃ etadavoca: “kiṃ nu tvaṃ, brāhmaṇa, tadahuposathe sīsaṃnhāto navaṃ khomayugaṃ nivattho alla­kusa­muṭṭhiṃ ādāya ekamantaṃ ṭhito? Kiṃ nvajja brāhma­ṇa­kulassā”ti? “Paccorohaṇī, bho gotama, ajja brāhma­ṇa­kulassā”ti.</p>
<p><a class="sc" id="3"></a><a class="ms" id="p_17A10_1158"></a>“Yathā kathaṃ pana, brāhmaṇa, brāhmaṇānaṃ paccorohaṇī hotī”ti? “Idha, bho gotama, brāhmaṇā tadahuposathe sīsaṃnhātā navaṃ khomayugaṃ nivatthā allena gomayena pathaviṃ opuñjitvā haritehi kusehi pattharitvā antarā ca velaṃ antarā ca agyāgāraṃ seyyaṃ kappenti. Te taṃ rattiṃ tikkhattuṃ paccuṭṭhāya pañjalikā aggiṃ namassanti: ‘paccorohāma bhavantaṃ, paccorohāma bhavantan’ti. Bahukena ca sappi­tela­navanī­tena aggiṃ santappenti. Tassā ca rattiyā accayena paṇītena khādanīyena bhojanīyena brāhmaṇe santappenti. Evaṃ, bho gotama, brāhmaṇānaṃ paccorohaṇī hotī”ti.</p>
<p><a class="sc" id="4"></a><a class="ms" id="p_17A10_1159"></a>“Aññathā kho, brāhmaṇa, brāhmaṇānaṃ paccorohaṇī hoti, aññathā ca pana ariyassa vinaye paccorohaṇī hotī”ti. “Yathā kathaṃ pana, bho gotama, ariyassa vinaye paccorohaṇī hoti? Sādhu me bhavaṃ gotamo tathā dhammaṃ desetu yathā ariyassa vinaye paccorohaṇī hotī”ti.</p>
<p><a class="sc" id="5"></a><a class="ms" id="p_17A10_1160"></a>“Tena hi, brāhmaṇa, suṇāhi, sādhukaṃ manasi karohi; bhāsissāmī”ti. “Evaṃ, bho”ti kho jāṇussoṇi brāhmaṇo bhagavato paccassosi. Bhagavā etadavoca: </p>
<p><a class="sc" id="6"></a><a class="ms" id="p_17A10_1161"></a>“Idha, brāhmaṇa, ariyasāvako iti paṭi­sañcik­khati: ‘pāṇātipātassa kho pāpako vipāko diṭṭhe ceva dhamme abhisam­parā­yañcā’ti. So iti paṭisaṅkhāya pāṇātipātaṃ pajahati; pāṇātipātā paccorohati.</p>
<p><a class="sc" id="7"></a><a class="ms" id="p_17A10_1162"></a>… ‘Adinnādānassa kho pāpako vipāko—diṭṭhe ceva dhamme abhisam­parā­yañcā’ti. So iti paṭisaṅkhāya adinnādānaṃ pajahati; adinnādānā paccorohati.</p>
<p><a class="sc" id="8"></a><a class="ms" id="p_17A10_1163"></a>… ‘Kāmesu­micchā­cārassa kho pāpako vipāko—diṭṭhe ceva dhamme abhisam­parā­yañcā’ti. So iti paṭisaṅkhāya kāmesu­micchā­cāraṃ pajahati; kāmesu­micchā­cārā paccorohati.</p>
<p><a class="sc" id="9"></a><a class="pts" id="pts5.251"></a><a class="ms" id="p_17A10_1164"></a>… ‘Musāvādassa kho pāpako vipāko—diṭṭhe ceva dhamme abhisam­parā­yañcā’ti. So iti paṭisaṅkhāya musāvādaṃ pajahati; musāvādā paccorohati.</p>
<p><a class="sc" id="10"></a><a class="ms" id="p_17A10_1165"></a>… ‘Pisuṇāya vācāya kho pāpako vipāko—diṭṭhe ceva dhamme abhisam­parā­yañcā’ti. So iti paṭisaṅkhāya pisuṇaṃ vācaṃ pajahati; pisuṇāya vācāya paccorohati.</p>
<p><a class="sc" id="11"></a><a class="ms" id="p_17A10_1166"></a>… ‘Pharusāya vācāya kho pāpako vipāko—diṭṭhe ceva dhamme abhisam­parā­yañcā’ti. So iti paṭisaṅkhāya pharusaṃ vācaṃ pajahati; pharusāya vācāya paccorohati.</p>
<p><a class="sc" id="12"></a><a class="ms" id="p_17A10_1167"></a>… ‘Samphap­palā­passa kho pāpako vipāko—diṭṭhe ceva dhamme abhisam­parā­yañcā’ti. So iti paṭisaṅkhāya samphappalāpaṃ pajahati; samphappalāpā paccorohati.</p>
<p><a class="sc" id="13"></a><a class="ms" id="p_17A10_1168"></a>… ‘Abhijjhāya kho pāpako vipāko—diṭṭhe ceva dhamme abhisam­parā­yañcā’ti. So iti paṭisaṅkhāya abhijjhaṃ pajahati; abhijjhāya paccorohati.</p>
<p><a class="sc" id="14"></a><a class="ms" id="p_17A10_1169"></a>… ‘Byāpādassa kho pāpako vipāko—diṭṭhe ceva dhamme abhisam­parā­yañcā’ti. So iti paṭisaṅkhāya byāpādaṃ pajahati; byāpādā paccorohati.</p>
<p><a class="sc" id="15"></a><a class="ms" id="p_17A10_1170"></a>… ‘Micchādiṭṭhiyā kho pāpako vipāko—diṭṭhe ceva dhamme abhisam­parā­yañcā’ti. So iti paṭisaṅkhāya micchādiṭṭhiṃ pajahati; micchādiṭṭhiyā paccorohati. Evaṃ kho, brāhmaṇa, ariyassa vinaye paccorohaṇī hotī”ti.</p>
<p><a class="sc" id="16"></a><a class="ms" id="p_17A10_1171"></a>“Aññathā kho, bho gotama, brāhmaṇānaṃ paccorohaṇī hoti, aññathā ca pana ariyassa vinaye paccorohaṇī hoti. Imissā, bho gotama, ariyassa vinaye paccorohaṇiyā brāhmaṇānaṃ paccorohaṇī kalaṃ nāgghati soḷasiṃ. Abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Jāṇussoṇivagga</span> <span class="hidden">Brāhma­ṇa­pac­coro­haṇī­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>