<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.72">
<article>
<div class="hgroup">
<p class="division">Aṅguttara Nikāya 10</p>
<p>8. Ākaṅkhavagga</p>
<h1>72. Kaṇṭakasutta</h1>
</div>
<p><a class="sc" id="1"></a><a class="ms" id="p_17A10_533"></a><a class="msdiv" id="msdiv72"></a>Ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ sambahulehi abhiññātehi abhiññātehi therehi sāvakehi saddhiṃ—āyasmatā ca <span class="var" title="pālena (s1-3) | cāḷena (pts1)" id="note122">cālena</span>, āyasmatā ca <span class="var" title="upapālena (s1-3)" id="note123">upacālena</span>, āyasmatā ca <span class="var" title="kakkaṭena (bj, s1-3, pts1)" id="note124">kukkuṭena</span>, āyasmatā ca <span class="var" title="katimbhena (bj)" id="note125">kaḷimbhena</span>, āyasmatā ca <span class="var" title="kaṭena (bj)" id="note126">nikaṭena</span>, āyasmatā ca kaṭissahena; aññehi ca abhiññātehi abhiññātehi therehi sāvakehi saddhiṃ.</p>
<p><a class="sc" id="2"></a><a class="pts" id="pts5.134"></a><a class="ms" id="p_17A10_534"></a>Tena kho pana samayena sambahulā abhiññātā abhiññātā licchavī bhadrehi bhadrehi yānehi <span class="var" title="carapurāya (bj, pts1) | paramparāya (s1-3) | parampurāya (s-a)" id="note127">parapurāya</span> uccāsaddā mahāsaddā mahāvanaṃ ajjhogāhanti bhagavantaṃ dassanāya. Atha kho tesaṃ āyasmantānaṃ etadahosi: “ime kho sambahulā abhiññātā abhiññātā licchavī bhadrehi bhadrehi yānehi parapurāya uccāsaddā mahāsaddā mahāvanaṃ ajjhogāhanti bhagavantaṃ dassanāya. Saddakaṇṭakā kho pana jhānā vuttā bhagavatā. Yannūna mayaṃ yena gosiṅga­sālava­na­dāyo tenu­pasaṅka­mey­yāma. Tattha mayaṃ appasaddā appākiṇṇā <span class="var" title="phāsu (s1-3, mr)" id="note128">phāsuṃ</span> vihareyyāmā”ti. Atha kho te āyasmanto yena gosiṅga­sālava­na­dāyo tenu­pasaṅka­miṃsu; tattha te āyasmanto appasaddā appākiṇṇā phāsuṃ viharanti.</p>
<p><a class="sc" id="3"></a><a class="ms" id="p_17A10_535"></a>Atha kho bhagavā bhikkhū āmantesi: “kahaṃ nu kho, bhikkhave, cālo, kahaṃ upacālo, kahaṃ kukkuṭo, kahaṃ kaḷimbho, kahaṃ nikaṭo, kahaṃ kaṭissaho; kahaṃ nu kho te, bhikkhave, therā sāvakā gatā”ti?</p>
<p><a class="sc" id="4"></a><a class="ms" id="p_17A10_536"></a>“Idha, bhante, tesaṃ āyasmantānaṃ etadahosi: ‘ime kho sambahulā abhiññātā abhiññātā licchavī bhadrehi bhadrehi yānehi parapurāya uccāsaddā mahāsaddā mahāvanaṃ ajjhogāhanti bhagavantaṃ dassanāya saddakaṇṭakā kho pana jhānā vuttā bhagavatā yannūna mayaṃ yena gosiṅga­sālava­na­dāyo tenu­pasaṅka­mey­yāma tattha mayaṃ appasaddā appākiṇṇā phāsuṃ vihareyyāmā’ti. Atha kho te, bhante, āyasmanto yena gosiṅga­sālava­na­dāyo tenu­pasaṅka­miṃsu. Tattha te āyasmanto appasaddā appākiṇṇā phāsuṃ viharantī”ti.</p>
<p><a class="sc" id="5"></a><a class="ms" id="p_17A10_537"></a>“Sādhu sādhu, bhikkhave, yathā te mahāsāvakā sammā byākaramānā byākareyyuṃ, saddakaṇṭakā hi, bhikkhave, jhānā vuttā mayā.</p>
<p><a class="sc" id="6"></a><a class="pts" id="pts5.135"></a><a class="ms" id="p_17A10_538"></a>Dasayime, bhikkhave, kaṇṭakā. Katame dasa? ­Pavi­vekā­rāmassa saṅga­ṇikā­rāmatā kaṇṭako, asu­bhani­mittā­nu­yogaṃ anuyuttassa subhani­mittā­nuyogo kaṇṭako, indriyesu guttadvārassa visūkadassanaṃ kaṇṭako, <span class="var" title="brahmacārissa (bj)" id="note129">brahma­cari­yassa</span> <span class="var" title="mātu­gāmo­pavi­cāro (bj, pts1) | mātu­gāmū­pavi­caro (mr)" id="note130">mātugāmūpacāro</span> <span class="var" title="kaṇḍako (^kv1.2#181 [Dutiyavagga/ Vacībhedakathā])" id="note131">kaṇṭako</span>, paṭhamassa jhānassa saddo kaṇṭako, dutiyassa jhānassa vitakkavicārā kaṇṭakā, tatiyassa jhānassa pīti kaṇṭako, catutthassa jhānassa assāsapassāso kaṇṭako, saññā­ve­dayi­ta­nirodha­samā­pattiyā saññā ca vedanā ca kaṇṭako rāgo kaṇṭako doso kaṇṭako moho kaṇṭako.</p>
<p><a class="sc" id="7"></a><a class="ms" id="p_17A10_539"></a>Akaṇṭakā, bhikkhave, viharatha. Nikkaṇṭakā, bhikkhave, viharatha. Akaṇṭa­ka­nik­kaṇṭakā, bhikkhave, viharatha. Akaṇṭakā, bhikkhave, arahanto; nikkaṇṭakā, bhikkhave, arahanto; akaṇṭa­ka­nik­kaṇṭakā, bhikkhave, arahanto”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Ākaṅkhavagga</span> <span class="hidden">Ākaṅkhasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>