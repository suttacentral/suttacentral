<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.70">
<article>
<div class="hgroup">
<p class="division">Aṅguttara Nikāya 10</p>
<p>7. Yamakavagga</p>
<h1>70. Dutiya­ka­thāvat­thu­sutta</h1>
</div>
<p><a class="sc" id="1"></a><a class="ms" id="p_17A10_503"></a><a class="msdiv" id="msdiv70"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena sambahulā bhikkhū pacchābhattaṃ piṇḍa­pāta­paṭik­kantā upaṭṭhā­na­sālā­yaṃ sannisinnā sannipatitā anekavihitaṃ tiracchā­na­kathaṃ anuyuttā viharanti, seyyathidaṃ—rājakathaṃ corakathaṃ ­mahā­matta­kathaṃ … pe … iti­bhavā­bhava­kathaṃ iti vāti.</p>
<p><a class="sc" id="2"></a><a class="pts" id="pts5.130"></a><a class="ms" id="p_17A10_504"></a>“Dasayimāni, bhikkhave, pāsaṃsāni ṭhānāni. Katamāni dasa? Idha, bhikkhave, bhikkhu attanā ca appiccho hoti, appic­cha­kathañca bhikkhūnaṃ kattā hoti. ‘Appiccho bhikkhu appic­cha­kathañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(1)</span></p>
<p><a class="sc" id="3"></a><a class="ms" id="p_17A10_505"></a>Attanā ca santuṭṭho hoti, san­tuṭ­ṭhi­kathañca bhikkhūnaṃ kattā hoti. ‘Santuṭṭho bhikkhu san­tuṭ­ṭhi­kathañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(2)</span></p>
<p><a class="sc" id="4"></a><a class="ms" id="p_17A10_506"></a>Attanā ca pavivitto hoti, ­pavi­veka­kathañca bhikkhūnaṃ kattā hoti. ‘Pavivitto bhikkhu ­pavi­veka­kathañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(3)</span></p>
<p><a class="sc" id="5"></a><a class="ms" id="p_17A10_507"></a>Attanā ca asaṃsaṭṭho hoti, asaṃsaṭ­ṭha­kathañca bhikkhūnaṃ kattā hoti. ‘Asaṃsaṭṭho bhikkhu asaṃsaṭ­ṭha­kathañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(4)</span></p>
<p><a class="sc" id="6"></a><a class="ms" id="p_17A10_508"></a>Attanā ca āraddhavīriyo hoti, vīriyā­rambha­kathañca bhikkhūnaṃ kattā hoti. ‘Āraddhavīriyo bhikkhu vīriyā­rambha­kathañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(5)</span></p>
<p><a class="sc" id="7"></a><a class="ms" id="p_17A10_509"></a>Attanā ca sīlasampanno hoti, sīla­sam­padā­ka­thañca bhikkhūnaṃ kattā hoti. ‘Sīlasampanno bhikkhu sīla­sam­padā­ka­thañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(6)</span></p>
<p><a class="sc" id="8"></a><a class="ms" id="p_17A10_510"></a>Attanā ca samā­dhi­sam­panno hoti, samā­dhi­sam­padā­ka­thañca bhikkhūnaṃ kattā hoti. ‘Samā­dhi­sam­panno bhikkhu samā­dhi­sam­padā­ka­thañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(7)</span></p>
<p><a class="sc" id="9"></a><a class="ms" id="p_17A10_511"></a>Attanā ca paññāsampanno hoti, paññā­sam­padā­kathañca bhikkhūnaṃ kattā hoti. ‘Paññāsampanno bhikkhu paññā­sam­padā­kathañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(8)</span></p>
<p><a class="sc" id="10"></a><a class="ms" id="p_17A10_512"></a>Attanā ca vimutti­sam­panno hoti, vimutti­sam­padā­ka­thañca bhikkhūnaṃ kattā hoti. ‘Vimutti­sam­panno bhikkhu vimutti­sam­padā­ka­thañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(9)</span></p>
<p><a class="sc" id="11"></a><a class="ms" id="p_17A10_513"></a>Attanā ca vimutti­ñāṇadas­sana­sam­panno hoti, vimutti­ñāṇadas­sana­sam­padā­ka­thañca bhikkhūnaṃ kattā hoti. ‘Vimutti­ñāṇadas­sana­sam­panno bhikkhu vimutti­ñāṇadas­sana­sam­padā­ka­thañca bhikkhūnaṃ kattā’ti pāsaṃsametaṃ ṭhānaṃ. <span class="brnum">(10)</span></p>
<p><a class="sc" id="12"></a><a class="ms" id="p_17A10_514"></a>Imāni kho, bhikkhave, dasa pāsaṃsāni ṭhānānī”ti.</p>
<p class="endsection">Dasamaṃ.</p>
<p class="endsection">Yamakavaggo dutiyo.</p>
<blockquote class="uddanagatha">
<p><a class="sc" id="13"></a><a class="pts" id="pts5.131"></a><a class="ms" id="p_17A10_518"></a>Avijjā taṇhā niṭṭhā ca,<br> avecca dve sukhāni ca;<br> Naḷakapāne dve vuttā,<br> kathāvat­thū­pare duveti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Yamakavagga</span> <span class="hidden">Avijjāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>