<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.12">
<article>
<div class="hgroup">
<p class="division">Aṅguttara Nikāya 10</p>
<p>2. Nāthavagga</p>
<h1>12. Pañcaṅgasutta</h1>
</div>
<p><a class="sc" id="1"></a><a class="ms" id="p_17A10_54"></a><a class="msdiv" id="msdiv12"></a>“Pañcaṅ­ga­vippa­hīno, bhikkhave, bhikkhu pañcaṅ­ga­saman­nā­gato imasmiṃ dhammavinaye ‘kevalī vusitavā uttamapuriso’ti vuccati. Kathañca, bhikkhave, bhikkhu pañcaṅ­ga­vippa­hīno hoti? Idha, bhikkhave, bhikkhuno kāmacchando pahīno hoti, byāpādo pahīno hoti, <span class="var" title="thīnamiddhaṃ (bj, s1-3, pts1)" id="note22">thinamiddhaṃ</span> pahīnaṃ hoti, uddhac­ca­kukkuc­caṃ pahīnaṃ hoti, vicikicchā pahīnā hoti. Evaṃ kho, bhikkhave, bhikkhu pañcaṅ­ga­vippa­hīno hoti.</p>
<p><a class="sc" id="2"></a><a class="ms" id="p_17A10_55"></a>Kathañca, bhikkhave, bhikkhu pañcaṅ­ga­saman­nā­gato hoti? Idha, bhikkhave, bhikkhu asekhena sīlakkhandhena samannāgato hoti, asekhena samā­dhik­khan­dhena samannāgato hoti, asekhena pañ­ñāk­khan­dhena samannāgato hoti, asekhena vimut­tik­khan­dhena samannāgato hoti, asekhena vimutti­ñāṇadas­sa­nak­khan­dhena samannāgato hoti. Evaṃ kho, bhikkhave, bhikkhu pañcaṅ­ga­saman­nā­gato hoti.</p>
<p><a class="sc" id="3"></a><a class="ms" id="p_17A10_56"></a>Pañcaṅ­ga­vippa­hīno kho, bhikkhave, bhikkhu pañcaṅ­ga­saman­nā­gato imasmiṃ dhammavinaye ‘kevalī vusitavā uttamapuriso’ti vuccati.</p>
<blockquote class="gatha">
<p><a class="sc" id="4"></a><a class="ms" id="p_17A10_57"></a>Kāmacchando ca byāpādo,<br> thinamiddhañca bhikkhuno;<br> Uddhaccaṃ vicikicchā ca,<br> sabbasova na vijjati.
</p>
<p><a class="sc" id="5"></a><a class="pts" id="pts5.17"></a><a class="ms" id="p_17A10_58"></a>Asekhena ca sīlena,<br> asekhena samādhinā;<br> Vimuttiyā ca sampanno,<br> ñāṇena ca tathāvidho.
</p>
<p><a class="sc" id="6"></a><a class="ms" id="p_17A10_59"></a>Sa ve pañcaṅ­ga­sam­panno,<br> <span class="var" title="pañcaṅgāni (bj, s1-3)" id="note23">pañca aṅge</span> <span class="var" title="vivajjiya (mr)" id="note24">vivajjayaṃ</span>;<br> Imasmiṃ dhammavinaye,<br> kevalī iti vuccatī”ti.
</p>
</blockquote>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Nāthavagga</span> <span class="hidden">Senāsanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>