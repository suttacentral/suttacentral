<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.20">
<article>
<div class="hgroup">
<p class="division">Aṅguttara Nikāya 10</p>
<p>2. Nāthavagga</p>
<h1>20. Dutiya­ari­yāvāsa­sutta</h1>
</div>
<p><a class="sc" id="1"></a><a class="pts" id="pts5.30"></a><a class="ms" id="p_17A10_119"></a><a class="msdiv" id="msdiv20"></a>Ekaṃ samayaṃ bhagavā kurūsu viharati kammāsadhammaṃ nāma kurūnaṃ nigamo. Tatra kho bhagavā bhikkhū āmantesi … pe ….</p>
<p><a class="sc" id="2"></a><a class="ms" id="p_17A10_120"></a>“Dasayime, bhikkhave, ariyāvāsā, ye ariyā āvasiṃsu vā āvasanti vā āvasissanti vā. Katame dasa? Idha, bhikkhave, bhikkhu pañcaṅ­ga­vippa­hīno hoti, ­chaḷaṅ­ga­saman­nā­gato, ekārakkho, caturāpasseno, ­paṇun­na­pac­ce­ka­sacco, sama­vaya­saṭ­ṭhesano, anāvi­la­saṅkappo, passad­dha­kāya­saṅ­khāro, suvimuttacitto, suvimuttapañño.</p>
<p><a class="sc" id="3"></a><a class="ms" id="p_17A10_121"></a>Kathañca, bhikkhave, bhikkhu pañcaṅ­ga­vippa­hīno hoti? Idha, bhikkhave, bhikkhuno kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhac­ca­kukkuc­caṃ pahīnaṃ hoti, vicikicchā pahīnā hoti. Evaṃ kho, bhikkhave, bhikkhu pañcaṅ­ga­vippa­hīno hoti. <span class="brnum">(1)</span></p>
<p><a class="sc" id="4"></a><a class="ms" id="p_17A10_122"></a>Kathañca, bhikkhave, bhikkhu ­chaḷaṅ­ga­saman­nā­gato hoti? Idha, bhikkhave, bhikkhu cakkhunā rūpaṃ disvā neva sumano hoti na dummano, upekkhako viharati sato sampajāno. Sotena saddaṃ sutvā … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya neva sumano hoti na dummano, upekkhako viharati sato sampajāno. Evaṃ kho, bhikkhave, bhikkhu ­chaḷaṅ­ga­saman­nā­gato hoti. <span class="brnum">(2)</span></p>
<p><a class="sc" id="5"></a><a class="ms" id="p_17A10_123"></a>Kathañca, bhikkhave, bhikkhu ekārakkho hoti? Idha, bhikkhave, bhikkhu satārakkhena cetasā samannāgato hoti. Evaṃ kho, bhikkhave, bhikkhu ekārakkho hoti. <span class="brnum">(3)</span></p>
<p><a class="sc" id="6"></a><a class="ms" id="p_17A10_124"></a>Kathañca, bhikkhave, bhikkhu caturāpasseno hoti? Idha, bhikkhave, bhikkhu saṅkhāyekaṃ paṭisevati, saṅkhāyekaṃ adhivāseti, saṅkhāyekaṃ parivajjeti, saṅkhāyekaṃ vinodeti. Evaṃ kho, bhikkhave, bhikkhu caturāpasseno hoti. <span class="brnum">(4)</span></p>
<p><a class="sc" id="7"></a><a class="pts" id="pts5.31"></a><a class="ms" id="p_17A10_125"></a>Kathañca, bhikkhave, bhikkhu ­paṇun­na­pac­ce­ka­sacco hoti? Idha, bhikkhave, bhikkhuno yāni tāni puthusa­maṇab­rāhma­ṇā­naṃ puthu­pac­ce­ka­saccāni, seyyathidaṃ: ‘sassato loko’ti vā, ‘asassato loko’ti vā, ‘antavā loko’ti vā, ‘anantavā loko’ti vā, ‘taṃ jīvaṃ taṃ sarīran’ti vā, ‘aññaṃ jīvaṃ aññaṃ sarīran’ti vā, ‘hoti tathāgato paraṃ maraṇā’ti vā, ‘na hoti tathāgato paraṃ maraṇā’ti vā, ‘hoti ca na ca hoti tathāgato paraṃ maraṇā’ti vā, ‘neva hoti na na hoti tathāgato paraṃ <span class="var" title="nuṇṇāni honti panuṇṇāni (bj, s1-3, pts1)" id="note37">maraṇā’ti vā, sabbāni tāni nunnāni honti paṇunnāni</span> cattāni vantāni muttāni pahīnāni paṭi­nissaṭ­ṭhāni. Evaṃ kho, bhikkhave, bhikkhu ­paṇun­na­pac­ce­ka­sacco hoti. <span class="brnum">(5)</span></p>
<p><a class="sc" id="8"></a><a class="ms" id="p_17A10_126"></a>Kathañca, bhikkhave, bhikkhu sama­vaya­saṭ­ṭhesano hoti? Idha, bhikkhave, bhikkhuno kāmesanā pahīnā hoti, bhavesanā pahīnā hoti, brahma­cari­yesanā paṭippassaddhā. Evaṃ kho, bhikkhave, bhikkhu sama­vaya­saṭ­ṭhesano hoti. <span class="brnum">(6)</span></p>
<p><a class="sc" id="9"></a><a class="ms" id="p_17A10_127"></a>Kathañca, bhikkhave, bhikkhu anāvi­la­saṅkappo hoti? Idha, bhikkhave, bhikkhuno kāmasaṅkappo pahīno hoti, ­byāpā­da­saṅkappo pahīno hoti, vihiṃ­sāsaṅ­kappo pahīno hoti. Evaṃ kho, bhikkhave, bhikkhu anāvi­la­saṅkappo hoti. <span class="brnum">(7)</span></p>
<p><a class="sc" id="10"></a><a class="ms" id="p_17A10_128"></a>Kathañca, bhikkhave, bhikkhu passad­dha­kāya­saṅ­khāro hoti? Idha, bhikkhave, bhikkhu sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati. Evaṃ kho, bhikkhave, bhikkhu passad­dha­kāya­saṅ­khāro hoti. <span class="brnum">(8)</span></p>
<p><a class="sc" id="11"></a><a class="ms" id="p_17A10_129"></a>Kathañca, bhikkhave, bhikkhu suvimuttacitto hoti? Idha, bhikkhave, bhikkhuno rāgā cittaṃ vimuttaṃ hoti, dosā cittaṃ vimuttaṃ hoti, mohā cittaṃ vimuttaṃ hoti. Evaṃ kho, bhikkhave, bhikkhu suvimuttacitto hoti. <span class="brnum">(9)</span></p>
<p><a class="sc" id="12"></a><a class="pts" id="pts5.32"></a><a class="ms" id="p_17A10_130"></a>Kathañca, bhikkhave, bhikkhu suvimuttapañño hoti? Idha, bhikkhave, bhikkhu ‘rāgo me pahīno ucchinnamūlo tālāvatthukato anabhāvaṅkato āyatiṃ anuppādadhammo’ti pajānāti, doso me pahīno … pe … ‘moho me pahīno ucchinnamūlo tālāvatthukato anabhāvaṅkato āyatiṃ anuppādadhammo’ti pajānāti. Evaṃ kho, bhikkhave, bhikkhu suvimuttapañño hoti. <span class="brnum">(10)</span></p>
<p><a class="sc" id="13"></a><a class="ms" id="p_17A10_131"></a>Ye hi keci, bhikkhave, atītamaddhānaṃ ariyā ariyāvāse āvasiṃsu, sabbe te imeva dasa ariyāvāse āvasiṃsu; ye <span class="var" title="yepi (?)" id="note38">hi</span> keci, bhikkhave, anāga­ta­maddhā­naṃ ariyā ariyāvāse āvasissanti, sabbe te imeva dasa ariyāvāse āvasissanti; ye hi keci, bhikkhave, etarahi ariyā ariyāvāse āvasanti, sabbe te imeva dasa ariyāvāse āvasanti. Ime kho, bhikkhave, dasa ariyāvāsā, ye ariyā āvasiṃsu vā āvasanti vā āvasissanti vā”ti.</p>
<p class="endsection">Dasamaṃ.</p>
<p class="endsection">Nāthavaggo dutiyo.</p>
<blockquote class="uddanagatha">
<p><a class="sc" id="14"></a><a class="ms" id="p_17A10_135"></a>Senāsanañca pañcaṅgaṃ,<br> Saṃ­yo­ja­nā­khi­lena ca;<br> Appamādo āhuneyyo,<br> Dve nāthā dve ariyāvāsāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Nāthavagga</span> <span class="hidden">Senāsanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>