<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.104">
<article>
<div class="hgroup">
<p class="division">Aṅguttara Nikāya 10</p>
<p>11. Samaṇasañ­ñāvagga</p>
<h1>104. Bījasutta</h1>
</div>
<p><a class="sc" id="1"></a><a class="ms" id="p_17A10_933"></a><a class="msdiv" id="msdiv104"></a>“Micchā­diṭṭhi­kassa, bhikkhave, purisa­pugga­lassa micchā­saṅkap­passa micchāvācassa ­micchā­kam­mantassa micchāājīvassa micchā­vāyāmassa micchāsatissa micchā­samā­dhissa micchāñāṇissa micchā­vimuttissa yañca kāyakammaṃ yathādiṭṭhi samattaṃ <span class="var" title="samādiṇṇaṃ (pts1, mr)" id="note212">samādinnaṃ</span> yañca vacīkammaṃ … yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā, sabbe te dhammā aniṭṭhāya akantāya amanāpāya ahitāya dukkhāya saṃvattanti. Taṃ kissa hetu? <span class="var" title="diṭṭhi hi (bj, s1-3, pts1)" id="note213">Diṭṭhi hissa</span>, bhikkhave, pāpikā.</p>
<p><a class="sc" id="2"></a><a class="pts" id="pts5.213"></a><a class="ms" id="p_17A10_934"></a>Seyyathāpi, bhikkhave, nimbabījaṃ vā kosātakibījaṃ vā titta­kā­lābu­bījaṃ vā allāya pathaviyā nikkhittaṃ yañceva pathavirasaṃ upādiyati yañca āporasaṃ upādiyati, sabbaṃ taṃ tittakattāya kaṭukattāya asātattāya saṃvattati. Taṃ kissa hetu? Bījañhi, bhikkhave, pāpakaṃ. Evamevaṃ kho, bhikkhave, micchā­diṭṭhi­kassa purisa­pugga­lassa micchā­saṅkap­passa micchāvācassa ­micchā­kam­mantassa micchāājīvassa micchā­vāyāmassa micchāsatissa micchā­samā­dhissa micchāñāṇissa micchā­vimuttissa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ … yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā, sabbe te dhammā aniṭṭhāya akantāya amanāpāya ahitāya dukkhāya saṃvattanti. Taṃ kissa hetu? Diṭṭhi hissa, bhikkhave, pāpikā.</p>
<p><a class="sc" id="3"></a><a class="ms" id="p_17A10_935"></a>Sammā­diṭṭhi­kassa, bhikkhave, purisa­pugga­lassa sam­māsaṅkap­passa sammāvācassa sammā­kamman­tassa sammāājīvassa sammāvāyāmassa sammāsatissa sammā­samā­dhissa sammāñāṇissa sammā­vimuttissa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ yathādiṭṭhi samattaṃ samādinnaṃ yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā, sabbe te dhammā iṭṭhāya kantāya manāpāya hitāya sukhāya saṃvattanti. Taṃ kissa hetu? Diṭṭhi hissa, bhikkhave, bhaddikā.</p>
<p><a class="sc" id="4"></a><a class="pts" id="pts5.214"></a><a class="ms" id="p_17A10_936"></a>Seyyathāpi, bhikkhave, ucchubījaṃ vā sālibījaṃ vā muddikābījaṃ vā allāya pathaviyā nikkhittaṃ yañca pathavirasaṃ upādiyati yañca āporasaṃ upādiyati sabbaṃ taṃ sātattāya madhurattāya asecanakattāya saṃvattati. Taṃ kissa hetu? Bījañhi, bhikkhave, bhaddakaṃ. Evamevaṃ kho, bhikkhave, sammā­diṭṭhi­kassa … pe … sammā­vimuttissa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ … yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā, sabbe te dhammā iṭṭhāya kantāya manāpāya hitāya sukhāya saṃvattanti. Taṃ kissa hetu? Diṭṭhi hissa, bhikkhave, bhaddikā”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Tatiya­paṇṇā­saka</span> <span class="hidden">Samaṇasañ­ñāvagga</span> <span class="hidden">Samaṇasañ­ñāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>