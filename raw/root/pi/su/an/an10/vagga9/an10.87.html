<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.87">
<article>
<div class="hgroup">
<p class="division">Aṅguttara Nikāya 10</p>
<p>9. Theravagga</p>
<h1><span class="var" title="adhika­ra­ṇi­ka­suttaṃ (bj)" id="note154">87. Nappiyasutta</span></h1>
</div>
<p><a class="sc" id="1"></a><a class="ms" id="p_17A10_711"></a><a class="msdiv" id="msdiv87"></a>Tatra kho bhagavā <span class="var" title="kalandakaṃ bhikkhuṃ (bj) | kāḷakabhikkhuṃ (s1-3) | kālakaṃ bhikkhuṃ (pts1)" id="note155">kālaṅkataṃ bhikkhuṃ</span> ārabbha bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a class="ms" id="p_17A10_712"></a>“Idha, bhikkhave, bhikkhu adhikaraṇiko hoti, adhika­ra­ṇa­sama­thassa na vaṇṇavādī. Yampi, bhikkhave, bhikkhu adhikaraṇiko hoti adhika­ra­ṇa­sama­thassa na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(1)</span></p>
<p><a class="sc" id="3"></a><a class="pts" id="pts5.165"></a><a class="ms" id="p_17A10_713"></a>Puna caparaṃ, bhikkhave, bhikkhu na sikkhākāmo hoti, <span class="var" title="sikkhākāmassa (mr)" id="note156">sikkhā­sa­mādā­nassa</span> na vaṇṇavādī. Yampi, bhikkhave, bhikkhu na sikkhākāmo hoti sikkhā­sa­mādā­nassa na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(2)</span></p>
<p><a class="sc" id="4"></a><a class="ms" id="p_17A10_714"></a>Puna caparaṃ, bhikkhave, bhikkhu pāpiccho hoti, icchāvinayassa na vaṇṇavādī. Yampi, bhikkhave, bhikkhu pāpiccho hoti icchāvinayassa na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(3)</span></p>
<p><a class="sc" id="5"></a><a class="ms" id="p_17A10_715"></a>Puna caparaṃ, bhikkhave, bhikkhu kodhano hoti, kodhavinayassa na vaṇṇavādī. Yampi, bhikkhave, bhikkhu kodhano hoti kodhavinayassa na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(4)</span></p>
<p><a class="sc" id="6"></a><a class="ms" id="p_17A10_716"></a>Puna caparaṃ, bhikkhave, bhikkhu makkhī hoti, mak­kha­vinayassa na vaṇṇavādī. Yampi, bhikkhave, bhikkhu makkhī hoti mak­kha­vinayassa na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(5)</span></p>
<p><a class="sc" id="7"></a><a class="ms" id="p_17A10_717"></a>Puna caparaṃ, bhikkhave, bhikkhu saṭho hoti, sāṭhey­ya­vinayassa na vaṇṇavādī. Yampi, bhikkhave, bhikkhu saṭho hoti sāṭhey­ya­vinayassa na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(6)</span></p>
<p><a class="sc" id="8"></a><a class="ms" id="p_17A10_718"></a>Puna caparaṃ, bhikkhave, bhikkhu māyāvī hoti, māyāvinayassa na vaṇṇavādī. Yampi, bhikkhave, bhikkhu māyāvī hoti māyāvinayassa na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(7)</span></p>
<p><a class="sc" id="9"></a><a class="pts" id="pts5.166"></a><a class="ms" id="p_17A10_719"></a>Puna caparaṃ, bhikkhave, bhikkhu dhammānaṃ na nisāmakajātiko hoti, dhamma­ni­santiyā na vaṇṇavādī. Yampi, bhikkhave, bhikkhu dhammānaṃ na nisāmakajātiko hoti dhamma­ni­santiyā na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(8)</span></p>
<p><a class="sc" id="10"></a><a class="ms" id="p_17A10_720"></a>Puna caparaṃ, bhikkhave, bhikkhu na paṭisallīno hoti, paṭisallānassa na vaṇṇavādī. Yampi, bhikkhave, bhikkhu na paṭisallīno hoti paṭisallānassa na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(9)</span></p>
<p><a class="sc" id="11"></a><a class="ms" id="p_17A10_721"></a>Puna caparaṃ, bhikkhave, bhikkhu sab­rahma­cārī­naṃ na <span class="var" title="paṭisandhārako (mr)" id="note157">paṭisanthārako</span> hoti, paṭi­san­thā­ra­kassa na vaṇṇavādī. Yampi, bhikkhave, bhikkhu sab­rahma­cārī­naṃ na paṭisanthārako hoti paṭi­san­thā­ra­kassa na vaṇṇavādī, ayampi dhammo na piyatāya na garutāya na bhāvanāya na sāmaññāya na ekībhāvāya saṃvattati. <span class="brnum">(10)</span></p>
<p><a class="sc" id="12"></a><a class="ms" id="p_17A10_722"></a>Evarūpassa, bhikkhave, bhikkhuno kiñcāpi evaṃ icchā uppajjeyya: ‘aho vata maṃ sabrahmacārī sakkareyyuṃ <span class="var" title="garukareyyuṃ (bj, s1-3, pts1)" id="note158">garuṃ kareyyuṃ</span> māneyyuṃ pūjeyyun’ti, atha kho naṃ sabrahmacārī na ceva sakkaronti na <span class="var" title="garukaronti (bj, s1-3, pts1)" id="note159">garuṃ karonti</span> na mānenti na pūjenti. Taṃ kissa hetu? Tathāhissa, bhikkhave, viññū sabrahmacārī te pāpake akusale dhamme appahīne samanupassanti.</p>
<p><a class="sc" id="13"></a><a class="pts" id="pts5.167"></a><a class="ms" id="p_17A10_723"></a>Seyyathāpi, bhikkhave, assa­kha­ḷuṅ­kassa kiñcāpi evaṃ icchā uppajjeyya: ‘aho vata maṃ manussā ājānīyaṭṭhāne ṭhapeyyuṃ, ājānī­ya­bhoja­nañca bhojeyyuṃ, ājānī­ya­parimaj­janañca parimajjeyyun’ti, atha kho naṃ manussā na ceva ājānīyaṭṭhāne ṭhapenti na ca ājānī­ya­bhoja­naṃ bhojenti na ca ājānī­ya­parimaj­janaṃ parimajjanti. Taṃ kissa hetu? Tathāhissa, bhikkhave, viññū manussā tāni sāṭheyyāni kūṭeyyāni jimheyyāni vaṅkeyyāni appahīnāni samanupassanti. Evamevaṃ kho, bhikkhave, evarūpassa bhikkhuno kiñcāpi evaṃ icchā uppajjeyya: ‘aho vata maṃ sabrahmacārī sakkareyyuṃ garuṃ kareyyuṃ māneyyuṃ pūjeyyun’ti, atha kho naṃ sabrahmacārī na ceva sakkaronti na garuṃ karonti na mānenti na pūjenti. Taṃ kissa hetu? Tathāhissa, bhikkhave, viññū sabrahmacārī te pāpake akusale dhamme appahīne samanupassanti.</p>
<p><a class="sc" id="14"></a><a class="ms" id="p_17A10_724"></a>Idha pana, bhikkhave, bhikkhu na adhikaraṇiko hoti, adhika­ra­ṇa­sama­thassa vaṇṇavādī. Yampi, bhikkhave, bhikkhu na adhikaraṇiko hoti adhika­ra­ṇa­sama­thassa vaṇṇavādī, ayampi dhammo piyatāya garutāya bhāvanāya sāmaññāya ekībhāvāya saṃvattati. <span class="brnum">(1)</span></p>
<p><a class="sc" id="15"></a><a class="ms" id="p_17A10_725"></a>Puna caparaṃ, bhikkhave, bhikkhu sikkhākāmo hoti, sikkhā­sa­mādā­nassa vaṇṇavādī. Yampi, bhikkhave, bhikkhu sikkhākāmo hoti sikkhā­sa­mādā­nassa vaṇṇavādī, ayampi dhammo piyatāya garutāya bhāvanāya sāmaññāya ekībhāvāya saṃvattati. <span class="brnum">(2)</span></p>
<p><a class="sc" id="16"></a><a class="ms" id="p_17A10_726"></a>Puna caparaṃ, bhikkhave, bhikkhu appiccho hoti, icchāvinayassa vaṇṇavādī. Yampi, bhikkhave, bhikkhu appiccho hoti icchāvinayassa vaṇṇavādī, ayampi dhammo … pe … ekībhāvāya saṃvattati. <span class="brnum">(3)</span></p>
<p><a class="sc" id="17"></a><a class="ms" id="p_17A10_727"></a>Puna caparaṃ, bhikkhave, bhikkhu akkodhano hoti, kodhavinayassa vaṇṇavādī. Yampi, bhikkhave, bhikkhu akkodhano hoti kodhavinayassa vaṇṇavādī, ayampi dhammo … pe … ekībhāvāya saṃvattati. <span class="brnum">(4)</span></p>
<p><a class="sc" id="18"></a><a class="ms" id="p_17A10_728"></a>Puna caparaṃ, bhikkhave, bhikkhu amakkhī hoti, mak­kha­vinayassa vaṇṇavādī. Yampi, bhikkhave, bhikkhu amakkhī hoti mak­kha­vinayassa vaṇṇavādī, ayampi dhammo … pe … ekībhāvāya saṃvattati. <span class="brnum">(5)</span></p>
<p><a class="sc" id="19"></a><a class="pts" id="pts5.168"></a><a class="ms" id="p_17A10_729"></a>Puna caparaṃ, bhikkhave, bhikkhu asaṭho hoti, sāṭhey­ya­vinayassa vaṇṇavādī. Yampi, bhikkhave, bhikkhu asaṭho hoti sāṭhey­ya­vinayassa vaṇṇavādī, ayampi dhammo … pe … ekībhāvāya saṃvattati. <span class="brnum">(6)</span></p>
<p><a class="sc" id="20"></a><a class="ms" id="p_17A10_730"></a>Puna caparaṃ, bhikkhave, bhikkhu amāyāvī hoti, māyāvinayassa vaṇṇavādī. Yampi, bhikkhave, bhikkhu amāyāvī hoti māyāvinayassa vaṇṇavādī, ayampi dhammo … pe … ekībhāvāya saṃvattati. <span class="brnum">(7)</span></p>
<p><a class="sc" id="21"></a><a class="ms" id="p_17A10_731"></a>Puna caparaṃ, bhikkhave, bhikkhu dhammānaṃ nisāmakajātiko hoti, dhamma­ni­santiyā vaṇṇavādī. Yampi, bhikkhave, bhikkhu dhammānaṃ nisāmakajātiko hoti dhamma­ni­santiyā vaṇṇavādī, ayampi dhammo … pe … ekībhāvāya saṃvattati. <span class="brnum">(8)</span></p>
<p><a class="sc" id="22"></a><a class="ms" id="p_17A10_732"></a>Puna caparaṃ, bhikkhave, bhikkhu paṭisallīno hoti, paṭisallānassa vaṇṇavādī. Yampi, bhikkhave, bhikkhu paṭisallīno hoti paṭisallānassa vaṇṇavādī, ayampi dhammo … pe … ekībhāvāya saṃvattati. <span class="brnum">(9)</span></p>
<p><a class="sc" id="23"></a><a class="ms" id="p_17A10_733"></a>Puna caparaṃ, bhikkhave, bhikkhu sab­rahma­cārī­naṃ paṭisanthārako hoti, paṭi­san­thā­ra­kassa vaṇṇavādī. Yampi, bhikkhave, bhikkhu sab­rahma­cārī­naṃ paṭisanthārako hoti paṭi­san­thā­ra­kassa vaṇṇavādī, ayampi dhammo piyatāya garutāya bhāvanāya sāmaññāya ekībhāvāya saṃvattati. <span class="brnum">(10)</span></p>
<p><a class="sc" id="24"></a><a class="ms" id="p_17A10_734"></a>Evarūpassa, bhikkhave, bhikkhuno kiñcāpi na evaṃ icchā uppajjeyya: ‘aho vata maṃ sabrahmacārī sakkareyyuṃ garuṃ kareyyuṃ māneyyuṃ pūjeyyun’ti, atha kho naṃ sabrahmacārī sakkaronti garuṃ karonti mānenti pūjenti. Taṃ kissa hetu? Tathāhissa, bhikkhave, viññū sabrahmacārī te pāpake akusale dhamme pahīne samanupassanti.</p>
<p><a class="sc" id="25"></a><a class="pts" id="pts5.169"></a><a class="ms" id="p_17A10_735"></a>Seyyathāpi, bhikkhave, bhaddassa assājānīyassa kiñcāpi na evaṃ icchā uppajjeyya: ‘aho vata maṃ manussā ājānīyaṭṭhāne ṭhapeyyuṃ, ājānī­ya­bhoja­nañca bhojeyyuṃ, ājānī­ya­parimaj­janañca parimajjeyyun’ti, atha kho naṃ manussā ājānīyaṭṭhāne ca ṭhapenti ājānī­ya­bhoja­nañca bhojenti ājānī­ya­parimaj­janañca parimajjanti. Taṃ kissa hetu? Tathāhissa, bhikkhave, viññū manussā tāni sāṭheyyāni kūṭeyyāni jimheyyāni vaṅkeyyāni pahīnāni samanupassanti.</p>
<p><a class="sc" id="26"></a><a class="ms" id="p_17A10_736"></a>Evamevaṃ kho, bhikkhave, evarūpassa bhikkhuno kiñcāpi na evaṃ icchā uppajjeyya: ‘aho vata maṃ sabrahmacārī sakkareyyuṃ garuṃ kareyyuṃ māneyyuṃ pūjeyyun’ti, atha kho naṃ sabrahmacārī sakkaronti garuṃ karonti mānenti pūjenti. Taṃ kissa hetu? Tathāhissa, bhikkhave, viññū sabrahmacārī te pāpake akusale dhamme pahīne samanupassantī”ti.</p>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Theravagga</span> <span class="hidden">Vāhanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>