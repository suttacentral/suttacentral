<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.95">
<article>
<div class="hgroup">
<p class="division">Aṅguttara Nikāya 10</p>
<p>10. Upālivagga</p>
<h1>95. Uttiyasutta</h1>
</div>
<p><a class="sc" id="1"></a><a class="pts" id="pts5.193"></a><a class="ms" id="p_17A10_836"></a><a class="msdiv" id="msdiv95"></a>Atha kho uttiyo paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho uttiyo paribbājako bhagavantaṃ etadavoca: “kiṃ nu kho, bho gotama, sassato loko, idameva saccaṃ moghamaññan”ti? “Abyākataṃ kho etaṃ, uttiya, mayā: ‘sassato loko, idameva saccaṃ moghamaññan’”ti.</p>
<p><a class="sc" id="2"></a><a class="ms" id="p_17A10_837"></a>“Kiṃ pana, bho gotama, asassato loko, idameva saccaṃ moghamaññan”ti? “Etampi kho, uttiya, abyākataṃ mayā: ‘asassato loko, idameva saccaṃ moghamaññan’”ti.</p>
<p><a class="sc" id="3"></a><a class="ms" id="p_17A10_838"></a>“Kiṃ nu kho, bho gotama, antavā loko … pe … anantavā loko … taṃ jīvaṃ taṃ sarīraṃ … aññaṃ jīvaṃ aññaṃ sarīraṃ … hoti tathāgato paraṃ maraṇā … na hoti tathāgato paraṃ maraṇā … hoti ca na ca hoti tathāgato paraṃ maraṇā … neva hoti na na hoti tathāgato paraṃ maraṇā, idameva saccaṃ moghamaññan”ti? “Etampi kho, uttiya, abyākataṃ mayā: ‘neva hoti na na hoti tathāgato paraṃ maraṇā, idameva saccaṃ moghamaññan’”ti.</p>
<p><a class="sc" id="4"></a><a class="ms" id="p_17A10_839"></a>“‘Kiṃ nu kho, bho gotama, sassato loko, idameva saccaṃ moghamaññan’ti, iti puṭṭho samāno ‘abyākataṃ kho etaṃ, uttiya, mayā—sassato loko, idameva saccaṃ moghamaññan’ti vadesi.</p>
<p><a class="sc" id="5"></a><a class="ms" id="p_17A10_840"></a>‘Kiṃ pana, bho gotama, asassato loko, idameva saccaṃ moghamaññan’ti, iti puṭṭho samāno: ‘etampi kho, uttiya, abyākataṃ mayā asassato loko, idameva saccaṃ moghamaññan’ti vadesi.</p>
<p><a class="sc" id="6"></a><a class="pts" id="pts5.194"></a><a class="ms" id="p_17A10_841"></a>‘Kiṃ nu kho, bho gotama, antavā loko … pe … anantavā loko … taṃ jīvaṃ taṃ sarīraṃ … aññaṃ jīvaṃ aññaṃ sarīraṃ … hoti tathāgato paraṃ maraṇā … na hoti tathāgato paraṃ maraṇā … hoti ca na ca hoti tathāgato paraṃ maraṇā … neva hoti na na hoti tathāgato paraṃ maraṇā, idameva saccaṃ moghamaññan’ti, iti puṭṭho samāno: ‘etampi kho, uttiya, abyākataṃ mayā—neva hoti na na hoti tathāgato paraṃ maraṇā, idameva saccaṃ moghamaññan’ti vadesi. Atha kiñcarahi bhotā gotamena byākatan”ti?</p>
<p><a class="sc" id="7"></a><a class="ms" id="p_17A10_842"></a>“Abhiññāya kho ahaṃ, uttiya, sāvakānaṃ dhammaṃ desemi sattānaṃ visuddhiyā soka­pari­devā­naṃ samatikkamāya duk­kha­do­manas­sā­naṃ atthaṅgamāya ñāyassa adhigamāya nibbānassa sacchikiriyāyā”ti.</p>
<p><a class="sc" id="8"></a><a class="ms" id="p_17A10_843"></a>“Yaṃ panetaṃ bhavaṃ gotamo abhiññāya sāvakānaṃ dhammaṃ desesi sattānaṃ visuddhiyā soka­pari­devā­naṃ samatikkamāya duk­kha­do­manas­sā­naṃ atthaṅgamāya ñāyassa adhigamāya nibbānassa sacchikiriyāya, <span class="var" title="sabbo ca (pts1, mr)" id="note179">sabbo vā</span> tena loko <span class="var" title="nīyissati (bj) | niyyāssati (s1-3) | niyyissati (pts1)" id="note180">nīyati</span> upaḍḍho vā <span class="var" title="tibhāgo vā (s1-3) | tibhāgo vāti vadehi (mr)" id="note181">tibhāgo vā”ti</span>? Evaṃ vutte, bhagavā tuṇhī ahosi.</p>
<p><a class="sc" id="9"></a><a class="ms" id="p_17A10_844"></a>Atha kho āyasmato ānandassa etadahosi: “mā hevaṃ kho uttiyo paribbājako pāpakaṃ diṭṭhigataṃ paṭilabhi: ‘sabba­sā­mukkaṃ­sikaṃ vata me samaṇo gotamo pañhaṃ puṭṭho saṃsādeti, no vissajjeti, na nūna visahatī’ti. Tadassa uttiyassa paribbājakassa dīgharattaṃ ahitāya dukkhāyā”ti.</p>
<p><a class="sc" id="10"></a><a class="pts" id="pts5.195"></a><a class="ms" id="p_17A10_845"></a>Atha kho āyasmā ānando uttiyaṃ paribbājakaṃ etadavoca: “tenahāvuso uttiya, upamaṃ te karissāmi. Upamāya midhekacce viññū purisā bhāsitassa atthaṃ ājānanti. Seyyathāpi, āvuso uttiya, rañño paccantimaṃ nagaraṃ <span class="var" title="daḷhuddāpaṃ (bj, pts1) | daḷhaddālaṃ (s1-3)" id="note182">daḷhuddhāpaṃ</span> daḷ­ha­pākā­ra­toraṇaṃ ekadvāraṃ. Tatrassa dovāriko paṇḍito byatto medhāvī aññātānaṃ nivāretā ñātānaṃ pavesetā. So tassa nagarassa samantā anu­pariyā­ya­pathaṃ anukkamati. Anu­pariyā­ya­pathaṃ anukkamamāno na passeyya pākārasandhiṃ vā pākāravivaraṃ vā, antamaso biḷāra­nikkha­ma­na­mattampi. No ca khvassa evaṃ ñāṇaṃ hoti: ‘ettakā pāṇā imaṃ nagaraṃ pavisanti vā nikkhamanti vā’ti. Atha khvassa evamettha hoti: ‘ye kho keci oḷārikā pāṇā imaṃ nagaraṃ pavisanti vā nikkhamanti vā, sabbe te iminā dvārena pavisanti vā nikkhamanti vā’ti.</p>
<p><a class="sc" id="11"></a><a class="ms" id="p_17A10_846"></a>Evamevaṃ kho, āvuso uttiya, na tathāgatassa evaṃ ussukkaṃ hoti: ‘sabbo vā tena loko nīyati, upaḍḍho vā, tibhāgo vā’ti. Atha kho evamettha tathāgatassa hoti: ‘ye kho keci lokamhā nīyiṃsu vā nīyanti vā nīyissanti vā, sabbe te pañca nīvaraṇe pahāya cetaso upakkilese paññāya dubbalīkaraṇe, catūsu satipaṭṭhānesu ­suppatiṭ­ṭhita­cittā, satta bojjhaṅge yathābhūtaṃ bhāvetvā. <span class="var" title="evametena (mr)" id="note183">Evamete</span> lokamhā nīyiṃsu vā nīyanti vā nīyissanti vā’ti. <span class="var" title="yadeva khvettha (mr)" id="note184">Yadeva kho tvaṃ</span>, āvuso uttiya, bhagavantaṃ <span class="var" title="imaṃ pañhaṃ (s1-3, mr)" id="note185">pañhaṃ</span> apucchi tadevetaṃ pañhaṃ bhagavantaṃ aññena pariyāyena apucchi. Tasmā te taṃ bhagavā na byākāsī”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Upālivagga</span> <span class="hidden">Kāmabhogīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>