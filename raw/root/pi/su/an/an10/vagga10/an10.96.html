<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an10.96">
<article>
<div class="hgroup">
<p class="division">Aṅguttara Nikāya 10</p>
<p>10. Upālivagga</p>
<h1><span class="var" title="kokanadasuttaṃ (bj)" id="note186">96. Kokanudasutta</span></h1>
</div>
<p><a class="sc" id="1"></a><a class="pts" id="pts5.196"></a><a class="ms" id="p_17A10_848"></a><a class="msdiv" id="msdiv96"></a>Ekaṃ samayaṃ āyasmā ānando rājagahe viharati tapodārāme. Atha kho āyasmā ānando rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ. <span class="var" title="tapode (bj, mr)" id="note187">Tapodāya</span> gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. Kokanudopi kho paribbājako rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ.</p>
<p><a class="sc" id="2"></a><a class="ms" id="p_17A10_849"></a>Addasā kho <span class="var" title="kokanado (bj)" id="note188">kokanudo</span> paribbājako āyasmantaṃ ānandaṃ dūratova āgacchantaṃ. Disvāna āyasmantaṃ ānandaṃ etadavoca: “<span class="var" title="ko'ttha (bj) | ko tettha (si) | kvattha (pts1, mr)" id="note189">kvettha</span>, āvuso”ti? “Ahamāvuso, bhikkhū”ti.</p>
<p><a class="sc" id="3"></a><a class="ms" id="p_17A10_850"></a>“Katamesaṃ, āvuso, bhikkhūnan”ti? “Samaṇānaṃ, āvuso, sakya­put­ti­yā­nan”ti.</p>
<p><a class="sc" id="4"></a><a class="ms" id="p_17A10_851"></a>“Puccheyyāma mayaṃ āyasmantaṃ kiñcideva desaṃ, sace āyasmā okāsaṃ karoti pañhassa veyyākaraṇāyā”ti. “Pucchāvuso, sutvā vedissāmā”ti.</p>
<p><a class="sc" id="5"></a><a class="ms" id="p_17A10_852"></a>“Kiṃ nu kho, bho, ‘sassato loko, idameva saccaṃ moghamaññan’ti—<span class="var" title="evaṃdiṭṭhiko (s1-3)" id="note190">evaṃdiṭṭhi</span> bhavan”ti? “Na kho ahaṃ, āvuso, evaṃdiṭṭhi: ‘sassato loko, idameva saccaṃ moghamaññan’”ti.</p>
<p><a class="sc" id="6"></a><a class="ms" id="p_17A10_853"></a>“Kiṃ pana, bho, ‘asassato loko, idameva saccaṃ moghamaññan’ti—evaṃdiṭṭhi bhavan”ti? “Na kho ahaṃ, āvuso, evaṃdiṭṭhi: ‘asassato loko, idameva saccaṃ moghamaññan’”ti.</p>
<p><a class="sc" id="7"></a><a class="pts" id="pts5.197"></a><a class="ms" id="p_17A10_854"></a>“Kiṃ nu kho, bho, antavā loko … pe … anantavā loko … taṃ jīvaṃ taṃ sarīraṃ … aññaṃ jīvaṃ aññaṃ sarīraṃ … hoti tathāgato paraṃ maraṇā … na hoti tathāgato paraṃ maraṇā … hoti ca na ca hoti tathāgato paraṃ maraṇā … neva hoti na na hoti tathāgato paraṃ maraṇā, idameva saccaṃ moghamaññanti—evaṃdiṭṭhi bhavan”ti? “Na kho ahaṃ, āvuso, evaṃdiṭṭhi: ‘neva hoti na na hoti tathāgato paraṃ maraṇā, idameva saccaṃ moghamaññan’”ti.</p>
<p><a class="sc" id="8"></a><a class="ms" id="p_17A10_855"></a>“Tena hi bhavaṃ na jānāti, na passatī”ti? “Na kho ahaṃ, āvuso, na jānāmi na passāmi. Jānāmahaṃ, āvuso, passāmī”ti.</p>
<p><a class="sc" id="9"></a><a class="ms" id="p_17A10_856"></a>“‘Kiṃ nu kho, bho, sassato loko, idameva saccaṃ moghamaññanti—evaṃdiṭṭhi bhavan’ti, iti puṭṭho samāno: ‘na kho ahaṃ, āvuso, evaṃdiṭṭhi—sassato loko, idameva saccaṃ moghamaññan’ti vadesi.</p>
<p><a class="sc" id="10"></a><a class="ms" id="p_17A10_857"></a>‘Kiṃ pana, bho, asassato loko, idameva saccaṃ moghamaññanti—evaṃdiṭṭhi bhavan’ti, iti puṭṭho samāno: ‘na kho ahaṃ, āvuso, evaṃdiṭṭhi—asassato loko, idameva saccaṃ moghamaññan’ti vadesi.</p>
<p><a class="sc" id="11"></a><a class="ms" id="p_17A10_858"></a>Kiṃ nu kho, bho, antavā loko … pe … anantavā loko … taṃ jīvaṃ taṃ sarīraṃ … aññaṃ jīvaṃ aññaṃ sarīraṃ … hoti tathāgato paraṃ maraṇā … na hoti tathāgato paraṃ maraṇā … hoti ca na ca hoti tathāgato paraṃ maraṇā … neva hoti na na hoti tathāgato paraṃ maraṇā, idameva saccaṃ moghamaññanti—evaṃdiṭṭhi bhavanti, iti puṭṭho samāno: ‘na kho ahaṃ, āvuso, evaṃdiṭṭhi—neva hoti na na hoti tathāgato paraṃ maraṇā, idameva saccaṃ moghamaññan’ti vadesi.</p>
<p><a class="sc" id="12"></a><a class="ms" id="p_17A10_859"></a>‘Tena hi bhavaṃ na jānāti na passatī’ti, iti puṭṭho samāno: ‘na kho ahaṃ, āvuso, na jānāmi na passāmi. Jānāmahaṃ, āvuso, passāmī’ti vadesi. Yathā kathaṃ panāvuso, imassa bhāsitassa attho daṭṭhabbo”ti?</p>
<p><a class="sc" id="13"></a><a class="pts" id="pts5.198"></a><a class="ms" id="p_17A10_860"></a>“‘Sassato loko, idameva saccaṃ moghamaññan’ti kho, āvuso, diṭṭhi­gata­metaṃ. ‘Asassato loko, idameva saccaṃ moghamaññan’ti kho, āvuso, diṭṭhi­gata­metaṃ. Antavā loko … pe … anantavā loko … taṃ jīvaṃ taṃ sarīraṃ … aññaṃ jīvaṃ aññaṃ sarīraṃ … hoti tathāgato paraṃ maraṇā … na hoti tathāgato paraṃ maraṇā … hoti ca na ca hoti tathāgato paraṃ maraṇā … ‘neva hoti na na hoti tathāgato paraṃ maraṇā, idameva saccaṃ moghamaññan’ti kho, āvuso, diṭṭhi­gata­metaṃ.</p>
<p><a class="sc" id="14"></a><a class="ms" id="p_17A10_861"></a>Yāvatā, āvuso, <span class="var" title="diṭṭhigatā (sabbattha)" id="note191">diṭṭhi</span> <span class="var" title="yāvatā diṭṭhiṭṭhānā adhiṭṭhānaṃ pariyuṭṭhānaṃ samugghāto (s1-3) | yāvatā diṭṭhiṭṭhāna adhiṭṭhāna pariyuṭṭhāna samuṭṭhāna samugghāto (pts1)" id="note192">yāvatā diṭṭhiṭṭhānaṃ diṭṭhi­a­dhiṭṭhā­naṃ diṭṭhi­pari­yuṭ­ṭhā­naṃ diṭṭhi­sa­muṭṭhā­naṃ diṭṭhi­samug­ghāto</span>, tamahaṃ jānāmi tamahaṃ passāmi. Tamahaṃ jānanto tamahaṃ passanto kyāhaṃ vakkhāmi: ‘na jānāmi na passāmī’ti? Jānāmahaṃ, āvuso, passāmī”ti.</p>
<p><a class="sc" id="15"></a><a class="ms" id="p_17A10_862"></a>“Ko nāmo āyasmā, kathañca panāyasmantaṃ sabrahmacārī jānantī”ti? “‘Ānando’ti kho me, āvuso, nāmaṃ. ‘Ānando’ti ca pana maṃ sabrahmacārī jānantī”ti. “Mahācariyena vata kira, bho, saddhiṃ mantayamānā na jānimha: ‘āyasmā ānando’ti. Sace hi mayaṃ jāneyyāma: ‘ayaṃ āyasmā ānando’ti, ettakampi no <span class="var" title="­nappa­ṭibhā­seyyāma (mr) | nappa­ṭibhā­seyya (bahūsu; ^ud3.3#1 [Yasojasutta])" id="note193">nappa­ṭibhā­yeyya</span>. Khamatu ca me āyasmā ānando”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Upālivagga</span> <span class="hidden">Kāmabhogīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>