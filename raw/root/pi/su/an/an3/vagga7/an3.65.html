<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.65">
<article>
<div class="hgroup">
<p class="division">Aṅguttara Nikāya 3</p>
<p>7. Mahāvagga</p>
<h1>65. Kesamuttisutta</h1>
</div>
<p><a class="sc" id="1"></a><a class="ms" id="p_15A3_472"></a><a class="msdiv" id="msdiv66"></a><span class="evam">Evaṃ me sutaṃ—​</span>   ekaṃ samayaṃ bhagavā kosalesu cārikaṃ caramāno mahatā ­bhik­khu­saṃ­ghena saddhiṃ yena <span class="var" title="kesaputtaṃ (bj, s1-3, km, pts1)" id="note217">kesamuttaṃ</span> nāma kālāmānaṃ nigamo tadavasari. Assosuṃ kho kesamuttiyā kālāmā: “samaṇo khalu, bho, gotamo sakyaputto sakyakulā pabbajito kesamuttaṃ anuppatto. Taṃ kho pana bhavantaṃ gotamaṃ evaṃ kalyāṇo kittisaddo abbhuggato: ‘itipi so bhagavā … pe … sādhu kho pana tathārūpānaṃ arahataṃ dassanaṃ hotī’”ti.</p>
<p><a class="sc" id="2"></a><a class="ms" id="p_15A3_473"></a>Atha kho kesamuttiyā kālāmā yena bhagavā tenu­pasaṅka­miṃsu; upasaṅkamitvā appekacce bhagavantaṃ abhivādetvā ekamantaṃ nisīdiṃsu, appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu, appekacce yena bhagavā tenañjaliṃ paṇāmetvā ekamantaṃ nisīdiṃsu, appekacce nāmagottaṃ sāvetvā ekamantaṃ nisīdiṃsu, appekacce tuṇhībhūtā ekamantaṃ nisīdiṃsu. Ekamantaṃ nisinnā kho te kesamuttiyā kālāmā bhagavantaṃ etadavocuṃ: </p>
<p><a class="sc" id="3"></a><a class="pts" id="pts1.189"></a><a class="ms" id="p_15A3_474"></a>“Santi, bhante, eke samaṇabrāhmaṇā kesamuttaṃ āgacchanti. Te sakaṃyeva vādaṃ dīpenti jotenti, <span class="var" title="paravādaṃ (bj, s1-3)" id="note218">parappavādaṃ</span> pana khuṃsenti vambhenti<span class="var" title=" opapakkhiṃ (sī1, syā1-3, kaṃ, pā1), omakkhikaṃ (ka-ma)" id="note219"> paribhavanti omakkhiṃ</span> karonti. Aparepi, bhante, eke samaṇabrāhmaṇā kesamuttaṃ āgacchanti. Tepi sakaṃyeva vādaṃ dīpenti jotenti, parappavādaṃ pana khuṃsenti vambhenti paribhavanti omakkhiṃ karonti. Tesaṃ no, bhante, amhākaṃ hoteva kaṅkhā hoti vicikicchā: ‘ko su nāma imesaṃ bhavataṃ samaṇab­rāhma­ṇā­naṃ saccaṃ āha, ko musā’”ti? “Alañhi vo, kālāmā, kaṅkhituṃ alaṃ vicikicchituṃ. <span class="var" title="kaṅkhanīye ca pana (bj) | kaṅkhāniyeva pana (s1-3, pts1)" id="note221">Kaṅkhanīyeva pana</span> vo ṭhāne vicikicchā uppannā.</p>
<p><a class="sc" id="4"></a><a class="ms" id="p_15A3_475"></a>Etha tumhe, kālāmā, mā anussavena, mā paramparāya, mā itikirāya, mā piṭaka­sam­padā­nena, mā takkahetu, mā nayahetu, mā ākāra­pari­vitak­kena, mā diṭṭhi­nij­jhā­nak­khan­tiyā, mā bhabbarūpatāya, mā samaṇo no garūti. Yadā tumhe, kālāmā, attanāva jāneyyātha: ‘ime dhammā akusalā, ime dhammā sāvajjā, ime dhammā viññugarahitā, ime dhammā samattā <span class="var" title="samādiṇṇā (mr)" id="note223">samādinnā</span> ahitāya dukkhāya saṃvattantī’ti, atha tumhe, kālāmā, pajaheyyātha.</p>
<p><a class="sc" id="5"></a><a class="ms" id="p_15A3_476"></a>Taṃ kiṃ maññatha, kālāmā, lobho purisassa ajjhattaṃ uppajjamāno uppajjati hitāya vā ahitāya vā”ti?</p>
<p><a class="sc" id="6"></a><a class="ms" id="p_15A3_477"></a>“Ahitāya, bhante”.</p>
<p><a class="sc" id="7"></a><a class="ms" id="p_15A3_478"></a>“Luddho panāyaṃ, kālāmā, purisapuggalo lobhena abhibhūto ­pariyā­dinna­citto pāṇampi hanati, adinnampi ādiyati, paradārampi gacchati, musāpi bhaṇati, parampi <span class="var" title="tadatthāya (mr)" id="note224">tathattāya</span> samādapeti, <span class="var" title="yaṃ tassa (mr)" id="note225">yaṃ sa</span> hoti dīgharattaṃ ahitāya dukkhāyā”ti.</p>
<p><a class="sc" id="8"></a><a class="ms" id="p_15A3_479"></a>“Evaṃ, bhante”.</p>
<p><a class="sc" id="9"></a><a class="ms" id="p_15A3_480"></a>“Taṃ kiṃ maññatha, kālāmā, doso purisassa ajjhattaṃ uppajjamāno uppajjati hitāya vā ahitāya vā”ti?</p>
<p><a class="sc" id="10"></a><a class="ms" id="p_15A3_481"></a>“Ahitāya, bhante”.</p>
<p><a class="sc" id="11"></a><a class="ms" id="p_15A3_482"></a>“Duṭṭho panāyaṃ, kālāmā, purisapuggalo dosena abhibhūto ­pariyā­dinna­citto pāṇampi <span class="var" title="hanti (bj, pts1)" id="note226">hanati</span>, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti.</p>
<p><a class="sc" id="12"></a><a class="ms" id="p_15A3_483"></a>“Evaṃ, bhante”.</p>
<p><a class="sc" id="13"></a><a class="ms" id="p_15A3_484"></a>“Taṃ kiṃ maññatha, kālāmā, moho purisassa ajjhattaṃ uppajjamāno uppajjati hitāya vā ahitāya vā”ti?</p>
<p><a class="sc" id="14"></a><a class="ms" id="p_15A3_485"></a>“Ahitāya, bhante”.</p>
<p><a class="sc" id="15"></a><a class="pts" id="pts1.190"></a><a class="ms" id="p_15A3_486"></a>“Mūḷho panāyaṃ, kālāmā, purisapuggalo mohena abhibhūto ­pariyā­dinna­citto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṃ sa hoti dīgharattaṃ ahitāya dukkhāyā”ti.</p>
<p><a class="sc" id="16"></a><a class="ms" id="p_15A3_487"></a>“Evaṃ, bhante”.</p>
<p><a class="sc" id="17"></a><a class="ms" id="p_15A3_488"></a>“Taṃ kiṃ maññatha, kālāmā, ime dhammā kusalā vā akusalā vā”ti?</p>
<p><a class="sc" id="18"></a><a class="ms" id="p_15A3_489"></a>“Akusalā, bhante”.</p>
<p><a class="sc" id="19"></a><a class="ms" id="p_15A3_490"></a>“Sāvajjā vā anavajjā vā”ti?</p>
<p><a class="sc" id="20"></a><a class="ms" id="p_15A3_491"></a>“Sāvajjā, bhante”.</p>
<p><a class="sc" id="21"></a><a class="ms" id="p_15A3_492"></a>“Viññugarahitā vā viññuppasatthā vā”ti?</p>
<p><a class="sc" id="22"></a><a class="ms" id="p_15A3_493"></a>“Viññugarahitā, bhante”.</p>
<p><a class="sc" id="23"></a><a class="ms" id="p_15A3_494"></a>“Samattā samādinnā ahitāya dukkhāya saṃvattanti, no vā? <span class="var" title="kathaṃ vā vo (?)" id="note227">Kathaṃ vā</span> ettha hotī”ti?</p>
<p><a class="sc" id="24"></a><a class="ms" id="p_15A3_495"></a>“Samattā, bhante, samādinnā ahitāya dukkhāya saṃvattantīti. Evaṃ no ettha hotī”ti.</p>
<p><a class="sc" id="25"></a><a class="ms" id="p_15A3_496"></a>“Iti kho, kālāmā, yaṃ taṃ <span class="var" title="avocumha (bj, s1-3, km, pts1)" id="note228">avocumhā</span>: ‘etha tumhe, kālāmā. Mā anussavena, mā paramparāya, mā itikirāya, mā piṭaka­sam­padā­nena, mā takkahetu, mā nayahetu, mā ākāra­pari­vitak­kena, mā diṭṭhi­nij­jhā­nak­khan­tiyā, mā bhabbarūpatāya, mā samaṇo no garūti. Yadā tumhe kālāmā attanāva jāneyyātha: “ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṃvattantīti, atha tumhe, kālāmā, pajaheyyāthā”’ti, iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="26"></a><a class="ms" id="p_15A3_497"></a>Etha tumhe, kālāmā, mā anussavena, mā paramparāya, mā itikirāya, mā piṭaka­sam­padā­nena, mā takkahetu, mā nayahetu, mā ākāra­pari­vitak­kena, mā diṭṭhi­nij­jhā­nak­khan­tiyā, mā bhabbarūpatāya, mā samaṇo no garūti. Yadā tumhe, kālāmā, attanāva jāneyyātha: ‘ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā hitāya sukhāya saṃvattantī’ti, atha tumhe, kālāmā, upasampajja vihareyyātha.</p>
<p><a class="sc" id="27"></a><a class="ms" id="p_15A3_498"></a>Taṃ kiṃ maññatha, kālāmā, alobho purisassa ajjhattaṃ uppajjamāno uppajjati hitāya vā ahitāya vā”ti?</p>
<p><a class="sc" id="28"></a><a class="ms" id="p_15A3_499"></a>“Hitāya, bhante”.</p>
<p><a class="sc" id="29"></a><a class="pts" id="pts1.191"></a><a class="ms" id="p_15A3_500"></a>“Aluddho panāyaṃ, kālāmā, purisapuggalo lobhena anabhibhūto apariyā­dinna­citto neva pāṇaṃ hanati, na adinnaṃ ādiyati, na paradāraṃ gacchati, na musā bhaṇati, na parampi tathattāya samādapeti, yaṃ sa hoti dīgharattaṃ hitāya sukhāyā”ti.</p>
<p><a class="sc" id="30"></a><a class="ms" id="p_15A3_501"></a>“Evaṃ, bhante”.</p>
<p><a class="sc" id="31"></a><a class="ms" id="p_15A3_502"></a>“Taṃ kiṃ maññatha, kālāmā, adoso purisassa ajjhattaṃ uppajjamāno uppajjati … pe … amoho purisassa ajjhattaṃ uppajjamāno uppajjati … pe … hitāya sukhāyā”ti.</p>
<p><a class="sc" id="32"></a><a class="ms" id="p_15A3_503"></a>“Evaṃ, bhante”.</p>
<p><a class="sc" id="33"></a><a class="ms" id="p_15A3_504"></a>“Taṃ kiṃ maññatha, kālāmā, ime dhammā kusalā vā akusalā vā”ti?</p>
<p><a class="sc" id="34"></a><a class="ms" id="p_15A3_505"></a>“Kusalā, bhante”.</p>
<p><a class="sc" id="35"></a><a class="ms" id="p_15A3_506"></a>“Sāvajjā vā anavajjā vā”ti?</p>
<p><a class="sc" id="36"></a><a class="ms" id="p_15A3_507"></a>“Anavajjā, bhante”.</p>
<p><a class="sc" id="37"></a><a class="ms" id="p_15A3_508"></a>“Viññugarahitā vā viññuppasatthā vā”ti?</p>
<p><a class="sc" id="38"></a><a class="ms" id="p_15A3_509"></a>“Viññuppasatthā, bhante”.</p>
<p><a class="sc" id="39"></a><a class="ms" id="p_15A3_510"></a>“Samattā samādinnā hitāya sukhāya saṃvattanti no vā? Kathaṃ vā ettha hotī”ti?</p>
<p><a class="sc" id="40"></a><a class="ms" id="p_15A3_511"></a>“Samattā, bhante, samādinnā hitāya sukhāya saṃvattanti. Evaṃ no ettha hotī”ti.</p>
<p><a class="sc" id="41"></a><a class="pts" id="pts1.192"></a><a class="ms" id="p_15A3_512"></a>“Iti kho, kālāmā, yaṃ taṃ avocumhā: ‘etha tumhe, kālāmā. Mā anussavena, mā paramparāya, mā itikirāya, mā piṭaka­sam­padā­nena, mā takkahetu, mā nayahetu, mā ākāra­pari­vitak­kena, mā diṭṭhi­nij­jhā­nak­khan­tiyā, mā bhabbarūpatāya, mā samaṇo no garūti. Yadā tumhe, kālāmā, attanāva jāneyyātha—ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā hitāya sukhāya saṃvattantīti, atha tumhe, kālāmā, upasampajja vihareyyāthā’ti, iti yaṃ taṃ vuttaṃ idametaṃ paṭicca vuttaṃ.</p>
<p><a class="sc" id="42"></a><a class="ms" id="p_15A3_513"></a><span class="var" title="yo kho (mr)" id="note229">Sa kho so</span>, kālāmā, ariyasāvako evaṃ vigatābhijjho vigatabyāpādo asammūḷho sampajāno <span class="var" title="sato (mr)" id="note230">patissato</span> mettā­saha­gatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ mettā­saha­gatena cetasā vipulena mahaggatena appamāṇena averena abyāpajjhena pharitvā viharati. Karuṇā­saha­gatena cetasā … pe … muditā­saha­gatena cetasā … pe … upekkhā­saha­gatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ upekkhā­saha­gatena cetasā vipulena mahaggatena appamāṇena averena abyāpajjhena pharitvā viharati.</p>
<p><a class="sc" id="43"></a><a class="ms" id="p_15A3_514"></a><span class="var" title="sace (mr)" id="note231">Sa</span> kho so, kālāmā, ariyasāvako evaṃ averacitto evaṃ abyāpaj­jha­citto evaṃ asaṃ­kiliṭ­ṭha­citto evaṃ visuddhacitto. Tassa diṭṭheva dhamme cattāro assāsā adhigatā honti. ‘Sace kho pana atthi paro loko, atthi <span class="var" title="sukaṭa­dukka­ṭā­naṃ (bj, s1-3, km, pts1)" id="note232">sukata­dukka­ṭā­naṃ</span> kammānaṃ phalaṃ vipāko, <span class="var" title="ṭhānamahaṃ (bj, pts1) | ṭhānametaṃ yenāhaṃ (s1-3, km)" id="note233">athāhaṃ</span> kāyassa bhedā paraṃ maraṇā sugatiṃ saggaṃ lokaṃ upapajjissāmī’ti, ayamassa paṭhamo assāso adhigato hoti.</p>
<p><a class="sc" id="44"></a><a class="ms" id="p_15A3_515"></a>‘Sace kho pana natthi paro loko, natthi sukata­dukka­ṭā­naṃ kammānaṃ phalaṃ vipāko, <span class="var" title="idhāhaṃ (bj, s1-3, km, pts1)" id="note234">athāhaṃ</span> diṭṭheva dhamme averaṃ abyāpajjhaṃ anīghaṃ <span class="var" title="sukhaṃ (bj) | sukhī (s1-3, km)" id="note235">sukhiṃ</span> attānaṃ pariharāmī’ti, ayamassa dutiyo assāso adhigato hoti.</p>
<p><a class="sc" id="45"></a><a class="ms" id="p_15A3_516"></a>‘Sace kho pana karoto karīyati pāpaṃ, na kho panāhaṃ kassaci pāpaṃ cetemi. Akarontaṃ kho pana maṃ pāpakammaṃ kuto dukkhaṃ phusissatī’ti, ayamassa tatiyo assāso adhigato hoti.</p>
<p><a class="sc" id="46"></a><a class="ms" id="p_15A3_517"></a>‘Sace kho pana karoto na karīyati pāpaṃ, athāhaṃ ubhayeneva visuddhaṃ attānaṃ samanupassāmī’ti, ayamassa catuttho assāso adhigato hoti.</p>
<p><a class="sc" id="47"></a><a class="ms" id="p_15A3_518"></a>Sa kho so, kālāmā, ariyasāvako evaṃ averacitto evaṃ abyāpaj­jha­citto evaṃ asaṅki­liṭṭha­citto evaṃ visuddhacitto. Tassa diṭṭheva dhamme ime cattāro assāsā adhigatā hontī”ti.</p>
<p><a class="sc" id="48"></a><a class="pts" id="pts1.193"></a><a class="ms" id="p_15A3_519"></a>“Evametaṃ, bhagavā, evametaṃ, sugata. Sa kho so, bhante, ariyasāvako evaṃ averacitto evaṃ abyāpaj­jha­citto evaṃ asaṅki­liṭṭha­citto evaṃ visuddhacitto. Tassa diṭṭheva dhamme cattāro assāsā adhigatā honti. ‘Sace kho pana atthi paro loko, atthi sukata­dukka­ṭā­naṃ kammānaṃ phalaṃ vipāko, athāhaṃ kāyassa bhedā paraṃ maraṇā sugatiṃ saggaṃ lokaṃ upapajjissāmī’ti, ayamassa paṭhamo assāso adhigato hoti.</p>
<p><a class="sc" id="49"></a><a class="ms" id="p_15A3_520"></a>‘Sace kho pana natthi paro loko, natthi sukata­dukka­ṭā­naṃ kammānaṃ phalaṃ vipāko, athāhaṃ diṭṭheva dhamme averaṃ abyāpajjhaṃ anīghaṃ sukhiṃ attānaṃ pariharāmī’ti, ayamassa dutiyo assāso adhigato hoti.</p>
<p><a class="sc" id="50"></a><a class="ms" id="p_15A3_521"></a>‘Sace kho pana karoto karīyati pāpaṃ, na kho panāhaṃ kassaci pāpaṃ cetemi, akarontaṃ kho pana maṃ pāpakammaṃ kuto dukkhaṃ phusissatī’ti, ayamassa tatiyo assāso adhigato hoti.</p>
<p><a class="sc" id="51"></a><a class="ms" id="p_15A3_522"></a>‘Sace kho pana karoto na karīyati pāpaṃ, athāhaṃ ubhayeneva visuddhaṃ attānaṃ samanupassāmī’ti, ayamassa catuttho assāso adhigato hoti.</p>
<p><a class="sc" id="52"></a><a class="ms" id="p_15A3_523"></a>Sa kho so, bhante, ariyasāvako evaṃ averacitto evaṃ abyāpaj­jha­citto evaṃ asaṅki­liṭṭha­citto evaṃ visuddhacitto. Tassa diṭṭheva dhamme ime cattāro assāsā adhigatā honti.</p>
<p><a class="sc" id="53"></a><a class="ms" id="p_15A3_524"></a>Abhikkantaṃ, bhante … pe … ete mayaṃ, bhante, bhagavantaṃ saraṇaṃ gacchāma dhammañca ­bhik­khu­saṅghañca. Upāsake no, bhante, bhagavā dhāretu ajjatagge pāṇupete saraṇaṃ gate”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Mahāvagga</span> <span class="hidden">Titthā­yatana­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>