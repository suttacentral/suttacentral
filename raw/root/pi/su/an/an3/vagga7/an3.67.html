<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.67">
<article>
<div class="hgroup">
<p class="division">Aṅguttara Nikāya 3</p>
<p>7. Mahāvagga</p>
<h1>67. Kathāvat­thu­sutta</h1>
</div>
<p><a class="sc" id="1"></a><a class="ms" id="p_15A3_574"></a><a class="msdiv" id="msdiv68"></a>“Tīṇimāni, bhikkhave, kathāvatthūni. Katamāni tīṇi? Atītaṃ vā, bhikkhave, addhānaṃ ārabbha kathaṃ katheyya: ‘evaṃ ahosi atītamaddhānan’ti. Anāgataṃ vā, bhikkhave, addhānaṃ ārabbha kathaṃ katheyya: ‘evaṃ bhavissati anāga­ta­maddhā­nan’ti. Etarahi vā, bhikkhave, paccuppannaṃ addhānaṃ ārabbha kathaṃ katheyya: ‘<span class="var" title="evaṃ etarahi paccuppannanti (bj, pts1, mr) | evaṃ hoti etarahi paccuppannanti (s1-3, km)" id="note238">evaṃ hoti etarahi ­pac­cup­pan­na­maddhā­nan’ti</span>.</p>
<p><a class="sc" id="2"></a><a class="ms" id="p_15A3_575"></a>Kathā­sam­payo­gena, bhikkhave, puggalo veditabbo yadi vā kaccho yadi vā akacchoti. Sacāyaṃ, bhikkhave, puggalo pañhaṃ puṭṭho samāno ekaṃsab­yākara­ṇīyaṃ pañhaṃ na ekaṃsena byākaroti, ­vibhaj­jab­yākara­ṇīyaṃ pañhaṃ na vibhajja byākaroti, paṭi­pucchāb­yākara­ṇīyaṃ pañhaṃ na paṭipucchā byākaroti, <span class="var" title="thapanīyaṃ pañhaṃ na thapeti (mr)" id="note239">ṭhapanīyaṃ pañhaṃ na ṭhapeti</span>, evaṃ santāyaṃ, bhikkhave, puggalo akaccho hoti. Sace panāyaṃ, bhikkhave, puggalo pañhaṃ puṭṭho samāno ekaṃsab­yākara­ṇīyaṃ pañhaṃ ekaṃsena byākaroti, ­vibhaj­jab­yākara­ṇīyaṃ pañhaṃ vibhajja byākaroti, paṭi­pucchāb­yākara­ṇīyaṃ pañhaṃ paṭipucchā byākaroti, ṭhapanīyaṃ pañhaṃ ṭhapeti, evaṃ santāyaṃ, bhikkhave, puggalo kaccho hoti.</p>
<p><a class="sc" id="3"></a><a class="pts" id="pts1.198"></a><a class="ms" id="p_15A3_576"></a>Kathā­sam­payo­gena, bhikkhave, puggalo veditabbo yadi vā kaccho yadi vā akacchoti. Sacāyaṃ, bhikkhave, puggalo pañhaṃ puṭṭho samāno ṭhānāṭhāne na saṇṭhāti parikappe na saṇṭhāti <span class="var" title="aññavāde (bj, s1-3, km, pts1) | aññātavāre (mr)" id="note240">aññātavāde</span> na saṇṭhāti paṭipadāya na saṇṭhāti, evaṃ santāyaṃ, bhikkhave, puggalo akaccho hoti. Sace panāyaṃ, bhikkhave, puggalo pañhaṃ puṭṭho samāno ṭhānāṭhāne saṇṭhāti parikappe saṇṭhāti aññātavāde saṇṭhāti paṭipadāya saṇṭhāti, evaṃ santāyaṃ, bhikkhave, puggalo kaccho hoti.</p>
<p><a class="sc" id="4"></a><a class="ms" id="p_15A3_577"></a>Kathā­sam­payo­gena, bhikkhave, puggalo veditabbo yadi vā kaccho yadi vā akacchoti. Sacāyaṃ, bhikkhave, puggalo pañhaṃ puṭṭho samāno aññenaññaṃ paṭicarati, bahiddhā kathaṃ apanāmeti, kopañca dosañca appaccayañca pātukaroti, evaṃ santāyaṃ, bhikkhave, puggalo akaccho hoti. Sace panāyaṃ, bhikkhave, puggalo pañhaṃ puṭṭho samāno na aññenaññaṃ paṭicarati na bahiddhā kathaṃ apanāmeti, na kopañca dosañca appaccayañca pātukaroti, evaṃ santāyaṃ, bhikkhave, puggalo kaccho hoti.</p>
<p><a class="sc" id="5"></a><a class="ms" id="p_15A3_578"></a>Kathā­sam­payo­gena, bhikkhave, puggalo veditabbo yadi vā kaccho yadi vā akacchoti. Sacāyaṃ, bhikkhave, puggalo pañhaṃ puṭṭho samāno abhiharati abhimaddati <span class="var" title="anusaṃjagghati (mr)" id="note241">anupajagghati</span> khalitaṃ gaṇhāti, evaṃ santāyaṃ, bhikkhave, puggalo akaccho hoti. Sace panāyaṃ, bhikkhave, puggalo pañhaṃ puṭṭho samāno nābhiharati nābhimaddati na anupajagghati na khalitaṃ gaṇhāti, evaṃ santāyaṃ, bhikkhave, puggalo kaccho hoti.</p>
<p><a class="sc" id="6"></a><a class="ms" id="p_15A3_579"></a>Kathā­sam­payo­gena, bhikkhave, puggalo veditabbo yadi vā saupaniso yadi vā anupanisoti. Anohitasoto, bhikkhave, anupaniso hoti, ohitasoto saupaniso hoti. So saupaniso samāno abhijānāti ekaṃ dhammaṃ, parijānāti ekaṃ dhammaṃ, pajahati ekaṃ dhammaṃ, sacchikaroti ekaṃ dhammaṃ. So abhijānanto ekaṃ dhammaṃ, parijānanto ekaṃ dhammaṃ, pajahanto ekaṃ dhammaṃ, sacchikaronto ekaṃ dhammaṃ sammāvimuttiṃ phusati. Etadatthā, bhikkhave, kathā; etadatthā mantanā; etadatthā upanisā; etadatthaṃ sotāvadhānaṃ, yadidaṃ anupādā cittassa vimokkhoti.</p>
<blockquote class="gatha">
<p><a class="sc" id="7"></a><a class="pts" id="pts1.199"></a><a class="ms" id="p_15A3_580"></a>Ye viruddhā sallapanti,<br> viniviṭṭhā samussitā;<br> Anari­ya­guṇa­māsajja,<br> aññoñ­ña­vi­vare­sino.
</p>
<p><a class="sc" id="8"></a><a class="ms" id="p_15A3_581"></a>Dubbhāsitaṃ vikkhalitaṃ,<br> <span class="var" title="sasammohaṃ (mr)" id="note242">sampamohaṃ</span> parājayaṃ;<br> Aññoñ­ñas­sābhi­nandanti,<br> <span class="var" title="tadariyo na kathaṃ vade (mr)" id="note243">tadariyo kathanācare</span>.
</p>
<p><a class="sc" id="9"></a><a class="ms" id="p_15A3_582"></a>Sace cassa kathākāmo,<br> kālamaññāya paṇḍito;<br> Dhammaṭ­ṭha­paṭi­saṃ­yuttā,<br> yā <span class="var" title="ariyācaritā (bj) | ariyañcaritā (si) | ariyādikā (mr)" id="note244">ariyacaritā</span> kathā.
</p>
<p><a class="sc" id="10"></a><a class="ms" id="p_15A3_583"></a>Taṃ kathaṃ kathaye dhīro,<br> aviruddho anussito;<br> Anunnatena manasā,<br> apaḷāso asāhaso.
</p>
<p><a class="sc" id="11"></a><a class="ms" id="p_15A3_584"></a><span class="var" title="anusuyyāyamāno (bj) | anusuyyamāno (s1-3)" id="note245">Anusūyāyamāno</span> so,<br> sammadaññāya bhāsati;<br> Subhāsitaṃ anumodeyya,<br> dubbhaṭṭhe <span class="var" title="nāvasādaye (bj, pts1)" id="note246">nāpasādaye</span>.
</p>
<p><a class="sc" id="12"></a><a class="ms" id="p_15A3_585"></a>Upārambhaṃ na sikkheyya,<br> khalitañca <span class="var" title="na bhāsaye (mr)" id="note247">na gāhaye</span>;<br> Nābhihare nābhimadde,<br> na vācaṃ payutaṃ bhaṇe.
</p>
<p><a class="sc" id="13"></a><a class="ms" id="p_15A3_586"></a>Aññātatthaṃ pasādatthaṃ,<br> sataṃ ve hoti mantanā;<br> Evaṃ kho ariyā mantenti,<br> esā ariyāna mantanā;<br> Etadaññāya medhāvī,<br> na samusseyya mantaye”ti.
</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Mahāvagga</span> <span class="hidden">Titthā­yatana­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>