<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.163-182">
<article>
<div class="hgroup">
<p class="division">Aṅguttara Nikāya 3</p>
<p>17. Kamma­patha­peyyāla</p>
<h1>163–​182 </h1>
</div>
<p><a class="sc" id="1"></a><a class="ms" id="p_15A3_1116"></a><a class="msdiv" id="msdiv164-183"></a>“Tīhi, bhikkhave, dhammehi samannāgato yathābhataṃ nikkhitto evaṃ niraye. Katamehi tīhi? Attanā ca pāṇātipātī hoti, parañca pāṇātipāte samādapeti, pāṇātipāte ca samanuñño hoti. Imehi kho, bhikkhave, tīhi dhammehi samannāgato yathābhataṃ nikkhitto evaṃ niraye.</p>
<p><a class="sc" id="2"></a><a class="ms" id="p_15A3_1117"></a>Tīhi, bhikkhave, dhammehi samannāgato yathābhataṃ nikkhitto evaṃ sagge. Katamehi tīhi? Attanā ca pāṇātipātā paṭivirato hoti, parañca pāṇātipātā veramaṇiyā samādapeti, pāṇātipātā veramaṇiyā ca samanuñño hoti … pe …. <span class="brnum">(2)</span></p>
<p><a class="sc" id="3"></a><a class="ms" id="p_15A3_1118"></a>Attanā ca adinnādāyī hoti, parañca adinnādāne samādapeti, adinnādāne ca samanuñño hoti … pe ….</p>
<p><a class="sc" id="4"></a><a class="ms" id="p_15A3_1119"></a>Attanā ca adinnādānā paṭivirato hoti, parañca adinnādānā veramaṇiyā samādapeti, adinnādānā veramaṇiyā ca samanuñño hoti … pe …. <span class="brnum">(4)</span></p>
<p><a class="sc" id="5"></a><a class="pts" id="pts1.298"></a><a class="ms" id="p_15A3_1120"></a>Attanā ca kāmesu­micchā­cārī hoti, parañca kāmesu­micchā­cāre samādapeti, kāmesu­micchā­cāre ca samanuñño hoti … pe ….</p>
<p><a class="sc" id="6"></a><a class="ms" id="p_15A3_1121"></a>Attanā ca kāmesu­micchā­cārā paṭivirato hoti, parañca kāmesu­micchā­cārā veramaṇiyā samādapeti, kāmesu­micchā­cārā veramaṇiyā ca samanuñño hoti … pe …. <span class="brnum">(6)</span></p>
<p><a class="sc" id="7"></a><a class="ms" id="p_15A3_1122"></a>Attanā ca musāvādī hoti, parañca musāvāde samādapeti, musāvāde ca samanuñño hoti … pe ….</p>
<p><a class="sc" id="8"></a><a class="ms" id="p_15A3_1123"></a>Attanā ca musāvādā paṭivirato hoti, parañca musāvādā veramaṇiyā samādapeti, musāvādā veramaṇiyā ca samanuñño hoti … pe …. <span class="brnum">(8)</span></p>
<p><a class="sc" id="9"></a><a class="ms" id="p_15A3_1124"></a>Attanā ca pisuṇavāco hoti, parañca pisuṇāya vācāya samādapeti, pisuṇāya vācāya ca samanuñño hoti … pe ….</p>
<p><a class="sc" id="10"></a><a class="ms" id="p_15A3_1125"></a>Attanā ca pisuṇāya vācāya paṭivirato hoti, parañca pisuṇāya vācāya veramaṇiyā samādapeti, pisuṇāya vācāya veramaṇiyā ca samanuñño hoti … pe …. <span class="brnum">(10)</span></p>
<p><a class="sc" id="11"></a><a class="ms" id="p_15A3_1126"></a>Attanā ca pharusavāco hoti, parañca pharusāya vācāya samādapeti, pharusāya vācāya ca samanuñño hoti … pe ….</p>
<p><a class="sc" id="12"></a><a class="ms" id="p_15A3_1127"></a>Attanā ca pharusāya vācāya paṭivirato hoti, parañca pharusāya vācāya veramaṇiyā samādapeti, pharusāya vācāya veramaṇiyā ca samanuñño hoti … pe …. <span class="brnum">(12)</span></p>
<p><a class="sc" id="13"></a><a class="ms" id="p_15A3_1128"></a>Attanā ca samphappalāpī hoti, parañca samphappalāpe samādapeti, samphappalāpe ca samanuñño hoti … pe ….</p>
<p><a class="sc" id="14"></a><a class="ms" id="p_15A3_1129"></a>Attanā ca samphappalāpā paṭivirato hoti, parañca samphappalāpā veramaṇiyā samādapeti, samphappalāpā veramaṇiyā ca samanuñño hoti … pe …. <span class="brnum">(14)</span></p>
<p><a class="sc" id="15"></a><a class="ms" id="p_15A3_1130"></a>Attanā ca abhijjhālu hoti, parañca abhijjhāya samādapeti, abhijjhāya ca samanuñño hoti … pe ….</p>
<p><a class="sc" id="16"></a><a class="pts" id="pts1.299"></a><a class="ms" id="p_15A3_1131"></a>Attanā ca anabhijjhālu hoti, parañca anabhijjhāya samādapeti, anabhijjhāya ca samanuñño hoti … pe …. <span class="brnum">(16)</span></p>
<p><a class="sc" id="17"></a><a class="ms" id="p_15A3_1132"></a>Attanā ca byāpannacitto hoti, parañca byāpāde samādapeti, byāpāde ca samanuñño hoti … pe ….</p>
<p><a class="sc" id="18"></a><a class="ms" id="p_15A3_1133"></a>Attanā ca abyāpannacitto hoti, parañca abyāpāde samādapeti, abyāpāde ca samanuñño hoti … pe …. <span class="brnum">(18)</span></p>
<p><a class="sc" id="19"></a><a class="ms" id="p_15A3_1134"></a>Attanā ca micchādiṭṭhiko hoti, parañca micchādiṭṭhiyā samādapeti, micchādiṭṭhiyā ca samanuñño hoti … pe ….</p>
<p><a class="sc" id="20"></a><a class="ms" id="p_15A3_1135"></a>Attanā ca sammādiṭṭhiko hoti, parañca sammādiṭṭhiyā samādapeti, sammādiṭṭhiyā ca samanuñño hoti. Imehi kho, bhikkhave, tīhi dhammehi samannāgato yathābhataṃ nikkhitto evaṃ sagge”ti. <span class="brnum">(20)</span></p>
<p class="endsection">Kamma­patha­peyyā­laṃ niṭṭhitaṃ.</p>
<blockquote class="uddanagatha">
<p><a class="sc" id="21"></a><a class="ms" id="p_15A3_1138"></a>Pāṇaṃ adinnamicchā ca,<br> musāvādī ca pisuṇā;<br> Pharusā samphappalāpo ca,<br> abhijjhā byāpādadiṭṭhi ca;<br> Kammapathesu peyyālaṃ,<br> tikakena niyojayeti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Tatiya­paṇṇā­saka</span> <span class="hidden">Kamma­patha­peyyāla</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>