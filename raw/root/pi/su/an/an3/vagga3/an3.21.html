<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.21">
<article>
<div class="hgroup">
<p class="division">Aṅguttara Nikāya 3</p>
<p>3. Puggalavagga</p>
<h1>21. Samiddhasutta</h1>
</div>
<p><a class="sc" id="1"></a><a class="ms" id="p_15A3_93"></a><a class="msdiv" id="msdiv21"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho āyasmā ca <span class="var" title="saviṭṭho (bj, s1-3, km, pts1)" id="note34">samiddho</span> āyasmā ca <span class="var" title="mahākoṭṭhito (bj, s1-3, km, pts1)" id="note35">mahākoṭṭhiko</span> yenāyasmā sāriputto tenu­pasaṅka­miṃsu; upasaṅkamitvā āyasmatā sāriputtena saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinnaṃ kho āyasmantaṃ samiddhaṃ āyasmā sāriputto etadavoca:</p>
<p><a class="sc" id="2"></a><a class="ms" id="p_15A3_94"></a>“Tayome, āvuso samiddha, puggalā santo saṃvijjamānā lokasmiṃ. Katame tayo? Kāyasakkhī, <span class="var" title="diṭṭhappatto (bj, mr)" id="note36">diṭṭhippatto</span>, saddhāvimutto. Ime kho, āvuso, tayo puggalā santo saṃvijjamānā lokasmiṃ. Imesaṃ, āvuso, tiṇṇaṃ puggalānaṃ katamo te puggalo khamati abhikkantataro ca paṇītataro cā”ti?</p>
<p><a class="sc" id="3"></a><a class="ms" id="p_15A3_95"></a>“Tayome, āvuso sāriputta, puggalā santo saṃvijjamānā lokasmiṃ. Katame tayo? Kāyasakkhī, diṭṭhippatto, saddhāvimutto. Ime kho, āvuso, tayo puggalā santo saṃvijjamānā lokasmiṃ. Imesaṃ, āvuso, tiṇṇaṃ puggalānaṃ <span class="var" title="yoyaṃ (mr)" id="note37">yvāyaṃ</span> puggalo saddhāvimutto, ayaṃ me puggalo khamati imesaṃ tiṇṇaṃ puggalānaṃ abhikkantataro ca paṇītataro ca. Taṃ kissa hetu? Imassa, āvuso, puggalassa saddhindriyaṃ adhimattan”ti.</p>
<p><a class="sc" id="4"></a><a class="pts" id="pts1.119"></a><a class="ms" id="p_15A3_96"></a>Atha kho āyasmā sāriputto āyasmantaṃ mahākoṭṭhikaṃ etadavoca: “tayome, āvuso koṭṭhika, puggalā santo saṃvijjamānā lokasmiṃ. Katame tayo? Kāyasakkhī, diṭṭhippatto, saddhāvimutto. Ime kho, āvuso, tayo puggalā santo saṃvijjamānā lokasmiṃ. Imesaṃ, āvuso, tiṇṇaṃ puggalānaṃ katamo te puggalo khamati abhikkantataro ca paṇītataro cā”ti?</p>
<p><a class="sc" id="5"></a><a class="ms" id="p_15A3_97"></a>“Tayome, āvuso sāriputta, puggalā santo saṃvijjamānā lokasmiṃ. Katame tayo? Kāyasakkhī, diṭṭhippatto, saddhāvimutto. Ime kho, āvuso, tayo puggalā santo saṃvijjamānā lokasmiṃ. Imesaṃ, āvuso, tiṇṇaṃ puggalānaṃ yvāyaṃ puggalo kāyasakkhī, ayaṃ me puggalo khamati imesaṃ tiṇṇaṃ puggalānaṃ abhikkantataro ca paṇītataro ca. Taṃ kissa hetu? Imassa, āvuso, puggalassa samādhindriyaṃ adhimattan”ti.</p>
<p><a class="sc" id="6"></a><a class="ms" id="p_15A3_98"></a>Atha kho āyasmā mahākoṭṭhiko āyasmantaṃ sāriputtaṃ etadavoca: “tayome, āvuso sāriputta, puggalā santo saṃvijjamānā lokasmiṃ. Katame tayo? Kāyasakkhī, diṭṭhippatto, saddhāvimutto. Ime kho, āvuso, tayo puggalā santo saṃvijjamānā lokasmiṃ. Imesaṃ, āvuso, tiṇṇaṃ puggalānaṃ katamo te puggalo khamati abhikkantataro ca paṇītataro cā”ti?</p>
<p><a class="sc" id="7"></a><a class="ms" id="p_15A3_99"></a>“Tayome, āvuso koṭṭhika, puggalā santo saṃvijjamānā lokasmiṃ. Katame tayo? Kāyasakkhī, diṭṭhippatto, saddhāvimutto. Ime kho, āvuso, tayo puggalā santo saṃvijjamānā lokasmiṃ. Imesaṃ, āvuso, tiṇṇaṃ puggalānaṃ yvāyaṃ puggalo diṭṭhippatto, ayaṃ me puggalo khamati imesaṃ tiṇṇaṃ puggalānaṃ abhikkantataro ca paṇītataro ca. Taṃ kissa hetu? Imassa, āvuso, puggalassa paññindriyaṃ adhimattan”ti.</p>
<p><a class="sc" id="8"></a><a class="pts" id="pts1.120"></a><a class="ms" id="p_15A3_100"></a>Atha kho āyasmā sāriputto āyasmantañca samiddhaṃ āyasmantañca mahākoṭṭhikaṃ etadavoca: “byākataṃ kho, āvuso, amhehi sabbeheva yathāsakaṃ paṭibhānaṃ. Āyāmāvuso, yena bhagavā tenu­pasaṅka­mis­sāma; upasaṅkamitvā bhagavato etamatthaṃ ārocessāma. Yathā no bhagavā byākarissati tathā naṃ dhāressāmā”ti. “Evamāvuso”ti kho āyasmā ca samiddho āyasmā ca mahākoṭṭhiko āyasmato sāriputtassa paccassosuṃ. Atha kho āyasmā ca sāriputto āyasmā ca samiddho āyasmā ca mahākoṭṭhiko yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho āyasmā sāriputto yāvatako ahosi āyasmatā ca samiddhena āyasmatā ca mahākoṭṭhikena saddhiṃ kathāsallāpo taṃ sabbaṃ bhagavato ārocesi.</p>
<p><a class="sc" id="9"></a><a class="ms" id="p_15A3_101"></a>“Na khvettha, sāriputta, sukaraṃ ekaṃsena byākātuṃ: ‘ayaṃ imesaṃ tiṇṇaṃ puggalānaṃ abhikkantataro ca paṇītataro cā’ti. Ṭhānañhetaṃ, sāriputta, vijjati yvāyaṃ puggalo saddhāvimutto <span class="var" title="svāyaṃ (s1-3, km, pts1) | soyaṃ (mr)" id="note38">svāssa</span> arahattāya paṭipanno, yvāyaṃ puggalo kāyasakkhī <span class="var" title="svāyaṃ (s1-3, km, pts1) | soyaṃ (mr)" id="note39">svāssa</span> sakadāgāmī vā anāgāmī vā, yo cāyaṃ puggalo diṭṭhippatto <span class="var" title="soyaṃ (mr)" id="note40">sopassa</span> sakadāgāmī vā anāgāmī vā.</p>
<p><a class="sc" id="10"></a><a class="ms" id="p_15A3_102"></a>Na khvettha, sāriputta, sukaraṃ ekaṃsena byākātuṃ: ‘ayaṃ imesaṃ tiṇṇaṃ puggalānaṃ abhikkantataro ca paṇītataro cā’ti. Ṭhānañhetaṃ, sāriputta, vijjati yvāyaṃ puggalo kāyasakkhī svāssa arahattāya paṭipanno, yvāyaṃ puggalo saddhāvimutto svāssa sakadāgāmī vā anāgāmī vā, yo cāyaṃ puggalo diṭṭhippatto sopassa sakadāgāmī vā anāgāmī vā.</p>
<p><a class="sc" id="11"></a><a class="ms" id="p_15A3_103"></a>Na khvettha, sāriputta, sukaraṃ ekaṃsena byākātuṃ: ‘ayaṃ imesaṃ tiṇṇaṃ puggalānaṃ abhikkantataro ca paṇītataro cā’ti. Ṭhānañhetaṃ, sāriputta, vijjati yvāyaṃ puggalo diṭṭhippatto svāssa arahattāya paṭipanno, yvāyaṃ puggalo saddhāvimutto svāssa sakadāgāmī vā anāgāmī vā, yo cāyaṃ puggalo kāyasakkhī sopassa sakadāgāmī vā anāgāmī vā.</p>
<p><a class="sc" id="12"></a><a class="ms" id="p_15A3_104"></a>Na khvettha, sāriputta, sukaraṃ ekaṃsena byākātuṃ: ‘ayaṃ imesaṃ tiṇṇaṃ puggalānaṃ abhikkantataro ca paṇītataro cā’”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Puggalavagga</span> <span class="hidden">Samiddhasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>