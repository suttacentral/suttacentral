<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.30">
<article>
<div class="hgroup">
<p class="division">Aṅguttara Nikāya 3</p>
<p>3. Puggalavagga</p>
<h1>30. Avakujjasutta</h1>
</div>
<p><a class="sc" id="1"></a><a class="ms" id="p_15A3_152"></a><a class="msdiv" id="msdiv30"></a>“Tayome, bhikkhave, puggalā santo saṃvijjamānā lokasmiṃ. Katame tayo? Avakujjapañño puggalo, ucchaṅgapañño puggalo, puthupañño puggalo. Katamo ca, bhikkhave, avakujjapañño puggalo? Idha, bhikkhave, ekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savanāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti; vuṭṭhitopi tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. Seyyathāpi, bhikkhave, kumbho <span class="var" title="nikkujjo (bj, s1-3, pts1)" id="note66">nikujjo</span> tatra udakaṃ āsittaṃ vivaṭṭati, no saṇṭhāti; evamevaṃ kho, bhikkhave, idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savanāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti; vuṭṭhitopi tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. Ayaṃ vuccati, bhikkhave, avakujjapañño puggalo.</p>
<p><a class="sc" id="2"></a><a class="pts" id="pts1.131"></a><a class="ms" id="p_15A3_153"></a>Katamo ca, bhikkhave, ucchaṅgapañño puggalo? Idha, bhikkhave, ekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savanāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; vuṭṭhito ca kho tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. Seyyathāpi, bhikkhave, purisassa ucchaṅge nānākhajjakāni ākiṇṇāni—tilā taṇḍulā modakā badarā. So tamhā āsanā vuṭṭhahanto satisammosā pakireyya. Evamevaṃ kho, bhikkhave, idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savanāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; vuṭṭhito ca kho tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. Ayaṃ vuccati, bhikkhave, ucchaṅgapañño puggalo.</p>
<p><a class="sc" id="3"></a><a class="ms" id="p_15A3_154"></a>Katamo ca, bhikkhave, puthupañño puggalo? Idha, bhikkhave, ekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savanāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti. Seyyathāpi, bhikkhave, kumbho ukkujjo tatra udakaṃ āsittaṃ saṇṭhāti no vivaṭṭati; evamevaṃ kho, bhikkhave, idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savanāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti. Ayaṃ vuccati, bhikkhave, puthupañño puggalo. Ime kho, bhikkhave, tayo puggalā santo saṃvijjamānā lokasminti.</p>
<blockquote class="gatha">
<p><a class="sc" id="4"></a><a class="ms" id="p_15A3_155"></a>Avakujjapañño puriso,<br> dummedho avicakkhaṇo;<br> Abhikkhaṇampi ce hoti,<br> gantā bhikkhūna santike.
</p>
<p><a class="sc" id="5"></a><a class="ms" id="p_15A3_156"></a>Ādiṃ kathāya majjhañca,<br> pariyosānañca tādiso;<br> Uggahetuṃ na sakkoti,<br> paññā hissa na vijjati.
</p>
<p><a class="sc" id="6"></a><a class="ms" id="p_15A3_157"></a>Ucchaṅgapañño puriso,<br> seyyo etena vuccati;<br> Abhikkhaṇampi ce hoti,<br> gantā bhikkhūna santike.
</p>
<p><a class="sc" id="7"></a><a class="ms" id="p_15A3_158"></a>Ādiṃ kathāya majjhañca,<br> pariyosānañca tādiso;<br> Nisinno āsane tasmiṃ,<br> uggahetvāna byañjanaṃ;<br> Vuṭṭhito nappajānāti,<br> <span class="var" title="gahitampissa (pts1, mr)" id="note67">gahitaṃ hissa</span> mussati.
</p>
<p><a class="sc" id="8"></a><a class="ms" id="p_15A3_159"></a>Puthupañño ca puriso,<br> seyyo <span class="var" title="etena (s1-3, mr)" id="note68">etehi</span> vuccati;<br> Abhikkhaṇampi ce hoti,<br> gantā bhikkhūna santike.
</p>
<p><a class="sc" id="9"></a><a class="ms" id="p_15A3_160"></a>Ādiṃ kathāya majjhañca,<br> pariyosānañca tādiso;<br> Nisinno āsane tasmiṃ,<br> uggahetvāna byañjanaṃ.
</p>
<p><a class="sc" id="10"></a><a class="ms" id="p_15A3_161"></a>Dhāreti seṭṭhasaṅkappo,<br> Abyaggamānaso naro;<br> Dhammā­nu­dhammap­paṭi­panno,<br> Duk­khas­santa­karo siyā”ti.
</p>
</blockquote>
<p class="endsection">Dasamaṃ.</p>
<p class="endsection">Puggalavaggo tatiyo.</p>
<blockquote class="uddanagatha">
<p><a class="sc" id="11"></a><a class="ms" id="p_15A3_165"></a><span class="var" title="saviṭṭha (s1-3, km) | seṭṭha (mr)" id="note69">Samiddha</span> gilāna saṅkhārā,<br> bahukārā vajirena ca;<br> Sevi jiguccha gūthabhāṇī,<br> andho ca avakujjatāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Puggalavagga</span> <span class="hidden">Samiddhasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>