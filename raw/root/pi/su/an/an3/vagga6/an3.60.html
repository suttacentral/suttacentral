<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.60">
<article>
<div class="hgroup">
<p class="division">Aṅguttara Nikāya 3</p>
<p>6. Brāhmaṇavagga</p>
<h1>60. Saṅgāravasutta</h1>
</div>
<p><a class="sc" id="1"></a><a class="ms" id="p_15A3_394"></a><a class="msdiv" id="msdiv61"></a>Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho saṅgāravo brāhmaṇo bhagavantaṃ etadavoca: “mayamassu, bho gotama, brāhmaṇā nāma. Yaññaṃ yajāmapi yajāpemapi. Tatra, bho <span class="var" title="yo ceva yaññaṃ yajati (s1-3, km)" id="note162">gotama, yo ceva yajati</span> yo ca yajāpeti sabbe te anekasārīrikaṃ <span class="var" title="puññapaṭipadaṃ (bj, s1-3, pts1)" id="note163">puññap­paṭi­padaṃ</span> paṭipannā honti, yadidaṃ yañ­ñādhika­ra­ṇaṃ. Yo panāyaṃ, bho gotama, yassa vā tassa vā kulā agārasmā anagāriyaṃ pabbajito ekamattānaṃ dameti, ekamattānaṃ sameti, ekamattānaṃ parinibbāpeti, evamassāyaṃ ekasārīrikaṃ puññap­paṭi­padaṃ paṭipanno hoti, yadidaṃ pabbaj­jādhika­ra­ṇan”ti.</p>
<p><a class="sc" id="2"></a><a class="pts" id="pts1.169"></a><a class="ms" id="p_15A3_395"></a>“Tena hi, brāhmaṇa, taññevettha paṭi­pucchis­sāmi. Yathā te khameyya tathā naṃ byākareyyāsi. Taṃ kiṃ maññasi, brāhmaṇa, idha tathāgato loke uppajjati arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā. So evamāha: ‘ethāyaṃ maggo ayaṃ paṭipadā yathāpaṭipanno ahaṃ anuttaraṃ brahma­cari­yogadhaṃ sayaṃ abhiññā sacchikatvā pavedemi; <span class="var" title="etaṃ (mr)" id="note164">etha</span>, tumhepi tathā paṭipajjatha, yathāpaṭipannā tumhepi anuttaraṃ brahma­cari­yogadhaṃ sayaṃ abhiññā sacchikatvā upasampajja viharissathā’ti. Iti <span class="var" title="sayaṃ ceva (mr)" id="note165">ayañceva</span> satthā dhammaṃ deseti, pare ca tathatthāya paṭipajjanti, tāni kho pana honti anekānipi satāni anekānipi sahassāni anekānipi satasahassāni.</p>
<p><a class="sc" id="3"></a><a class="ms" id="p_15A3_396"></a>Taṃ kiṃ maññasi, brāhmaṇa, iccāyaṃ evaṃ sante ekasārīrikā vā puññappaṭipadā hoti anekasārīrikā vā, yadidaṃ pabbaj­jādhika­ra­ṇan”ti? “<span class="var" title="iccāyante (mr)" id="note166">Iccāyampi</span>, bho gotama, evaṃ sante anekasārīrikā puññappaṭipadā hoti, yadidaṃ pabbaj­jādhika­ra­ṇan”ti.</p>
<p><a class="sc" id="4"></a><a class="ms" id="p_15A3_397"></a>Evaṃ vutte, āyasmā ānando saṅgāravaṃ brāhmaṇaṃ etadavoca: “imāsaṃ te, brāhmaṇa, dvinnaṃ paṭipadānaṃ katamā paṭipadā khamati appatthatarā ca appa­samāram­bha­tarā ca mahapphalatarā ca mahā­nisaṃ­sa­tarā cā”ti? Evaṃ vutte, saṅgāravo brāhmaṇo āyasmantaṃ ānandaṃ etadavoca: “seyyathāpi bhavaṃ gotamo bhavaṃ cānando. Ete me pujjā, ete me pāsaṃsā”ti.</p>
<p><a class="sc" id="5"></a><a class="ms" id="p_15A3_398"></a>Dutiyampi kho āyasmā ānando saṅgāravaṃ brāhmaṇaṃ etadavoca: “na kho tyāhaṃ, brāhmaṇa, evaṃ pucchāmi: ‘ke vā te pujjā ke vā te pāsaṃsā’ti? Evaṃ kho tyāhaṃ, brāhmaṇa, pucchāmi: ‘imāsaṃ te, brāhmaṇa, dvinnaṃ paṭipadānaṃ katamā paṭipadā khamati appatthatarā ca appa­samāram­bha­tarā ca mahapphalatarā ca mahā­nisaṃ­sa­tarā cā’”ti? Dutiyampi kho saṅgāravo brāhmaṇo āyasmantaṃ ānandaṃ etadavoca: “seyyathāpi bhavaṃ gotamo bhavaṃ cānando. Ete me pujjā, ete me pāsaṃsā”ti.</p>
<p><a class="sc" id="6"></a><a class="ms" id="p_15A3_399"></a>Tatiyampi kho āyasmā ānando saṅgāravaṃ brāhmaṇaṃ etadavoca: “na kho tyāhaṃ, brāhmaṇa, evaṃ pucchāmi: ‘ke vā te pujjā ke vā te pāsaṃsā’ti? Evaṃ kho tyāhaṃ, brāhmaṇa, pucchāmi: ‘imāsaṃ te, brāhmaṇa, dvinnaṃ paṭipadānaṃ katamā paṭipadā khamati appatthatarā ca appa­samāram­bha­tarā ca mahapphalatarā ca mahā­nisaṃ­sa­tarā cā’”ti? Tatiyampi kho saṅgāravo brāhmaṇo āyasmantaṃ ānandaṃ etadavoca: “seyyathāpi bhavaṃ gotamo bhavaṃ cānando. Ete me pujjā, ete me pāsaṃsā”ti.</p>
<p><a class="sc" id="7"></a><a class="pts" id="pts1.170"></a><a class="ms" id="p_15A3_400"></a>Atha kho bhagavato etadahosi: “yāva tatiyampi kho saṅgāravo brāhmaṇo ānandena sahadhammikaṃ pañhaṃ puṭṭho <span class="var" title="^mn32#6 [Mahāgo­siṅga­sutta]" id="note167">saṃsādeti</span> no vissajjeti. Yannūnāhaṃ parimoceyyan”ti. Atha kho bhagavā saṅgāravaṃ brāhmaṇaṃ etadavoca: “kā <span class="var" title="kānujja (bj, pts1)" id="note168">nvajja</span>, brāhmaṇa, rājantepure <span class="var" title="rājaparisāyaṃ (bj, s1-3, km, pts1)" id="note169">rājapurisānaṃ</span> sannisinnānaṃ sannipatitānaṃ antarākathā udapādī”ti? “Ayaṃ khvajja, bho gotama, rājantepure rājapurisānaṃ sannisinnānaṃ sannipatitānaṃ antarākathā udapādi: ‘pubbe sudaṃ appatarā ceva bhikkhū ahesuṃ bahutarā ca uttari manussadhammā iddhi­pā­ṭihā­ri­yaṃ dassesuṃ; etarahi pana bahutarā ceva bhikkhū appatarā ca uttari manussadhammā iddhi­pā­ṭihā­ri­yaṃ dassentī’ti. Ayaṃ khvajja, bho gotama, rājantepure rājapurisānaṃ sannisinnānaṃ sannipatitānaṃ antarākathā udapādī”ti.</p>
<p><a class="sc" id="8"></a><a class="ms" id="p_15A3_401"></a>“Tīṇi kho imāni, brāhmaṇa, pāṭihāriyāni. Katamāni tīṇi? Iddhi­pā­ṭihā­ri­yaṃ, ādesa­nā­pā­ṭihā­ri­yaṃ, anu­sāsa­nī­pā­ṭihā­ri­yaṃ. Katamañca, brāhmaṇa, iddhi­pā­ṭihā­ri­yaṃ? Idha, brāhmaṇa, ekacco anekavihitaṃ iddhividhaṃ paccanubhoti: ‘ekopi hutvā bahudhā hoti, bahudhāpi hutvā eko hoti; āvibhāvaṃ, tirobhāvaṃ; tirokuṭṭaṃ tiropākāraṃ tiropabbataṃ asajjamāno gacchati, seyyathāpi ākāse; pathaviyāpi ummuj­jani­mujjaṃ karoti, seyyathāpi udake; udakepi <span class="var" title="abhejjamāne (bj) | abhijjamāno (pts1)" id="note171">abhijjamāne</span> gacchati, seyyathāpi pathaviyaṃ; ākāsepi pallaṅkena kamati, seyyathāpi pakkhī sakuṇo; imepi candimasūriye evaṃmahiddhike evaṃma­hānu­bhāve pāṇinā <span class="var" title="parāmasati (^dn11#5 [Kevaṭṭasutta/1. Iddhi­pā­ṭihā­riya]; ^ps1.1#621 [Paṭi­sam­bhi­dā­magga/1.1. Iddhi­vidha­ñā­ṇanid­desa])" id="note172">parimasati</span> parimajjati, yāva brahmalokāpi kāyena vasaṃ vatteti’. Idaṃ vuccati, brāhmaṇa, iddhi­pā­ṭihā­ri­yaṃ.</p>
<p><a class="sc" id="9"></a><a class="ms" id="p_15A3_402"></a>Katamañca, brāhmaṇa, ādesa­nā­pā­ṭihā­ri­yaṃ? Idha, brāhmaṇa, ekacco nimittena ādisati: ‘evampi te mano, itthampi te mano, itipi te cittan’ti. So bahuñcepi ādisati tatheva taṃ hoti, no aññathā.</p>
<p><a class="sc" id="10"></a><a class="pts" id="pts1.171"></a><a class="ms" id="p_15A3_403"></a>Idha pana, brāhmaṇa, ekacco na heva kho nimittena ādisati, api ca kho manussānaṃ vā amanussānaṃ vā devatānaṃ vā saddaṃ sutvā ādisati: ‘evampi te mano, itthampi te mano, itipi te cittan’ti. So bahuñcepi ādisati tatheva taṃ hoti, no aññathā.</p>
<p><a class="sc" id="11"></a><a class="ms" id="p_15A3_404"></a>Idha pana, brāhmaṇa, ekacco na heva kho nimittena ādisati napi manussānaṃ vā amanussānaṃ vā devatānaṃ vā saddaṃ sutvā ādisati, api ca kho vitakkayato vicārayato vitak­ka­vip­phā­ra­saddaṃ sutvā ādisati: ‘evampi te mano, itthampi te mano, itipi te cittan’ti. So bahuñcepi ādisati tatheva taṃ hoti, no aññathā.</p>
<p><a class="sc" id="12"></a><a class="ms" id="p_15A3_405"></a>Idha pana, brāhmaṇa, ekacco na heva kho nimittena ādisati, napi manussānaṃ vā amanussānaṃ vā devatānaṃ vā saddaṃ sutvā ādisati, napi vitakkayato vicārayato vitak­ka­vip­phā­ra­saddaṃ sutvā ādisati, api ca kho avitakkaṃ avicāraṃ samādhiṃ samāpannassa cetasā ceto paricca pajānāti: ‘yathā imassa bhoto manosaṅkhārā paṇihitā imassa cittassa anantarā amuṃ nāma vitakkaṃ vitakkessatī’ti. So bahuñcepi ādisati tatheva taṃ hoti, no aññathā. Idaṃ vuccati, brāhmaṇa, ādesa­nā­pā­ṭihā­ri­yaṃ.</p>
<p><a class="sc" id="13"></a><a class="ms" id="p_15A3_406"></a>Katamañca, brāhmaṇa, anu­sāsa­nī­pā­ṭihā­ri­yaṃ? Idha, brāhmaṇa, ekacco evamanusāsati: ‘evaṃ vitakketha, mā evaṃ vitakkayittha; evaṃ manasi karotha, mā evaṃ manasākattha; idaṃ pajahatha, idaṃ upasampajja viharathā’ti. Idaṃ vuccati, brāhmaṇa, anu­sāsa­nī­pā­ṭihā­ri­yaṃ. Imāni kho, brāhmaṇa, tīṇi pāṭihāriyāni. Imesaṃ te, brāhmaṇa, tiṇṇaṃ pāṭihāriyānaṃ katamaṃ pāṭihāriyaṃ khamati abhikkan­ta­tarañca paṇītatarañcā”ti?</p>
<p><a class="sc" id="14"></a><a class="ms" id="p_15A3_407"></a>“Tatra, bho gotama, <span class="var" title="yamidaṃ (s1-3, km, pts1)" id="note173">yadidaṃ</span> pāṭihāriyaṃ idhekacco anekavihitaṃ iddhividhaṃ paccanubhoti … pe … yāva brāhmalokāpi kāyena vasaṃ vatteti, idaṃ, bho gotama, pāṭihāriyaṃ <span class="var" title="yo ca (s1-3, km, pts1, mr)" id="note174">yova</span> naṃ karoti <span class="var" title="so ca (s1-3, km, pts1, mr)" id="note175">sova</span> naṃ paṭisaṃvedeti, <span class="var" title="yo ca (s1-3, km, pts1, mr)" id="note176">yova</span> naṃ karoti <span class="var" title="tassa ceva (s1-3, km, pts1)" id="note177">tasseva</span> taṃ hoti. Idaṃ me, bho gotama, pāṭihāriyaṃ ­māyāsa­ha­dham­ma­rūpaṃ viya khāyati.</p>
<p><a class="sc" id="15"></a><a class="pts" id="pts1.172"></a><a class="ms" id="p_15A3_408"></a>Yampidaṃ, bho gotama, pāṭihāriyaṃ idhekacco nimittena ādisati: ‘evampi te mano, itthampi te mano, itipi te cittan’ti, so bahuñcepi ādisati tatheva taṃ hoti, no aññathā. Idha pana, bho gotama, ekacco na heva kho nimittena ādisati, api ca kho manussānaṃ vā amanussānaṃ vā devatānaṃ vā saddaṃ sutvā ādisati … pe … napi manussānaṃ vā amanussānaṃ vā devatānaṃ vā saddaṃ sutvā ādisati, api ca kho vitakkayato vicārayato vitak­ka­vip­phā­ra­saddaṃ sutvā ādisati … pe … napi vitakkayato vicārayato vitak­ka­vip­phā­ra­saddaṃ sutvā ādisati, api ca kho avitakkaṃ avicāraṃ samādhiṃ samāpannassa cetasā ceto paricca pajānāti: ‘yathā imassa bhoto manosaṅkhārā paṇihitā imassa cittassa anantarā amhaṃ nāma vitakkaṃ vitakkessatī’ti, so bahuñcepi ādisati tatheva taṃ hoti, no aññathā. Idampi, bho gotama, pāṭihāriyaṃ yova naṃ karoti sova naṃ paṭisaṃvedeti, yova naṃ karoti tasseva taṃ hoti. Idampi me, bho gotama, pāṭihāriyaṃ ­māyāsa­ha­dham­ma­rūpaṃ viya khāyati.</p>
<p><a class="sc" id="16"></a><a class="ms" id="p_15A3_409"></a>Yañca kho idaṃ, bho gotama, pāṭihāriyaṃ idhekacco evaṃ anusāsati: ‘evaṃ vitakketha, mā evaṃ vitakkayittha; evaṃ manasi karotha, mā evaṃ manasākattha; idaṃ pajahatha, idaṃ upasampajja viharathā’ti. Idameva, bho gotama, pāṭihāriyaṃ khamati imesaṃ tiṇṇaṃ pāṭihāriyānaṃ abhikkan­ta­tarañca paṇītatarañca.</p>
<p><a class="sc" id="17"></a><a class="ms" id="p_15A3_410"></a>Acchariyaṃ, bho gotama, abbhutaṃ, bho gotama. Yāvasu­bhāsi­ta­midaṃ bhotā gotamena imehi ca mayaṃ tīhi pāṭihāriyehi samannāgataṃ bhavantaṃ gotamaṃ dhārema. Bhavañhi gotamo anekavihitaṃ iddhividhaṃ paccanubhoti … pe … yāva brahmalokāpi kāyena vasaṃ vatteti, bhavañhi gotamo avitakkaṃ avicāraṃ samādhiṃ samāpannassa cetasā ceto paricca pajānāti: ‘yathā imassa bhoto manosaṅkhārā paṇihitā imassa cittassa anantarā amuṃ nāma vitakkaṃ vitakkessatī’ti. Bhavañhi gotamo evamanusāsati: ‘evaṃ vitakketha, mā evaṃ vitakkayittha; evaṃ manasi karotha, mā evaṃ manasākattha; idaṃ pajahatha, idaṃ upasampajja viharathā’”ti.</p>
<p><a class="sc" id="18"></a><a class="ms" id="p_15A3_411"></a>“Addhā kho tyāhaṃ, brāhmaṇa, āsajja upanīya vācā bhāsitā; api ca tyāhaṃ byākarissāmi. Ahañhi, brāhmaṇa, anekavihitaṃ iddhividhaṃ paccanubhomi … pe … yāva brahmalokāpi kāyena vasaṃ vattemi. Ahañhi, brāhmaṇa, avitakkaṃ avicāraṃ samādhiṃ samāpannassa cetasā ceto paricca pajānāmi: ‘yathā imassa bhoto manosaṅkhārā paṇihitā, imassa cittassa anantarā amuṃ nāma vitakkaṃ vitakkessatī’ti. Ahañhi, brāhmaṇa, evamanusāsāmi: ‘evaṃ vitakketha, mā evaṃ vitakkayittha; evaṃ manasi karotha, mā evaṃ manasākattha; idaṃ pajahatha, idaṃ upasampajja viharathā’”ti.</p>
<p><a class="sc" id="19"></a><a class="pts" id="pts1.173"></a><a class="ms" id="p_15A3_412"></a>“Atthi pana, bho gotama, añño ekabhikkhupi yo imehi tīhi pāṭihāriyehi samannāgato, aññatra bhotā gotamenā”ti? “Na kho, brāhmaṇa, ekaṃyeva sataṃ na dve satāni na tīṇi satāni na cattāri satāni na pañca satāni, atha kho bhiyyova, <span class="var" title="te (mr)" id="note178">ye</span> bhikkhū imehi tīhi pāṭihāriyehi samannāgatā”ti. “Kahaṃ pana, bho gotama, etarahi te bhikkhū viharantī”ti? “Imasmiṃyeva kho, brāhmaṇa, bhikkhusaṃghe”ti.</p>
<p><a class="sc" id="20"></a><a class="ms" id="p_15A3_413"></a>“Abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā gotamena aneka­pariyā­yena dhammo pakāsito. Esāhaṃ bhavantaṃ gotamaṃ saraṇaṃ gacchāmi, dhammañca ­bhik­khu­saṅghañca. Upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Dasamaṃ.</p>
<p class="endsection">Brāhmaṇavaggo paṭhamo.</p>
<blockquote class="uddanagatha">
<p><a class="sc" id="21"></a><a class="ms" id="p_15A3_417"></a>Dve brāhmaṇā caññataro,<br> paribbājakena nibbutaṃ;<br> Palokavaccho tikaṇṇo,<br> soṇi saṅgāravena cāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Brāhmaṇavagga</span> <span class="hidden">Paṭha­mad­veb­rāhma­ṇa­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>