<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.53">
<article>
<div class="hgroup">
<p class="division">Aṅguttara Nikāya 3</p>
<p>6. Brāhmaṇavagga</p>
<h1>53. Aññata­rab­rāhma­ṇa­sutta</h1>
</div>
<p><a class="sc" id="1"></a><a class="ms" id="p_15A3_325"></a><a class="msdiv" id="msdiv54"></a>Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi … pe … ekamantaṃ nisinno kho so brāhmaṇo bhagavantaṃ etadavoca: “‘sandiṭṭhiko dhammo sandiṭṭhiko dhammo’ti, bho gotama, vuccati. Kittāvatā nu kho, bho gotama, sandiṭṭhiko dhammo hoti akāliko ehipassiko <span class="var" title="opanayiko (bj, s1-3, km, pts1)" id="note145">opaneyyiko</span> paccattaṃ veditabbo viññūhī”ti?</p>
<p><a class="sc" id="2"></a><a class="pts" id="pts1.157"></a><a class="ms" id="p_15A3_326"></a>“Ratto kho, brāhmaṇa, rāgena abhibhūto ­pariyā­dinna­citto attab­yābādhā­yapi ceteti, parab­yābādhā­yapi ceteti, ubhayab­yābādhā­yapi ceteti, cetasikampi dukkhaṃ domanassaṃ paṭisaṃvedeti. Rāge pahīne nevattab­yābādhā­yapi ceteti, na parab­yābādhā­yapi ceteti, na ubhayab­yābādhā­yapi ceteti, na cetasikaṃ dukkhaṃ domanassaṃ paṭisaṃvedeti<span class="var" title=" etthantare pāṭho sī , syā2, syā3, kaṃ, pā1 potthakesu na dissati, idhapi" id="note146">. Ratto kho … pe … kāyena duccaritaṃ carati, vācāya duccaritaṃ carati, manasā duccaritaṃ carati. Rāge pahīne neva kāyena duccaritaṃ carati, na vācāya duccaritaṃ carati, na manasā duccaritaṃ carati. Ratto kho … pe … attatthampi yathābhūtaṃ nappajānāti, paratthampi yathābhūtaṃ nappajānāti, ubhayatthampi yathābhūtaṃ nappajānāti. Rāge pahīne attatthampi yathābhūtaṃ pajānāti, paratthampi yathābhūtaṃ pajānāti, ubhayatthampi yathābhūtaṃ pajānāti</span>. Evampi kho, brāhmaṇa, sandiṭṭhiko dhammo hoti … pe ….</p>
<p><a class="sc" id="3"></a><a class="ms" id="p_15A3_327"></a>Duṭṭho kho, brāhmaṇa, dosena abhibhūto ­pariyā­dinna­citto attab­yābādhā­yapi ceteti, parab­yābādhā­yapi ceteti, ubhayab­yābādhā­yapi ceteti, cetasikampi dukkhaṃ domanassaṃ paṭisaṃvedeti. Dose pahīne nevattab­yābādhā­yapi ceteti, na parab­yābādhā­yapi ceteti, na ubhayab­yābādhā­yapi ceteti, <span class="var" title="na cetasikaṃ (bj, s1-3, pts1, mr)" id="note148">na cetasikampi</span> dukkhaṃ domanassaṃ paṭisaṃvedeti. Evampi kho, brāhmaṇa, sandiṭṭhiko dhammo hoti … pe ….</p>
<p><a class="sc" id="4"></a><a class="ms" id="p_15A3_328"></a>Mūḷho kho, brāhmaṇa, mohena abhibhūto ­pariyā­dinna­citto attab­yābādhā­yapi ceteti, parab­yābādhā­yapi ceteti, ubhayab­yābādhā­yapi ceteti, cetasikampi dukkhaṃ domanassaṃ paṭisaṃvedeti. Mohe pahīne nevattab­yābādhā­yapi ceteti, na parab­yābādhā­yapi ceteti, na ubhayab­yābādhā­yapi ceteti, na cetasikaṃ dukkhaṃ domanassaṃ paṭisaṃvedeti. Evaṃ kho, brāhmaṇa, sandiṭṭhiko dhammo hoti akāliko ehipassiko opaneyyiko paccattaṃ veditabbo viññūhī”ti.</p>
<p><a class="sc" id="5"></a><a class="ms" id="p_15A3_329"></a>“Abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā gotamena aneka­pariyā­yena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca ­bhik­khu­saṅghañca. Upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Brāhmaṇavagga</span> <span class="hidden">Paṭha­mad­veb­rāhma­ṇa­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>