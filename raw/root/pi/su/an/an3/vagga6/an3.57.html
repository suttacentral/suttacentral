<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.57">
<article>
<div class="hgroup">
<p class="division">Aṅguttara Nikāya 3</p>
<p>6. Brāhmaṇavagga</p>
<h1>57. Vaccha­gotta­sutta</h1>
</div>
<p><a class="sc" id="1"></a><a class="pts" id="pts1.161"></a><a class="ms" id="p_15A3_352"></a><a class="msdiv" id="msdiv58"></a>Atha kho <span class="var" title="vacchaputto (mr)" id="note154">vacchagotto</span> paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vacchagotto paribbājako bhagavantaṃ etadavoca: “sutaṃ metaṃ, bho gotama, samaṇo gotamo evamāha: ‘mayhameva dānaṃ dātabbaṃ, nāññesaṃ dānaṃ dātabbaṃ; mayhameva sāvakānaṃ dānaṃ dātabbaṃ, nāññesaṃ sāvakānaṃ dānaṃ dātabbaṃ; mayhameva dinnaṃ mahapphalaṃ, nāññesaṃ dinnaṃ mahapphalaṃ; mayhameva sāvakānaṃ dinnaṃ mahapphalaṃ, nāññesaṃ sāvakānaṃ dinnaṃ mahapphalan’ti. Ye te, bho gotama, evamāhaṃsu ‘samaṇo gotamo evamāha: “mayhameva dānaṃ dātabbaṃ, nāññesaṃ dānaṃ dātabbaṃ. Mayhameva sāvakānaṃ dānaṃ dātabbaṃ, nāññesaṃ sāvakānaṃ dānaṃ dātabbaṃ. Mayhameva dinnaṃ mahapphalaṃ, nāññesaṃ dinnaṃ mahapphalaṃ. Mayhameva sāvakānaṃ dinnaṃ mahapphalaṃ, nāññesaṃ sāvakānaṃ dinnaṃ mahapphalan”’ti. Kacci te bhoto gotamassa vuttavādino na ca bhavantaṃ gotamaṃ abhūtena abbhācikkhanti, dhammassa cānudhammaṃ byākaronti, na ca koci sahadhammiko <span class="var" title="vādānuvādo (mr)" id="note155">vādānupāto</span> gārayhaṃ ṭhānaṃ āgacchati? Anab­bhak­khā­tukāmā hi mayaṃ bhavantaṃ gotaman”ti.</p>
<p><a class="sc" id="2"></a><a class="ms" id="p_15A3_353"></a>“Ye te, vaccha, evamāhaṃsu: ‘samaṇo gotamo evamāha: “mayhameva dānaṃ dātabbaṃ … pe … nāññesaṃ sāvakānaṃ dinnaṃ mahapphalan”’ti na me te vuttavādino. Abbhācikkhanti <span class="var" title="ca pana maṃ te (bj, s1-3, km, pts1)" id="note156">ca pana maṃ</span> asatā abhūtena. Yo kho, vaccha, paraṃ dānaṃ dadantaṃ vāreti so tiṇṇaṃ antarāyakaro hoti, tiṇṇaṃ pāripanthiko. Katamesaṃ tiṇṇaṃ? Dāyakassa puñ­ñantarā­ya­karo hoti, paṭiggāhakānaṃ lābhantarā­ya­karo hoti, pubbeva kho panassa attā khato ca hoti upahato ca. Yo kho, vaccha, paraṃ dānaṃ dadantaṃ vāreti so imesaṃ tiṇṇaṃ antarāyakaro hoti, tiṇṇaṃ pāripanthiko.</p>
<p><a class="sc" id="3"></a><a class="ms" id="p_15A3_354"></a>Ahaṃ kho pana, vaccha, evaṃ vadāmi: ‘ye hi te candanikāya vā oligalle vā pāṇā, tatrapi yo <span class="var" title="thāla­ka­dho­va­naṃ (mr)" id="note157">thālidhovanaṃ</span> vā sarāvadhovanaṃ vā chaḍḍeti: “ye tattha pāṇā te tena yāpentū”’ti, tato nidānampāhaṃ, vaccha, puññassa āgamaṃ vadāmi. Ko pana vādo manussabhūte. Api cāhaṃ, vaccha, sīlavato dinnaṃ mahapphalaṃ vadāmi, no tathā dussīlassa, so ca hoti pañcaṅ­ga­vippa­hīno pañcaṅ­ga­saman­nā­gato.</p>
<p><a class="sc" id="4"></a><a class="pts" id="pts1.162"></a><a class="ms" id="p_15A3_355"></a>Katamāni pañcaṅgāni pahīnāni honti? Kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhac­ca­kukkuc­caṃ pahīnaṃ hoti, vicikicchā pahīnā hoti. Imāni pañcaṅgāni vippahīnāni honti.</p>
<p><a class="sc" id="5"></a><a class="ms" id="p_15A3_356"></a>Katamehi pañcahi aṅgehi samannāgato hoti? Asekkhena sīlakkhandhena samannāgato hoti, asekkhena samā­dhik­khan­dhena samannāgato hoti, asekkhena pañ­ñāk­khan­dhena samannāgato hoti, asekkhena vimut­tik­khan­dhena samannāgato hoti, asekkhena vimutti­ñāṇadas­sa­nak­khan­dhena samannāgato hoti; imehi pañcahi aṅgehi samannāgato hoti. Iti pañcaṅ­ga­vippa­hīne pañcaṅ­ga­saman­nā­gate dinnaṃ mahapphalanti vadāmīti.</p>
<blockquote class="gatha">
<p><a class="sc" id="6"></a><a class="ms" id="p_15A3_357"></a>Iti kaṇhāsu setāsu,<br> rohiṇīsu harīsu vā;<br> Kammāsāsu sarūpāsu,<br> gosu pārevatāsu vā.
</p>
<p><a class="sc" id="7"></a><a class="ms" id="p_15A3_358"></a>Yāsu kāsuci etāsu,<br> danto jāyati puṅgavo;<br> Dhorayho balasampanno,<br> kal­yāṇa­javanik­kamo;<br> Tameva bhāre yuñjanti,<br> nāssa vaṇṇaṃ parikkhare.
</p>
<p><a class="sc" id="8"></a><a class="ms" id="p_15A3_359"></a>Evamevaṃ manussesu,<br> yasmiṃ kasmiñci jātiye;<br> Khattiye brāhmaṇe vesse,<br> sudde caṇḍālapukkuse.
</p>
<p><a class="sc" id="9"></a><a class="ms" id="p_15A3_360"></a>Yāsu kāsuci etāsu,<br> danto jāyati subbato;<br> Dhammaṭṭho sīlasampanno,<br> saccavādī hirīmano.
</p>
<p><a class="sc" id="10"></a><a class="ms" id="p_15A3_361"></a>Pahīna­jāti­maraṇo,<br> brahma­cari­yassa kevalī;<br> Pannabhāro visaṃyutto,<br> katakicco anāsavo.
</p>
<p><a class="sc" id="11"></a><a class="ms" id="p_15A3_362"></a>Pāragū sabbadhammānaṃ,<br> anupādāya nibbuto;<br> <span class="var" title="tasmiṃ ve (s1-3, km)" id="note158">Tasmiṃyeva</span> viraje khette,<br> vipulā hoti dakkhiṇā.
</p>
<p><a class="sc" id="12"></a><a class="ms" id="p_15A3_363"></a>Bālā ca avijānantā,<br> dummedhā assutāvino;<br> Bahiddhā denti dānāni,<br> na hi sante upāsare.
</p>
<p><a class="sc" id="13"></a><a class="ms" id="p_15A3_364"></a>Ye ca sante upāsanti,<br> sappaññe dhīrasammate;<br> Saddhā ca nesaṃ sugate,<br> mūlajātā patiṭṭhitā.
</p>
<p><a class="sc" id="14"></a><a class="ms" id="p_15A3_365"></a>Devalokañca te yanti,<br> kule vā idha jāyare;<br> Anupubbena nibbānaṃ,<br> adhigacchanti paṇḍitā”ti.
</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Brāhmaṇavagga</span> <span class="hidden">Paṭha­mad­veb­rāhma­ṇa­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>