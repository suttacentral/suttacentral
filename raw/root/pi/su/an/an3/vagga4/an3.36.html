<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.36">
<article>
<div class="hgroup">
<p class="division">Aṅguttara Nikāya 3</p>
<p>4. Devadūtavagga</p>
<h1>36. Devadūtasutta</h1>
</div>
<p><a class="sc" id="1"></a><a class="ms" id="p_15A3_209"></a><a class="msdiv" id="msdiv36"></a>“Tīṇimāni, bhikkhave, devadūtāni. Katamāni tīṇi? Idha, bhikkhave, ekacco kāyena duccaritaṃ carati, vācāya duccaritaṃ carati, manasā duccaritaṃ carati. So kāyena duccaritaṃ caritvā, vācāya duccaritaṃ caritvā, manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Tamenaṃ, bhikkhave, nirayapālā nānābāhāsu gahetvā yamassa rañño dassenti: ‘ayaṃ, deva, puriso amatteyyo apetteyyo asāmañño abrahmañño, na kule jeṭṭhāpacāyī. Imassa devo daṇḍaṃ paṇetū’ti.</p>
<p><a class="sc" id="2"></a><a class="ms" id="p_15A3_210"></a>Tamenaṃ, bhikkhave, yamo rājā paṭhamaṃ devadūtaṃ samanuyuñjati samanugāhati samanubhāsati: ‘ambho, purisa, na tvaṃ addasa manussesu paṭhamaṃ devadūtaṃ pātubhūtan’ti? So evamāha: ‘nāddasaṃ, bhante’ti.</p>
<p><a class="sc" id="3"></a><a class="ms" id="p_15A3_211"></a>Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu itthiṃ vā purisaṃ vā āsītikaṃ vā nāvutikaṃ vā vassasatikaṃ vā jātiyā jiṇṇaṃ gopānasivaṅkaṃ bhoggaṃ <span class="var" title="daṇḍaparāyanaṃ (s1-3, km, pts1)" id="note94">daṇḍaparāyaṇaṃ</span> pavedhamānaṃ gacchantaṃ āturaṃ gatayobbanaṃ khaṇḍadantaṃ palitakesaṃ vilūnaṃ <span class="var" title="khalitaṃ siro (bj, pts1) | khalitasiraṃ (s1-3, km ^mn130#7 [Devadūtasutta])" id="note95">khallitasiraṃ</span> valitaṃ tila­kāhata­gattan’ti? So evamāha: ‘addasaṃ, bhante’ti.</p>
<p><a class="sc" id="4"></a><a class="pts" id="pts1.139"></a><a class="ms" id="p_15A3_212"></a>Tamenaṃ, bhikkhave, yamo rājā evamāha: ‘ambho, purisa, tassa te viññussa sato mahallakassa na etadahosi—ahampi khomhi jarādhammo jaraṃ anatīto, handāhaṃ kalyāṇaṃ karomi, kāyena vācāya manasā’ti? So evamāha: ‘nāsakkhissaṃ, bhante. Pamādassaṃ, bhante’ti.</p>
<p><a class="sc" id="5"></a><a class="ms" id="p_15A3_213"></a>Tamenaṃ, bhikkhave, yamo rājā evamāha: ‘ambho, purisa, <span class="var" title="pamādavatāya (bj, s1-3, km, pts1 ^mn130#7 [Devadūtasutta])" id="note96">pamādatāya</span> na kalyāṇamakāsi kāyena vācāya manasā. Taggha <span class="var" title="taṃ (s1-3, mr)" id="note97">tvaṃ</span>, ambho purisa, tathā karissanti yathā <span class="var" title="te (mr)" id="note98">taṃ</span> pamattaṃ. <span class="var" title="taṃ kho panetaṃ (bj, s1-3, km, pts1)" id="note99">Taṃ kho pana te etaṃ</span> <span class="var" title="pāpaṃ kammaṃ (bj)" id="note100">pāpakammaṃ</span> neva mātarā kataṃ, na pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na ñātisālohitehi kataṃ, na devatāhi kataṃ, na samaṇab­rāhma­ṇehi kataṃ; atha kho tayāvetaṃ pāpakammaṃ kataṃ, tvaññevetassa vipākaṃ paṭi­saṃ­ve­dis­sasī’ti. <span class="brnum">(1)</span></p>
<p><a class="sc" id="6"></a><a class="ms" id="p_15A3_214"></a>Tamenaṃ, bhikkhave, yamo rājā paṭhamaṃ devadūtaṃ samanuyuñjitvā samanugāhitvā samanubhāsitvā, dutiyaṃ devadūtaṃ samanuyuñjati samanugāhati samanubhāsati: ‘ambho purisa, na tvaṃ addasa manussesu dutiyaṃ devadūtaṃ pātubhūtan’ti? So evamāha: ‘nāddasaṃ, bhante’ti. Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu itthiṃ vā purisaṃ vā ābādhikaṃ dukkhitaṃ bāḷhagilānaṃ, sake muttakarīse palipannaṃ semānaṃ, aññehi vuṭṭhā­pi­yamā­naṃ, aññehi saṃvesiyamānan’ti? So evamāha: ‘addasaṃ, bhante’ti.</p>
<p><a class="sc" id="7"></a><a class="ms" id="p_15A3_215"></a>Tamenaṃ, bhikkhave, yamo rājā evamāha: ‘ambho purisa, tassa te viññussa sato mahallakassa na etadahosi: “ahampi khomhi byādhidhammo byādhiṃ anatīto, handāhaṃ kalyāṇaṃ karomi kāyena vācāya manasā”’ti? So evamāha: ‘nāsakkhissaṃ, bhante. Pamādassaṃ, bhante’ti.</p>
<p><a class="sc" id="8"></a><a class="pts" id="pts1.140"></a><a class="ms" id="p_15A3_216"></a>Tamenaṃ, bhikkhave, yamo rājā evamāha: ‘ambho purisa, pamādatāya na kalyāṇamakāsi kāyena vācāya manasā. Taggha tvaṃ, ambho purisa, tathā karissanti yathā taṃ pamattaṃ. Taṃ kho pana te etaṃ pāpakammaṃ neva mātarā kataṃ, na pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na ñātisālohitehi kataṃ, na devatāhi kataṃ, na samaṇab­rāhma­ṇehi kataṃ; atha kho tayāvetaṃ pāpakammaṃ kataṃ. Tvaññevetassa vipākaṃ paṭi­saṃ­ve­dis­sasī’ti. <span class="brnum">(2)</span></p>
<p><a class="sc" id="9"></a><a class="ms" id="p_15A3_217"></a>Tamenaṃ, bhikkhave, yamo rājā dutiyaṃ devadūtaṃ samanuyuñjitvā samanugāhitvā samanubhāsitvā, tatiyaṃ devadūtaṃ samanuyuñjati samanugāhati samanubhāsati: ‘ambho purisa, na tvaṃ addasa manussesu tatiyaṃ devadūtaṃ pātubhūtan’ti? So evamāha: ‘nāddasaṃ, bhante’ti.</p>
<p><a class="sc" id="10"></a><a class="ms" id="p_15A3_218"></a>Tamenaṃ, bhikkhave, yamo rājā evamāha: ‘ambho purisa, na tvaṃ addasa manussesu itthiṃ vā purisaṃ vā ekāhamataṃ vā dvīhamataṃ vā tīhamataṃ vā uddhumātakaṃ vinīlakaṃ vipubbakajātan’ti? So evamāha: ‘addasaṃ, bhante’ti.</p>
<p><a class="sc" id="11"></a><a class="ms" id="p_15A3_219"></a>Tamenaṃ, bhikkhave, yamo rājā evamāha: ‘ambho purisa, tassa te viññussa sato mahallakassa na etadahosi—ahampi khomhi maraṇadhammo maraṇaṃ anatīto, handāhaṃ kalyāṇaṃ karomi kāyena vācāya manasā’ti? So evamāha: ‘nāsakkhissaṃ, bhante. Pamādassaṃ, bhante’ti.</p>
<p><a class="sc" id="12"></a><a class="ms" id="p_15A3_220"></a>Tamenaṃ, bhikkhave, yamo rājā evamāha: ‘ambho purisa, pamādatāya na kalyāṇamakāsi kāyena vācāya manasā. Taggha tvaṃ, ambho purisa, tathā karissanti yathā taṃ pamattaṃ. Taṃ kho pana te etaṃ pāpakammaṃ neva mātarā kataṃ, na pitarā kataṃ, na bhātarā kataṃ, na bhaginiyā kataṃ, na mittāmaccehi kataṃ, na ñātisālohitehi kataṃ, na devatāhi kataṃ, na samaṇab­rāhma­ṇehi kataṃ; atha kho tayāvetaṃ pāpakammaṃ kataṃ. Tvaññevetassa vipākaṃ paṭi­saṃ­ve­dis­sasī’”ti. <span class="brnum">(3)</span></p>
<p><a class="sc" id="13"></a><a class="pts" id="pts1.141"></a><a class="ms" id="p_15A3_221"></a>Tamenaṃ, bhikkhave, yamo rājā tatiyaṃ devadūtaṃ samanuyuñjitvā samanugāhitvā samanubhāsitvā tuṇhī hoti. Tamenaṃ, bhikkhave, nirayapālā pañca­vidha­bandha­naṃ nāma kāraṇaṃ karonti. Tattaṃ ayokhilaṃ hatthe gamenti. Tattaṃ ayokhilaṃ dutiyasmiṃ hatthe gamenti. Tattaṃ ayokhilaṃ pāde gamenti. Tattaṃ ayokhilaṃ dutiyasmiṃ pāde gamenti. Tattaṃ ayokhilaṃ majjhe urasmiṃ gamenti. So tattha dukkhā <span class="var" title="tippā (bj)" id="note101">tibbā</span> kharā kaṭukā vedanā vediyati, na ca tāva kālaṃ karoti yāva na taṃ pāpakammaṃ byantīhoti.</p>
<p><a class="sc" id="14"></a><a class="ms" id="p_15A3_222"></a>Tamenaṃ, bhikkhave, nirayapālā <span class="var" title="saṃvesitvā (s1-3, pts1) | saṃkaḍḍhitvā (mr)" id="note102">saṃvesetvā</span> kudhārīhi tacchanti. So tattha dukkhā tibbā kharā kaṭukā vedanā vediyati, na ca tāva kālaṃ karoti yāva na taṃ pāpakammaṃ byantīhoti.</p>
<p><a class="sc" id="15"></a><a class="ms" id="p_15A3_223"></a>Tamenaṃ, bhikkhave, nirayapālā <span class="var" title="uddhapādaṃ (bj)" id="note104">uddhampādaṃ</span> adhosiraṃ <span class="var" title="ṭhapetvā (bj, s1-3)" id="note105">gahetvā</span> vāsīhi tacchanti … pe … tamenaṃ, bhikkhave, nirayapālā rathe yojetvā ādittāya bhūmiyā sampajjalitāya <span class="var" title="sañjotibhūtāya (s1-3, km)" id="note106">sajotibhūtāya</span> sārentipi paccāsārentipi … pe … tamenaṃ, bhikkhave, nirayapālā mahantaṃ aṅgārapabbataṃ ādittaṃ sampajjalitaṃ sajotibhūtaṃ āropentipi oropentipi … pe … tamenaṃ, bhikkhave, nirayapālā uddhampādaṃ adhosiraṃ gahetvā tattāya lohakumbhiyā pakkhipanti, ādittāya sampajjalitāya sajotibhūtāya. <span class="var" title="(so tattha pheṇuddehakaṃ paccati) (bj) | (so tattha phenuddehakaṃ paccati) (s1-3)" id="note107">()</span> So tattha pheṇuddehakaṃ paccamāno sakimpi uddhaṃ gacchati, sakimpi adho gacchati, sakimpi tiriyaṃ gacchati. So tattha dukkhā tibbā kharā kaṭukā vedanā vediyati, na ca tāva kālaṃ karoti yāva na taṃ pāpakammaṃ byantīhoti. Tamenaṃ, bhikkhave, nirayapālā mahāniraye pakkhipanti. So kho pana, bhikkhave, mahānirayo—</p>
<blockquote class="gatha">
<p><a class="sc" id="16"></a><a class="ms" id="p_15A3_224"></a>Catukkaṇṇo catudvāro,<br> vibhatto bhāgaso mito;<br> Ayo­pākāra­pariyanto,<br> ayasā paṭikujjito.
</p>
<p><a class="sc" id="17"></a><a class="pts" id="pts1.142"></a><a class="ms" id="p_15A3_225"></a>Tassa ayomayā bhūmi,<br> Jalitā tejasā yutā;<br> Samantā yojanasataṃ,<br> Pharitvā tiṭṭhati sabbadāti.
</p>
</blockquote>
<p><a class="sc" id="18"></a><a class="ms" id="p_15A3_226"></a>Bhūtapubbaṃ, bhikkhave, yamassa rañño etadahosi: ‘ye kira, bho, loke pāpakāni kammāni karonti te evarūpā vividhā kammakāraṇā karīyanti. Aho vatāhaṃ manussattaṃ labheyyaṃ, tathāgato ca loke uppajjeyya arahaṃ sammāsambuddho, tañcāhaṃ bhagavantaṃ payirupāseyyaṃ. So ca me bhagavā dhammaṃ deseyya, tassa cāhaṃ bhagavato dhammaṃ ājāneyyan’ti. Taṃ kho panāhaṃ, bhikkhave, na aññassa samaṇassa vā brāhmaṇassa vā sutvā evaṃ vadāmi, api ca kho, bhikkhave, yadeva me sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmīti.</p>
<blockquote class="gatha">
<p><a class="sc" id="19"></a><a class="ms" id="p_15A3_227"></a>Coditā devadūtehi,<br> ye pamajjanti māṇavā;<br> Te dīgharattaṃ socanti,<br> hīnakāyūpagā narā.
</p>
<p><a class="sc" id="20"></a><a class="ms" id="p_15A3_228"></a>Ye ca kho devadūtehi,<br> santo sappurisā idha;<br> Coditā nappamajjanti,<br> ariyadhamme kudācanaṃ.
</p>
<p><a class="sc" id="21"></a><a class="ms" id="p_15A3_229"></a>Upādāne bhayaṃ disvā,<br> jāti­maraṇa­sam­bhave;<br> Anupādā vimuccanti,<br> jāti­maraṇa­saṅ­khaye.
</p>
<p><a class="sc" id="22"></a><a class="ms" id="p_15A3_230"></a>Te <span class="var" title="te khoppattā (bj) | te khemappattā (s1-3, km, pts1)" id="note109">appamattā</span> <span class="var" title="sukhitā (bj, s1-3, pts1)" id="note110">sukhino</span>,<br> diṭṭha­dhammā­bhi­nibbutā;<br> Sabba­vera­bhayā­tītā,<br> sabbadukkhaṃ upaccagun”ti.
</p>
</blockquote>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Devadūtavagga</span> <span class="hidden">Sab­rahma­ka­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>