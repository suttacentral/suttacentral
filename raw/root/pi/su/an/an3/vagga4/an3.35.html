<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.35">
<article>
<div class="hgroup">
<p class="division">Aṅguttara Nikāya 3</p>
<p>4. Devadūtavagga</p>
<h1>35. Hatthakasutta</h1>
</div>
<p><a class="sc" id="1"></a><a class="ms" id="p_15A3_199"></a><a class="msdiv" id="msdiv35"></a><span class="evam">Evaṃ me sutaṃ—​</span>   ekaṃ samayaṃ bhagavā āḷaviyaṃ viharati gomagge siṃsapāvane paṇṇasanthare. Atha kho hatthako āḷavako jaṅghāvihāraṃ anucaṅkamamāno anuvicaramāno addasa bhagavantaṃ gomagge siṃsapāvane paṇṇasanthare nisinnaṃ. Disvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho hatthako āḷavako bhagavantaṃ etadavoca: “kacci, bhante bhagavā, sukha­ma­sayit­thā”ti? “Evaṃ, kumāra, sukha­masa­yitthaṃ. Ye ca pana loke sukhaṃ senti, ahaṃ tesaṃ aññataro”ti.</p>
<p><a class="sc" id="2"></a><a class="pts" id="pts1.137"></a><a class="ms" id="p_15A3_200"></a>“Sītā, bhante, hemantikā ratti, antaraṭṭhako himapātasamayo, kharā gokaṇṭakahatā bhūmi, tanuko paṇṇasantharo, viraḷāni rukkhassa pattāni, sītāni kāsāyāni vatthāni, sīto ca verambho vāto vāyati. Atha ca pana bhagavā evamāha: ‘evaṃ, kumāra, sukha­masa­yitthaṃ. Ye ca pana loke sukhaṃ senti, ahaṃ tesaṃ aññataro’”ti.</p>
<p><a class="sc" id="3"></a><a class="ms" id="p_15A3_201"></a>“Tena hi, kumāra, taññevettha paṭi­pucchis­sāmi. Yathā te khameyya tathā naṃ byākareyyāsi. Taṃ kiṃ maññasi, kumāra, idhassa gahapatissa vā gaha­pati­puttassa vā kūṭāgāraṃ ullit­tāvalit­taṃ nivātaṃ phusitaggaḷaṃ pihita­vātapā­naṃ. Tatrassa pallaṅko gonakatthato paṭikatthato paṭalikatthato <span class="var" title="kādali­miga­pavara­pac­cattha­raṇo (bj)" id="note87">kadali­miga­pavara­pac­cattha­raṇo</span> sauttaracchado ubhato lohita­kūpa­dhāno; telappadīpo cettha <span class="var" title="jāleyya (mr)" id="note88">jhāyeyya</span>; <span class="var" title="catasso (s1-3) | tasseva (mr)" id="note89">catasso ca</span> pajāpatiyo manāpāmanāpena paccupaṭṭhitā assu. Taṃ kiṃ maññasi, kumāra, sukhaṃ vā so sayeyya no vā? Kathaṃ vā te ettha hotī”ti? “Sukhaṃ so, bhante, sayeyya. Ye ca pana loke sukhaṃ senti, so tesaṃ aññataro”ti.</p>
<p><a class="sc" id="4"></a><a class="ms" id="p_15A3_202"></a>“Taṃ kiṃ maññasi, kumāra, api nu tassa gahapatissa vā gaha­pati­puttassa vā uppajjeyyuṃ rāgajā pariḷāhā kāyikā vā cetasikā vā yehi so rāgajehi pariḷāhehi pariḍayhamāno dukkhaṃ sayeyyā”ti? “Evaṃ, bhante”ti.</p>
<p><a class="sc" id="5"></a><a class="ms" id="p_15A3_203"></a>“Yehi kho so, kumāra, gahapati vā gahapatiputto vā rāgajehi pariḷāhehi pariḍayhamāno dukkhaṃ sayeyya, so rāgo tathāgatassa pahīno ucchinnamūlo tālāvatthukato anabhāvaṅkato āyatiṃ anuppādadhammo. Tasmāhaṃ sukha­masa­yitthaṃ.</p>
<p><a class="sc" id="6"></a><a class="ms" id="p_15A3_204"></a>Taṃ kiṃ maññasi, kumāra, api nu tassa gahapatissa vā gaha­pati­puttassa vā uppajjeyyuṃ dosajā pariḷāhā … pe … mohajā pariḷāhā kāyikā vā cetasikā vā yehi so mohajehi pariḷāhehi pariḍayhamāno dukkhaṃ sayeyyā”ti? “Evaṃ, bhante”ti.</p>
<p><a class="sc" id="7"></a><a class="pts" id="pts1.138"></a><a class="ms" id="p_15A3_205"></a>“Ye hi kho so, kumāra, gahapati vā gahapatiputto vā mohajehi pariḷāhehi pariḍayhamāno dukkhaṃ sayeyya, so moho tathāgatassa pahīno ucchinnamūlo tālāvatthukato anabhāvaṅkato āyatiṃ anuppādadhammo. Tasmāhaṃ sukha­masa­yitthanti.</p>
<blockquote class="gatha">
<p><a class="sc" id="8"></a><a class="ms" id="p_15A3_206"></a>Sabbadā ve sukhaṃ seti,<br> brāhmaṇo parinibbuto;<br> Yo na <span class="var" title="lippati (s1-3, km, pts1, mr)" id="note92">limpati</span> kāmesu,<br> sītibhūto nirūpadhi.
</p>
<p><a class="sc" id="9"></a><a class="ms" id="p_15A3_207"></a>Sabbā āsattiyo chetvā,<br> vineyya hadaye daraṃ;<br> Upasanto sukhaṃ seti,<br> santiṃ pappuyya cetaso”ti.
</p>
</blockquote>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Devadūtavagga</span> <span class="hidden">Sab­rahma­ka­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>