<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.40">
<article>
<div class="hgroup">
<p class="division">Aṅguttara Nikāya 3</p>
<p>4. Devadūtavagga</p>
<h1>40. Ādhipa­teyya­sutta</h1>
</div>
<p><a class="sc" id="1"></a><a class="pts" id="pts1.148"></a><a class="ms" id="p_15A3_262"></a><a class="msdiv" id="msdiv40"></a>“Tīṇimāni, bhikkhave, ādhipateyyāni. Katamāni tīṇi? Attādhipa­teyyaṃ, lokādhipa­teyyaṃ, dham­mādhipa­teyyaṃ. Katamañca, bhikkhave, attādhipa­teyyaṃ? Idha, bhikkhave, bhikkhu araññagato vā rukkhamūlagato vā suññāgāragato vā iti paṭi­sañcik­khati: ‘na kho panāhaṃ cīvarahetu agārasmā anagāriyaṃ pabbajito. Na piṇḍapātahetu, na senāsanahetu, na iti­bhavā­bhava­hetu agārasmā anagāriyaṃ pabbajito. Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto. Appeva nāma imassa kevalassa duk­khak­khan­dhassa antakiriyā paññāyethāti. Ahañceva kho pana <span class="var" title="yādisake vā (bj, pts1, mr)" id="note133">yādisake</span> kāme ohāya agārasmā anagāriyaṃ pabbajito tādisake <span class="var" title="ca (mr)" id="note134">vā</span> kāme pariyeseyyaṃ tato <span class="var" title="ca (mr)" id="note135">vā</span> pāpiṭṭhatare, na metaṃ patirūpan’ti. So iti paṭi­sañcik­khati: ‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggan’ti. So attānaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharati. Idaṃ vuccati, bhikkhave, attādhipa­teyyaṃ.</p>
<p><a class="sc" id="2"></a><a class="pts" id="pts1.149"></a><a class="ms" id="p_15A3_263"></a>Katamañca, bhikkhave, lokādhipa­teyyaṃ? Idha, bhikkhave, bhikkhu araññagato vā rukkhamūlagato vā suññāgāragato vā iti paṭi­sañcik­khati: ‘na kho panāhaṃ cīvarahetu agārasmā anagāriyaṃ pabbajito. Na piṇḍapātahetu, na senāsanahetu, na iti­bhavā­bhava­hetu agārasmā anagāriyaṃ pabbajito. Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto. Appeva nāma imassa kevalassa duk­khak­khan­dhassa antakiriyā paññāyethā’ti. Ahañceva kho pana evaṃ pabbajito samāno kāmavitakkaṃ vā vitakkeyyaṃ, ­byāpā­da­vitak­kaṃ vā vitakkeyyaṃ, vihiṃ­sā­vitak­kaṃ vā vitakkeyyaṃ, mahā kho panāyaṃ lokasannivāso. Mahantasmiṃ kho pana lokasannivāse santi samaṇabrāhmaṇā iddhimanto dibbacakkhukā para­citta­viduno. Te dūratopi passanti, āsannāpi na dissanti, cetasāpi cittaṃ <span class="var" title="jānanti (pts1, mr)" id="note136">pajānanti</span>. Tepi maṃ evaṃ jāneyyuṃ: ‘passatha, bho, imaṃ kulaputtaṃ saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. Devatāpi kho santi iddhimantiniyo dibbacakkhukā para­citta­vidu­niyo. Tā dūratopi passanti, āsannāpi na dissanti, cetasāpi cittaṃ jānanti. Tāpi maṃ evaṃ jāneyyuṃ: ‘passatha, bho, imaṃ kulaputtaṃ saddhā agārasmā anagāriyaṃ pabbajito samāno vokiṇṇo viharati pāpakehi akusalehi dhammehī’ti. So iti paṭi­sañcik­khati: ‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggan’ti. So lokaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharati. Idaṃ vuccati, bhikkhave, lokādhipa­teyyaṃ.</p>
<p><a class="sc" id="3"></a><a class="ms" id="p_15A3_264"></a>Katamañca, bhikkhave, dham­mādhipa­teyyaṃ? Idha, bhikkhave, bhikkhu araññagato vā rukkhamūlagato vā suññāgāragato vā iti paṭi­sañcik­khati: ‘na kho panāhaṃ cīvarahetu agārasmā anagāriyaṃ pabbajito. Na piṇḍapātahetu, na senāsanahetu, na iti­bhavā­bhava­hetu agārasmā anagāriyaṃ pabbajito. Api ca khomhi otiṇṇo jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto. Appeva nāma imassa kevalassa duk­khak­khan­dhassa antakiriyā paññāyethāti. Svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhīti. Santi kho pana me sabrahmacārī jānaṃ passaṃ viharanti. Ahañceva kho pana evaṃ svākkhāte dhammavinaye pabbajito samāno kusīto vihareyyaṃ pamatto, na metaṃ assa patirūpan’ti. So iti paṭi­sañcik­khati: ‘āraddhaṃ kho pana me vīriyaṃ bhavissati asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggan’ti. So dhammaṃyeva adhipatiṃ karitvā akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhaṃ attānaṃ pariharati. Idaṃ vuccati, bhikkhave, dham­mādhipa­teyyaṃ. Imāni kho, bhikkhave, tīṇi ādhipa­teyyā­nīti.</p>
<blockquote class="gatha">
<p><a class="sc" id="4"></a><a class="ms" id="p_15A3_265"></a>Natthi loke raho nāma,<br> pāpakammaṃ pakubbato;<br> Attā te purisa jānāti,<br> saccaṃ vā yadi vā musā.
</p>
<p><a class="sc" id="5"></a><a class="ms" id="p_15A3_266"></a>Kalyāṇaṃ vata bho sakkhi,<br> attānaṃ atimaññasi;<br> Yo santaṃ attani pāpaṃ,<br> attānaṃ parigūhasi.
</p>
<p><a class="sc" id="6"></a><a class="pts" id="pts1.150"></a><a class="ms" id="p_15A3_267"></a>Passanti devā ca tathāgatā ca,<br> Lokasmiṃ bālaṃ visamaṃ carantaṃ;<br> Tasmā hi <span class="var" title="attādhipako sato care (bj, s1-3, km, pts1)" id="note137">attādhipa­teyyako ca</span>,<br> Lokādhipo ca nipako ca jhāyī;<br> Dhammādhipo ca anudhammacārī,<br> Na hīyati saccaparakkamo muni.
</p>
<p><a class="sc" id="7"></a><a class="ms" id="p_15A3_268"></a>Pasayha māraṃ abhibhuyya antakaṃ,<br> Yo ca phusī jātikkhayaṃ padhānavā;<br> So tādiso lokavidū sumedho,<br> Sabbesu dhammesu atammayo munī”ti.
</p>
</blockquote>
<p class="endsection">Dasamaṃ.</p>
<p class="endsection">Devadūtavaggo catuttho.</p>
<blockquote class="uddanagatha">
<p><a class="sc" id="8"></a><a class="ms" id="p_15A3_272"></a>Brahma ānanda sāriputto,<br> Nidānaṃ hatthakena ca;<br> Dūtā duve ca rājāno,<br> Sukhumā­lā­dhi­pa­teyyena cāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Devadūtavagga</span> <span class="hidden">Sab­rahma­ka­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>