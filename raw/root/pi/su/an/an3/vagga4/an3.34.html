<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.34">
<article>
<div class="hgroup">
<p class="division">Aṅguttara Nikāya 3</p>
<p>4. Devadūtavagga</p>
<h1>34. Nidānasutta</h1>
</div>
<p><a class="sc" id="1"></a><a class="ms" id="p_15A3_184"></a><a class="msdiv" id="msdiv34"></a>“Tīṇimāni, bhikkhave, nidānāni kammānaṃ samudayāya. Katamāni tīṇi? Lobho nidānaṃ kammānaṃ samudayāya, doso nidānaṃ kammānaṃ samudayāya, moho nidānaṃ kammānaṃ samudayāya.</p>
<p><a class="sc" id="2"></a><a class="ms" id="p_15A3_185"></a>Yaṃ, bhikkhave, lobhapakataṃ kammaṃ lobhajaṃ lobhanidānaṃ lobhasamudayaṃ, yatthassa attabhāvo nibbattati tattha taṃ kammaṃ vipaccati. Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme <span class="var" title="upapajje vā (bj, s1-3, km) | uppajje vā (pts1)" id="note82">upapajja vā</span> <span class="var" title="aparāpare vā (mr)" id="note83">apare vā</span> pariyāye.</p>
<p><a class="sc" id="3"></a><a class="ms" id="p_15A3_186"></a>Yaṃ, bhikkhave, dosapakataṃ kammaṃ dosajaṃ dosanidānaṃ dosasamudayaṃ, yatthassa attabhāvo nibbattati tattha taṃ kammaṃ vipaccati. Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare vā pariyāye.</p>
<p><a class="sc" id="4"></a><a class="pts" id="pts1.135"></a><a class="ms" id="p_15A3_187"></a>Yaṃ, bhikkhave, mohapakataṃ kammaṃ mohajaṃ mohanidānaṃ mohasamudayaṃ, yatthassa attabhāvo nibbattati tattha taṃ kammaṃ vipaccati. Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare vā pariyāye.</p>
<p><a class="sc" id="5"></a><a class="ms" id="p_15A3_188"></a>Seyyathāpi, bhikkhave, bījāni akhaṇḍāni apūtīni avātāta­pa­hatāni sārādāni sukhasayitāni sukhette supari­kamma­katāya bhūmiyā nikkhittāni. Devo ca sammādhāraṃ anup­pa­vec­cheyya. Evassu tāni, bhikkhave, bījāni vuddhiṃ viruḷhiṃ vepullaṃ āpajjeyyuṃ. Evamevaṃ kho, bhikkhave, yaṃ lobhapakataṃ kammaṃ lobhajaṃ lobhanidānaṃ lobhasamudayaṃ, yatthassa attabhāvo nibbattati tattha taṃ kammaṃ vipaccati. Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare vā pariyāye.</p>
<p><a class="sc" id="6"></a><a class="ms" id="p_15A3_189"></a>Yaṃ dosapakataṃ kammaṃ … pe … yaṃ mohapakataṃ kammaṃ mohajaṃ mohanidānaṃ mohasamudayaṃ, yatthassa attabhāvo nibbattati tattha taṃ kammaṃ vipaccati. Yattha taṃ kammaṃ vipaccati tattha tassa kammassa vipākaṃ paṭisaṃvedeti, diṭṭhe vā dhamme upapajja vā apare vā pariyāye. Imāni kho, bhikkhave, tīṇi nidānāni kammānaṃ samudayāya.</p>
<p><a class="sc" id="7"></a><a class="ms" id="p_15A3_190"></a>Tīṇimāni, bhikkhave, nidānāni kammānaṃ samudayāya. Katamāni tīṇi? Alobho nidānaṃ kammānaṃ samudayāya, adoso nidānaṃ kammānaṃ samudayāya, amoho nidānaṃ kammānaṃ samudayāya.</p>
<p><a class="sc" id="8"></a><a class="ms" id="p_15A3_191"></a>Yaṃ, bhikkhave, alobhapakataṃ kammaṃ alobhajaṃ alobhanidānaṃ alobha­sa­muda­yaṃ, lobhe vigate evaṃ taṃ kammaṃ pahīnaṃ hoti ucchinnamūlaṃ tālā­vatthu­ka­taṃ anabhāvaṅkataṃ āyatiṃ anup­pā­da­dham­maṃ.</p>
<p><a class="sc" id="9"></a><a class="ms" id="p_15A3_192"></a>Yaṃ, bhikkhave, adosapakataṃ kammaṃ adosajaṃ adosanidānaṃ adosasamudayaṃ, dose vigate evaṃ taṃ kammaṃ pahīnaṃ hoti ucchinnamūlaṃ tālā­vatthu­ka­taṃ anabhāvaṅkataṃ āyatiṃ anup­pā­da­dham­maṃ.</p>
<p><a class="sc" id="10"></a><a class="ms" id="p_15A3_193"></a>Yaṃ, bhikkhave, amohapakataṃ kammaṃ amohajaṃ amohanidānaṃ amohasamudayaṃ, mohe vigate evaṃ taṃ kammaṃ pahīnaṃ hoti ucchinnamūlaṃ tālā­vatthu­ka­taṃ anabhāvaṅkataṃ āyatiṃ anup­pā­da­dham­maṃ.</p>
<p><a class="sc" id="11"></a><a class="pts" id="pts1.136"></a><a class="ms" id="p_15A3_194"></a>Seyyathāpi, bhikkhave, bījāni akhaṇḍāni apūtīni avātāta­pa­hatāni sārādāni sukhasayitāni. Tāni puriso agginā ḍaheyya. Agginā ḍahitvā masiṃ kareyya. Masiṃ karitvā mahāvāte vā <span class="var" title="opuṇeyya (bj) | ophuneyya (s1-3) | opuneyya (pts1)" id="note84">ophuṇeyya</span> nadiyā vā sīghasotāya pavāheyya. Evassu tāni, bhikkhave, bījāni ucchinnamūlāni tālā­vatthu­ka­tāni <span class="var" title="anabhāvakatāni (bj, pts1) | anabhāvaṃ katāni (s1-3)" id="note85">anabhā­vaṃ­katāni</span> āyatiṃ anup­pā­da­dham­māni. Evamevaṃ kho, bhikkhave, yaṃ alobhapakataṃ kammaṃ alobhajaṃ alobhanidānaṃ alobha­sa­muda­yaṃ, lobhe vigate evaṃ taṃ kammaṃ pahīnaṃ hoti ucchinnamūlaṃ tālā­vatthu­ka­taṃ anabhāvaṃkataṃ āyatiṃ anup­pā­da­dham­maṃ.</p>
<p><a class="sc" id="12"></a><a class="ms" id="p_15A3_195"></a>Yaṃ adosapakataṃ kammaṃ … pe … yaṃ amohapakataṃ kammaṃ amohajaṃ amohanidānaṃ amohasamudayaṃ, mohe vigate evaṃ taṃ kammaṃ pahīnaṃ hoti … pe … āyatiṃ anup­pā­da­dham­maṃ. Imāni kho, bhikkhave, tīṇi nidānāni kammānaṃ samudayāyāti.</p>
<blockquote class="gatha">
<p><a class="sc" id="13"></a><a class="ms" id="p_15A3_196"></a>Lobhajaṃ <span class="var" title="dosajaṃ kammaṃ (mr)" id="note86">dosajañceva</span>,<br> moha­jañ­cāpa­vid­dasu;<br> Yaṃ tena pakataṃ kammaṃ,<br> appaṃ vā yadi vā bahuṃ;<br> Idheva taṃ vedaniyaṃ,<br> vatthu aññaṃ na vijjati.
</p>
<p><a class="sc" id="14"></a><a class="ms" id="p_15A3_197"></a>Tasmā lobhañca dosañca,<br> mohajañcāpi viddasu;<br> Vijjaṃ uppādayaṃ bhikkhu,<br> sabbā duggatiyo jahe”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Devadūtavagga</span> <span class="hidden">Sab­rahma­ka­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>