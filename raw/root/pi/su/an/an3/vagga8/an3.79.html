<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.79">
<article>
<div class="hgroup">
<p class="division">Aṅguttara Nikāya 3</p>
<p>8. Ānandavagga</p>
<h1>79. Gandha­jāta­sutta</h1>
</div>
<p><a class="sc" id="1"></a><a class="ms" id="p_15A3_704"></a><a class="msdiv" id="msdiv80"></a>Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: </p>
<p><a class="sc" id="2"></a><a class="ms" id="p_15A3_705"></a>“Tīṇimāni, bhante, gandhajātāni, yesaṃ anuvātaṃyeva gandho gacchati, no paṭivātaṃ. Katamāni tīṇi? Mūlagandho, sāragandho, pupphagandho—imāni kho, bhante, tīṇi gandhajātāni, yesaṃ anuvātaṃyeva gandho gacchati, no paṭivātaṃ. Atthi nu kho, bhante, kiñci gandhajātaṃ yassa anuvātampi gandho gacchati, paṭivātampi gandho gacchati, anu­vāta­paṭivā­tampi gandho gacchatī”ti?</p>
<p><a class="sc" id="3"></a><a class="pts" id="pts1.226"></a><a class="ms" id="p_15A3_706"></a>“<span class="var" title="atthānanda gandhajātaṃ (bj, s1-3, km, pts1)" id="note302">Atthānanda, kiñci gandhajātaṃ</span> yassa anuvātampi gandho gacchati, paṭivātampi gandho gacchati, anu­vāta­paṭivā­tampi gandho gacchatī”ti. “Katamañca pana, bhante, gandhajātaṃ yassa anuvātampi gandho gacchati, paṭivātampi gandho gacchati, anu­vāta­paṭivā­tampi gandho gacchatī”ti?</p>
<p><a class="sc" id="4"></a><a class="ms" id="p_15A3_707"></a>“Idhānanda, yasmiṃ gāme vā nigame vā itthī vā puriso vā buddhaṃ saraṇaṃ gato hoti, dhammaṃ saraṇaṃ gato hoti, saṅghaṃ saraṇaṃ gato hoti, pāṇātipātā paṭivirato hoti, adinnādānā paṭivirato hoti, kāmesu­micchā­cārā paṭivirato hoti, musāvādā paṭivirato hoti, surā­meraya­majja­pa­mā­daṭṭhānā paṭivirato hoti, sīlavā hoti kalyāṇadhammo, viga­tamala­mac­che­rena cetasā agāraṃ ajjhāvasati muttacāgo payatapāṇi vossaggarato yācayogo dāna­saṃ­vibhā­ga­rato.</p>
<p><a class="sc" id="5"></a><a class="ms" id="p_15A3_708"></a>Tassa disāsu samaṇabrāhmaṇā vaṇṇaṃ bhāsanti: ‘<span class="var" title="asukasmiṃ (bj, s1-3, km, pts1)" id="note303">amukasmiṃ</span> nāma gāme vā nigame vā itthī vā puriso vā buddhaṃ saraṇaṃ gato hoti, dhammaṃ saraṇaṃ gato hoti, saṃghaṃ saraṇaṃ gato hoti, pāṇātipātā paṭivirato hoti, adinnādānā paṭivirato hoti, kāmesu­micchā­cārā paṭivirato hoti, musāvādā paṭivirato hoti, surā­meraya­majja­pa­mā­daṭṭhānā paṭivirato hoti, sīlavā hoti kalyāṇadhammo, viga­tamala­mac­che­rena cetasā agāraṃ ajjhāvasati muttacāgo payatapāṇi vossaggarato yācayogo dāna­saṃ­vibhā­ga­rato’ti.</p>
<p><a class="sc" id="6"></a><a class="ms" id="p_15A3_709"></a><span class="var" title="devatāpissa amanussā (bj, pts1) | devatāpissa amanussāpi (mr) | devatāpissa ...pe... manussāpissa (?)" id="note304">Devatāpissa</span> vaṇṇaṃ bhāsanti: ‘amukasmiṃ nāma gāme vā nigame vā itthī vā puriso vā buddhaṃ saraṇaṃ gato hoti, dhammaṃ saraṇaṃ gato hoti, saṃghaṃ saraṇaṃ gato hoti, pāṇātipātā paṭivirato hoti … pe … surā­meraya­majja­pa­mā­daṭṭhānā paṭivirato hoti, sīlavā hoti kalyāṇadhammo, viga­tamala­mac­che­rena cetasā agāraṃ ajjhāvasati muttacāgo payatapāṇi vossaggarato yācayogo dāna­saṃ­vibhā­ga­rato’ti. Idaṃ kho taṃ, ānanda, gandhajātaṃ yassa anuvātampi gandho gacchati, paṭivātampi gandho gacchati, anu­vāta­paṭivā­tampi gandho gacchatīti.</p>
<blockquote class="gatha">
<p><a class="sc" id="7"></a><a class="ms" id="p_15A3_710"></a>Na pupphagandho paṭivātameti,<br> Na candanaṃ <span class="var" title="taggaramallikā (pts1)" id="note306">tagaramallikā</span> vā;<br> Satañca gandho paṭivātameti,<br> Sabbā disā sappuriso pavāyatī”ti.
</p>
</blockquote>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Ānandavagga</span> <span class="hidden">Channasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>