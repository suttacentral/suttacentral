<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.80">
<article>
<div class="hgroup">
<p class="division">Aṅguttara Nikāya 3</p>
<p>8. Ānandavagga</p>
<h1>80. Cūḷanikāsutta</h1>
</div>
<p><a class="sc" id="1"></a><a class="pts" id="pts1.227"></a><a class="ms" id="p_15A3_712"></a><a class="msdiv" id="msdiv81"></a>Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: “sammukhā metaṃ, bhante, bhagavato sutaṃ sammukhā paṭiggahitaṃ: ‘bhagavato, ānanda, sikhissa abhibhū nāma sāvako brahmaloke ṭhito <span class="var" title="sahas­sīloka­dhātuṃ (bj, s1-3, pts1)" id="note307">sahas­siloka­dhātuṃ</span> sarena viññāpesī’ti. Bhagavā pana, bhante, arahaṃ sammāsambuddho kīvatakaṃ pahoti sarena viññāpetun”ti? “Sāvako so, ānanda, appameyyā tathāgatā”ti.</p>
<p><a class="sc" id="2"></a><a class="ms" id="p_15A3_713"></a>Dutiyampi kho āyasmā ānando bhagavantaṃ etadavoca: “sammukhā metaṃ, bhante, bhagavato sutaṃ sammukhā paṭiggahitaṃ: ‘bhagavato, ānanda, sikhissa abhibhū nāma sāvako brahmaloke ṭhito sahas­siloka­dhātuṃ sarena viññāpesī’ti. Bhagavā pana, bhante, arahaṃ sammāsambuddho kīvatakaṃ pahoti sarena viññāpetun”ti? “Sāvako so, ānanda, appameyyā tathāgatā”ti.</p>
<p><a class="sc" id="3"></a><a class="ms" id="p_15A3_714"></a>Tatiyampi kho āyasmā ānando bhagavantaṃ etadavoca: “sammukhā metaṃ, bhante, bhagavato sutaṃ sammukhā paṭiggahitaṃ: ‘bhagavato, ānanda, sikhissa abhibhū nāma sāvako brahmaloke ṭhito sahas­siloka­dhātuṃ sarena viññāpesī’ti. Bhagavā pana, bhante, arahaṃ sammāsambuddho kīvatakaṃ pahoti sarena viññāpetun”ti? “Sutā te, ānanda, sahassī cūḷanikā lokadhātū”ti? “Etassa, bhagavā, kālo; etassa, sugata, kālo, yaṃ bhagavā bhāseyya. Bhagavato sutvā bhikkhū dhāressantī”ti. “Tenahānanda, suṇāhi sādhukaṃ manasi karohi, bhāsissāmī”ti. “Evaṃ, bhante”ti kho āyasmā ānando bhagavato paccassosi. Bhagavā etadavoca: </p>
<p><a class="sc" id="4"></a><a class="pts" id="pts1.228"></a><a class="ms" id="p_15A3_715"></a>“Yāvatā, ānanda, <span class="var" title="candimasuriyā (bj, s1-3, km, pts1)" id="note308">candimasūriyā</span> pariharanti, disā bhanti virocanā, tāva sahassadhā loko. Tasmiṃ sahassadhā <span class="var" title="tasmiṃ sahassaṃ (s1-3, km, pts1)" id="note309">loke sahassaṃ</span> candānaṃ, sahassaṃ sūriyānaṃ, sahassaṃ sineru­pabba­ta­rājānaṃ, sahassaṃ jambudīpānaṃ, sahassaṃ aparagoyānānaṃ, sahassaṃ uttarakurūnaṃ, sahassaṃ pubbavidehānaṃ, cattāri mahāsa­mudda­sahas­sāni, cattāri ­mahārā­ja­sahas­sāni, sahassaṃ ­cātuma­hārāji­kānaṃ, sahassaṃ tāvatiṃsānaṃ, sahassaṃ yāmānaṃ, sahassaṃ tusitānaṃ, sahassaṃ nimmānaratīnaṃ, sahassaṃ ­paranim­mita­vasavat­tī­naṃ, sahassaṃ brahmalokānaṃ—ayaṃ vuccatānanda, sahassī cūḷanikā lokadhātu.</p>
<p><a class="sc" id="5"></a><a class="ms" id="p_15A3_716"></a>Yāvatānanda, sahassī cūḷanikā lokadhātu tāva sahassadhā loko. Ayaṃ vuccatānanda, dvisahassī majjhimikā lokadhātu.</p>
<p><a class="sc" id="6"></a><a class="ms" id="p_15A3_717"></a>Yāvatānanda, dvisahassī majjhimikā lokadhātu tāva sahassadhā loko. Ayaṃ vuccatānanda, tisahassī mahāsahassī lokadhātu.</p>
<p><a class="sc" id="7"></a><a class="ms" id="p_15A3_718"></a>Ākaṅkhamāno, ānanda, tathāgato <span class="var" title="tisahassiṃ mahāsahassiṃ lokadhātuṃ (s1-3, km) | tisahas­sīma­hā­sahassī lokadhātuṃ (pts1)" id="note310">tisahas­sima­hā­sahas­siloka­dhātuṃ</span> sarena viññāpeyya, yāvatā pana ākaṅkheyyā”ti.</p>
<p><a class="sc" id="8"></a><a class="ms" id="p_15A3_719"></a>“Yathā kathaṃ pana, bhante, bhagavā tisahas­sima­hā­sahas­siloka­dhātuṃ sarena viññāpeyya, yāvatā pana ākaṅkheyyā”ti? “Idhānanda, tathāgato tisahas­sima­hā­sahas­siloka­dhātuṃ obhāsena phareyya. Yadā te sattā taṃ ālokaṃ sañjāneyyuṃ, atha tathāgato ghosaṃ kareyya sad­da­manus­sā­veyya. Evaṃ kho, ānanda, tathāgato tisahas­sima­hā­sahas­siloka­dhātuṃ sarena viññāpeyya, yāvatā pana ākaṅkheyyā”ti.</p>
<p><a class="sc" id="9"></a><a class="ms" id="p_15A3_720"></a>Evaṃ vutte, āyasmā ānando<span class="var" title=" bhagavantaṃ (sī1), syā1, syā2, kaṃ potthakesu natthi. aṭṭhakathāya" id="note311"> āyasmantaṃ udāyiṃ</span> etadavoca: “lābhā vata me, suladdhaṃ vata me, yassa me satthā evaṃmahiddhiko evaṃma­hānu­bhāvo”ti. Evaṃ vutte, āyasmā udāyī āyasmantaṃ ānandaṃ etadavoca: “kiṃ tuyhettha, āvuso ānanda, yadi te satthā evaṃmahiddhiko evaṃma­hānu­bhāvo”ti? Evaṃ vutte, bhagavā āyasmantaṃ udāyiṃ etadavoca: “mā hevaṃ, udāyi, mā hevaṃ, udāyi. Sace, udāyi, ānando avītarāgo kālaṃ kareyya, tena cittappasādena sattakkhattuṃ devesu devarajjaṃ kāreyya, sattakkhattuṃ imasmiṃyeva jambudīpe mahārajjaṃ kāreyya. Api ca, udāyi, ānando diṭṭheva dhamme pari­nib­bā­yis­satī”ti.</p>
<p class="endsection">Dasamaṃ.</p>
<p class="endsection">Ānandavaggo tatiyo.</p>
<blockquote class="uddanagatha">
<p><a class="sc" id="10"></a><a class="ms" id="p_15A3_724"></a>Channo ājīvako sakko,<br> nigaṇṭho ca nivesako;<br> Duve bhavā sīlabbataṃ,<br> gandhajātañca cūḷanīti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Ānandavagga</span> <span class="hidden">Channasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>