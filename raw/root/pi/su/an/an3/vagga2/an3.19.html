<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.19">
<article>
<div class="hgroup">
<p class="division">Aṅguttara Nikāya 3</p>
<p>2. Rathakāravagga</p>
<h1>19. Paṭha­ma­pāpa­ṇika­sutta</h1>
</div>
<p><a class="sc" id="1"></a><a class="ms" id="p_15A3_78"></a><a class="msdiv" id="msdiv19"></a>“Tīhi, bhikkhave, aṅgehi samannāgato pāpaṇiko abhabbo anadhigataṃ vā bhogaṃ adhigantuṃ, adhigataṃ vā bhogaṃ phātiṃ kātuṃ. Katamehi tīhi? Idha, bhikkhave, pāpaṇiko pubbaṇ­ha­samayaṃ na sakkaccaṃ kammantaṃ adhiṭṭhāti, <span class="var" title="majjhantikaṃ samayaṃ (bj) | majjhan­tika­samayaṃ (s1-3, km, pts1)" id="note27">majjhan­hika­samayaṃ</span> na sakkaccaṃ kammantaṃ adhiṭṭhāti, sāyanhasamayaṃ na sakkaccaṃ kammantaṃ adhiṭṭhāti. Imehi kho, bhikkhave, tīhi aṅgehi samannāgato pāpaṇiko abhabbo anadhigataṃ vā bhogaṃ adhigantuṃ, adhigataṃ vā bhogaṃ <span class="var" title="phātikattuṃ (bj) | phātikātuṃ (s1-3, km, pts1)" id="note28">phātiṃ kātuṃ</span>.</p>
<p><a class="sc" id="2"></a><a class="ms" id="p_15A3_79"></a>Evamevaṃ kho, bhikkhave, tīhi dhammehi samannāgato bhikkhu abhabbo anadhigataṃ vā kusalaṃ dhammaṃ adhigantuṃ, adhigataṃ vā kusalaṃ dhammaṃ phātiṃ kātuṃ. Katamehi tīhi? Idha, bhikkhave, bhikkhu pubbaṇ­ha­samayaṃ na sakkaccaṃ samā­dhi­nimittaṃ adhiṭṭhāti, majjhan­hika­samayaṃ na sakkaccaṃ samā­dhi­nimittaṃ adhiṭṭhāti, sāyanhasamayaṃ na sakkaccaṃ samā­dhi­nimittaṃ adhiṭṭhāti. Imehi kho, bhikkhave, tīhi dhammehi samannāgato bhikkhu abhabbo anadhigataṃ vā kusalaṃ dhammaṃ adhigantuṃ, adhigataṃ vā kusalaṃ dhammaṃ phātiṃ kātuṃ.</p>
<p><a class="sc" id="3"></a><a class="pts" id="pts1.116"></a><a class="ms" id="p_15A3_80"></a>Tīhi, bhikkhave, aṅgehi samannāgato pāpaṇiko bhabbo anadhigataṃ vā bhogaṃ adhigantuṃ, adhigataṃ vā bhogaṃ phātiṃ kātuṃ. Katamehi tīhi? Idha, bhikkhave, pāpaṇiko pubbaṇ­ha­samayaṃ sakkaccaṃ kammantaṃ adhiṭṭhāti, majjhan­hika­samayaṃ … pe … sāyanhasamayaṃ sakkaccaṃ kammantaṃ adhiṭṭhāti. Imehi kho, bhikkhave, tīhi aṅgehi samannāgato pāpaṇiko bhabbo anadhigataṃ vā bhogaṃ adhigantuṃ, adhigataṃ vā bhogaṃ phātiṃ kātuṃ.</p>
<p><a class="sc" id="4"></a><a class="ms" id="p_15A3_81"></a>Evamevaṃ kho, bhikkhave, tīhi dhammehi samannāgato bhikkhu bhabbo anadhigataṃ vā kusalaṃ dhammaṃ adhigantuṃ, adhigataṃ vā kusalaṃ dhammaṃ phātiṃ kātuṃ. Katamehi tīhi? Idha, bhikkhave, bhikkhu pubbaṇ­ha­samayaṃ sakkaccaṃ samā­dhi­nimittaṃ adhiṭṭhāti, majjhan­hika­samayaṃ … pe … sāyanhasamayaṃ sakkaccaṃ samā­dhi­nimittaṃ adhiṭṭhāti. Imehi kho, bhikkhave, tīhi dhammehi samannāgato bhikkhu bhabbo anadhigataṃ vā kusalaṃ dhammaṃ adhigantuṃ, adhigataṃ vā kusalaṃ dhammaṃ phātiṃ kātun”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Rathakāravagga</span> <span class="hidden">Ñātasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>