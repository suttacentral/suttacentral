<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.127">
<article>
<div class="hgroup">
<p class="division">Aṅguttara Nikāya 3</p>
<p>13. Kusināravagga</p>
<h1>127. Hatthakasutta</h1>
</div>
<p><a class="sc" id="1"></a><a class="ms" id="p_15A3_982"></a><a class="msdiv" id="msdiv128"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho hatthako devaputto abhikkantāya rattiyā abhikkan­ta­vaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā: “bhagavato purato ṭhassāmī”ti <span class="var" title="osīdati ceva saṃsīdati ca (bj) | osīdati saṃsīdati (s1-3, km) | osīdati ceva saṃsīdati ceva (pts1)" id="note419">osīdatimeva saṃsīdatimeva</span>, na sakkoti saṇṭhātuṃ. Seyyathāpi nāma sappi vā telaṃ vā vālukāya āsittaṃ osīdatimeva saṃsīdatimeva, na saṇṭhāti; evamevaṃ hatthako devaputto: “bhagavato purato ṭhassāmī”ti osīdatimeva saṃsīdatimeva, na sakkoti saṇṭhātuṃ.</p>
<p><a class="sc" id="2"></a><a class="pts" id="pts1.279"></a><a class="ms" id="p_15A3_983"></a>Atha kho bhagavā hatthakaṃ devaputtaṃ etadavoca: “oḷārikaṃ, hatthaka, attabhāvaṃ abhinimmināhī”ti. “Evaṃ, bhante”ti, kho hatthako devaputto bhagavato paṭissutvā oḷārikaṃ attabhāvaṃ abhinimminitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitaṃ kho hatthakaṃ devaputtaṃ bhagavā etadavoca: </p>
<p><a class="sc" id="3"></a><a class="ms" id="p_15A3_984"></a>“Ye te, hatthaka, dhammā pubbe ­manus­sa­bhūtassa pavattino ahesuṃ, api nu te te dhammā etarahi pavattino”ti? “Ye ca me, bhante, dhammā pubbe ­manus­sa­bhūtassa pavattino ahesuṃ, te ca me dhammā etarahi pavattino; ye ca me, bhante, dhammā pubbe ­manus­sa­bhūtassa nappavattino ahesuṃ, te ca me dhammā etarahi pavattino. Seyyathāpi, bhante, bhagavā etarahi ākiṇṇo viharati bhikkhūhi bhikkhunīhi upāsakehi upāsikāhi rājūhi rāja­mahā­mattehi titthiyehi ­titthi­ya­sā­vakehi; evamevaṃ kho ahaṃ, bhante, ākiṇṇo viharāmi devaputtehi. Dūratopi, bhante, devaputtā āgacchanti hatthakassa devaputtassa santike ‘dhammaṃ sossāmā’ti. Tiṇṇāhaṃ, bhante, dhammānaṃ atitto appaṭivāno kālaṅkato. Katamesaṃ tiṇṇaṃ? Bhagavato ahaṃ, bhante, dassanassa atitto appaṭivāno kālaṅkato; sad­dhamma­savanas­sāhaṃ, bhante, atitto appaṭivāno kālaṅkato; saṅghassāhaṃ, bhante, upaṭṭhānassa atitto appaṭivāno kālaṅkato. Imesaṃ kho ahaṃ, bhante, tiṇṇaṃ dhammānaṃ atitto appaṭivāno kālaṅkatoti.</p>
<blockquote class="gatha">
<p><a class="sc" id="4"></a><a class="ms" id="p_15A3_985"></a><span class="var" title=" bhagavato (syā1-3)" id="note420">Nāhaṃ bhagavato</span> dassanassa,<br> <span class="var" title="titti addhā (s1-3) | tittiṃ ajjha (pts1) | titti tittisambhavaṃ (mr)" id="note422">Tittimajjhagā</span> kudācanaṃ;<br> Saṃghassa upaṭṭhānassa,<br> Sad­dhamma­savanassa ca.
</p>
<p><a class="sc" id="5"></a><a class="ms" id="p_15A3_986"></a>Adhisīlaṃ sikkhamāno,<br> saddham­ma­savane rato;<br> Tiṇṇaṃ dhammānaṃ atitto,<br> hatthako avihaṃ gato”ti.
</p>
</blockquote>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Tatiya­paṇṇā­saka</span> <span class="hidden">Kusināravagga</span> <span class="hidden">Kusinārasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>