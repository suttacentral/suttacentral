<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.126">
<article>
<div class="hgroup">
<p class="division">Aṅguttara Nikāya 3</p>
<p>13. Kusināravagga</p>
<h1>126. Bha­raṇḍukā­lā­masutta</h1>
</div>
<p><a class="sc" id="1"></a><a class="ms" id="p_15A3_974"></a><a class="msdiv" id="msdiv127"></a>Ekaṃ samayaṃ bhagavā kosalesu cārikaṃ caramāno yena kapilavatthu tadavasari. Assosi kho mahānāmo sakko: “bhagavā kira kapilavatthuṃ anuppatto”ti. Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitaṃ kho mahānāmaṃ sakkaṃ bhagavā etadavoca: </p>
<p><a class="sc" id="2"></a><a class="pts" id="pts1.277"></a><a class="ms" id="p_15A3_975"></a>“Gaccha, mahānāma, kapila­vatthus­miṃ, tathārūpaṃ āvasathaṃ jāna yatthajja mayaṃ ekarattiṃ vihareyyāmā”ti. “Evaṃ, bhante”ti kho mahānāmo sakko bhagavato paṭissutvā kapilavatthuṃ pavisitvā kevalakappaṃ kapilavatthuṃ <span class="var" title="āhiṇḍanto (s1-3, km)" id="note417">anvāhiṇḍanto</span> nāddasa kapila­vatthus­miṃ tathārūpaṃ āvasathaṃ yatthajja bhagavā ekarattiṃ vihareyya.</p>
<p><a class="sc" id="3"></a><a class="ms" id="p_15A3_976"></a>Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ etadavoca: “natthi, bhante, kapila­vatthus­miṃ tathārūpo āvasatho yatthajja bhagavā ekarattiṃ vihareyya. Ayaṃ, bhante, bharaṇḍu kālāmo bhagavato purāṇa­sab­rahma­cārī. Tassajja bhagavā assame ekarattiṃ viharatū”ti. “Gaccha, mahānāma, santharaṃ paññāpehī”ti. “Evaṃ, bhante”ti kho mahānāmo sakko bhagavato paṭissutvā yena bharaṇḍussa kālāmassa assamo tenupasaṅkami; upasaṅkamitvā santharaṃ paññāpetvā udakaṃ ṭhapetvā pādānaṃ dhovanāya yena bhagavā tenupasaṅkami; upasaṅkamitvā bhagavantaṃ etadavoca: “santhato, bhante, santhāro, udakaṃ ṭhapitaṃ pādānaṃ dhovanāya. Yassadāni, bhante, bhagavā kālaṃ maññatī”ti.</p>
<p><a class="sc" id="4"></a><a class="ms" id="p_15A3_977"></a>Atha kho bhagavā yena bharaṇḍussa kālāmassa assamo tenupasaṅkami; upasaṅkamitvā paññatte āsane nisīdi. Nisajja kho bhagavā pāde pakkhālesi. Atha kho mahānāmassa sakkassa etadahosi: “akālo kho ajja bhagavantaṃ payirupāsituṃ. Kilanto bhagavā. Sve dānāhaṃ bhagavantaṃ payi­rupā­sis­sāmī”ti bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="5"></a><a class="pts" id="pts1.278"></a><a class="ms" id="p_15A3_978"></a>Atha kho mahānāmo sakko tassā rattiyā accayena yena bhagavā tenupasaṅkami; upasaṅkamitvā ekamantaṃ nisīdi. Ekamantaṃ nisinnaṃ kho mahānāmaṃ sakkaṃ bhagavā etadavoca: “tayo khome, mahānāma, satthāro santo saṃvijjamānā lokasmiṃ. Katame tayo? Idha, mahānāma, ekacco satthā kāmānaṃ pariññaṃ paññāpeti; na rūpānaṃ pariññaṃ paññāpeti, na vedanānaṃ pariññaṃ paññāpeti. Idha pana, mahānāma, ekacco satthā kāmānaṃ pariññaṃ paññāpeti, rūpānaṃ pariññaṃ paññāpeti; na vedanānaṃ pariññaṃ paññāpeti. Idha pana, mahānāma, ekacco satthā kāmānaṃ pariññaṃ paññāpeti, rūpānaṃ pariññaṃ paññāpeti, vedanānaṃ pariññaṃ paññāpeti. Ime kho, mahānāma, tayo satthāro santo saṃvijjamānā lokasmiṃ. Imesaṃ, mahānāma, tiṇṇaṃ satthārānaṃ ekā niṭṭhā udāhu puthu niṭṭhā”ti?</p>
<p><a class="sc" id="6"></a><a class="ms" id="p_15A3_979"></a>Evaṃ vutte, bharaṇḍu kālāmo mahānāmaṃ sakkaṃ etadavoca: “ekāti, mahānāma, vadehī”ti. Evaṃ vutte, bhagavā mahānāmaṃ sakkaṃ etadavoca: “nānāti, mahānāma, vadehī”ti. Dutiyampi kho bharaṇḍu kālāmo mahānāmaṃ sakkaṃ etadavoca: “ekāti, mahānāma, vadehī”ti. Dutiyampi kho bhagavā mahānāmaṃ sakkaṃ etadavoca: “nānāti, mahānāma, vadehī”ti. Tatiyampi kho bharaṇḍu kālāmo mahānāmaṃ sakkaṃ etadavoca: “ekāti, mahānāma, vadehī”ti. Tatiyampi kho bhagavā mahānāmaṃ sakkaṃ etadavoca: “nānāti, mahānāma, vadehī”ti.</p>
<p><a class="sc" id="7"></a><a class="ms" id="p_15A3_980"></a>Atha kho <span class="var" title="bharaṇḍussa (bj, s1-3)" id="note418">bharaṇḍu</span> kālāmassa etadahosi: “mahesakkhassa vatamhi mahānāmassa sakkassa sammukhā samaṇena gotamena yāvatatiyaṃ apasādito. Yannūnāhaṃ kapila­vatthumhā pakkameyyan”ti. Atha kho bharaṇḍu kālāmo kapila­vatthumhā pakkāmi. Yaṃ kapila­vatthumhā pakkāmi tathā pakkantova ahosi na puna paccāgacchīti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Tatiya­paṇṇā­saka</span> <span class="hidden">Kusināravagga</span> <span class="hidden">Kusinārasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>