<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an3.128">
<article>
<div class="hgroup">
<p class="division">Aṅguttara Nikāya 3</p>
<p>13. Kusināravagga</p>
<h1>128. Kaṭuviyasutta</h1>
</div>
<p><a class="sc" id="1"></a><a class="pts" id="pts1.280"></a><a class="ms" id="p_15A3_988"></a><a class="msdiv" id="msdiv129"></a>Ekaṃ samayaṃ bhagavā bārāṇasiyaṃ viharati isipatane migadāye. Atha kho bhagavā pubbaṇ­ha­samayaṃ nivāsetvā patta­cīvara­mādāya bārāṇasiṃ piṇḍāya pāvisi. Addasā kho bhagavā <span class="var" title="goyoga­mi­lak­khas­miṃ (s1-3, km, mr)" id="note423">goyoga­pilak­khas­miṃ</span> piṇḍāya <span class="var" title="caramānaṃ (mr)" id="note424">caramāno</span> aññataraṃ bhikkhuṃ rittassādaṃ bāhirassādaṃ muṭṭhassatiṃ asampajānaṃ asamāhitaṃ vib­bhan­ta­cittaṃ pākatindriyaṃ. Disvā taṃ bhikkhuṃ etadavoca:</p>
<p><a class="sc" id="2"></a><a class="ms" id="p_15A3_989"></a>“Mā <span class="var" title="bhikkhu bhikkhu mā kho tvaṃ (bj, pts1)" id="note425">kho tvaṃ, bhikkhu</span>, attānaṃ kaṭuviyamakāsi. Taṃ vata, bhikkhu, kaṭuviyakataṃ attānaṃ <span class="var" title="āmagandhe (bj, s1-3, km, pts1)" id="note426">āmagandhena</span> avassutaṃ makkhikā nānupatissanti <span class="var" title="nān­vassa­vissanti (pts1) | ­nānu­bandhis­santi (mr)" id="note427">nān­vāssa­vis­santīti</span>, netaṃ ṭhānaṃ vijjatī”ti. Atha kho so bhikkhu bhagavatā iminā ovādena ovadito saṃvegamāpādi. Atha kho bhagavā bārāṇasiyaṃ piṇḍāya caritvā pacchābhattaṃ piṇḍa­pāta­paṭik­kanto bhikkhū āmantesi:</p>
<p><a class="sc" id="3"></a><a class="ms" id="p_15A3_990"></a>“Idhāhaṃ, bhikkhave, pubbaṇ­ha­samayaṃ nivāsetvā patta­cīvara­mādāya bārāṇasiṃ piṇḍāya pāvisiṃ. Addasaṃ kho ahaṃ, bhikkhave, goyoga­pilak­khas­miṃ piṇḍāya caramāno aññataraṃ bhikkhuṃ rittassādaṃ bāhirassādaṃ muṭṭhassatiṃ asampajānaṃ asamāhitaṃ vib­bhan­ta­cittaṃ pākatindriyaṃ. Disvā taṃ bhikkhuṃ etadavocaṃ: </p>
<p><a class="sc" id="4"></a><a class="ms" id="p_15A3_991"></a>‘Mā kho tvaṃ, bhikkhu, attānaṃ kaṭuviyamakāsi. Taṃ vata bhikkhu kaṭuviyakataṃ attānaṃ āmagandhena avassutaṃ makkhikā nānupatissanti nān­vāssa­vis­santīti, netaṃ ṭhānaṃ vijjatī’ti. Atha kho, bhikkhave, so bhikkhu mayā iminā ovādena ovadito saṃvegamāpādī”ti. Evaṃ vutte, aññataro bhikkhu bhagavantaṃ etadavoca: “kiṃ nu kho, bhante, kaṭuviyaṃ? Ko āmagandho? Kā makkhikā”ti?</p>
<p><a class="sc" id="5"></a><a class="ms" id="p_15A3_992"></a>“Abhijjhā kho, bhikkhu, kaṭuviyaṃ; byāpādo āmagandho; pāpakā akusalā vitakkā makkhikā. Taṃ vata, bhikkhu, kaṭuviyakataṃ attānaṃ āmagandhena avassutaṃ makkhikā nānupatissanti nān­vāssa­vis­santīti, netaṃ ṭhānaṃ vijjatīti.</p>
<blockquote class="gatha">
<p><a class="sc" id="6"></a><a class="pts" id="pts1.281"></a><a class="ms" id="p_15A3_993"></a>Aguttaṃ cakkhusotasmiṃ,<br> indriyesu asaṃvutaṃ;<br> Mak­khi­kā­nupa­tissanti,<br> saṅkappā rāganissitā.
</p>
<p><a class="sc" id="7"></a><a class="ms" id="p_15A3_994"></a>Kaṭuviyakato bhikkhu,<br> āmagandhe avassuto;<br> Ārakā hoti nibbānā,<br> vighātasseva bhāgavā.
</p>
<p><a class="sc" id="8"></a><a class="ms" id="p_15A3_995"></a>Gāme vā yadi vāraññe,<br> aladdhā <span class="var" title="samamattano (bj, s1-3, km) | sammamattano (pts1)" id="note428">samathamattano</span>;<br> <span class="var" title="care (s1-3) | careti (mr)" id="note429">Pareti</span> bālo dummedho,<br> makkhikāhi purakkhato.
</p>
<p><a class="sc" id="9"></a><a class="ms" id="p_15A3_996"></a>Ye ca sīlena sampannā,<br> paññā­yūpa­sa­meratā;<br> Upasantā sukhaṃ senti,<br> nāsayitvāna makkhikā”ti.
</p>
</blockquote>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Tatiya­paṇṇā­saka</span> <span class="hidden">Kusināravagga</span> <span class="hidden">Kusinārasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>