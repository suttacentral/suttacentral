<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.28">
<article>
<div class="hgroup">
<p class="division">Aṅguttara Nikāya 5</p>
<p>3. Pañcaṅ­gika­vagga</p>
<h1><span class="var" title="pañcaṅ­gika­samā­dhi­suttaṃ (bj)" id="note48">28. Pañcaṅ­gika­sutta</span></h1>
</div>
<p><a class="sc" id="1"></a><a class="pts" id="pts3.25"></a><a class="ms" id="p_16A5_106"></a><a class="msdiv" id="msdiv28"></a>“Ariyassa, bhikkhave, pañcaṅgikassa sammā­samā­dhissa bhāvanaṃ desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a class="ms" id="p_16A5_107"></a>“Katamā ca, bhikkhave, ariyassa pañcaṅgikassa sammā­samā­dhissa bhāvanā? Idha, bhikkhave, bhikkhu vivicceva kāmehi … pe … paṭhamaṃ jhānaṃ upasampajja viharati. So imameva kāyaṃ vivekajena pītisukhena abhisandeti parisandeti paripūreti parippharati; nāssa kiñci sabbāvato kāyassa vivekajena pītisukhena apphuṭaṃ hoti. Seyyathāpi, bhikkhave, dakkho <span class="var" title="nahāpako (bj, pts1)" id="note49">nhāpako</span> vā nhāpakantevāsī vā kaṃsathāle <span class="var" title="­nahāni­ya­cuṇṇāni (bj, pts1) | nhāniyacuṇṇāni (s1-3)" id="note50">nhānīyacuṇṇāni</span> ākiritvā udakena paripphosakaṃ paripphosakaṃ sanneyya. <span class="var" title="saṃsā (si) | sā'ssa (pts1)" id="note51">Sāyaṃ</span> <span class="var" title="nahāniyapiṇḍi (bj, s1-3, km, pts1)" id="note52">nhānīyapiṇḍi</span> snehānugatā snehaparetā santarabāhirā phuṭā snehena, na ca <span class="var" title="paggharati (s1-3, pts1)" id="note53">paggharinī</span>. Evamevaṃ kho, bhikkhave, bhikkhu imameva kāyaṃ vivekajena pītisukhena abhisandeti parisandeti paripūreti parippharati; nāssa kiñci sabbāvato kāyassa vivekajena pītisukhena apphuṭaṃ hoti. Ariyassa, bhikkhave, pañcaṅgikassa sammā­samā­dhissa ayaṃ paṭhamā bhāvanā. <span class="brnum">(1)</span></p>
<p><a class="sc" id="3"></a><a class="pts" id="pts3.26"></a><a class="ms" id="p_16A5_108"></a>Puna caparaṃ, bhikkhave, bhikkhu vitak­ka­vicārā­naṃ vūpasamā … pe … dutiyaṃ jhānaṃ upasampajja viharati. So imameva kāyaṃ samādhijena pītisukhena abhisandeti parisandeti paripūreti parippharati; nāssa kiñci sabbāvato kāyassa samādhijena pītisukhena apphuṭaṃ hoti. Seyyathāpi, bhikkhave, udakarahado gambhīro <span class="var" title="ubbhitodako (s1-3, km, mr)" id="note54">ubbhidodako</span>. Tassa nevassa puratthimāya disāya udakassa āyamukhaṃ, na pacchimāya disāya udakassa āyamukhaṃ, na uttarāya disāya udakassa āyamukhaṃ, na dakkhiṇāya disāya udakassa āyamukhaṃ, devo ca kālena kālaṃ sammā <span class="var" title="devo ca na kālena ... anup­pa­vec­cheyya (pts1)" id="note55">dhāraṃ nānup­pa­vec­cheyya</span>. Atha kho tamhāva udakarahadā sītā vāridhārā ubbhijjitvā tameva udakarahadaṃ sītena vārinā abhisandeyya parisandeyya paripūreyya paripphareyya; nāssa kiñci sabbāvato udakarahadassa sītena vārinā apphuṭaṃ assa. Evamevaṃ kho, bhikkhave, bhikkhu imameva kāyaṃ samādhijena pītisukhena abhisandeti parisandeti paripūreti parippharati; nāssa kiñci sabbāvato kāyassa samādhijena pītisukhena apphuṭaṃ hoti. Ariyassa, bhikkhave, pañcaṅgikassa sammā­samā­dhissa ayaṃ dutiyā bhāvanā. <span class="brnum">(2)</span></p>
<p><a class="sc" id="4"></a><a class="ms" id="p_16A5_109"></a>Puna caparaṃ, bhikkhave, bhikkhu pītiyā ca virāgā … pe … tatiyaṃ jhānaṃ upasampajja viharati. So imameva kāyaṃ nippītikena sukhena abhisandeti parisandeti paripūreti parippharati; nāssa kiñci sabbāvato kāyassa nippītikena sukhena apphuṭaṃ hoti. Seyyathāpi, bhikkhave, uppaliniyaṃ vā paduminiyaṃ vā puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni anto nimuggaposīni. Tāni yāva caggā yāva ca mūlā sītena vārinā abhisannāni parisannāni paripūrāni paripphuṭāni; nāssa kiñci sabbāvataṃ uppalānaṃ vā padumānaṃ vā puṇḍarīkānaṃ vā sītena vārinā apphuṭaṃ assa. Evamevaṃ kho, bhikkhave, bhikkhu imameva kāyaṃ nippītikena sukhena abhisandeti parisandeti paripūreti parippharati; nāssa kiñci sabbāvato kāyassa nippītikena sukhena apphuṭaṃ hoti. Ariyassa, bhikkhave, pañcaṅgikassa sammā­samā­dhissa ayaṃ tatiyā bhāvanā. <span class="brnum">(3)</span></p>
<p><a class="sc" id="5"></a><a class="pts" id="pts3.27"></a><a class="ms" id="p_16A5_110"></a>Puna caparaṃ, bhikkhave, bhikkhu sukhassa ca pahānā … pe … catutthaṃ jhānaṃ upasampajja viharati. So imameva kāyaṃ parisuddhena cetasā pariyodātena pharitvā nisinno hoti; nāssa kiñci sabbāvato kāyassa parisuddhena cetasā pariyodātena apphuṭaṃ hoti. Seyyathāpi, bhikkhave, puriso odātena vatthena sasīsaṃ pārupitvā nisinno assa; nāssa kiñci sabbāvato kāyassa odātena vatthena apphuṭaṃ assa. Evamevaṃ kho, bhikkhave, bhikkhu imameva kāyaṃ parisuddhena cetasā pariyodātena pharitvā nisinno hoti; nāssa kiñci sabbāvato kāyassa parisuddhena cetasā pariyodātena apphuṭaṃ hoti. Ariyassa, bhikkhave, pañcaṅgikassa sammā­samā­dhissa ayaṃ catutthā bhāvanā. <span class="brnum">(4)</span></p>
<p><a class="sc" id="6"></a><a class="ms" id="p_16A5_111"></a>Puna caparaṃ, bhikkhave, bhikkhuno pacca­vek­kha­ṇā­nimittaṃ suggahitaṃ hoti sumanasikataṃ sūpadhāritaṃ suppaṭividdhaṃ paññāya. Seyyathāpi, bhikkhave, <span class="var" title="añño vā aññaṃ (bj, s1-3, km) | añño vā aññaṃ vā (si) | añño aññaṃ (?)" id="note56">aññova aññaṃ</span> paccavekkheyya, ṭhito vā nisinnaṃ paccavekkheyya, nisinno vā nipannaṃ paccavekkheyya. Evamevaṃ kho, bhikkhave, bhikkhuno pacca­vek­kha­ṇā­nimittaṃ suggahitaṃ hoti sumanasikataṃ sūpadhāritaṃ suppaṭividdhaṃ paññāya. Ariyassa, bhikkhave, pañcaṅgikassa sammā­samā­dhissa ayaṃ <span class="var" title="pañcamī (bj)" id="note57">pañcamā</span> bhāvanā. <span class="brnum">(5)</span></p>
<p><a class="sc" id="7"></a><a class="ms" id="p_16A5_112"></a>Evaṃ bhāvite <span class="var" title="evaṃ bhāvite kho bhikkhave (s1-3)" id="note58">kho, bhikkhave, bhikkhu</span> ariye pañcaṅgike sammā­samā­dhimhi evaṃ bahulīkate yassa yassa abhiñ­ñā­sacchi­karaṇī­yassa dhammassa cittaṃ abhininnāmeti abhiñ­ñā­sacchi­kiriyāya, tatra tatreva sak­khi­bhabba­taṃ pāpuṇāti sati sati āyatane.</p>
<p><a class="sc" id="8"></a><a class="pts" id="pts3.28"></a><a class="ms" id="p_16A5_113"></a>Seyyathāpi, bhikkhave, udakamaṇiko ādhāre ṭhapito pūro udakassa samatittiko kākapeyyo. Tamenaṃ balavā puriso yato yato <span class="var" title="āvaṭṭeyya (s1-3, km)" id="note59">āvajjeyya</span>, āgaccheyya udakan”ti? “Evaṃ, bhante”. “Evamevaṃ kho, bhikkhave, bhikkhu evaṃ bhāvite ariye pañcaṅgike sammā­samā­dhimhi evaṃ bahulīkate yassa yassa abhiñ­ñā­sacchi­karaṇī­yassa dhammassa cittaṃ abhininnāmeti abhiñ­ñā­sacchi­kiriyāya, tatra tatreva sak­khi­bhabba­taṃ pāpuṇāti sati sati āyatane.</p>
<p><a class="sc" id="9"></a><a class="ms" id="p_16A5_114"></a>Seyyathāpi, bhikkhave, same bhūmibhāge pokkharaṇī caturaṃsā ālibaddhā pūrā udakassa samatittikā kākapeyyā. Tamenaṃ balavā puriso yato yato āliṃ muñceyya, āgaccheyya udakan”ti? “Evaṃ, bhante”. “Evamevaṃ kho, bhikkhave, bhikkhu evaṃ bhāvite ariye pañcaṅgike sammā­samā­dhimhi evaṃ bahulīkate yassa yassa abhiñ­ñā­sacchi­karaṇī­yassa dhammassa … pe … sati sati āyatane.</p>
<p><a class="sc" id="10"></a><a class="ms" id="p_16A5_115"></a>Seyyathāpi, bhikkhave, subhūmiyaṃ <span class="var" title="cātummahāpathe (bj, pts1) | catummahāpathe (s1-3, km)" id="note60">catumahāpathe</span> ājaññaratho yutto assa ṭhito odhastapatodo. Tamenaṃ dakkho yoggācariyo assadam­ma­sāra­thi abhiruhitvā vāmena hatthena rasmiyo gahetvā dakkhiṇena hatthena patodaṃ gahetvā yenicchakaṃ yadicchakaṃ sāreyyapi paccāsāreyyapi. Evamevaṃ kho, bhikkhave, bhikkhu evaṃ bhāvite ariye pañcaṅgike sammā­samā­dhimhi evaṃ bahulīkate yassa yassa abhiñ­ñā­sacchi­karaṇī­yassa dhammassa cittaṃ abhininnāmeti abhiñ­ñā­sacchi­kiriyāya, tatra tatreva sak­khi­bhabba­taṃ pāpuṇāti sati sati āyatane.</p>
<p><a class="sc" id="11"></a><a class="pts" id="pts3.29"></a><a class="ms" id="p_16A5_116"></a>So sace ākaṅkhati: ‘anekavihitaṃ iddhividhaṃ pac­canu­bhavey­yaṃ—ekopi hutvā bahudhā assaṃ … pe … yāva brahmalokāpi kāyena vasaṃ vatteyyan’ti, tatra tatreva sak­khi­bhabba­taṃ pāpuṇāti sati sati āyatane.</p>
<p><a class="sc" id="12"></a><a class="ms" id="p_16A5_117"></a>So sace ākaṅkhati: ‘dibbāya sotadhātuyā visuddhāya atik­kanta­mānusi­kāya ubho sadde suṇeyyaṃ—dibbe ca mānuse ca ye dūre santike cā’ti, tatra tatreva sak­khi­bhabba­taṃ pāpuṇāti sati sati āyatane.</p>
<p><a class="sc" id="13"></a><a class="ms" id="p_16A5_118"></a>So sace ākaṅkhati: ‘parasattānaṃ parapuggalānaṃ cetasā ceto paricca pajāneyyaṃ—sarāgaṃ vā cittaṃ sarāgaṃ cittanti pajāneyyaṃ, vītarāgaṃ vā cittaṃ vītarāgaṃ cittanti pajāneyyaṃ, sadosaṃ vā cittaṃ … vītadosaṃ vā cittaṃ … samohaṃ vā cittaṃ … vītamohaṃ vā cittaṃ … saṅkhittaṃ vā cittaṃ … vikkhittaṃ vā cittaṃ … mahaggataṃ vā cittaṃ … amahaggataṃ vā cittaṃ … sauttaraṃ vā cittaṃ … anuttaraṃ vā cittaṃ … samāhitaṃ vā cittaṃ … asamāhitaṃ vā cittaṃ … vimuttaṃ vā cittaṃ … avimuttaṃ vā cittaṃ avimuttaṃ cittanti pajāneyyan’ti, tatra tatreva sak­khi­bhabba­taṃ pāpuṇāti sati sati āyatane.</p>
<p><a class="sc" id="14"></a><a class="ms" id="p_16A5_119"></a>So sace ākaṅkhati: ‘anekavihitaṃ pubbenivāsaṃ anussareyyaṃ, seyyathidaṃ— ekampi jātiṃ, dvepi jātiyo … pe … iti sākāraṃ sauddesaṃ anekavihitaṃ pubbenivāsaṃ anussareyyan’ti, tatra tatreva sak­khi­bhabba­taṃ pāpuṇāti sati sati āyatane.</p>
<p><a class="sc" id="15"></a><a class="ms" id="p_16A5_120"></a>So sace ākaṅkhati: ‘dibbena cakkhunā visuddhena atik­kanta­mānusa­kena … pe … yathākammūpage satte pajāneyyan’ti, tatra tatreva sak­khi­bhabba­taṃ pāpuṇāti sati sati āyatane.</p>
<p><a class="sc" id="16"></a><a class="ms" id="p_16A5_121"></a>So sace ākaṅkhati: ‘āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyyan’ti, tatra tatreva sak­khi­bhabba­taṃ pāpuṇāti sati sati āyatane”ti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Pañcaṅ­gika­vagga</span> <span class="hidden">Paṭha­ma­a­gārava­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>