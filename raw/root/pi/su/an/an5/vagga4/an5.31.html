<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.31">
<article>
<div class="hgroup">
<p class="division">Aṅguttara Nikāya 5</p>
<p>4. Sumanavagga</p>
<h1>31. Sumanasutta</h1>
</div>
<p><a class="sc" id="1"></a><a class="ms" id="p_16A5_133"></a><a class="msdiv" id="msdiv31"></a>Ekaṃ samayaṃ … pe … anātha­piṇḍi­kassa ārāme. Atha kho sumanā rājakumārī pañcahi rathasatehi pañcahi rāja­kumāri­satehi parivutā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnā kho sumanā rājakumārī bhagavantaṃ etadavoca: </p>
<p><a class="sc" id="2"></a><a class="pts" id="pts3.33"></a><a class="ms" id="p_16A5_134"></a>“Idhassu, bhante, bhagavato dve sāvakā samasaddhā samasīlā samapaññā—eko dāyako, eko adāyako. Te kāyassa bhedā paraṃ maraṇā sugatiṃ saggaṃ lokaṃ upapajjeyyuṃ. Devabhūtānaṃ pana <span class="var" title="tesaṃ (bj)" id="note66">nesaṃ</span>, bhante, siyā viseso, siyā nānākaraṇan”ti?</p>
<p><a class="sc" id="3"></a><a class="ms" id="p_16A5_135"></a>“Siyā, sumane”ti bhagavā avoca: “yo so, sumane, dāyako so amuṃ adāyakaṃ devabhūto samāno pañcahi ṭhānehi adhigaṇhāti—dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena. Yo so, sumane, dāyako so amuṃ adāyakaṃ devabhūto samāno imehi pañcahi ṭhānehi adhigaṇhāti”.</p>
<p><a class="sc" id="4"></a><a class="ms" id="p_16A5_136"></a>“Sace pana te, bhante, tato cutā itthattaṃ āgacchanti, ­manus­sa­bhūtā­naṃ pana nesaṃ, bhante, siyā viseso, siyā nānākaraṇan”ti? “Siyā, sumane”ti bhagavā avoca: “yo so, sumane, dāyako so amuṃ adāyakaṃ manussabhūto samāno pañcahi ṭhānehi adhigaṇhāti—mānusakena āyunā, mānusakena vaṇṇena, mānusakena sukhena, mānusakena yasena, mānusakena ādhipateyyena. Yo so, sumane, dāyako so amuṃ adāyakaṃ manussabhūto samāno imehi pañcahi ṭhānehi adhigaṇhāti”.</p>
<p><a class="sc" id="5"></a><a class="pts" id="pts3.34"></a><a class="ms" id="p_16A5_137"></a>“Sace pana te, bhante, ubho agārasmā anagāriyaṃ pabbajanti, pabbajitānaṃ pana nesaṃ, bhante, siyā viseso, siyā nānākaraṇan”ti? “Siyā, sumane”ti bhagavā avoca: “yo so, sumane, dāyako so amuṃ adāyakaṃ pabbajito samāno pañcahi ṭhānehi adhigaṇhāti—yācitova bahulaṃ cīvaraṃ paribhuñjati appaṃ ayācito, yācitova bahulaṃ piṇḍapātaṃ paribhuñjati appaṃ ayācito, yācitova bahulaṃ senāsanaṃ paribhuñjati appaṃ ayācito, yācitova bahulaṃ gilāna­pac­ca­ya­bhesaj­ja­parik­khā­raṃ paribhuñjati appaṃ ayācito. Yehi kho pana sabrahmacārīhi saddhiṃ viharati tyassa manāpeneva bahulaṃ kāyakammena samudācaranti appaṃ amanāpena, manāpeneva bahulaṃ vacīkammena samudācaranti appaṃ amanāpena, manāpeneva bahulaṃ manokammena samudācaranti appaṃ amanāpena, manāpaṃyeva bahulaṃ upahāraṃ upaharanti appaṃ amanāpaṃ. Yo so, sumane, dāyako so amuṃ adāyakaṃ pabbajito samāno imehi pañcahi ṭhānehi adhigaṇhātī”ti.</p>
<p><a class="sc" id="6"></a><a class="ms" id="p_16A5_138"></a>“Sace pana te, bhante, ubho arahattaṃ pāpuṇanti, arahat­tap­pattā­naṃ pana nesaṃ, bhante, siyā viseso, siyā nānākaraṇan”ti? “Ettha kho panesāhaṃ, sumane, na kiñci nānākaraṇaṃ vadāmi, <span class="var" title="vimuttanti (s1-3, km)" id="note67">yadidaṃ vimuttiyā vimuttin”ti</span>.</p>
<p><a class="sc" id="7"></a><a class="ms" id="p_16A5_139"></a>“Acchariyaṃ, bhante, abbhutaṃ, bhante. Yāvañcidaṃ, bhante, alameva dānāni dātuṃ alaṃ puññāni kātuṃ; yatra hi nāma devabhūtassāpi upakārāni puññāni, ­manus­sa­bhūtas­sāpi upakārāni puññāni, pabbajitassāpi upakārāni puññānī”ti. “Evametaṃ, sumane. Alañhi, sumane, dānāni dātuṃ alaṃ puññāni kātuṃ. Devabhūtassāpi upakārāni puññāni, ­manus­sa­bhūtas­sāpi upakārāni puññāni, pabbajitassāpi upakārāni puññānī”ti.</p>
<p><a class="sc" id="8"></a><a class="ms" id="p_16A5_140"></a>Idamavoca bhagavā. <span class="var" title="idaṃ vatvā (bj, pts1)" id="note68">Idaṃ vatvāna</span> sugato athāparaṃ etadavoca satthā:</p>
<blockquote class="gatha">
<p><a class="sc" id="9"></a><a class="ms" id="p_16A5_141"></a>“Yathāpi cando vimalo,<br> gacchaṃ ākāsadhātuyā;<br> Sabbe tārāgaṇe loke,<br> ābhāya atirocati.
</p>
<p><a class="sc" id="10"></a><a class="ms" id="p_16A5_142"></a>Tatheva sīlasampanno,<br> saddho purisapuggalo;<br> Sabbe maccharino loke,<br> cāgena atirocati.
</p>
<p><a class="sc" id="11"></a><a class="ms" id="p_16A5_143"></a>Yathāpi megho thanayaṃ,<br> vijjumālī satakkaku;<br> Thalaṃ ninnañca pūreti,<br> abhivassaṃ vasundharaṃ.
</p>
<p><a class="sc" id="12"></a><a class="ms" id="p_16A5_144"></a>Evaṃ ­dassa­na­sam­panno,<br> sammā­sambud­dha­sāvako;<br> Macchariṃ adhigaṇhāti,<br> pañcaṭhānehi paṇḍito.
</p>
<p><a class="sc" id="13"></a><a class="ms" id="p_16A5_145"></a>Āyunā <span class="var" title="āyunā ca yasena ca (mr)" id="note70">yasasā ceva</span>,<br> vaṇṇena ca sukhena ca;<br> Sa ve <span class="var" title="bhoga­parib­būḷho (bj, pts1) | bhoga­parib­yuḷho (s1-3)" id="note71">bhoga­parib­yūḷho</span>,<br> pecca sagge pamodatī”ti.
</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sumanavagga</span> <span class="hidden">Sumanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>