<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.33">
<article>
<div class="hgroup">
<p class="division">Aṅguttara Nikāya 5</p>
<p>4. Sumanavagga</p>
<h1>33. Uggahasutta</h1>
</div>
<p><a class="sc" id="1"></a><a class="ms" id="p_16A5_159"></a><a class="msdiv" id="msdiv33"></a>Ekaṃ samayaṃ bhagavā bhaddiye viharati jātiyā vane. Atha kho uggaho meṇḍakanattā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho uggaho meṇḍakanattā bhagavantaṃ etadavoca: </p>
<p><a class="sc" id="2"></a><a class="pts" id="pts3.37"></a><a class="ms" id="p_16A5_160"></a>“Adhivāsetu me, bhante, bhagavā svātanāya attacatuttho bhattan”ti. Adhivāsesi bhagavā tuṇhībhāvena. Atha kho uggaho meṇḍakanattā bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="3"></a><a class="ms" id="p_16A5_161"></a>Atha kho bhagavā tassā rattiyā accayena pubbaṇ­ha­samayaṃ nivāsetvā patta­cīvara­mādāya yena uggahassa meṇḍakanattuno nivesanaṃ tenupasaṅkami; upasaṅkamitvā paññatte āsane nisīdi. Atha kho uggaho meṇḍakanattā bhagavantaṃ paṇītena khādanīyena bhojanīyena sahatthā santappesi sampavāresi. Atha kho uggaho meṇḍakanattā bhagavantaṃ bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinno kho uggaho meṇḍakanattā bhagavantaṃ etadavoca: “imā me, bhante, kumāriyo patikulāni gamissanti. Ovadatu tāsaṃ, bhante, bhagavā; anusāsatu tāsaṃ, bhante, bhagavā, yaṃ tāsaṃ assa dīgharattaṃ hitāya sukhāyā”ti.</p>
<p><a class="sc" id="4"></a><a class="ms" id="p_16A5_162"></a>Atha kho bhagavā tā kumāriyo etadavoca: “tasmātiha, kumāriyo, evaṃ sikkhitabbaṃ: ‘<span class="var" title="yassa kho (si, s1-3, km) | yassa (pts1)" id="note75">yassa vo</span> mātāpitaro bhattuno dassanti atthakāmā hitesino anukampakā anukampaṃ upādāya, tassa bhavissāma pubbuṭ­ṭhā­yi­niyo pacchā­nipāti­niyo kiṃkā­rapaṭis­sā­viniyo manāpacāriniyo piyavādiniyo’ti. Evañhi vo, kumāriyo, sikkhitabbaṃ.</p>
<p><a class="sc" id="5"></a><a class="ms" id="p_16A5_163"></a>Tasmātiha, kumāriyo, evaṃ sikkhitabbaṃ: ‘ye te bhattu <span class="var" title="guruno (mr)" id="note76">garuno</span> bhavissanti mātāti vā pitāti vā samaṇab­rāhma­ṇāti vā, te sakkarissāma <span class="var" title="garukarissāma (bj, s1-3, km, pts1)" id="note77">garuṃ karissāma</span> mānessāma pūjessāma abbhāgate ca āsanodakena <span class="var" title="patipū­jes­sāmāti (bj) | paṭipū­jissā­māti (pts1)" id="note78">paṭipūjessāmā’ti</span>. Evañhi vo, kumāriyo, sikkhitabbaṃ.</p>
<p><a class="sc" id="6"></a><a class="ms" id="p_16A5_164"></a>Tasmātiha, kumāriyo, evaṃ sikkhitabbaṃ: ‘ye te bhattu abbhantarā kammantā uṇṇāti vā kappāsāti vā, tattha dakkhā bhavissāma analasā, tatrupāyāya vīmaṃsāya samannāgatā, alaṃ kātuṃ alaṃ saṃvidhātun’ti. Evañhi vo, kumāriyo, sikkhitabbaṃ.</p>
<p><a class="sc" id="7"></a><a class="pts" id="pts3.38"></a><a class="ms" id="p_16A5_165"></a>Tasmātiha, kumāriyo, evaṃ sikkhitabbaṃ: ‘yo so bhattu <span class="var" title="abbhantare (mr)" id="note79">abbhantaro</span> antojano dāsāti vā pessāti vā kammakarāti vā, tesaṃ katañca katato jānissāma akatañca akatato jānissāma, gilānakānañca balābalaṃ jānissāma, khādanīyaṃ bho­janī­yañ­cassa <span class="var" title="paccayaṃsena (si, s1-3, km) | paccayaṃ senāsanaṃ paccattaṃsena (mr)" id="note80">paccaṃsena</span> <span class="var" title="vibhajissāmāti (bj, s1-3, km, pts1)" id="note81">saṃ­vibha­jis­sāmā’ti</span>. Evañhi vo, kumāriyo, sikkhitabbaṃ.</p>
<p><a class="sc" id="8"></a><a class="ms" id="p_16A5_166"></a>Tasmātiha, kumāriyo, evaṃ sikkhitabbaṃ: ‘yaṃ bhattā āharissati dhanaṃ vā dhaññaṃ vā rajataṃ vā jātarūpaṃ vā, taṃ <span class="var" title="ārakkhāya (si)" id="note82">ārakkhena</span> guttiyā sampādessāma, tattha ca bhavissāma adhuttī athenī asoṇḍī avināsikāyo’ti. Evañhi vo, kumāriyo, sikkhitabbaṃ. Imehi kho, kumāriyo, pañcahi dhammehi samannāgato mātugāmo kāyassa bhedā paraṃ maraṇā ­ma­nāpa­kā­yi­kānaṃ devānaṃ sahabyataṃ upapajjatīti.</p>
<blockquote class="gatha">
<p><a class="sc" id="9"></a><a class="ms" id="p_16A5_167"></a>Yo naṃ bharati sabbadā,<br> niccaṃ ātāpi ussuko;<br> <span class="var" title="taṃ sabbakāmadaṃ (^an8.46#1 [46. Anuruddhasutta])" id="note83">Sabbakāmaharaṃ posaṃ</span>,<br> bhattāraṃ nātimaññati.
</p>
<p><a class="sc" id="10"></a><a class="ms" id="p_16A5_168"></a>Na cāpi sotthi bhattāraṃ,<br> <span class="var" title="icchācārena (bj) | issāvādena (pts1)" id="note84">issācārena</span> rosaye;<br> Bhattu ca garuno sabbe,<br> paṭipūjeti paṇḍitā.
</p>
<p><a class="sc" id="11"></a><a class="ms" id="p_16A5_169"></a><span class="var" title="uṭṭhāyikā (s1-3, km, mr)" id="note85">Uṭṭhāhikā</span> analasā,<br> saṅga­hita­parij­janā;<br> Bhattu <span class="var" title="manāpā (bj)" id="note86">manāpaṃ</span> carati,<br> sambhataṃ anurakkhati.
</p>
<p><a class="sc" id="12"></a><a class="ms" id="p_16A5_170"></a>Yā evaṃ vattatī nārī,<br> bhat­tu­chan­davasā­nugā;<br> Manāpā nāma te devā,<br> yattha sā upapajjatī”ti.
</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sumanavagga</span> <span class="hidden">Sumanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>