<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.34">
<article>
<div class="hgroup">
<p class="division">Aṅguttara Nikāya 5</p>
<p>4. Sumanavagga</p>
<h1>34. Sīha­senā­pati­sutta</h1>
</div>
<p><a class="sc" id="1"></a><a class="pts" id="pts3.39"></a><a class="ms" id="p_16A5_172"></a><a class="msdiv" id="msdiv34"></a>Ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Atha kho sīho senāpati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho sīho senāpati bhagavantaṃ etadavoca: “sakkā nu kho, bhante, bhagavā sandiṭṭhikaṃ dānaphalaṃ paññāpetun”ti?</p>
<p><a class="sc" id="2"></a><a class="ms" id="p_16A5_173"></a>“Sakkā, sīhā”ti bhagavā avoca: “dāyako, sīha, dānapati bahuno janassa piyo hoti manāpo. Yampi, sīha, dāyako dānapati bahuno janassa piyo hoti manāpo, idampi sandiṭṭhikaṃ dānaphalaṃ.</p>
<p><a class="sc" id="3"></a><a class="ms" id="p_16A5_174"></a>Puna caparaṃ, sīha, dāyakaṃ dānapatiṃ santo sappurisā bhajanti. Yampi, sīha, dāyakaṃ dānapatiṃ santo sappurisā bhajanti, idampi sandiṭṭhikaṃ dānaphalaṃ.</p>
<p><a class="sc" id="4"></a><a class="ms" id="p_16A5_175"></a>Puna caparaṃ, sīha, dāyakassa dānapatino kalyāṇo kittisaddo abbhuggacchati. Yampi, sīha, dāyakassa dānapatino kalyāṇo kittisaddo abbhuggacchati, idampi sandiṭṭhikaṃ dānaphalaṃ.</p>
<p><a class="sc" id="5"></a><a class="ms" id="p_16A5_176"></a>Puna caparaṃ, sīha, dāyako dānapati yaṃ yadeva parisaṃ upasaṅkamati—yadi khat­tiya­parisaṃ yadi brāhma­ṇa­parisaṃ yadi gaha­pati­parisaṃ yadi samaṇaparisaṃ— <span class="var" title="visāradova (bj)" id="note87">visārado</span> upasaṅkamati amaṅkubhūto. Yampi, sīha, dāyako dānapati yaṃ yadeva parisaṃ upasaṅkamati—yadi khat­tiya­parisaṃ yadi brāhma­ṇa­parisaṃ yadi gaha­pati­parisaṃ yadi samaṇaparisaṃ—visārado upasaṅkamati amaṅkubhūto, idampi sandiṭṭhikaṃ dānaphalaṃ.</p>
<p><a class="sc" id="6"></a><a class="ms" id="p_16A5_177"></a>Puna caparaṃ, sīha, dāyako dānapati kāyassa bhedā paraṃ maraṇā sugatiṃ saggaṃ lokaṃ upapajjati. Yampi, sīha, dāyako dānapati kāyassa bhedā paraṃ maraṇā sugatiṃ saggaṃ lokaṃ upapajjati, <span class="var" title="idaṃpi (s1-3, pts1) | idampi sīha (mr)" id="note88">idaṃ</span> samparāyikaṃ dānaphalan”ti.</p>
<p><a class="sc" id="7"></a><a class="pts" id="pts3.40"></a><a class="ms" id="p_16A5_178"></a>Evaṃ vutte, sīho senāpati bhagavantaṃ etadavoca: “yānimāni, bhante, bhagavatā cattāri sandiṭṭhikāni dānaphalāni akkhātāni, nāhaṃ ettha bhagavato saddhāya gacchāmi; ahaṃ petāni jānāmi. Ahaṃ, bhante, dāyako dānapati bahuno janassa piyo manāpo. Ahaṃ, bhante, dāyako dānapati; maṃ santo sappurisā bhajanti. Ahaṃ, bhante, dāyako dānapati; mayhaṃ kalyāṇo kittisaddo abbhuggato: ‘sīho senāpati dāyako kārako saṅghupaṭṭhāko’ti. Ahaṃ, bhante, dāyako dānapati yaṃ yadeva parisaṃ upasaṅkamāmi—yadi khat­tiya­parisaṃ yadi brāhma­ṇa­parisaṃ yadi gaha­pati­parisaṃ yadi samaṇaparisaṃ—visārado upasaṅkamāmi amaṅkubhūto. Yānimāni, bhante, bhagavatā cattāri sandiṭṭhikāni dānaphalāni akkhātāni, nāhaṃ ettha bhagavato saddhāya gacchāmi; ahaṃ petāni jānāmi. Yañca kho maṃ, bhante, bhagavā evamāha: ‘dāyako, sīha, dānapati kāyassa bhedā paraṃ maraṇā sugatiṃ saggaṃ lokaṃ upapajjatī’ti, etāhaṃ na jānāmi; ettha ca panāhaṃ bhagavato saddhāya gacchāmī”ti. “Evametaṃ, sīha, evametaṃ, sīha. Dāyako dānapati kāyassa bhedā paraṃ maraṇā sugatiṃ saggaṃ lokaṃ upapajjatīti.</p>
<blockquote class="gatha">
<p><a class="sc" id="8"></a><a class="ms" id="p_16A5_179"></a>Dadaṃ piyo hoti bhajanti naṃ bahū,<br> Kittiñca pappoti <span class="var" title="yaso­bhi­vaḍḍhati (bj) | yasassa vaḍḍhati (s1-3, km) | yasaṃ pavaḍḍhati (mr)" id="note90">yaso ca vaḍḍhati</span>;<br> Amaṅkubhūto parisaṃ vigāhati,<br> Visārado hoti naro amaccharī.
</p>
<p><a class="sc" id="9"></a><a class="ms" id="p_16A5_180"></a>Tasmā hi dānāni dadanti paṇḍitā,<br> Vineyya maccheramalaṃ sukhesino;<br> Te dīgharattaṃ tidive patiṭṭhitā,<br> Devānaṃ <span class="var" title="sahabyataṃ gatā ramanti (bj) | sahabyatā ramanti te (mr)" id="note91">sahabyagatā ramanti te</span>.
</p>
<p><a class="sc" id="10"></a><a class="ms" id="p_16A5_181"></a>Katāvakāsā katakusalā ito <span class="var" title="tato cutā (bj)" id="note92">cutā</span>,<br> Sayaṃpabhā anuvicaranti <span class="var" title="nandane (s1-3, km)" id="note93">nandanaṃ</span>;<br> Te tattha nandanti ramanti modare,<br> Samappitā kāmaguṇehi pañcahi;<br> Katvāna vākyaṃ asitassa tādino,<br> <span class="var" title="kamanti sabbe (s1-3, km) | ramanti sumanā (mr)" id="note94">Ramanti sagge</span> sugatassa sāvakā”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sumanavagga</span> <span class="hidden">Sumanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>