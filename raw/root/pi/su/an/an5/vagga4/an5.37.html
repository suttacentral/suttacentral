<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.37">
<article>
<div class="hgroup">
<p class="division">Aṅguttara Nikāya 5</p>
<p>4. Sumanavagga</p>
<h1>37. Bhojanasutta</h1>
</div>
<p><a class="sc" id="1"></a><a class="pts" id="pts3.42"></a><a class="ms" id="p_16A5_192"></a><a class="msdiv" id="msdiv37"></a>“Bhojanaṃ, bhikkhave, dadamāno dāyako paṭiggāhakānaṃ pañca ṭhānāni deti. Katamāni pañca? Āyuṃ deti, vaṇṇaṃ deti, sukhaṃ deti, balaṃ deti, <span class="var" title="paṭibhāṇaṃ (bj, s1-3)" id="note99">paṭibhānaṃ</span> deti. Āyuṃ kho pana datvā āyussa bhāgī hoti dibbassa vā mānusassa vā; vaṇṇaṃ datvā vaṇṇassa bhāgī hoti dibbassa vā mānusassa vā; sukhaṃ datvā sukhassa bhāgī hoti dibbassa vā mānusassa vā; balaṃ datvā balassa bhāgī hoti dibbassa vā mānusassa vā; paṭibhānaṃ datvā paṭibhānassa bhāgī hoti dibbassa vā mānusassa vā. Bhojanaṃ, bhikkhave, dadamāno dāyako paṭiggāhakānaṃ imāni pañca ṭhānāni detīti.</p>
<blockquote class="gatha">
<p><a class="sc" id="2"></a><a class="ms" id="p_16A5_193"></a>Āyudo balado dhīro,<br> vaṇṇado paṭibhānado;<br> Sukhassa dātā medhāvī,<br> sukhaṃ so adhigacchati.
</p>
<p><a class="sc" id="3"></a><a class="ms" id="p_16A5_194"></a>Āyuṃ datvā balaṃ vaṇṇaṃ,<br> sukhañca <span class="var" title="paṭibhāṇakaṃ (bj) | paṭibhānado (s1-3, km, pts1, mr)" id="note100">paṭibhānakaṃ</span>;<br> Dīghāyu yasavā hoti,<br> yattha ­yatthū­pa­pajjatī”ti.
</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Sumanavagga</span> <span class="hidden">Sumanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>