<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.63">
<article>
<div class="hgroup">
<p class="division">Aṅguttara Nikāya 5</p>
<p>7. Saññāvagga</p>
<h1>63. Paṭha­ma­vaḍ­ḍhi­sutta</h1>
</div>
<p><a class="sc" id="1"></a><a class="ms" id="p_16A5_403"></a><a class="msdiv" id="msdiv63"></a>“Pañcahi, bhikkhave, vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī ca kāyassa. Katamāhi pañcahi? Saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati—imāhi kho, bhikkhave, pañcahi vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī ca kāyassā”ti.</p>
<blockquote class="gatha">
<p><a class="sc" id="2"></a><a class="ms" id="p_16A5_404"></a>“Saddhāya sīlena <span class="var" title="yodha vaḍḍhati (bj)" id="note196">ca yo pavaḍḍhati</span>,<br> Paññāya cāgena sutena cūbhayaṃ;<br> So tādiso sappuriso vicakkhaṇo,<br> Ādīyatī sāramidheva attano”ti.
</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Saññāvagga</span> <span class="hidden">Paṭha­ma­saññā­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>