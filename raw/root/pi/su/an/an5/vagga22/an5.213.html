<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.213">
<article>
<div class="hgroup">
<p class="division">Aṅguttara Nikāya 5</p>
<p>22. Akkosakavagga</p>
<h1>213. Sīlasutta</h1>
</div>
<p><a class="sc" id="1"></a><a class="ms" id="p_16A5_1225"></a><a class="msdiv" id="msdiv213"></a>“Pañcime, bhikkhave, ādīnavā dussīlassa sīlavipattiyā. Katame pañca? Idha, bhikkhave, dussīlo sīlavipanno pamā­dādhika­ra­ṇaṃ mahatiṃ bhogajāniṃ nigacchati. Ayaṃ, bhikkhave, paṭhamo ādīnavo dussīlassa sīlavipattiyā.</p>
<p><a class="sc" id="2"></a><a class="ms" id="p_16A5_1226"></a>Puna caparaṃ, bhikkhave, dussīlassa sīlavipannassa pāpako kittisaddo abbhuggacchati. Ayaṃ, bhikkhave, dutiyo ādīnavo dussīlassa sīlavipattiyā.</p>
<p><a class="sc" id="3"></a><a class="pts" id="pts3.253"></a><a class="ms" id="p_16A5_1227"></a>Puna caparaṃ, bhikkhave, dussīlo sīlavipanno yaññadeva parisaṃ upasaṅkamati— yadi khat­tiya­parisaṃ, yadi brāhma­ṇa­parisaṃ, yadi gaha­pati­parisaṃ, yadi samaṇaparisaṃ—avisārado upasaṅkamati maṅkubhūto. Ayaṃ, bhikkhave, tatiyo ādīnavo dussīlassa sīlavipattiyā.</p>
<p><a class="sc" id="4"></a><a class="ms" id="p_16A5_1228"></a>Puna caparaṃ, bhikkhave, dussīlo sīlavipanno sammūḷho kālaṃ karoti. Ayaṃ, bhikkhave, catuttho ādīnavo dussīlassa sīlavipattiyā.</p>
<p><a class="sc" id="5"></a><a class="ms" id="p_16A5_1229"></a>Puna caparaṃ, bhikkhave, dussīlo sīlavipanno kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ayaṃ, bhikkhave, pañcamo ādīnavo dussīlassa sīlavipattiyā. Ime kho, bhikkhave, pañca ādīnavā dussīlassa sīlavipattiyā.</p>
<p><a class="sc" id="6"></a><a class="ms" id="p_16A5_1230"></a>Pañcime, bhikkhave, ānisaṃsā sīlavato sīlasampadāya. Katame pañca? Idha, bhikkhave, sīlavā sīlasampanno appa­mā­dādhika­ra­ṇaṃ mahantaṃ bhogakkhandhaṃ adhigacchati. Ayaṃ, bhikkhave, paṭhamo ānisaṃso sīlavato sīlasampadāya.</p>
<p><a class="sc" id="7"></a><a class="ms" id="p_16A5_1231"></a>Puna caparaṃ, bhikkhave, sīlavato sīla­sam­pannassa kalyāṇo kittisaddo abbhuggacchati. Ayaṃ, bhikkhave, dutiyo ānisaṃso sīlavato sīlasampadāya.</p>
<p><a class="sc" id="8"></a><a class="ms" id="p_16A5_1232"></a>Puna caparaṃ, bhikkhave, sīlavā sīlasampanno yaññadeva parisaṃ upasaṅkamati— yadi khat­tiya­parisaṃ, yadi brāhma­ṇa­parisaṃ, yadi gaha­pati­parisaṃ, yadi samaṇaparisaṃ—visārado upasaṅkamati amaṅkubhūto. Ayaṃ bhikkhave, tatiyo ānisaṃso sīlavato sīlasampadāya.</p>
<p><a class="sc" id="9"></a><a class="ms" id="p_16A5_1233"></a>Puna caparaṃ, bhikkhave, sīlavā sīlasampanno asammūḷho kālaṃ karoti. Ayaṃ, bhikkhave, catuttho ānisaṃso sīlavato sīlasampadāya.</p>
<p><a class="sc" id="10"></a><a class="pts" id="pts3.254"></a><a class="ms" id="p_16A5_1234"></a>Puna caparaṃ, bhikkhave, sīlavā sīlasampanno kāyassa bhedā paraṃ maraṇā sugatiṃ saggaṃ lokaṃ upapajjati. Ayaṃ, bhikkhave, pañcamo ānisaṃso sīlavato sīlasampadāya. Ime kho, bhikkhave, pañca ānisaṃsā sīlavato sīlasampadāyā”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Pañca­ma­paṇṇā­saka</span> <span class="hidden">Akkosakavagga</span> <span class="hidden">Akkosakasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>