<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.90">
<article>
<div class="hgroup">
<p class="division">Aṅguttara Nikāya 5</p>
<p>9. Theravagga</p>
<h1>90. Duti­ya­sekha­sutta</h1>
</div>
<p><a class="sc" id="1"></a><a class="ms" id="p_16A5_559"></a><a class="msdiv" id="msdiv90"></a>“Pañcime, bhikkhave, dhammā sekhassa bhikkhuno parihānāya saṃvattanti. Katame pañca? Idha, bhikkhave, sekho bhikkhu bahukicco hoti bahukaraṇīyo viyatto kiṅkaraṇīyesu; riñcati paṭisallānaṃ, nānuyuñjati ajjhattaṃ cetosamathaṃ. Ayaṃ, bhikkhave, paṭhamo dhammo sekhassa bhikkhuno parihānāya saṃvattati.</p>
<p><a class="sc" id="2"></a><a class="ms" id="p_16A5_560"></a>Puna caparaṃ, bhikkhave, sekho bhikkhu appamattakena kammena divasaṃ atināmeti; riñcati paṭisallānaṃ, nānuyuñjati ajjhattaṃ cetosamathaṃ. Ayaṃ, bhikkhave, dutiyo dhammo sekhassa bhikkhuno parihānāya saṃvattati.</p>
<p><a class="sc" id="3"></a><a class="pts" id="pts3.117"></a><a class="ms" id="p_16A5_561"></a>Puna caparaṃ, bhikkhave, sekho bhikkhu saṃsaṭṭho viharati gahaṭ­ṭha­pabba­ji­tehi ananulomikena gihisaṃsaggena; riñcati paṭisallānaṃ, nānuyuñjati ajjhattaṃ cetosamathaṃ. Ayaṃ, bhikkhave, tatiyo dhammo sekhassa bhikkhuno parihānāya saṃvattati.</p>
<p><a class="sc" id="4"></a><a class="ms" id="p_16A5_562"></a>Puna caparaṃ, bhikkhave, sekho bhikkhu akālena gāmaṃ pavisati, atidivā paṭikkamati; riñcati paṭisallānaṃ, nānuyuñjati ajjhattaṃ cetosamathaṃ. Ayaṃ, bhikkhave, catuttho dhammo sekhassa bhikkhuno parihānāya saṃvattati.</p>
<p><a class="sc" id="5"></a><a class="ms" id="p_16A5_563"></a>Puna caparaṃ, bhikkhave, sekho bhikkhu yāyaṃ kathā ābhisallekhikā ceto­vivara­ṇa­sappāyā, seyyathidaṃ—appicchakathā santuṭṭhikathā pavivekakathā asaṃsaggakathā vīriyā­rambha­kathā sīlakathā samādhikathā paññākathā vimuttikathā vimutti­ñāṇadas­sana­kathā, evarūpiyā kathāya na nikāmalābhī hoti na <span class="var" title="kicchalābhī kasiralābhī (bj, s1-3, km pī)" id="note255">akicchalābhī na akasiralābhī</span>; riñcati paṭisallānaṃ, nānuyuñjati ajjhattaṃ cetosamathaṃ. Ayaṃ, bhikkhave, pañcamo dhammo sekhassa bhikkhuno parihānāya saṃvattati. Ime kho, bhikkhave, pañca dhammā sekhassa bhikkhuno parihānāya saṃvattanti.</p>
<p><a class="sc" id="6"></a><a class="ms" id="p_16A5_564"></a>Pañcime, bhikkhave, dhammā sekhassa bhikkhuno aparihānāya saṃvattanti. Katame pañca? Idha, bhikkhave, sekho bhikkhu na bahukicco hoti na bahukaraṇīyo viyatto kiṅkaraṇīyesu; na riñcati paṭisallānaṃ, anuyuñjati ajjhattaṃ cetosamathaṃ. Ayaṃ, bhikkhave, paṭhamo dhammo sekhassa bhikkhuno aparihānāya saṃvattati.</p>
<p><a class="sc" id="7"></a><a class="ms" id="p_16A5_565"></a>Puna caparaṃ, bhikkhave, sekho bhikkhu na appamattakena kammena divasaṃ atināmeti; na riñcati paṭisallānaṃ, anuyuñjati ajjhattaṃ cetosamathaṃ. Ayaṃ, bhikkhave, dutiyo dhammo sekhassa bhikkhuno aparihānāya saṃvattati.</p>
<p><a class="sc" id="8"></a><a class="pts" id="pts3.118"></a><a class="ms" id="p_16A5_566"></a>Puna caparaṃ, bhikkhave, sekho bhikkhu asaṃsaṭṭho viharati gahaṭ­ṭha­pabba­ji­tehi ananulomikena gihisaṃsaggena; na riñcati paṭisallānaṃ, anuyuñjati ajjhattaṃ cetosamathaṃ. Ayaṃ, bhikkhave, tatiyo dhammo sekhassa bhikkhuno aparihānāya saṃvattati.</p>
<p><a class="sc" id="9"></a><a class="ms" id="p_16A5_567"></a>Puna caparaṃ, bhikkhave, sekho bhikkhu na atikālena gāmaṃ pavisati, nātidivā paṭikkamati; na riñcati paṭisallānaṃ, anuyuñjati ajjhattaṃ cetosamathaṃ. Ayaṃ, bhikkhave, catuttho dhammo sekhassa bhikkhuno aparihānāya saṃvattati.</p>
<p><a class="sc" id="10"></a><a class="ms" id="p_16A5_568"></a>Puna caparaṃ, bhikkhave, sekho bhikkhu yāyaṃ kathā ābhisallekhikā ceto­vivara­ṇa­sappāyā, seyyathidaṃ—appicchakathā santuṭṭhikathā pavivekakathā asaṃsaggakathā vīriyā­rambha­kathā sīlakathā samādhikathā paññākathā vimuttikathā vimutti­ñāṇadas­sana­kathā, evarūpiyā kathāya nikāmalābhī hoti akicchalābhī akasiralābhī; na riñcati paṭisallānaṃ, anuyuñjati ajjhattaṃ cetosamathaṃ. Ayaṃ, bhikkhave, pañcamo dhammo sekhassa bhikkhuno aparihānāya saṃvattati. Ime kho, bhikkhave, pañca dhammā sekhassa bhikkhuno aparihānāya saṃvattantī”ti.</p>
<p class="endsection">Dasamaṃ.</p>
<p class="endsection">Theravaggo catuttho.</p>
<blockquote class="uddanagatha">
<p><a class="sc" id="11"></a><a class="ms" id="p_16A5_572"></a>Rajanīyo vītarāgo,<br> kuhakās­sad­dha­ak­khamā;<br> Paṭisambhidā ca sīlena,<br> thero sekhā pare duveti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Theravagga</span> <span class="hidden">Rajanīyasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>