<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.200">
<article>
<div class="hgroup">
<p class="division">Aṅguttara Nikāya 5</p>
<p>20. Brāhmaṇavagga</p>
<h1>200. Nis­sāraṇī­ya­sutta</h1>
</div>
<p><a class="sc" id="1"></a><a class="ms" id="p_16A5_1180"></a><a class="msdiv" id="msdiv200"></a>“Pañcimā, bhikkhave, <span class="var" title="nissāraṇiyā (s1-3) | nissaraṇīyā (pts1) | nissaraṇiyā (^dn33#194 [Saṅgītisutta/5. Pañcaka]; ^it72#1 [Nis­saraṇi­ya­sutta])" id="note507">nissāraṇīyā</span> dhātuyo. Katamā pañca? Idha, bhikkhave, bhikkhuno <span class="var" title="kāme (bj, s1-3, km)" id="note508">kāmaṃ</span> manasikaroto kāmesu cittaṃ na pakkhandati nappasīdati na santiṭṭhati na vimuccati. Nekkhammaṃ kho panassa manasikaroto nekkhamme cittaṃ pakkhandati pasīdati santiṭṭhati vimuccati. Tassa taṃ cittaṃ <span class="var" title="sukataṃ (pts1, mr)" id="note509">sugataṃ</span> subhāvitaṃ suvuṭṭhitaṃ suvimuttaṃ <span class="var" title="visaṃyuttaṃ (katthaci)" id="note510">suvisaṃyuttaṃ</span> kāmehi; ye ca kāmapaccayā uppajjanti āsavā ­vighā­ta­pari­ḷāhā, mutto so tehi, na so taṃ vedanaṃ vediyati. Idamakkhātaṃ kāmānaṃ nissaraṇaṃ. <span class="brnum">(1)</span></p>
<p><a class="sc" id="2"></a><a class="ms" id="p_16A5_1181"></a>Puna caparaṃ, bhikkhave, bhikkhuno byāpādaṃ manasikaroto byāpāde cittaṃ na pakkhandati nappasīdati na santiṭṭhati na vimuccati. Abyāpādaṃ kho panassa manasikaroto abyāpāde cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ suvisaṃyuttaṃ byāpādena; ye ca byāpādapaccayā uppajjanti āsavā ­vighā­ta­pari­ḷāhā, mutto so tehi, na so taṃ vedanaṃ vediyati. Idamakkhātaṃ byāpādassa nissaraṇaṃ. <span class="brnum">(2)</span></p>
<p><a class="sc" id="3"></a><a class="ms" id="p_16A5_1182"></a>Puna caparaṃ, bhikkhave, bhikkhuno vihesaṃ manasikaroto vihesāya cittaṃ na pakkhandati nappasīdati na santiṭṭhati na vimuccati. Avihesaṃ kho panassa manasikaroto avihesāya cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ suvisaṃyuttaṃ vihesāya; ye ca vihesāpaccayā uppajjanti āsavā ­vighā­ta­pari­ḷāhā, mutto so tehi, na so taṃ vedanaṃ vediyati. Idamakkhātaṃ vihesāya nissaraṇaṃ. <span class="brnum">(3)</span></p>
<p><a class="sc" id="4"></a><a class="pts" id="pts3.246"></a><a class="ms" id="p_16A5_1183"></a>Puna caparaṃ, bhikkhave, bhikkhuno rūpaṃ manasikaroto rūpe cittaṃ na pakkhandati nappasīdati na santiṭṭhati na vimuccati. Arūpaṃ kho panassa manasikaroto arūpe cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ suvisaṃyuttaṃ rūpehi; ye ca rūpapaccayā uppajjanti āsavā ­vighā­ta­pari­ḷāhā, mutto so tehi, na so taṃ vedanaṃ vediyati. Idamakkhātaṃ rūpānaṃ nissaraṇaṃ. <span class="brnum">(4)</span></p>
<p><a class="sc" id="5"></a><a class="ms" id="p_16A5_1184"></a>Puna caparaṃ, bhikkhave, bhikkhuno sakkāyaṃ manasikaroto sakkāye cittaṃ na pakkhandati nappasīdati na santiṭṭhati na vimuccati. Sakkā­ya­nirodhaṃ kho panassa manasikaroto sakkāyanirodhe cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ suvisaṃyuttaṃ sakkāyena; ye ca sakkāyapaccayā uppajjanti āsavā ­vighā­ta­pari­ḷāhā, mutto so tehi, na so taṃ vedanaṃ vediyati. Idamakkhātaṃ sakkāyassa nissaraṇaṃ. <span class="brnum">(5)</span></p>
<p><a class="sc" id="6"></a><a class="ms" id="p_16A5_1185"></a>Tassa kāmanandīpi nānuseti, byāpādanandīpi nānuseti, vihesānandīpi nānuseti, rūpanandīpi nānuseti, sakkāyanandīpi nānuseti <span class="var" title="idaṃ padaṃ katthaci" id="note511">so</span> kāmanandiyāpi ananusayā, ­byāpāda­nan­di­yāpi ananusayā, vihesā­nandi­yāpi ananusayā, rūpanandiyāpi ananusayā, sakkā­ya­nandi­yāpi ananusayā. Ayaṃ vuccati, bhikkhave, bhikkhu niranusayo, <span class="var" title="acchejji (s1-3, km, mr)" id="note512">acchecchi</span> taṇhaṃ, <span class="var" title="vāvattayi (bj) | vivaṭṭayi (s1-3, pts1)" id="note513">vivattayi</span> saṃyojanaṃ, sammā mānābhisamayā antamakāsi dukkhassa. Imā kho, bhikkhave, pañca nissāraṇīyā dhātuyo”ti.</p>
<p class="endsection">Dasamaṃ.</p>
<p class="endsection">Brāhmaṇavaggo pañcamo.</p>
<blockquote class="uddanagatha">
<p><a class="sc" id="7"></a><a class="pts" id="pts3.247"></a><a class="ms" id="p_16A5_1189"></a>Soṇo doṇo saṅgāravo,<br> Kāraṇapālī ca piṅgiyānī;<br> Supinā ca vassā vācā,<br> Kulaṃ nissāraṇīyena cāti.
</p>
</blockquote>
<p class="endsutta">Catuttho paṇṇāsako samatto.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Brāhmaṇavagga</span> <span class="hidden">Soṇasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>