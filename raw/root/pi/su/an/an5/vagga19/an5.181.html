<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.181">
<article>
<div class="hgroup">
<p class="division">Aṅguttara Nikāya 5</p>
<p><span class="var" title="āraññakavaggo (bj)" id="note461">19. Araññavagga</span></p>
<h1><span class="var" title="āraññakasuttaṃ (bj)" id="note462">181. Āraññikasutta</span></h1>
</div>
<p><a class="sc" id="1"></a><a class="ms" id="p_16A5_1073"></a><a class="msdiv" id="msdiv181"></a>“Pañcime, bhikkhave, <span class="var" title="āraññatā (bj) | āraññakā (s1-3, km, pts1)" id="note463">āraññikā</span>. Katame pañca? Mandattā momūhattā āraññiko hoti, pāpiccho icchāpakato āraññiko hoti, ummādā cittakkhepā āraññiko hoti, vaṇṇitaṃ buddhehi buddha­sāvake­hīti āraññiko hoti, appic­cha­taṃ­yeva nissāya santuṭṭhiṃyeva nissāya sallekhaṃyeva nissāya pavivekaṃyeva nissāya <span class="var" title="ida­maṭṭhi­taṃ­yeva (bj, pts1)" id="note464">ida­matthi­taṃ­yeva</span> nissāya āraññiko hoti. Ime kho, bhikkhave, pañca āraññikā. Imesaṃ kho, bhikkhave, pañcannaṃ āraññikānaṃ yvāyaṃ āraññiko appic­cha­taṃ­yeva nissāya santuṭṭhiṃyeva nissāya sallekhaṃyeva nissāya pavivekaṃyeva nissāya ida­matthi­taṃ­yeva nissāya āraññiko hoti, ayaṃ imesaṃ pañcannaṃ āraññikānaṃ aggo ca seṭṭho ca <span class="var" title="pāmokkho (^an4.95#1 [95. Chavālātasutta]; ^an10.91#1 [91. Kāmabhogīsutta])" id="note465">mokkho</span> ca uttamo ca pavaro ca.</p>
<p><a class="sc" id="2"></a><a class="ms" id="p_16A5_1074"></a>Seyyathāpi, bhikkhave, gavā khīraṃ, khīramhā dadhi, dadhimhā navanītaṃ, navanītamhā sappi, sappimhā <span class="var" title="sappimhā sappimaṇḍo (pts1, mr)" id="note466">sappimaṇḍo, sappimaṇḍo</span> tattha aggamakkhāyati; evamevaṃ kho, bhikkhave, imesaṃ pañcannaṃ āraññikānaṃ yvāyaṃ āraññiko appic­cha­taṃ­yeva nissāya santuṭṭhiṃyeva nissāya sallekhaṃyeva nissāya pavivekaṃyeva nissāya ida­matthi­taṃ­yeva nissāya āraññiko hoti, ayaṃ imesaṃ pañcannaṃ āraññikānaṃ aggo ca seṭṭho ca mokkho ca uttamo ca pavaro cā”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Araññavagga</span> <span class="hidden">Āraññikasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>