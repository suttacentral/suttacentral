<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.54">
<article>
<div class="hgroup">
<p class="division">Aṅguttara Nikāya 5</p>
<p>6. Nīvaraṇavagga</p>
<h1><span class="var" title="asamaya-samayasuttaṃ (bj)" id="note169">54. Samayasutta</span></h1>
</div>
<p><a class="sc" id="1"></a><a class="pts" id="pts3.66"></a><a class="ms" id="p_16A5_330"></a><a class="msdiv" id="msdiv54"></a>“Pañcime, bhikkhave, asamayā padhānāya. Katame pañca? Idha, bhikkhave, bhikkhu jiṇṇo hoti jarāyābhibhūto. Ayaṃ, bhikkhave, paṭhamo asamayo padhānāya.</p>
<p><a class="sc" id="2"></a><a class="ms" id="p_16A5_331"></a>Puna caparaṃ, bhikkhave, bhikkhu byādhito hoti byādhi­nā­bhi­bhūto. Ayaṃ, bhikkhave, dutiyo asamayo padhānāya.</p>
<p><a class="sc" id="3"></a><a class="ms" id="p_16A5_332"></a>Puna caparaṃ, bhikkhave, dubbhikkhaṃ hoti dussassaṃ dullabhapiṇḍaṃ, na sukaraṃ uñchena paggahena yāpetuṃ. Ayaṃ, bhikkhave, tatiyo asamayo padhānāya.</p>
<p><a class="sc" id="4"></a><a class="ms" id="p_16A5_333"></a>Puna caparaṃ, bhikkhave, bhayaṃ hoti aṭavisaṅkopo, cakkasamārūḷhā jānapadā pariyāyanti. Ayaṃ, bhikkhave, catuttho asamayo padhānāya.</p>
<p><a class="sc" id="5"></a><a class="ms" id="p_16A5_334"></a>Puna caparaṃ, bhikkhave, saṅgho bhinno hoti. Saṅghe kho pana, bhikkhave, bhinne aññamaññaṃ akkosā ca honti, aññamaññaṃ paribhāsā ca honti, aññamaññaṃ parikkhepā ca honti, aññamaññaṃ pariccajā ca honti. Tattha appasannā ceva nappasīdanti, pasannānañca ekaccānaṃ aññathattaṃ hoti. Ayaṃ, bhikkhave, pañcamo asamayo padhānāya. Ime kho, bhikkhave, pañca asamayā padhānāyāti.</p>
<p><a class="sc" id="6"></a><a class="ms" id="p_16A5_335"></a>Pañcime, bhikkhave, samayā padhānāya. Katame pañca? Idha, bhikkhave, bhikkhu daharo hoti yuvā susu kāḷakeso bhadrena yobbanena samannāgato paṭhamena vayasā. Ayaṃ, bhikkhave, paṭhamo samayo padhānāya.</p>
<p><a class="sc" id="7"></a><a class="ms" id="p_16A5_336"></a>Puna caparaṃ, bhikkhave, bhikkhu appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya majjhimāya padhā­nak­kha­māya. Ayaṃ, bhikkhave, dutiyo samayo padhānāya.</p>
<p><a class="sc" id="8"></a><a class="pts" id="pts3.67"></a><a class="ms" id="p_16A5_337"></a>Puna caparaṃ, bhikkhave, subhikkhaṃ hoti susassaṃ sulabhapiṇḍaṃ, sukaraṃ uñchena paggahena yāpetuṃ. Ayaṃ, bhikkhave, tatiyo samayo padhānāya.</p>
<p><a class="sc" id="9"></a><a class="ms" id="p_16A5_338"></a>Puna caparaṃ, bhikkhave, manussā samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti. Ayaṃ, bhikkhave, catuttho samayo padhānāya.</p>
<p><a class="sc" id="10"></a><a class="ms" id="p_16A5_339"></a>Puna caparaṃ, bhikkhave, saṃgho samaggo sammodamāno avivadamāno ekuddeso phāsu viharati. Saṃghe kho pana, bhikkhave, samagge na ceva aññamaññaṃ akkosā honti, na ca aññamaññaṃ paribhāsā honti, na ca aññamaññaṃ parikkhepā honti, na ca aññamaññaṃ pariccajā honti. Tattha appasannā ceva pasīdanti, pasannānañca <span class="var" title="bhīyobhāvo (pts1) | bhiyyobhāvāya (mr)" id="note170">bhiyyobhāvo</span> hoti. Ayaṃ, bhikkhave, pañcamo samayo padhānāya. Ime kho, bhikkhave, pañca samayā padhānāyā”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Nīvaraṇavagga</span> <span class="hidden">Āvaraṇasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>