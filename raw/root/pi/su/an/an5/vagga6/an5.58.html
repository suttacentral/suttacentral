<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.58">
<article>
<div class="hgroup">
<p class="division">Aṅguttara Nikāya 5</p>
<p>6. Nīvaraṇavagga</p>
<h1><span class="var" title="­liccha­vi­kumāra­suttaṃ (bj)" id="note187">58. ­Liccha­vi­kumāra­ka­sutta</span></h1>
</div>
<p><a class="sc" id="1"></a><a class="ms" id="p_16A5_376"></a><a class="msdiv" id="msdiv58"></a>Ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Atha kho bhagavā pubbaṇ­ha­samayaṃ nivāsetvā patta­cīvara­mādāya vesāliṃ piṇḍāya pāvisi. Vesāliyaṃ piṇḍāya caritvā pacchābhattaṃ piṇḍa­pāta­paṭik­kanto mahāvanaṃ ajjhogāhetvā aññatarasmiṃ rukkhamūle divāvihāraṃ nisīdi.</p>
<p><a class="sc" id="2"></a><a class="pts" id="pts3.76"></a><a class="ms" id="p_16A5_377"></a>Tena kho pana samayena sambahulā ­liccha­vi­kumārakā sajjāni dhanūni ādāya kukku­ra­saṅgha­pari­vutā mahāvane anucaṅkamamānā anuvicaramānā addasu bhagavantaṃ aññatarasmiṃ rukkhamūle nisinnaṃ; disvāna sajjāni dhanūni nikkhipitvā kukkurasaṅghaṃ ekamantaṃ uyyojetvā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā tuṇhībhūtā tuṇhībhūtā pañjalikā bhagavantaṃ payirupāsanti.</p>
<p><a class="sc" id="3"></a><a class="ms" id="p_16A5_378"></a>Tena kho pana samayena mahānāmo licchavi mahāvane jaṅghāvihāraṃ anucaṅkamamāno addasa te ­liccha­vi­kumārake tuṇhībhūte tuṇhībhūte pañjalike bhagavantaṃ payirupāsante; disvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo licchavi udānaṃ udānesi: “bhavissanti vajjī, bhavissanti vajjī”ti.</p>
<p><a class="sc" id="4"></a><a class="ms" id="p_16A5_379"></a>“Kiṃ pana tvaṃ, mahānāma, evaṃ vadesi: ‘bhavissanti vajjī, bhavissanti vajjī’”ti? “Ime, bhante, ­liccha­vi­kumārakā caṇḍā pharusā <span class="var" title="apajahāti (bj) | apāṭubhā (s1-3, km) | apajahā (pts1) | apānutā (katthaci)" id="note188">apānubhā</span>. Yānipi tāni kulesu <span class="var" title="pahenakāni (bj) | pahīnakāni (si) | pahīṇakāni (s1, s2, km) | pahiṇakāṇi (s3, pts1)" id="note189">paheṇakāni</span> pahīyanti, ucchūti vā badarāti vā pūvāti vā modakāti vā <span class="var" title="saṅgulikāti vā (bj) | saṃkhalikāti vā (si) | sakkhalakāti vā (pts1)" id="note190">saṅkulikāti vā</span>, tāni vilumpitvā vilumpitvā khādanti; kulitthīnampi kula­kumārī­nampi pacchāliyaṃ khipanti. Te dānime tuṇhībhūtā tuṇhībhūtā pañjalikā bhagavantaṃ payirupāsantī”ti.</p>
<p><a class="sc" id="5"></a><a class="ms" id="p_16A5_380"></a>“Yassa kassaci, mahānāma, kulaputtassa pañca dhammā saṃvijjanti—yadi vā rañño khattiyassa <span class="var" title="mud­dhā­bhisit­tassa (bj, s1-3, pts1)" id="note191">muddhā­vasit­tassa</span>, yadi vā raṭṭhikassa pettanikassa, yadi vā senāya senāpatikassa, yadi vā gāma­gāmaṇi­kassa, yadi vā pūgagā­maṇikassa, ye vā pana kulesu pacce­kādhipac­caṃ kārenti, vuddhiyeva pāṭikaṅkhā, no parihāni.</p>
<p><a class="sc" id="6"></a><a class="pts" id="pts3.77"></a><a class="ms" id="p_16A5_381"></a>Katame pañca? Idha, mahānāma, kulaputto uṭṭhā­na­vīriyā­dhi­gatehi bhogehi bāhā­bala­pari­citehi sedā­vak­khit­tehi dhammikehi dhammaladdhehi mātāpitaro sakkaroti garuṃ karoti māneti pūjeti. Tamenaṃ mātāpitaro sakkatā garukatā mānitā pūjitā kalyāṇena manasā anukampanti: ‘ciraṃ jīva, dīghamāyuṃ pālehī’ti. ­Mātāpi­tā­nukam­pi­tassa, mahānāma, kulaputtassa vuddhiyeva pāṭikaṅkhā, no parihāni.</p>
<p><a class="sc" id="7"></a><a class="ms" id="p_16A5_382"></a>Puna caparaṃ, mahānāma, kulaputto uṭṭhā­na­vīriyā­dhi­gatehi bhogehi bāhā­bala­pari­citehi sedā­vak­khit­tehi dhammikehi dhammaladdhehi putta­dāra­dā­sakam­ma­ka­ra­porise sakkaroti garuṃ karoti māneti pūjeti. Tamenaṃ putta­dāra­dā­sakam­ma­ka­ra­porisā sakkatā garukatā mānitā pūjitā kalyāṇena manasā anukampanti: ‘ciraṃ jīva, dīghamāyuṃ pālehī’ti. Putta­dāra­dā­sakam­ma­ka­ra­pori­sā­nukam­pi­tassa, mahānāma, kulaputtassa vuddhiyeva pāṭikaṅkhā, no parihāni.</p>
<p><a class="sc" id="8"></a><a class="ms" id="p_16A5_383"></a>Puna caparaṃ, mahānāma, kulaputto uṭṭhā­na­vīriyā­dhi­gatehi bhogehi bāhā­bala­pari­citehi sedā­vak­khit­tehi dhammikehi dhammaladdhehi <span class="var" title="... sāman­ta­saṃvo­hāre (bj, pts1)" id="note192">khetta­kamman­ta­sāman­ta­sab­yo­hāre</span> sakkaroti garuṃ karoti māneti pūjeti. Tamenaṃ khetta­kamman­ta­sāman­ta­sab­yo­hārā sakkatā garukatā mānitā pūjitā kalyāṇena manasā anukampanti: ‘ciraṃ jīva, dīghamāyuṃ pālehī’ti. Khetta­kamman­ta­sāman­ta­sab­yo­hā­rā­nukam­pi­tassa, mahānāma, kulaputtassa vuddhiyeva pāṭikaṅkhā, no parihāni.</p>
<p><a class="sc" id="9"></a><a class="ms" id="p_16A5_384"></a>Puna caparaṃ, mahānāma, kulaputto uṭṭhā­na­vīriyā­dhi­gatehi bhogehi bāhā­bala­pari­citehi sedā­vak­khit­tehi dhammikehi dhammaladdhehi yāvatā bali­paṭig­gāhikā devatā sakkaroti garuṃ karoti māneti pūjeti. Tamenaṃ bali­paṭig­gāhikā devatā sakkatā garukatā mānitā pūjitā kalyāṇena manasā anukampanti: ‘ciraṃ jīva, dīghamāyuṃ pālehī’ti. Deva­tā­nukam­pi­tassa, mahānāma, kulaputtassa vuddhiyeva pāṭikaṅkhā, no parihāni.</p>
<p><a class="sc" id="10"></a><a class="pts" id="pts3.78"></a><a class="ms" id="p_16A5_385"></a>Puna caparaṃ, mahānāma, kulaputto uṭṭhā­na­vīriyā­dhi­gatehi bhogehi bāhā­bala­pari­citehi sedā­vak­khit­tehi dhammikehi dhammaladdhehi samaṇabrāhmaṇe sakkaroti garuṃ karoti māneti pūjeti. Tamenaṃ samaṇabrāhmaṇā sakkatā garukatā mānitā pūjitā kalyāṇena manasā anukampanti: ‘ciraṃ jīva, dīghamāyuṃ pālehī’ti. Samaṇab­rāhma­ṇā­nukam­pi­tassa, mahānāma, kulaputtassa vuddhiyeva pāṭikaṅkhā, no parihāni.</p>
<p><a class="sc" id="11"></a><a class="ms" id="p_16A5_386"></a>Yassa kassaci, mahānāma, kulaputtassa ime pañca dhammā saṃvijjanti—yadi vā rañño khattiyassa mud­dhā­bhisit­tassa, yadi vā raṭṭhikassa pettanikassa, yadi vā senāya senāpatikassa, yadi vā gāma­gāmaṇi­kassa, yadi vā pūgagā­maṇikassa, ye vā pana kulesu pacce­kādhipac­caṃ kārenti, vuddhiyeva pāṭikaṅkhā, no parihānīti.</p>
<blockquote class="gatha">
<p><a class="sc" id="12"></a><a class="ms" id="p_16A5_387"></a>Mātā­pi­tu­kicca­karo,<br> puttadārahito sadā;<br> Antojanassa atthāya,<br> ye cassa anujīvino.
</p>
<p><a class="sc" id="13"></a><a class="ms" id="p_16A5_388"></a>Ubhinnañceva atthāya,<br> Vadaññū hoti sīlavā;<br> Ñātīnaṃ pubbapetānaṃ,<br> <span class="var" title="diṭṭhadhamme (bj)" id="note193">Diṭṭhe dhamme</span> ca <span class="var" title="jīvinaṃ (bj) | jīvitaṃ (s2, s3, km, pts1, mr)" id="note194">jīvataṃ</span>.
</p>
<p><a class="sc" id="14"></a><a class="ms" id="p_16A5_389"></a>Samaṇānaṃ brāhmaṇānaṃ,<br> devatānañca paṇḍito;<br> Vittisañjanano hoti,<br> dhammena gharamāvasaṃ.
</p>
<p><a class="sc" id="15"></a><a class="ms" id="p_16A5_390"></a>So karitvāna kalyāṇaṃ,<br> pujjo hoti pasaṃsiyo;<br> Idheva naṃ pasaṃsanti,<br> pecca sagge pamodatī”ti.
</p>
</blockquote>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Nīvaraṇavagga</span> <span class="hidden">Āvaraṇasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>