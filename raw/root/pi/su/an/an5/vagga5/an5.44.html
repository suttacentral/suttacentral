<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.44">
<article>
<div class="hgroup">
<p class="division">Aṅguttara Nikāya 5</p>
<p>5. Muṇḍarājavagga</p>
<h1>44. Manāpa­dāyī­sutta</h1>
</div>
<p><a class="sc" id="1"></a><a class="ms" id="p_16A5_247"></a><a class="msdiv" id="msdiv44"></a>Ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Atha kho bhagavā pubbaṇ­ha­samayaṃ nivāsetvā patta­cīvara­mādāya yena uggassa gahapatino vesālikassa nivesanaṃ tenupasaṅkami; upasaṅkamitvā paññatte āsane nisīdi. Atha kho uggo gahapati vesāliko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho uggo gahapati vesāliko bhagavantaṃ etadavoca: </p>
<p><a class="sc" id="2"></a><a class="ms" id="p_16A5_248"></a>“Sammukhā metaṃ, bhante, bhagavato sutaṃ sammukhā paṭiggahitaṃ: ‘manāpadāyī labhate manāpan’ti. Manāpaṃ me, bhante, <span class="var" title="sālipupphakaṃ (mr)" id="note123">sālapupphakaṃ</span> khādanīyaṃ; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya.</p>
<p><a class="sc" id="3"></a><a class="ms" id="p_16A5_249"></a>“Sammukhā metaṃ, bhante, bhagavato sutaṃ sammukhā paṭiggahitaṃ: ‘manāpadāyī labhate manāpan’ti. Manāpaṃ me, bhante, <span class="var" title="sam­panna­sūkara­maṃsaṃ (bj) | sam­panna­vara­sūkara­maṃsaṃ (s1-3)" id="note124">sam­panna­kolakaṃ sūkaramaṃsaṃ</span>; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya.</p>
<p><a class="sc" id="4"></a><a class="ms" id="p_16A5_250"></a>“Sammukhā metaṃ, bhante, bhagavato sutaṃ sammukhā paṭiggahitaṃ: ‘manāpadāyī labhate manāpan’ti. Manāpaṃ me, bhante, <span class="var" title="nibad­dha­telakaṃ (bj-a) | nib­baṭ­ṭa­telakaṃ (s-a) | nib­baddha­telakaṃ (pts1)" id="note125">nib­bat­ta­telakaṃ</span> nāliyasākaṃ; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya.</p>
<p><a class="sc" id="5"></a><a class="ms" id="p_16A5_251"></a>“Sammukhā metaṃ, bhante, bhagavato sutaṃ sammukhā paṭiggahitaṃ: ‘manāpadāyī labhate manāpan’ti. Manāpo me, bhante, sālīnaṃ odano <span class="var" title="vigatakāḷako (s1-3, km, pts1) | vigatakālako (mr)" id="note126">vicitakāḷako</span> anekasūpo anekabyañjano; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya.</p>
<p><a class="sc" id="6"></a><a class="pts" id="pts3.50"></a><a class="ms" id="p_16A5_252"></a>“Sammukhā metaṃ, bhante, bhagavato sutaṃ sammukhā paṭiggahitaṃ: ‘manāpadāyī labhate manāpan’ti. Manāpāni me, bhante, kāsikāni vatthāni; tāni me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya.</p>
<p><a class="sc" id="7"></a><a class="ms" id="p_16A5_253"></a>“Sammukhā metaṃ, bhante, bhagavato sutaṃ sammukhā paṭiggahitaṃ: ‘manāpadāyī labhate manāpan’ti. Manāpo me, bhante, pallaṅko gonakatthato paṭalikatthato <span class="var" title="kādali­miga­pavara­pac­cattha­raṇo (bj)" id="note127">kadali­miga­pavara­pac­cattha­raṇo</span> sauttaracchado ubhato­lohita­kūpa­dhāno. Api ca, bhante, mayampetaṃ jānāma: ‘netaṃ bhagavato kappatī’ti. Idaṃ me, bhante, can­dana­phala­kaṃ agghati adhika­sata­sahas­saṃ; taṃ me bhagavā paṭiggaṇhātu anukampaṃ upādāyā”ti. Paṭiggahesi bhagavā anukampaṃ upādāya. Atha kho bhagavā uggaṃ gahapatiṃ vesālikaṃ iminā anumodanīyena anumodi:</p>
<blockquote class="gatha">
<p><a class="sc" id="8"></a><a class="ms" id="p_16A5_254"></a>“Manāpadāyī labhate manāpaṃ,<br> Yo <span class="var" title="ujubhūtesu (s1-3, km, pts1)" id="note128">ujjubhūtesu</span> dadāti chandasā;<br> Acchādanaṃ <span class="var" title="sayana­ma­thanna­pānaṃ (bj, s1-3, km, pts1)" id="note129">sayana­manna­pānaṃ</span>,<br> Nānāppakārāni ca paccayāni.
</p>
<p><a class="sc" id="9"></a><a class="ms" id="p_16A5_255"></a>Cattañca muttañca <span class="var" title="anaggahītaṃ (bj)" id="note130">anuggahītaṃ</span>,<br> Khettūpame arahante viditvā;<br> So duccajaṃ sappuriso cajitvā,<br> Manāpadāyī labhate manāpan”ti.
</p>
</blockquote>
<p><a class="sc" id="10"></a><a class="ms" id="p_16A5_256"></a>Atha kho bhagavā uggaṃ gahapatiṃ vesālikaṃ iminā anumodanīyena anumoditvā uṭṭhāyāsanā pakkāmi.</p>
<p><a class="sc" id="11"></a><a class="pts" id="pts3.51"></a><a class="ms" id="p_16A5_257"></a>Atha kho uggo gahapati vesāliko aparena samayena kālamakāsi. <span class="var" title="kālakato (bj, s1-3, km, pts1)" id="note131">Kālaṅkato</span> ca uggo gahapati vesāliko aññataraṃ manomayaṃ kāyaṃ upapajji. Tena kho pana samayena bhagavā sāvatthiyaṃ viharati jetavane anātha­piṇḍi­kassa ārāme. Atha kho uggo devaputto abhikkantāya rattiyā abhikkan­ta­vaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitaṃ kho uggaṃ devaputtaṃ bhagavā etadavoca: “kacci te, ugga, yathādhippāyo”ti? “Taggha me, bhagavā, yathādhippāyo”ti. Atha kho bhagavā uggaṃ devaputtaṃ gāthāhi ajjhabhāsi:</p>
<blockquote class="gatha">
<p><a class="sc" id="12"></a><a class="ms" id="p_16A5_258"></a>“Manāpadāyī labhate manāpaṃ,<br> Aggassa dātā labhate punaggaṃ;<br> Varassa dātā varalābhi hoti,<br> Seṭṭhaṃ dado seṭṭhamupeti ṭhānaṃ.
</p>
<p><a class="sc" id="13"></a><a class="ms" id="p_16A5_259"></a>Yo aggadāyī varadāyī,<br> seṭṭhadāyī ca yo naro;<br> Dīghāyu yasavā hoti,<br> yattha ­yatthū­pa­pajjatī”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Muṇḍarājavagga</span> <span class="hidden">Ādiyasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>