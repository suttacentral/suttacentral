<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.50">
<article>
<div class="hgroup">
<p class="division">Aṅguttara Nikāya 5</p>
<p>5. Muṇḍarājavagga</p>
<h1><span class="var" title="­sokasal­la­bhara­ṇa­suttaṃ (bj)" id="note149">50. Nāradasutta</span></h1>
</div>
<p><a class="sc" id="1"></a><a class="pts" id="pts3.58"></a><a class="ms" id="p_16A5_297"></a><a class="msdiv" id="msdiv50"></a>Ekaṃ samayaṃ āyasmā nārado pāṭaliputte viharati kukkuṭārāme. Tena kho pana samayena muṇḍassa rañño bhaddā devī kālaṅkatā hoti piyā manāpā. So bhaddāya deviyā kālaṅkatāya piyāya manāpāya neva <span class="var" title="nahāyati (bj)" id="note150">nhāyati</span> na vilimpati na bhattaṃ bhuñjati na kammantaṃ payojeti—<span class="var" title="rattidivaṃ (mr)" id="note151">rattindivaṃ</span> bhaddāya deviyā sarīre ajjhomucchito. Atha kho muṇḍo rājā piyakaṃ <span class="var" title="sokārakkhaṃ (s1-3)" id="note152">kosārakkhaṃ</span> āmantesi: “tena hi, samma piyaka, bhaddāya deviyā sarīraṃ āyasāya teladoṇiyā pakkhipitvā aññissā āyasāya doṇiyā paṭikujjatha, yathā mayaṃ bhaddāya deviyā sarīraṃ cirataraṃ passeyyāmā”ti. “Evaṃ, devā”ti kho piyako kosārakkho muṇḍassa rañño paṭissutvā bhaddāya deviyā sarīraṃ āyasāya teladoṇiyā pakkhipitvā aññissā āyasāya doṇiyā paṭikujji.</p>
<p><a class="sc" id="2"></a><a class="ms" id="p_16A5_298"></a>Atha kho piyakassa kosārakkhassa etadahosi: “imassa kho muṇḍassa rañño bhaddā devī kālaṅkatā piyā manāpā. So bhaddāya deviyā kālaṅkatāya piyāya manāpāya neva nhāyati na vilimpati na bhattaṃ bhuñjati na kammantaṃ payojeti—rattindivaṃ bhaddāya deviyā sarīre ajjhomucchito. <span class="var" title="kinnu (pts1) | kiṃ nu (mr)" id="note153">Kaṃ nu</span> kho muṇḍo rājā samaṇaṃ vā brāhmaṇaṃ vā payirupāseyya, yassa dhammaṃ sutvā sokasallaṃ pajaheyyā”ti.</p>
<p><a class="sc" id="3"></a><a class="ms" id="p_16A5_299"></a>Atha kho piyakassa kosārakkhassa etadahosi: “ayaṃ kho āyasmā nārado pāṭaliputte viharati kukkuṭārāme. Taṃ kho panāyasmantaṃ nāradaṃ evaṃ kalyāṇo kittisaddo abbhuggato: ‘paṇḍito <span class="var" title="vyatto (bj, pts1) | byatto (s1-3, km ^dn23#2 [Pāyāsisutta/1. Pāyāsi­rājañ­ña­vatthu])" id="note154">viyatto</span> medhāvī bahussuto cittakathī kal­yāṇa­pa­ṭibhāno <span class="var" title="vuḍḍho ceva (s1-3) | buddho ceva (mr)" id="note155">vuddho ceva</span> <span class="var" title="arahā cā'ti (?)" id="note156">arahā ca</span>’. Yannūna muṇḍo rājā āyasmantaṃ nāradaṃ payirupāseyya, appeva nāma muṇḍo rājā āyasmato nāradassa dhammaṃ sutvā sokasallaṃ pajaheyyā”ti.</p>
<p><a class="sc" id="4"></a><a class="pts" id="pts3.59"></a><a class="ms" id="p_16A5_300"></a>Atha kho piyako kosārakkho yena muṇḍo rājā tenupasaṅkami; upasaṅkamitvā muṇḍaṃ rājānaṃ etadavoca: “ayaṃ kho, deva, āyasmā nārado pāṭaliputte viharati kukkuṭārāme. Taṃ kho panāyasmantaṃ nāradaṃ evaṃ kalyāṇo kittisaddo abbhuggato: ‘paṇḍito viyatto medhāvī bahussuto cittakathī kal­yāṇa­pa­ṭibhāno vuddho ceva <span class="var" title="arahā cā'ti (?)" id="note157">arahā ca</span>’. Yadi pana devo āyasmantaṃ nāradaṃ payirupāseyya, appeva nāma devo āyasmato nāradassa dhammaṃ sutvā sokasallaṃ pajaheyyā”ti. “Tena hi, samma piyaka, āyasmantaṃ nāradaṃ paṭivedehi. Kathañhi nāma mādiso samaṇaṃ vā brāhmaṇaṃ vā vijite vasantaṃ pubbe appa­ṭisaṃ­vidito upasaṅka­mi­tabbaṃ maññeyyā”ti. “Evaṃ, devā”ti kho piyako kosārakkho muṇḍassa rañño paṭissutvā yenāyasmā nārado tenupasaṅkami; upasaṅkamitvā āyasmantaṃ nāradaṃ abhivādetvā ekamantaṃ nisīdi. Ekamantaṃ nisinno kho piyako kosārakkho āyasmantaṃ nāradaṃ etadavoca:</p>
<p><a class="sc" id="5"></a><a class="ms" id="p_16A5_301"></a>“Imassa, bhante, muṇḍassa rañño bhaddā devī kālaṅkatā piyā manāpā. So bhaddāya deviyā kālaṅkatāya piyāya manāpāya neva nhāyati na vilimpati na bhattaṃ bhuñjati na kammantaṃ payojeti—rattindivaṃ bhaddāya deviyā sarīre ajjhomucchito. Sādhu, bhante, āyasmā nārado muṇḍassa rañño tathā dhammaṃ desetu yathā muṇḍo rājā āyasmato nāradassa dhammaṃ sutvā sokasallaṃ pajaheyyā”ti. “Yassadāni, piyaka, muṇḍo rājā kālaṃ maññatī”ti.</p>
<p><a class="sc" id="6"></a><a class="ms" id="p_16A5_302"></a>Atha kho piyako kosārakkho uṭṭhāyāsanā āyasmantaṃ nāradaṃ abhivādetvā padakkhiṇaṃ katvā yena muṇḍo rājā tenupasaṅkami; upasaṅkamitvā muṇḍaṃ rājānaṃ etadavoca: “katāvakāso kho, deva, āyasmatā nāradena. Yassadāni devo kālaṃ maññatī”ti. “Tena hi, samma piyaka, bhadrāni bhadrāni yānāni yojāpehī”ti. “Evaṃ, devā”ti kho piyako kosārakkho muṇḍassa rañño paṭissutvā bhadrāni bhadrāni yānāni yojāpetvā muṇḍaṃ rājānaṃ etadavoca: “yuttāni kho te, deva, bhadrāni bhadrāni yānāni. Yassadāni devo kālaṃ maññatī”ti.</p>
<p><a class="sc" id="7"></a><a class="pts" id="pts3.60"></a><a class="ms" id="p_16A5_303"></a>Atha kho muṇḍo rājā <span class="var" title="bhadrāni bhadrāni yānāni (s1-3, km) | bhaddaṃ yānaṃ (pts1) | bhadraṃ bhadraṃ yānaṃ (mr)" id="note158">bhadraṃ yānaṃ</span> abhiruhitvā bhadrehi bhadrehi yānehi yena kukkuṭārāmo tena pāyāsi <span class="var" title="mahacca (bahūsu)" id="note159">mahaccā</span> rājānubhāvena āyasmantaṃ nāradaṃ dassanāya. Yāvatikā yānassa bhūmi yānena gantvā, yānā paccorohitvā pattikova ārāmaṃ pāvisi. Atha kho muṇḍo rājā yena āyasmā nārado tenupasaṅkami; upasaṅkamitvā āyasmantaṃ nāradaṃ abhivādetvā ekamantaṃ nisīdi. Ekamantaṃ nisinnaṃ kho muṇḍaṃ rājānaṃ āyasmā nārado etadavoca:</p>
<p><a class="sc" id="8"></a><a class="ms" id="p_16A5_304"></a>“Pañcimāni, mahārāja, alabbhanīyāni ṭhānāni samaṇena vā brāhmaṇena vā devena vā mārena vā brahmunā vā kenaci vā lokasmiṃ. Katamāni pañca? ‘Jarādhammaṃ mā jīrī’ti alabbhanīyaṃ ṭhānaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ. ‘Byādhidhammaṃ mā byādhīyī’ti … pe … ‘maraṇadhammaṃ mā mīyī’ti … ‘khayadhammaṃ mā khīyī’ti … ‘nassanadhammaṃ mā nassī’ti alabbhanīyaṃ ṭhānaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ.</p>
<p><a class="sc" id="9"></a><a class="ms" id="p_16A5_305"></a>Assutavato, mahārāja, puthujjanassa jarādhammaṃ jīrati. So jarādhamme jiṇṇe na iti paṭi­sañcik­khati: ‘na kho mayhevekassa jarādhammaṃ jīrati, atha kho yāvatā sattānaṃ āgati gati cuti upapatti sabbesaṃ sattānaṃ jarādhammaṃ jīrati. Ahañceva kho pana jarādhamme jiṇṇe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. So jarādhamme jiṇṇe socati kilamati paridevati, urattāḷiṃ kandati, sammohaṃ āpajjati. Ayaṃ vuccati, mahārāja: ‘assutavā puthujjano viddho savisena sokasallena attānaṃyeva paritāpeti’.</p>
<p><a class="sc" id="10"></a><a class="pts" id="pts3.61"></a><a class="ms" id="p_16A5_306"></a>Puna caparaṃ, mahārāja, assutavato puthujjanassa byādhidhammaṃ byādhīyati … pe … maraṇadhammaṃ mīyati … khayadhammaṃ khīyati … nassanadhammaṃ nassati. So nassanadhamme naṭṭhe na iti paṭi­sañcik­khati: ‘na kho mayhevekassa nassanadhammaṃ nassati, atha kho yāvatā sattānaṃ āgati gati cuti upapatti sabbesaṃ sattānaṃ nassanadhammaṃ nassati. Ahañceva kho pana nassanadhamme naṭṭhe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. So nassanadhamme naṭṭhe socati kilamati paridevati, urattāḷiṃ kandati, sammohaṃ āpajjati. Ayaṃ vuccati, mahārāja: ‘assutavā puthujjano viddho savisena sokasallena attānaṃyeva paritāpeti’.</p>
<p><a class="sc" id="11"></a><a class="ms" id="p_16A5_307"></a>Sutavato ca kho, mahārāja, ariyasāvakassa jarādhammaṃ jīrati. So jarādhamme jiṇṇe iti paṭi­sañcik­khati: ‘na kho mayhevekassa jarādhammaṃ jīrati, atha kho yāvatā sattānaṃ āgati gati cuti upapatti sabbesaṃ sattānaṃ jarādhammaṃ jīrati. Ahañceva kho pana jarādhamme jiṇṇe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. So jarādhamme jiṇṇe na socati na kilamati na paridevati, na urattāḷiṃ kandati, na sammohaṃ āpajjati. Ayaṃ vuccati, mahārāja: ‘sutavā ariyasāvako abbuhi savisaṃ sokasallaṃ, yena viddho assutavā puthujjano attānaṃyeva paritāpeti. Asoko visallo ariyasāvako attānaṃyeva parinibbāpeti’.</p>
<p><a class="sc" id="12"></a><a class="ms" id="p_16A5_308"></a>Puna caparaṃ, mahārāja, sutavato ariyasāvakassa byādhidhammaṃ byādhīyati … pe … maraṇadhammaṃ mīyati … khayadhammaṃ khīyati … nassanadhammaṃ nassati. So nassanadhamme naṭṭhe iti paṭi­sañcik­khati: ‘na kho mayhevekassa nassanadhammaṃ nassati, atha kho yāvatā sattānaṃ āgati gati cuti upapatti sabbesaṃ sattānaṃ nassanadhammaṃ nassati. Ahañceva kho pana nassanadhamme naṭṭhe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. So nassanadhamme naṭṭhe na socati na kilamati na paridevati, na urattāḷiṃ kandati, na sammohaṃ āpajjati. Ayaṃ vuccati, mahārāja: ‘sutavā ariyasāvako abbuhi savisaṃ sokasallaṃ, yena viddho assutavā puthujjano attānaṃyeva paritāpeti. Asoko visallo ariyasāvako attānaṃyeva parinibbāpeti’.</p>
<p><a class="sc" id="13"></a><a class="pts" id="pts3.62"></a><a class="ms" id="p_16A5_309"></a>Imāni kho, mahārāja, pañca alabbhanīyāni ṭhānāni samaṇena vā brāhmaṇena vā devena vā mārena vā brahmunā vā kenaci vā lokasminti.</p>
<blockquote class="gatha">
<p><a class="sc" id="14"></a><a class="ms" id="p_16A5_310"></a>Na socanāya paridevanāya,<br> Atthodha labbhā api appakopi;<br> Socantamenaṃ dukhitaṃ viditvā,<br> Paccatthikā attamanā bhavanti.
</p>
<p><a class="sc" id="15"></a><a class="ms" id="p_16A5_311"></a>Yato ca kho paṇḍito āpadāsu,<br> Na vedhatī attha­vi­niccha­yaññū;<br> Paccatthikāssa dukhitā bhavanti,<br> Disvā mukhaṃ avikāraṃ purāṇaṃ.
</p>
<p><a class="sc" id="16"></a><a class="ms" id="p_16A5_312"></a>Jappena mantena subhāsitena,<br> Anuppadānena paveṇiyā vā;<br> Yathā yathā yattha labhetha atthaṃ,<br> Tathā tathā tattha parakkameyya.
</p>
<p><a class="sc" id="17"></a><a class="ms" id="p_16A5_313"></a>Sace pajāneyya alabbhaneyyo,<br> Mayāva aññena vā esa attho;<br> Asocamāno adhivāsayeyya,<br> Kammaṃ daḷhaṃ kinti karomi dānī”ti.
</p>
</blockquote>
<p><a class="sc" id="18"></a><a class="ms" id="p_16A5_314"></a>Evaṃ vutte, muṇḍo rājā āyasmantaṃ nāradaṃ etadavoca: “ko <span class="var" title="ko nukho (si, pts1)" id="note161">nāmo</span> ayaṃ, bhante, dhammapariyāyo”ti? “­Sokasal­la­haraṇo nāma ayaṃ, mahārāja, dhammapariyāyo”ti. “<span class="var" title="taggha bhante ­sokasal­la­haraṇo (bj, s1-3, km, pts1)" id="note162">Taggha, bhante, ­sokasal­la­haraṇo</span>. Imañhi me, bhante, dhamma­pariyā­yaṃ sutvā sokasallaṃ pahīnan”ti.</p>
<p><a class="sc" id="19"></a><a class="ms" id="p_16A5_315"></a>Atha kho muṇḍo rājā piyakaṃ kosārakkhaṃ āmantesi: “tena hi, samma piyaka, bhaddāya deviyā sarīraṃ jhāpetha; thūpañcassā karotha. Ajjatagge dāni mayaṃ nhāyissāma ceva vilimpissāma bhattañca bhuñjissāma kammante ca payojessāmā”ti.</p>
<p class="endsection">Dasamaṃ.</p>
<p class="endsection">Muṇḍarājavaggo pañcamo.</p>
<blockquote class="uddanagatha">
<p><a class="sc" id="20"></a><a class="ms" id="p_16A5_319"></a>Ādiyo sappuriso iṭṭhā,<br> manāpa­dāyī­bhisan­daṃ;<br> Sampadā ca dhanaṃ ṭhānaṃ,<br> kosalo nāradena cāti.
</p>
</blockquote>
<p class="endsutta">Paṭhamo paṇṇāsako samatto.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Muṇḍarājavagga</span> <span class="hidden">Ādiyasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>