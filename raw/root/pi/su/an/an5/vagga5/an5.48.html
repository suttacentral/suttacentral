<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.48">
<article>
<div class="hgroup">
<p class="division">Aṅguttara Nikāya 5</p>
<p>5. Muṇḍarājavagga</p>
<h1>48. Alabbha­nīya­ṭhāna­sutta</h1>
</div>
<p><a class="sc" id="1"></a><a class="ms" id="p_16A5_282"></a><a class="msdiv" id="msdiv48"></a>“Pañcimāni, bhikkhave, alabbhanīyāni ṭhānāni samaṇena vā brāhmaṇena vā devena vā mārena vā brahmunā vā kenaci vā lokasmiṃ. Katamāni pañca? ‘Jarādhammaṃ mā jīrī’ti alabbhanīyaṃ ṭhānaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ. ‘<span class="var" title="vyādhidhammaṃ \" m vy pts1 by id="note137">Byādhidhammaṃ mā byādhīyī’ti</span> … pe … ‘maraṇadhammaṃ mā mīyī’ti … ‘khayadhammaṃ mā khīyī’ti … ‘nassanadhammaṃ mā nassī’ti alabbhanīyaṃ ṭhānaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ.</p>
<p><a class="sc" id="2"></a><a class="ms" id="p_16A5_283"></a>Assutavato, bhikkhave, puthujjanassa jarādhammaṃ jīrati. So jarādhamme jiṇṇe na iti paṭi­sañcik­khati: ‘na kho <span class="var" title="mayhamevekassa (bj)" id="note138">mayhevekassa</span> jarādhammaṃ jīrati, atha kho yāvatā sattānaṃ āgati gati cuti upapatti sabbesaṃ sattānaṃ jarādhammaṃ jīrati. <span class="var" title="ahañce (?)" id="note139">Ahañceva</span> kho pana jarādhamme jiṇṇe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, <span class="var" title="kammantopi nappavatteyya (mr)" id="note140">kammantāpi nappavatteyyuṃ</span>, amittāpi attamanā assu, mittāpi dummanā assū’ti. So jarādhamme jiṇṇe socati kilamati paridevati, urattāḷiṃ kandati, sammohaṃ āpajjati. Ayaṃ vuccati, bhikkhave: ‘assutavā puthujjano viddho savisena sokasallena attānaṃyeva paritāpeti’.</p>
<p><a class="sc" id="3"></a><a class="pts" id="pts3.55"></a><a class="ms" id="p_16A5_284"></a>Puna caparaṃ, bhikkhave, assutavato puthujjanassa byādhidhammaṃ byādhīyati … pe … maraṇadhammaṃ mīyati … khayadhammaṃ khīyati … nassanadhammaṃ nassati. So nassanadhamme naṭṭhe na iti paṭi­sañcik­khati: ‘na kho mayhevekassa nassanadhammaṃ nassati, atha kho yāvatā sattānaṃ āgati gati cuti upapatti sabbesaṃ sattānaṃ nassanadhammaṃ nassati. Ahañceva kho pana nassanadhamme naṭṭhe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. So nassanadhamme naṭṭhe socati kilamati paridevati, urattāḷiṃ kandati, sammohaṃ āpajjati. Ayaṃ vuccati, bhikkhave: ‘assutavā puthujjano viddho savisena sokasallena attānaṃyeva paritāpeti’.</p>
<p><a class="sc" id="4"></a><a class="ms" id="p_16A5_285"></a>Sutavato ca kho, bhikkhave, ariyasāvakassa jarādhammaṃ jīrati. So jarādhamme jiṇṇe iti paṭi­sañcik­khati: ‘na kho mayhevekassa jarādhammaṃ jīrati, atha kho yāvatā sattānaṃ āgati gati cuti upapatti sabbesaṃ sattānaṃ jarādhammaṃ jīrati. Ahañceva kho pana jarādhamme jiṇṇe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. So jarādhamme jiṇṇe na socati na kilamati na paridevati, na urattāḷiṃ kandati, na sammohaṃ āpajjati. Ayaṃ vuccati, bhikkhave: ‘sutavā ariyasāvako <span class="var" title="abbahī (bj)" id="note141">abbuhi</span> savisaṃ sokasallaṃ, yena viddho assutavā puthujjano attānaṃyeva paritāpeti. Asoko visallo ariyasāvako attānaṃyeva parinibbāpeti’.</p>
<p><a class="sc" id="5"></a><a class="pts" id="pts3.56"></a><a class="ms" id="p_16A5_286"></a>Puna caparaṃ, bhikkhave, sutavato ariyasāvakassa byādhidhammaṃ byādhīyati … pe … maraṇadhammaṃ mīyati … khayadhammaṃ khīyati … nassanadhammaṃ nassati. So nassanadhamme naṭṭhe iti paṭi­sañcik­khati: ‘na kho mayhevekassa nassanadhammaṃ nassati, atha kho yāvatā sattānaṃ āgati gati cuti upapatti sabbesaṃ sattānaṃ nassanadhammaṃ nassati. Ahañceva kho pana nassanadhamme naṭṭhe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. So nassanadhamme naṭṭhe na socati na kilamati na paridevati, na urattāḷiṃ kandati, na sammohaṃ āpajjati. Ayaṃ vuccati, bhikkhave: ‘sutavā ariyasāvako abbuhi savisaṃ sokasallaṃ, yena viddho assutavā puthujjano attānaṃyeva paritāpeti. Asoko visallo ariyasāvako attānaṃyeva parinibbāpetī’ti.</p>
<p><a class="sc" id="6"></a><a class="ms" id="p_16A5_287"></a>Imāni kho, bhikkhave, pañca alabbhanīyāni ṭhānāni samaṇena vā brāhmaṇena vā devena vā mārena vā brahmunā vā kenaci vā lokasminti.</p>
<blockquote class="gatha">
<p><a class="sc" id="7"></a><a class="ms" id="p_16A5_288"></a>Na socanāya paridevanāya,<br> <span class="var" title="attho alabbho (bj) | attho idha labbhati (s1-3) | attho idha labbhā (pts1) | atthova labbho (^ja352#1 [Sujātajātaka])" id="note143">Atthodha labbhā</span> api appakopi;<br> Socantamenaṃ dukhitaṃ viditvā,<br> Paccatthikā attamanā bhavanti.
</p>
<p><a class="sc" id="8"></a><a class="ms" id="p_16A5_289"></a>Yato ca kho paṇḍito āpadāsu,<br> Na vedhatī attha­vi­niccha­yaññū;<br> Paccatthikāssa dukhitā bhavanti,<br> Disvā mukhaṃ avikāraṃ purāṇaṃ.
</p>
<p><a class="sc" id="9"></a><a class="ms" id="p_16A5_290"></a>Jappena mantena subhāsitena,<br> Anuppadānena paveṇiyā vā;<br> <span class="var" title="yathā yathā yattha yattha (mr)" id="note144">Yathā yathā yattha</span> labhetha atthaṃ,<br> Tathā tathā tattha parakkameyya.
</p>
<p><a class="sc" id="10"></a><a class="ms" id="p_16A5_291"></a>Sace pajāneyya alabbhaneyyo,<br> <span class="var" title="mayā vā (s1-3, km, pts1)" id="note145">Mayāva</span> aññena vā esa attho;<br> Asocamāno adhivāsayeyya,<br> Kammaṃ daḷhaṃ kinti karomi dānī”ti.
</p>
</blockquote>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Muṇḍarājavagga</span> <span class="hidden">Ādiyasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>