<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.174">
<article>
<div class="hgroup">
<p class="division">Aṅguttara Nikāya 5</p>
<p>18. Upāsakavagga</p>
<h1>174. Verasutta</h1>
</div>
<p><a class="sc" id="1"></a><a class="ms" id="p_16A5_1007"></a><a class="msdiv" id="msdiv174"></a>Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: </p>
<p><a class="sc" id="2"></a><a class="pts" id="pts3.205"></a><a class="ms" id="p_16A5_1008"></a>“Pañca, gahapati, bhayāni verāni appahāya ‘dussīlo’ iti vuccati, nirayañca upapajjati. Katamāni pañca? Pāṇātipātaṃ, adinnādānaṃ, kāmesu­micchā­cāraṃ, musāvādaṃ, surā­meraya­majja­pa­mā­daṭṭhā­naṃ—imāni kho, gahapati, pañca bhayāni verāni appahāya ‘dussīlo’ iti vuccati, nirayañca upapajjati.</p>
<p><a class="sc" id="3"></a><a class="ms" id="p_16A5_1009"></a>Pañca, gahapati, bhayāni verāni pahāya ‘sīlavā’ iti vuccati, sugatiñca upapajjati. Katamāni pañca? Pāṇātipātaṃ, adinnādānaṃ, kāmesu­micchā­cāraṃ, musāvādaṃ, surā­meraya­majja­pa­mā­daṭṭhā­naṃ—imāni kho, gahapati, pañca bhayāni verāni pahāya ‘sīlavā’ iti vuccati, sugatiñca upapajjati.</p>
<p><a class="sc" id="4"></a><a class="ms" id="p_16A5_1010"></a>Yaṃ, gahapati, pāṇātipātī pāṇāti­pāta­pac­cayā diṭṭha­dham­mikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, pāṇātipātā paṭivirato neva diṭṭha­dham­mikaṃ bhayaṃ veraṃ pasavati, na samparāyikaṃ bhayaṃ veraṃ pasavati, na cetasikaṃ dukkhaṃ domanassaṃ paṭisaṃvedeti. Pāṇātipātā paṭiviratassa evaṃ taṃ bhayaṃ veraṃ vūpasantaṃ hoti.</p>
<p><a class="sc" id="5"></a><a class="ms" id="p_16A5_1011"></a>Yaṃ, gahapati, adinnādāyī … pe ….</p>
<p><a class="sc" id="6"></a><a class="ms" id="p_16A5_1012"></a>Yaṃ, gahapati, kāmesu­micchā­cārī … pe ….</p>
<p><a class="sc" id="7"></a><a class="ms" id="p_16A5_1013"></a>Yaṃ, gahapati, musāvādī … pe ….</p>
<p><a class="sc" id="8"></a><a class="ms" id="p_16A5_1014"></a>Yaṃ, gahapati, surā­meraya­majja­pa­mā­daṭṭhāyī surā­meraya­majja­pa­mādaṭ­ṭhāna­pac­cayā diṭṭha­dham­mikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, surā­meraya­majja­pa­mā­daṭṭhānā paṭivirato neva diṭṭha­dham­mikaṃ bhayaṃ veraṃ pasavati, na samparāyikaṃ bhayaṃ veraṃ pasavati, na cetasikaṃ dukkhaṃ domanassaṃ paṭisaṃvedeti. Surā­meraya­majja­pa­mā­daṭṭhānā paṭiviratassa evaṃ taṃ bhayaṃ veraṃ vūpasantaṃ hotīti.</p>
<blockquote class="gatha">
<p><a class="sc" id="9"></a><a class="ms" id="p_16A5_1015"></a>Yo pāṇamatipāteti,<br> musāvādañca bhāsati;<br> Loke adinnaṃ ādiyati,<br> paradārañca gacchati;<br> Surā­meraya­pānañca,<br> yo naro anuyuñjati.
</p>
<p><a class="sc" id="10"></a><a class="ms" id="p_16A5_1016"></a>Appahāya pañca verāni,<br> dussīlo iti vuccati;<br> Kāyassa bhedā duppañño,<br> nirayaṃ sopapajjati.
</p>
<p><a class="sc" id="11"></a><a class="pts" id="pts3.206"></a><a class="ms" id="p_16A5_1017"></a>Yo pāṇaṃ nātipāteti,<br> musāvādaṃ na bhāsati;<br> Loke adinnaṃ nādiyati,<br> paradāraṃ na gacchati;<br> Surā­meraya­pānañca,<br> yo naro nānuyuñjati.
</p>
<p><a class="sc" id="12"></a><a class="ms" id="p_16A5_1018"></a>Pahāya pañca verāni,<br> sīlavā iti vuccati;<br> Kāyassa bhedā sappañño,<br> sugatiṃ sopapajjatī”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Upāsakavagga</span> <span class="hidden">Sārajjasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>