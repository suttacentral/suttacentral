<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.178">
<article>
<div class="hgroup">
<p class="division">Aṅguttara Nikāya 5</p>
<p>18. Upāsakavagga</p>
<h1><span class="var" title="rājasuttaṃ (bj)" id="note435">178. Rājāsutta</span></h1>
</div>
<p><a class="sc" id="1"></a><a class="pts" id="pts3.209"></a><a class="ms" id="p_16A5_1030"></a><a class="msdiv" id="msdiv178"></a>“Taṃ kiṃ maññatha, bhikkhave, api nu tumhehi diṭṭhaṃ vā sutaṃ vā: ‘ayaṃ puriso pāṇātipātaṃ pahāya pāṇātipātā <span class="var" title="paṭivirato hotīti (bj) | paṭivirato hoti (s1-3, km, pts1)" id="note436">paṭiviratoti</span>. Tamenaṃ rājāno gahetvā pāṇātipātā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? “No hetaṃ, bhante”. “Sādhu, bhikkhave. Mayāpi kho etaṃ, bhikkhave, neva diṭṭhaṃ na sutaṃ: ‘ayaṃ puriso pāṇātipātaṃ pahāya pāṇātipātā paṭiviratoti. Tamenaṃ rājāno gahetvā pāṇātipātā veramaṇihetu hananti vā bandhanti vā pabbājenti vā yathāpaccayaṃ vā karontī’ti. Api ca <span class="var" title="khvāssa (bj, pts1)" id="note437">khvassa</span> <span class="var" title="tatheva pāpakaṃ kammaṃ pavedayanti (bj) | tadeva pāpakammaṃ pavedeti (s1-3, km)" id="note438">tatheva pāpakammaṃ pavedenti</span>: ‘ayaṃ puriso itthiṃ vā purisaṃ vā jīvitā <span class="var" title="voropetīti (s1-3, km)" id="note439">voropesīti</span>. Tamenaṃ rājāno gahetvā pāṇātipātahetu hananti vā bandhanti vā pabbājenti vā yathāpaccayaṃ vā karonti. Api nu tumhehi evarūpaṃ diṭṭhaṃ vā sutaṃ vā’”ti? “Diṭṭhañca no, bhante, sutañca <span class="var" title="sūyissati (bj, pts1)" id="note440">suyyissati</span> cā”ti.</p>
<p><a class="sc" id="2"></a><a class="ms" id="p_16A5_1031"></a>“Taṃ kiṃ maññatha, bhikkhave, api nu tumhehi diṭṭhaṃ vā sutaṃ vā: ‘ayaṃ puriso adinnādānaṃ pahāya adinnādānā paṭiviratoti. Tamenaṃ rājāno gahetvā adinnādānā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? “No hetaṃ bhante”. “Sādhu, bhikkhave. Mayāpi kho etaṃ, bhikkhave, neva diṭṭhaṃ na sutaṃ: ‘ayaṃ puriso adinnādānaṃ pahāya adinnādānā paṭiviratoti. Tamenaṃ rājāno gahetvā adinnādānā veramaṇihetu hananti vā bandhanti vā pabbājenti vā yathāpaccayaṃ vā karontī’ti. Api ca khvassa tatheva pāpakammaṃ pavedenti: ‘ayaṃ puriso gāmā vā araññā vā adinnaṃ they­ya­saṅ­khā­taṃ <span class="var" title="ādiyati (s1-3, km)" id="note441">ādiyīti</span>. Tamenaṃ rājāno gahetvā adinnādānahetu hananti vā bandhanti vā pabbājenti vā yathāpaccayaṃ vā karonti. Api nu tumhehi evarūpaṃ diṭṭhaṃ vā sutaṃ vā’”ti? “Diṭṭhañca no, bhante, sutañca suyyissati cā”ti.</p>
<p><a class="sc" id="3"></a><a class="pts" id="pts3.210"></a><a class="ms" id="p_16A5_1032"></a>“Taṃ kiṃ maññatha, bhikkhave, api nu tumhehi diṭṭhaṃ vā sutaṃ vā: ‘ayaṃ puriso kāmesu­micchā­cāraṃ pahāya kāmesu­micchā­cārā paṭiviratoti. Tamenaṃ rājāno gahetvā kāmesu­micchā­cārā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? “No hetaṃ, bhante”. “Sādhu, bhikkhave. Mayāpi kho etaṃ, bhikkhave, neva diṭṭhaṃ na sutaṃ: ‘ayaṃ puriso kāmesu­micchā­cāraṃ pahāya kāmesu­micchā­cārā paṭiviratoti. Tamenaṃ rājāno gahetvā kāmesu­micchā­cārā veramaṇihetu hananti vā bandhanti vā pabbājenti vā yathāpaccayaṃ vā karontī’ti. Api ca khvassa tatheva pāpakammaṃ pavedenti: ‘ayaṃ puriso paritthīsu parakumārīsu cārittaṃ <span class="var" title="āpajjati (s1-3, km)" id="note442">āpajjīti</span>. Tamenaṃ rājāno gahetvā kāmesu­micchā­cāra­hetu hananti vā bandhanti vā pabbājenti vā yathāpaccayaṃ vā karonti. Api nu tumhehi evarūpaṃ diṭṭhaṃ vā sutaṃ vā’”ti? “Diṭṭhañca no, bhante, sutañca suyyissati cā”ti.</p>
<p><a class="sc" id="4"></a><a class="ms" id="p_16A5_1033"></a>“Taṃ kiṃ maññatha, bhikkhave, api nu tumhehi diṭṭhaṃ vā sutaṃ vā: ‘ayaṃ puriso musāvādaṃ pahāya musāvādā paṭiviratoti. Tamenaṃ rājāno gahetvā musāvādā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? “No hetaṃ, bhante”. “Sādhu, bhikkhave. Mayāpi kho etaṃ, bhikkhave, neva diṭṭhaṃ na sutaṃ: ‘ayaṃ puriso musāvādaṃ pahāya musāvādā paṭiviratoti. Tamenaṃ rājāno gahetvā musāvādā veramaṇihetu hananti vā bandhanti vā pabbājenti vā yathāpaccayaṃ vā karontī’ti. Api ca khvassa tatheva pāpakammaṃ pavedenti: ‘ayaṃ puriso gahapatissa vā gaha­pati­puttassa vā musāvādena atthaṃ <span class="var" title="bhañjatīti (bj) | bhañjati (s1-3, km) | bhañjīti (pts1)" id="note443">pabhañjīti</span>. Tamenaṃ rājāno gahetvā musāvādahetu hananti vā bandhanti vā pabbājenti vā yathāpaccayaṃ vā karonti. Api nu tumhehi evarūpaṃ diṭṭhaṃ vā sutaṃ vā’”ti? “Diṭṭhañca no, bhante, sutañca suyyissati cā”ti.</p>
<p><a class="sc" id="5"></a><a class="pts" id="pts3.211"></a><a class="ms" id="p_16A5_1034"></a>“Taṃ kiṃ maññatha, bhikkhave, api nu tumhehi diṭṭhaṃ vā sutaṃ vā: ‘ayaṃ puriso surā­meraya­majja­pa­mā­daṭṭhā­naṃ pahāya surā­meraya­majja­pa­mā­daṭṭhānā paṭiviratoti. Tamenaṃ rājāno gahetvā surā­meraya­majja­pa­mā­daṭṭhānā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? “No hetaṃ, bhante”. “Sādhu, bhikkhave. Mayāpi kho etaṃ, bhikkhave, neva diṭṭhaṃ na sutaṃ: ‘ayaṃ puriso surā­meraya­majja­pa­mā­daṭṭhā­naṃ pahāya surā­meraya­majja­pa­mā­daṭṭhānā paṭiviratoti. Tamenaṃ rājāno gahetvā surā­meraya­majja­pa­mā­daṭṭhānā veramaṇihetu hananti vā bandhanti vā pabbājenti vā yathāpaccayaṃ vā karontī’ti. Api ca khvassa tatheva pāpakammaṃ pavedenti: ‘ayaṃ puriso surā­meraya­majja­pa­mā­daṭṭhā­naṃ anuyutto itthiṃ vā purisaṃ vā jīvitā <span class="var" title="voropeti (s1-3)" id="note444">voropesi</span>; ayaṃ puriso surā­meraya­majja­pa­mā­daṭṭhā­naṃ anuyutto gāmā vā araññā vā adinnaṃ they­ya­saṅ­khā­taṃ <span class="var" title="ādiyī (bj) | ādiyati (s1-3)" id="note445">ādiyi</span>; ayaṃ puriso surā­meraya­majja­pa­mā­daṭṭhā­naṃ anuyutto paritthīsu parakumārīsu cārittaṃ <span class="var" title="āpajjati (si, s1-3)" id="note446">āpajji</span>; ayaṃ puriso surā­meraya­majja­pa­mā­daṭṭhā­naṃ anuyutto gahapatissa vā gaha­pati­puttassa vā musāvādena atthaṃ pabhañjīti. Tamenaṃ rājāno gahetvā surā­meraya­majja­pa­mā­daṭṭhā­na­hetu hananti vā bandhanti vā pabbājenti vā yathāpaccayaṃ vā karonti. Api nu tumhehi evarūpaṃ diṭṭhaṃ vā sutaṃ vā’”ti? “Diṭṭhañca no, bhante, sutañca suyyissati cā”ti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Upāsakavagga</span> <span class="hidden">Sārajjasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>