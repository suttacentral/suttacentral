<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.179">
<article>
<div class="hgroup">
<p class="division">Aṅguttara Nikāya 5</p>
<p>18. Upāsakavagga</p>
<h1>179. Gihisutta</h1>
</div>
<p><a class="sc" id="1"></a><a class="ms" id="p_16A5_1036"></a><a class="msdiv" id="msdiv179"></a>Atha kho anāthapiṇḍiko gahapati pañcamattehi upāsakasatehi parivuto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Atha kho bhagavā āyasmantaṃ sāriputtaṃ āmantesi: “<span class="var" title="yaṃ kiñci (bj) | yaṅkiñci (s1-3)" id="note447">yaṃ kañci</span>, sāriputta, jāneyyātha gihiṃ odātavasanaṃ pañcasu sikkhāpadesu saṃ­vuta­kamman­taṃ catunnaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhiṃ akicchalābhiṃ akasiralābhiṃ, so ākaṅkhamāno attanāva attānaṃ byākareyya: ‘khīṇanirayomhi khīṇa­ti­racchā­na­yoni khīṇa­petti­visayo khīṇā­pāya­dugga­ti­vini­pāto, sotā­panno­hamasmi avini­pāta­dhammo niyato sam­bodhi­parā­yaṇo’ti.</p>
<p><a class="sc" id="2"></a><a class="pts" id="pts3.212"></a><a class="ms" id="p_16A5_1037"></a>Katamesu pañcasu sikkhāpadesu saṃ­vuta­kammanto hoti? Idha, sāriputta, ariyasāvako pāṇātipātā paṭivirato hoti, adinnādānā paṭivirato hoti, kāmesu­micchā­cārā paṭivirato hoti, musāvādā paṭivirato hoti, surā­meraya­majja­pa­mā­daṭṭhānā paṭivirato hoti. Imesu pañcasu sikkhāpadesu saṃ­vuta­kammanto hoti.</p>
<p><a class="sc" id="3"></a><a class="ms" id="p_16A5_1038"></a>Katamesaṃ catunnaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhī hoti akicchalābhī akasiralābhī? Idha, sāriputta, ariyasāvako buddhe aveccap­pasā­dena samannāgato hoti: ‘itipi so bhagavā arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi, satthā devamanussānaṃ buddho bhagavā’ti. Ayamassa paṭhamo ābhicetasiko diṭṭha­dhamma­su­kha­vihāro adhigato hoti avisuddhassa cittassa visuddhiyā apariyodātassa cittassa pariyodapanāya.</p>
<p><a class="sc" id="4"></a><a class="ms" id="p_16A5_1039"></a>Puna caparaṃ, sāriputta, ariyasāvako dhamme aveccap­pasā­dena samannāgato hoti: ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Ayamassa dutiyo ābhicetasiko diṭṭha­dhamma­su­kha­vihāro adhigato hoti avisuddhassa cittassa visuddhiyā apariyodātassa cittassa pariyodapanāya.</p>
<p><a class="sc" id="5"></a><a class="pts" id="pts3.213"></a><a class="ms" id="p_16A5_1040"></a>Puna caparaṃ, sāriputta, ariyasāvako saṅghe aveccap­pasā­dena samannāgato hoti: ‘suppaṭipanno bhagavato sāvakasaṅgho ujuppaṭipanno bhagavato sāvakasaṅgho ñāyappaṭipanno bhagavato sāvakasaṅgho sāmīcip­paṭi­panno bhagavato sāvakasaṅgho, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Ayamassa tatiyo ābhicetasiko diṭṭha­dhamma­su­kha­vihāro adhigato hoti avisuddhassa cittassa visuddhiyā apariyodātassa cittassa pariyodapanāya.</p>
<p><a class="sc" id="6"></a><a class="ms" id="p_16A5_1041"></a>Puna caparaṃ, sāriputta, ariyasāvako ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññup­pasat­thehi aparāmaṭṭhehi samā­dhi­saṃ­vatta­ni­kehi. Ayamassa catuttho ābhicetasiko diṭṭha­dhamma­su­kha­vihāro adhigato hoti avisuddhassa cittassa visuddhiyā apariyodātassa cittassa pariyodapanāya. Imesaṃ catunnaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhī hoti akicchalābhī akasiralābhī.</p>
<p><a class="sc" id="7"></a><a class="ms" id="p_16A5_1042"></a>Yaṃ kañci, sāriputta, jāneyyātha gihiṃ odātavasanaṃ—imesu pañcasu sikkhāpadesu saṃ­vuta­kamman­taṃ, imesañca catunnaṃ ābhi­ce­tasi­kā­naṃ diṭṭha­dhamma­su­kha­vihārā­naṃ nikāmalābhiṃ akicchalābhiṃ akasiralābhiṃ, so ākaṅkhamāno attanāva attānaṃ byākareyya: ‘khīṇanirayomhi khīṇa­ti­racchā­na­yoni khīṇa­petti­visayo khīṇā­pāya­dugga­ti­vini­pāto, sotā­panno­hamasmi avini­pāta­dhammo niyato sam­bodhi­parā­yaṇo’ti.</p>
<blockquote class="gatha">
<p><a class="sc" id="8"></a><a class="ms" id="p_16A5_1043"></a>Nirayesu bhayaṃ disvā,<br> pāpāni parivajjaye;<br> Ariyadhammaṃ samādāya,<br> paṇḍito parivajjaye.
</p>
<p><a class="sc" id="9"></a><a class="ms" id="p_16A5_1044"></a>Na hiṃse pāṇabhūtāni,<br> vijjamāne parakkame;<br> Musā ca na bhaṇe jānaṃ,<br> adinnaṃ na parāmase.
</p>
<p><a class="sc" id="10"></a><a class="ms" id="p_16A5_1045"></a>Sehi dārehi santuṭṭho,<br> paradārañca <span class="var" title="nārame (bj, s1-3)" id="note448">ārame</span>;<br> Merayaṃ vāruṇiṃ jantu,<br> na pive cittamohaniṃ.
</p>
<p><a class="sc" id="11"></a><a class="ms" id="p_16A5_1046"></a>Anussareyya sambuddhaṃ,<br> dhammañ­cānu­vitak­kaye;<br> <span class="var" title="abyāpajjhaṃ (bj, s1-3, mr) | avyāpajjhaṃ (pts1) | abyābajjhaṃ (?)" id="note449">Abyāpajjaṃ</span> hitaṃ cittaṃ,<br> devalokāya bhāvaye.
</p>
<p><a class="sc" id="12"></a><a class="ms" id="p_16A5_1047"></a>Upaṭṭhite deyyadhamme,<br> puññatthassa <span class="var" title="jigiṃsato (bj, s1-3, km, pts1)" id="note450">jigīsato</span>;<br> Santesu paṭhamaṃ dinnā,<br> vipulā hoti dakkhiṇā.
</p>
<p><a class="sc" id="13"></a><a class="pts" id="pts3.214"></a><a class="ms" id="p_16A5_1048"></a>Santo have pavakkhāmi,<br> sāriputta suṇohi me;<br> Iti kaṇhāsu setāsu,<br> rohiṇīsu harīsu vā.
</p>
<p><a class="sc" id="14"></a><a class="ms" id="p_16A5_1049"></a>Kammāsāsu sarūpāsu,<br> gosu pārevatāsu vā;<br> Yāsu kāsuci etāsu,<br> danto jāyati puṅgavo.
</p>
<p><a class="sc" id="15"></a><a class="ms" id="p_16A5_1050"></a>Dhorayho balasampanno,<br> kal­yāṇa­javanik­kamo;<br> Tameva bhāre yuñjanti,<br> nāssa vaṇṇaṃ parikkhare.
</p>
<p><a class="sc" id="16"></a><a class="ms" id="p_16A5_1051"></a>Evamevaṃ manussesu,<br> yasmiṃ kismiñci jātiye;<br> Khattiye brāhmaṇe vesse,<br> sudde caṇḍālapukkuse.
</p>
<p><a class="sc" id="17"></a><a class="ms" id="p_16A5_1052"></a>Yāsu kāsuci etāsu,<br> danto jāyati subbato;<br> Dhammaṭṭho sīlasampanno,<br> saccavādī hirīmano.
</p>
<p><a class="sc" id="18"></a><a class="ms" id="p_16A5_1053"></a>Pahīna­jāti­maraṇo,<br> brahma­cari­yassa kevalī;<br> Pannabhāro visaṃyutto,<br> katakicco anāsavo.
</p>
<p><a class="sc" id="19"></a><a class="ms" id="p_16A5_1054"></a>Pāragū sabbadhammānaṃ,<br> anupādāya nibbuto;<br> Tasmiñca viraje khette,<br> vipulā hoti dakkhiṇā.
</p>
<p><a class="sc" id="20"></a><a class="ms" id="p_16A5_1055"></a>Bālā ca avijānantā,<br> dummedhā assutāvino;<br> Bahiddhā dadanti dānāni,<br> na hi sante upāsare.
</p>
<p><a class="sc" id="21"></a><a class="ms" id="p_16A5_1056"></a>Ye ca sante upāsanti,<br> sappaññe dhīrasammate;<br> Saddhā ca nesaṃ sugate,<br> mūlajātā patiṭṭhitā.
</p>
<p><a class="sc" id="22"></a><a class="ms" id="p_16A5_1057"></a>Devalokañca te yanti,<br> kule vā idha jāyare;<br> Anupubbena nibbānaṃ,<br> adhigacchanti paṇḍitā”ti.
</p>
</blockquote>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Upāsakavagga</span> <span class="hidden">Sārajjasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>