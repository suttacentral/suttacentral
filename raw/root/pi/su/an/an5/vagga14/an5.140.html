<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.140">
<article>
<div class="hgroup">
<p class="division">Aṅguttara Nikāya 5</p>
<p>14. Rājavagga</p>
<h1><span class="var" title="sotārasuttaṃ (bj)" id="note342">140. Sotasutta</span></h1>
</div>
<p><a class="sc" id="1"></a><a class="ms" id="p_16A5_798"></a><a class="msdiv" id="msdiv140"></a> “Pañcahi, bhikkhave, aṅgehi samannāgato rañño nāgo rājāraho hoti rājabhoggo, rañño aṅgaṃtveva saṅkhaṃ gacchati. Katamehi pañcahi? Idha, bhikkhave, rañño nāgo sotā ca hoti, hantā ca, rakkhitā ca, khantā ca, gantā ca.</p>
<p><a class="sc" id="2"></a><a class="pts" id="pts3.162"></a><a class="ms" id="p_16A5_799"></a>Kathañca, bhikkhave, rañño nāgo sotā hoti? Idha, bhikkhave, rañño nāgo yamenaṃ hatthi­damma­sāra­thi kāraṇaṃ kāreti—yadi vā katapubbaṃ yadi vā akatapubbaṃ— taṃ <span class="var" title="aṭṭhikatvā (bj, s1-3, km, pts1)" id="note344">aṭṭhiṃ katvā</span> manasi katvā <span class="var" title="sabbacetasā (bj)" id="note345">sabbaṃ cetasā</span> samannāharitvā ohitasoto suṇāti. Evaṃ kho, bhikkhave, rañño nāgo sotā hoti. <span class="brnum">(1)</span></p>
<p><a class="sc" id="3"></a><a class="ms" id="p_16A5_800"></a>Kathañca, bhikkhave, rañño nāgo hantā hoti? Idha, bhikkhave, rañño nāgo saṅgāmagato hatthimpi <span class="var" title="hanti (bj, pts1)" id="note346">hanati</span>, hatthāruhampi hanati, assampi hanati, assāruhampi hanati, rathampi hanati, <span class="var" title="rathārūhampi (pts1)" id="note347">rathikampi</span> hanati, pattikampi hanati. Evaṃ kho, bhikkhave, rañño nāgo hantā hoti. <span class="brnum">(2)</span></p>
<p><a class="sc" id="4"></a><a class="ms" id="p_16A5_801"></a>Kathañca, bhikkhave, rañño nāgo rakkhitā hoti? Idha, bhikkhave, rañño nāgo saṅgāmagato rakkhati purimaṃ kāyaṃ, rakkhati pacchimaṃ kāyaṃ, rakkhati purime pāde, rakkhati pacchime pāde, rakkhati sīsaṃ, rakkhati kaṇṇe, rakkhati dante, rakkhati soṇḍaṃ, rakkhati vāladhiṃ, rakkhati hatthāruhaṃ. Evaṃ kho, bhikkhave, rañño nāgo rakkhitā hoti. <span class="brnum">(3)</span></p>
<p><a class="sc" id="5"></a><a class="ms" id="p_16A5_802"></a>Kathañca, bhikkhave, rañño nāgo khantā hoti? Idha, bhikkhave, rañño nāgo saṅgāmagato khamo hoti sattip­pahārā­naṃ asippahārānaṃ usuppahārānaṃ ­phara­sup­pahārā­naṃ bheri­paṇava­saṅ­kha­tiṇava­ninnā­da­saddā­naṃ. Evaṃ kho, bhikkhave, rañño nāgo khantā hoti. <span class="brnum">(4)</span></p>
<p><a class="sc" id="6"></a><a class="ms" id="p_16A5_803"></a>Kathañca, bhikkhave, rañño nāgo gantā hoti? Idha, bhikkhave, rañño nāgo yamenaṃ hatthi­damma­sāra­thi disaṃ peseti—yadi vā gatapubbaṃ yadi vā agatapubbaṃ—taṃ khippameva gantā hoti. Evaṃ kho, bhikkhave, rañño nāgo gantā hoti. <span class="brnum">(5)</span></p>
<p><a class="sc" id="7"></a><a class="ms" id="p_16A5_804"></a>Imehi kho, bhikkhave, pañcahi aṅgehi samannāgato rañño nāgo rājāraho hoti rājabhoggo, rañño aṅgantveva saṅkhaṃ gacchati.</p>
<p><a class="sc" id="8"></a><a class="pts" id="pts3.163"></a><a class="ms" id="p_16A5_805"></a>Evamevaṃ kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Katamehi pañcahi? Idha, bhikkhave, bhikkhu sotā ca hoti, hantā ca, rakkhitā ca, khantā ca, gantā ca.</p>
<p><a class="sc" id="9"></a><a class="ms" id="p_16A5_806"></a>Kathañca, bhikkhave, bhikkhu sotā hoti? Idha, bhikkhave, bhikkhu tathā­gatap­pa­vedite dhammavinaye desiyamāne aṭṭhiṅkatvā manasi katvā sabbaṃ cetasā samannāharitvā ohitasoto dhammaṃ suṇāti. Evaṃ kho, bhikkhave, bhikkhu sotā hoti. <span class="brnum">(1)</span></p>
<p><a class="sc" id="10"></a><a class="ms" id="p_16A5_807"></a>Kathañca, bhikkhave, bhikkhu hantā hoti? Idha, bhikkhave, bhikkhu uppannaṃ kāmavitakkaṃ nādhivāseti, pajahati vinodeti <span class="var" title="idaṃ padaṃ bj, pts1 potthakesu natthi; ^an4.114#1 [114. Nāgasutta]" id="note348">hanati</span> byantīkaroti anabhāvaṃ gameti; uppannaṃ ­byāpā­da­vitak­kaṃ … pe … uppannaṃ vihiṃ­sā­vitak­kaṃ … pe … uppannuppanne pāpake akusale dhamme nādhivāseti, pajahati vinodeti <span class="var" title="idaṃ padaṃ bj, pts1 potthakesu natthi; ^an4.114#1 [114. Nāgasutta]" id="note349">hanati</span> byantīkaroti anabhāvaṃ gameti. Evaṃ kho, bhikkhave, bhikkhu hantā hoti. <span class="brnum">(2)</span></p>
<p><a class="sc" id="11"></a><a class="ms" id="p_16A5_808"></a>Kathañca, bhikkhave, bhikkhu rakkhitā hoti? Idha, bhikkhave, bhikkhu cakkhunā rūpaṃ disvā na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya paṭipajjati; rakkhati cakkhundriyaṃ; cakkhundriye saṃvaraṃ āpajjati. Sotena saddaṃ sutvā … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ manindriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya paṭipajjati; rakkhati manindriyaṃ; manindriye saṃvaraṃ āpajjati. Evaṃ kho, bhikkhave, bhikkhu rakkhitā hoti. <span class="brnum">(3)</span></p>
<p><a class="sc" id="12"></a><a class="ms" id="p_16A5_809"></a>Kathañca, bhikkhave, bhikkhu khantā hoti? Idha, bhikkhave, bhikkhu khamo hoti sītassa uṇhassa jighacchāya pipāsāya <span class="var" title="... siriṃsapa ... (bj, s1-3, km, pts1)" id="note350">ḍaṃ­samaka­sa­vātāta­pa­sarīsa­pa­samphas­sā­naṃ</span>; duruttānaṃ durāgatānaṃ vacanapathānaṃ uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhi­vāsaka­jātiko hoti. Evaṃ kho, bhikkhave, bhikkhu khantā hoti. <span class="brnum">(4)</span></p>
<p><a class="sc" id="13"></a><a class="pts" id="pts3.164"></a><a class="ms" id="p_16A5_810"></a>Kathañca, bhikkhave, bhikkhu gantā hoti? Idha, bhikkhave, bhikkhu yā sā disā agatapubbā iminā dīghena addhunā, yadidaṃ sabba­saṅ­khā­ra­sama­tho sabbū­padhipa­ṭi­nissaggo taṇhākkhayo virāgo nirodho nibbānaṃ, taṃ khippaññeva gantā hoti. Evaṃ kho, bhikkhave, bhikkhu gantā hoti. <span class="brnum">(5)</span></p>
<p><a class="sc" id="14"></a><a class="ms" id="p_16A5_811"></a>Imehi kho, bhikkhave, pañcahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Dasamaṃ.</p>
<p class="endsection">Rājavaggo catuttho.</p>
<blockquote class="uddanagatha">
<p><a class="sc" id="15"></a><a class="ms" id="p_16A5_815"></a>Cakkānuvattanā rājā,<br> Yassaṃdisaṃ dve ceva patthanā;<br> Appaṃsupati bhattādo,<br> Akkhamo ca sotena cāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Tatiya­paṇṇā­saka</span> <span class="hidden">Rājavagga</span> <span class="hidden">Paṭha­ma­cak­kānu­vatta­na­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>