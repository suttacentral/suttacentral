<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.71">
<article>
<div class="hgroup">
<p class="division">Aṅguttara Nikāya 5</p>
<p><span class="var" title="anāga­ta­bhaya­vaggo (bj)" id="note207">8. Yodhājīvavagga</span></p>
<h1>71. Paṭha­ma­ceto­vimutti­phala­sutta</h1>
</div>
<p><a class="sc" id="1"></a><a class="pts" id="pts3.84"></a><a class="ms" id="p_16A5_428"></a><a class="msdiv" id="msdiv71"></a>“Pañcime, bhikkhave, dhammā bhāvitā bahulīkatā ceto­vimutti­phalā ca honti ceto­vimutti­phalā­nisaṃsā ca, paññā­vimutti­phalā ca honti paññā­vimutti­phalā­nisaṃsā ca.</p>
<p><a class="sc" id="2"></a><a class="ms" id="p_16A5_429"></a>Katame pañca? Idha, bhikkhave, bhikkhu asubhānupassī kāye viharati, āhāre <span class="var" title="paṭikkūlasaññī (bj, s1-3, km, pts1)" id="note208">paṭikūlasaññī</span>, sabbaloke anabhi­rata­saññī, sabba­saṅ­khā­resu aniccānupassī, maraṇasaññā kho panassa ajjhattaṃ sūpaṭṭhitā hoti. Ime kho, bhikkhave, pañca dhammā bhāvitā bahulīkatā ceto­vimutti­phalā ca honti ceto­vimutti­phalā­nisaṃsā ca, paññā­vimutti­phalā ca honti paññā­vimutti­phalā­nisaṃsā ca. Yato kho, bhikkhave, bhikkhu cetovimutto ca hoti <span class="var" title="paññāvimutto ca (bj, s1-3, pts1)" id="note209">paññāvimutto ca hoti</span>—ayaṃ vuccati, bhikkhave, ‘bhikkhu ukkhitta­pali­gho itipi, <span class="var" title="saṃ­kiṇṇa­parik­kho (s1-3, km)" id="note210">saṃ­kiṇṇa­pari­kho</span> itipi, abbūḷhesiko itipi, niraggaḷo itipi, ariyo pannaddhajo pannabhāro visaṃyutto itipi’.</p>
<p><a class="sc" id="3"></a><a class="ms" id="p_16A5_430"></a>Kathañca, bhikkhave, bhikkhu ukkhitta­pali­gho hoti? Idha, bhikkhave, bhikkhuno avijjā pahīnā hoti ucchinnamūlā tālāvatthukatā anabhāvaṅkatā āyatiṃ anuppādadhammā. Evaṃ kho, bhikkhave, bhikkhu ukkhitta­pali­gho hoti.</p>
<p><a class="sc" id="4"></a><a class="ms" id="p_16A5_431"></a>Kathañca, bhikkhave, bhikkhu saṃ­kiṇṇa­pari­kho hoti? Idha, bhikkhave, bhikkhuno <span class="var" title="ponobbhaviko (s1-3, pts1, mr)" id="note211">ponobhaviko</span> jātisaṃsāro pahīno hoti ucchinnamūlo tālāvatthukato anabhāvaṃkato āyatiṃ anuppādadhammo. Evaṃ kho, bhikkhave, bhikkhu saṃ­kiṇṇa­pari­kho hoti.</p>
<p><a class="sc" id="5"></a><a class="pts" id="pts3.85"></a><a class="ms" id="p_16A5_432"></a>Kathañca, bhikkhave, bhikkhu abbūḷhesiko hoti? Idha, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṅkatā āyatiṃ anuppādadhammā. Evaṃ kho, bhikkhave, bhikkhu abbūḷhesiko hoti.</p>
<p><a class="sc" id="6"></a><a class="ms" id="p_16A5_433"></a>Kathañca, bhikkhave, bhikkhu niraggaḷo hoti? Idha, bhikkhave, bhikkhuno pañ­co­rambhā­giyāni saṃyojanāni pahīnāni honti ucchinnamūlāni tālā­vatthu­ka­tāni anabhā­vaṅ­katāni āyatiṃ anup­pā­da­dham­māni. Evaṃ kho, bhikkhave, bhikkhu niraggaḷo hoti.</p>
<p><a class="sc" id="7"></a><a class="ms" id="p_16A5_434"></a>Kathañca, bhikkhave, bhikkhu ariyo pannaddhajo pannabhāro visaṃyutto hoti? Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṅkato āyatiṃ anuppādadhammo. Evaṃ kho, bhikkhave, bhikkhu ariyo pannaddhajo pannabhāro visaṃyutto hotī”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Yodhājīvavagga</span> <span class="hidden">Paṭha­ma­ceto­vimutti­phala­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>