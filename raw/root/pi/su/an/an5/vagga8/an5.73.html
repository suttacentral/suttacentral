<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an5.73">
<article>
<div class="hgroup">
<p class="division">Aṅguttara Nikāya 5</p>
<p>8. Yodhājīvavagga</p>
<h1>73. Paṭha­ma­dhamma­vihārī­sutta</h1>
</div>
<p><a class="sc" id="1"></a><a class="ms" id="p_16A5_443"></a><a class="msdiv" id="msdiv73"></a>Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: “‘dhammavihārī, dhammavihārī’ti, bhante, vuccati. Kittāvatā nu kho, bhante, bhikkhu dhammavihārī hotī”ti?</p>
<p><a class="sc" id="2"></a><a class="ms" id="p_16A5_444"></a>“Idha, bhikkhu, bhikkhu dhammaṃ pariyāpuṇāti—suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. So tāya dhamma­pariyat­tiyā divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. Ayaṃ vuccati, bhikkhu: ‘bhikkhu ­pariyat­ti­bahulo, no dhammavihārī’.</p>
<p><a class="sc" id="3"></a><a class="pts" id="pts3.87"></a><a class="ms" id="p_16A5_445"></a>Puna caparaṃ, bhikkhu, bhikkhu yathāsutaṃ yathā­pariyat­taṃ dhammaṃ vitthārena paresaṃ deseti. So tāya dhamma­paññat­tiyā divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. Ayaṃ vuccati, bhikkhu: ‘bhikkhu paññattibahulo, no dhammavihārī’.</p>
<p><a class="sc" id="4"></a><a class="ms" id="p_16A5_446"></a>Puna caparaṃ, bhikkhu, bhikkhu yathāsutaṃ yathā­pariyat­taṃ dhammaṃ vitthārena sajjhāyaṃ karoti. So tena sajjhāyena divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. Ayaṃ vuccati, bhikkhu: ‘bhikkhu sajjhāyabahulo, no dhammavihārī’.</p>
<p><a class="sc" id="5"></a><a class="ms" id="p_16A5_447"></a>Puna caparaṃ, bhikkhu, bhikkhu yathāsutaṃ yathā­pariyat­taṃ dhammaṃ cetasā anuvitakketi anuvicāreti manasā­nupekkhati. So tehi dhamma­vitak­kehi divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. Ayaṃ vuccati, bhikkhu: ‘bhikkhu vitakkabahulo, no dhammavihārī’.</p>
<p><a class="sc" id="6"></a><a class="ms" id="p_16A5_448"></a>Idha, bhikkhu, bhikkhu dhammaṃ pariyāpuṇāti—suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. So tāya dhamma­pariyat­tiyā na divasaṃ atināmeti, nāpi riñcati paṭisallānaṃ, anuyuñjati ajjhattaṃ cetosamathaṃ. Evaṃ kho, bhikkhu, bhikkhu dhammavihārī hoti.</p>
<p><a class="sc" id="7"></a><a class="ms" id="p_16A5_449"></a>Iti kho, bhikkhu, desito mayā ­pariyat­ti­bahulo, desito paññattibahulo, desito sajjhāyabahulo, desito vitakkabahulo, desito dhammavihārī. <span class="var" title="yaṃ bhikkhu (s1-3, km, pts1)" id="note212">Yaṃ kho, bhikkhu</span>, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. Etāni, bhikkhu, rukkhamūlāni, etāni suññāgārāni. Jhāyatha, bhikkhu, mā pamādattha, mā pacchā vippaṭisārino ahuvattha. Ayaṃ vo amhākaṃ anusāsanī”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Yodhājīvavagga</span> <span class="hidden">Paṭha­ma­ceto­vimutti­phala­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>