<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section id="vagga">
<section class="sutta" id="52" data-uid="an2.52">
<article>
<div class="hgroup">
<p class="division">Aṅguttara Nikāya 2</p>
<p>6. Puggalavagga</p>
<h1>52 </h1>
</div>
<p><a class="sc" id="52.1"></a><a class="ms" id="p_15A2_129"></a><a class="msdiv" id="msdiv53"></a>“Dveme, bhikkhave, puggalā loke uppajjamānā uppajjanti bahujanahitāya bahu­jana­su­khāya, bahuno janassa atthāya hitāya sukhāya devamanussānaṃ. Katame dve? Tathāgato ca arahaṃ sammāsambuddho, rājā ca cakkavattī. Ime kho, bhikkhave, dve puggalā loke uppajjamānā uppajjanti bahujanahitāya bahu­jana­su­khāya, bahuno janassa atthāya hitāya sukhāya devamanussānan”ti.</p>
</article>
</section>
<section class="sutta" id="53" data-uid="an2.53">
<article>
<div class="hgroup">
<h1>53 </h1>
</div>
<p><a class="sc" id="53.1"></a><a class="pts" id="pts1.77"></a><a class="ms" id="p_15A2_130"></a><a class="msdiv" id="msdiv54"></a>“Dveme, bhikkhave, puggalā loke uppajjamānā uppajjanti accha­riya­manussā. Katame dve? Tathāgato ca arahaṃ sammāsambuddho, rājā ca cakkavattī. Ime kho, bhikkhave, dve puggalā loke uppajjamānā uppajjanti accha­riya­manussā”ti.</p>
</article>
</section>
<section class="sutta" id="54" data-uid="an2.54">
<article>
<div class="hgroup">
<h1>54 </h1>
</div>
<p><a class="sc" id="54.1"></a><a class="ms" id="p_15A2_131"></a><a class="msdiv" id="msdiv55"></a>“Dvinnaṃ, bhikkhave, puggalānaṃ kālakiriyā bahuno janassa anutappā hoti. Katamesaṃ dvinnaṃ? Tathāgatassa ca arahato sammā­sambud­dhassa, rañño ca cakkavattissa. Imesaṃ kho, bhikkhave, dvinnaṃ puggalānaṃ kālakiriyā bahuno janassa anutappā hotī”ti.</p>
</article>
</section>
<section class="sutta" id="55" data-uid="an2.55">
<article>
<div class="hgroup">
<h1>55 </h1>
</div>
<p><a class="sc" id="55.1"></a><a class="ms" id="p_15A2_132"></a><a class="msdiv" id="msdiv56"></a>“Dveme, bhikkhave, thūpārahā. Katame dve? Tathāgato ca arahaṃ sammāsambuddho, rājā ca cakkavattī. Ime kho, bhikkhave, dve thūpārahā”ti.</p>
</article>
</section>
<section class="sutta" id="56" data-uid="an2.56">
<article>
<div class="hgroup">
<h1>56 </h1>
</div>
<p><a class="sc" id="56.1"></a><a class="ms" id="p_15A2_133"></a><a class="msdiv" id="msdiv57"></a>“Dveme, bhikkhave, buddhā. Katame dve? Tathāgato ca arahaṃ sammāsambuddho, paccekabuddho ca. Ime kho, bhikkhave, dve buddhā”ti.</p>
</article>
</section>
<section class="sutta" id="57" data-uid="an2.57">
<article>
<div class="hgroup">
<h1>57 </h1>
</div>
<p><a class="sc" id="57.1"></a><a class="ms" id="p_15A2_134"></a><a class="msdiv" id="msdiv58"></a>“Dveme, bhikkhave, asaniyā phalantiyā na santasanti. Katame dve? Bhikkhu ca khīṇāsavo, hatthājānīyo ca. Ime kho, bhikkhave, dve asaniyā phalantiyā na santasantī”ti.</p>
</article>
</section>
<section class="sutta" id="58" data-uid="an2.58">
<article>
<div class="hgroup">
<h1>58 </h1>
</div>
<p><a class="sc" id="58.1"></a><a class="ms" id="p_15A2_135"></a><a class="msdiv" id="msdiv59"></a>“Dveme, bhikkhave, asaniyā phalantiyā na santasanti. Katame dve? Bhikkhu ca khīṇāsavo, assājānīyo ca. Ime kho, bhikkhave, dve asaniyā phalantiyā na santasantī”ti.</p>
</article>
</section>
<section class="sutta" id="59" data-uid="an2.59">
<article>
<div class="hgroup">
<h1>59 </h1>
</div>
<p><a class="sc" id="59.1"></a><a class="ms" id="p_15A2_136"></a><a class="msdiv" id="msdiv60"></a>“Dveme, bhikkhave, asaniyā phalantiyā na santasanti. Katame dve? Bhikkhu ca khīṇāsavo, sīho ca migarājā. Ime kho, bhikkhave, dve asaniyā phalantiyā na santasantī”ti.</p>
</article>
</section>
<section class="sutta" id="60" data-uid="an2.60">
<article>
<div class="hgroup">
<h1>60 </h1>
</div>
<p><a class="sc" id="60.1"></a><a class="ms" id="p_15A2_137"></a><a class="msdiv" id="msdiv61"></a>“Dveme, bhikkhave, atthavase sampassamānā kiṃpurisā mānusiṃ vācaṃ na bhāsanti. Katame dve? Mā ca musā bhaṇimhā, mā ca paraṃ abhūtena abbhā­cik­khim­hāti. Ime kho, bhikkhave, dve atthavase sampassamānā kiṃpurisā mānusiṃ vācaṃ na bhāsantī”ti.</p>
</article>
</section>
<section class="sutta" id="61" data-uid="an2.61">
<article>
<div class="hgroup">
<h1>61 </h1>
</div>
<p><a class="sc" id="61.1"></a><a class="pts" id="pts1.78"></a><a class="ms" id="p_15A2_138"></a><a class="msdiv" id="msdiv62"></a>“Dvinnaṃ dhammānaṃ, bhikkhave, atitto appaṭivāno mātugāmo kālaṃ karoti. Katamesaṃ dvinnaṃ? Methuna­samā­pattiyā ca vijāyanassa ca. Imesaṃ kho, bhikkhave, dvinnaṃ dhammānaṃ atitto appaṭivāno mātugāmo kālaṃ karotī”ti.</p>
</article>
</section>
<section class="sutta" id="62" data-uid="an2.62">
<article>
<div class="hgroup">
<h1>62 </h1>
</div>
<p><a class="sc" id="62.1"></a><a class="ms" id="p_15A2_139"></a><a class="msdiv" id="msdiv63"></a>“Asanta­sanni­vāsañca vo, bhikkhave, desessāmi santa­sanni­vāsañca. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p>
<p><a class="sc" id="62.2"></a><a class="pts" id="pts1.79"></a><a class="ms" id="p_15A2_140"></a>“Kathañca, bhikkhave, asanta­san­nivāso hoti, kathañca asanto sannivasanti? Idha, bhikkhave, therassa bhikkhuno evaṃ hoti: ‘theropi maṃ na vadeyya, majjhimopi maṃ na vadeyya, navopi maṃ na vadeyya; therampāhaṃ na vadeyyaṃ, majjhimampāhaṃ na vadeyyaṃ, navampāhaṃ na vadeyyaṃ. Thero cepi maṃ vadeyya ahitānukampī maṃ vadeyya no hitānukampī, noti naṃ vadeyyaṃ <span class="var" title="viheseyyampi naṃ (bj, s1-3, km, pts1)" id="note63">viheṭheyyaṃ</span> passampissa nap­paṭika­reyyaṃ. Majjhimo cepi maṃ vadeyya … pe … navo cepi maṃ vadeyya, ahitānukampī maṃ vadeyya no hitānukampī, noti naṃ vadeyyaṃ viheṭheyyaṃ passampissa nap­paṭika­reyyaṃ’. Majjhimassapi bhikkhuno evaṃ hoti … pe … navassapi bhikkhuno evaṃ hoti: ‘theropi maṃ na vadeyya, majjhimopi maṃ na vadeyya, navopi maṃ na vadeyya; therampāhaṃ na vadeyyaṃ, majjhimampāhaṃ na vadeyyaṃ, navampāhaṃ na vadeyyaṃ. Thero cepi maṃ vadeyya ahitānukampī maṃ vadeyya no hitānukampī noti naṃ vadeyyaṃ viheṭheyyaṃ passampissa nap­paṭika­reyyaṃ. Majjhimo cepi maṃ vadeyya … navo cepi maṃ vadeyya ahitānukampī maṃ vadeyya no hitānukampī, noti naṃ vadeyyaṃ viheṭheyyaṃ passampissa nap­paṭika­reyyaṃ’. Evaṃ kho, bhikkhave, asanta­san­nivāso hoti, evañca asanto sannivasanti.</p>
<p><a class="sc" id="62.3"></a><a class="ms" id="p_15A2_141"></a>Kathañca, bhikkhave, santasannivāso hoti, kathañca santo sannivasanti? Idha, bhikkhave, therassa bhikkhuno evaṃ hoti: ‘theropi maṃ vadeyya, majjhimopi maṃ vadeyya, navopi maṃ vadeyya; therampāhaṃ vadeyyaṃ, majjhimampāhaṃ vadeyyaṃ, navampāhaṃ vadeyyaṃ. Thero cepi maṃ vadeyya hitānukampī maṃ vadeyya no ahitānukampī, sādhūti naṃ vadeyyaṃ na naṃ viheṭheyyaṃ passampissa paṭikareyyaṃ. Majjhimo cepi maṃ vadeyya … pe … navo cepi maṃ vadeyya hitānukampī maṃ vadeyya no ahitānukampī, sādhūti naṃ vadeyyaṃ na naṃ viheṭheyyaṃ passampissa paṭikareyyaṃ’. Majjhimassapi bhikkhuno evaṃ hoti … pe … navassapi bhikkhuno evaṃ hoti: ‘theropi maṃ vadeyya, majjhimopi maṃ vadeyya, navopi maṃ vadeyya; therampāhaṃ vadeyyaṃ, majjhimampāhaṃ vadeyyaṃ, navampāhaṃ vadeyyaṃ. Thero cepi maṃ vadeyya hitānukampī maṃ vadeyya no ahitānukampī, sādhūti naṃ vadeyyaṃ na naṃ viheṭheyyaṃ passampissa paṭikareyyaṃ. Majjhimo cepi maṃ vadeyya … pe … navo cepi maṃ vadeyya hitānukampī maṃ vadeyya no ahitānukampī, sādhūti naṃ vadeyyaṃ na naṃ viheṭheyyaṃ passampissa paṭikareyyaṃ’. Evaṃ kho, bhikkhave, santasannivāso hoti, evañca santo sannivasantī”ti.</p>
</article>
</section>
<section class="sutta" id="63" data-uid="an2.63">
<article>
<div class="hgroup">
<h1>63 </h1>
</div>
<p><a class="sc" id="63.1"></a><a class="pts" id="pts1.80"></a><a class="ms" id="p_15A2_142"></a><a class="msdiv" id="msdiv64"></a>“Yasmiṃ, bhikkhave, adhikaraṇe ubhato vacīsaṃsāro diṭṭhipaḷāso cetaso āghāto appaccayo anabhiraddhi ajjhattaṃ avūpasantaṃ hoti, tasmetaṃ, bhikkhave, adhikaraṇe pāṭikaṅkhaṃ: ‘dīghattāya kharattāya vāḷattāya saṃvattissati, bhikkhū ca na <span class="var" title="phāsu (mr)" id="note64">phāsuṃ</span> viharissanti’.</p>
<p><a class="sc" id="63.2"></a><a class="ms" id="p_15A2_143"></a>Yasmiñca kho, bhikkhave, adhikaraṇe ubhato vacīsaṃsāro diṭṭhipaḷāso cetaso āghāto appaccayo anabhiraddhi ajjhattaṃ suvūpasantaṃ hoti, tasmetaṃ, bhikkhave, adhikaraṇe pāṭikaṅkhaṃ: ‘na dīghattāya kharattāya vāḷattāya saṃvattissati, bhikkhū ca phāsuṃ viharissantī’”ti.</p>
<p class="endsection">Puggalavaggo paṭhamo.</p>
</article>
</section>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Puggalavagga</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>