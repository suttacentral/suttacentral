<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section id="vagga">
<section class="sutta" id="11" data-uid="an2.11">
<article>
<div class="hgroup">
<p class="division">Aṅguttara Nikāya 2</p>
<p>2. Adhika­ra­ṇa­vagga</p>
<h1>11 </h1>
</div>
<p><a class="sc" id="11.1"></a><a class="ms" id="p_15A2_30"></a><a class="msdiv" id="msdiv11"></a>“Dvemāni, bhikkhave, balāni. Katamāni dve? Paṭi­saṅ­khā­na­balañca bhāvanābalañca. Katamañca, bhikkhave, paṭi­saṅ­khā­na­balaṃ? Idha, bhikkhave, ekacco iti paṭi­sañcik­khati: ‘kāya­ducca­ritassa kho pāpako vipāko diṭṭhe ceva dhamme abhisam­parā­yañca, vacī­ducca­ritassa pāpako vipāko diṭṭhe ceva dhamme abhisam­parā­yañca, mano­ducca­ritassa pāpako vipāko diṭṭhe ceva dhamme abhisam­parā­yañcā’ti. So iti paṭisaṅkhāya kāyaduccaritaṃ pahāya kāyasucaritaṃ bhāveti, vacīduccaritaṃ pahāya vacīsucaritaṃ bhāveti, manoduccaritaṃ pahāya manosucaritaṃ bhāveti, suddhaṃ attānaṃ pariharati. Idaṃ vuccati, bhikkhave, paṭi­saṅ­khā­na­balaṃ.</p>
<p><a class="sc" id="11.2"></a><a class="ms" id="p_15A2_31"></a>Katamañca, bhikkhave, bhāvanābalaṃ. Tatra, bhikkhave, <span class="var" title="yadidaṃ (si, s1-3)" id="note16">yamidaṃ</span> bhāvanābalaṃ <span class="var" title="sekhametaṃ (bj, s1-3, km) | sekhānaṃ etaṃ (pts1)" id="note17">sekhānametaṃ</span> balaṃ. Sekhañhi so, bhikkhave, balaṃ āgamma rāgaṃ pajahati, dosaṃ pajahati, mohaṃ pajahati. Rāgaṃ pahāya, dosaṃ pahāya, mohaṃ pahāya yaṃ akusalaṃ na taṃ karoti, yaṃ pāpaṃ na taṃ sevati. Idaṃ vuccati, bhikkhave, bhāvanābalaṃ. Imāni kho, bhikkhave, dve balānī”ti.</p>
</article>
</section>
<section class="sutta" id="12" data-uid="an2.12">
<article>
<div class="hgroup">
<h1>12 </h1>
</div>
<p><a class="sc" id="12.1"></a><a class="ms" id="p_15A2_32"></a><a class="msdiv" id="msdiv12"></a>“Dvemāni, bhikkhave, balāni. Katamāni dve? Paṭi­saṅ­khā­na­balañca bhāvanābalañca. Katamañca, bhikkhave, paṭi­saṅ­khā­na­balaṃ? Idha, bhikkhave, ekacco iti paṭi­sañcik­khati: ‘kāya­ducca­ritassa kho pāpako vipāko diṭṭhe ceva dhamme abhisam­parā­yañca, vacī­ducca­ritassa pāpako vipāko diṭṭhe ceva dhamme abhisam­parā­yañca, mano­ducca­ritassa pāpako vipāko diṭṭhe ceva dhamme abhisam­parā­yañcā’ti. So iti paṭisaṅkhāya kāyaduccaritaṃ pahāya kāyasucaritaṃ bhāveti, vacīduccaritaṃ pahāya vacīsucaritaṃ bhāveti, manoduccaritaṃ pahāya manosucaritaṃ bhāveti, suddhaṃ attānaṃ pariharati. Idaṃ vuccati, bhikkhave, paṭi­saṅ­khā­na­balaṃ.</p>
<p><a class="sc" id="12.2"></a><a class="pts" id="pts1.53"></a><a class="ms" id="p_15A2_33"></a>Katamañca, bhikkhave, bhāvanābalaṃ? Idha, bhikkhave, bhikkhu sati­sam­boj­jhaṅ­gaṃ bhāveti vivekanissitaṃ virāganissitaṃ nirodha­nissitaṃ vosagga­pari­ṇāmiṃ, dhamma­vicaya­sam­boj­jhaṅ­gaṃ bhāveti … vīriya­sam­boj­jhaṅ­gaṃ bhāveti … pīti­sam­boj­jhaṅ­gaṃ bhāveti … passad­dhi­sam­boj­jhaṅ­gaṃ bhāveti … samā­dhi­sam­boj­jhaṅ­gaṃ bhāveti … upekkhā­sam­boj­jhaṅ­gaṃ bhāveti vivekanissitaṃ virāganissitaṃ nirodha­nissitaṃ vosagga­pari­ṇāmiṃ. Idaṃ vuccati, bhikkhave, bhāvanābalaṃ. Imāni kho, bhikkhave, dve balānī”ti.</p>
</article>
</section>
<section class="sutta" id="13" data-uid="an2.13">
<article>
<div class="hgroup">
<h1>13 </h1>
</div>
<p><a class="sc" id="13.1"></a><a class="ms" id="p_15A2_34"></a><a class="msdiv" id="msdiv13"></a>“Dvemāni, bhikkhave, balāni. Katamāni dve? Paṭi­saṅ­khā­na­balañca bhāvanābalañca. Katamañca, bhikkhave, paṭi­saṅ­khā­na­balaṃ? Idha, bhikkhave, ekacco iti paṭi­sañcik­khati: ‘kāya­ducca­ritassa kho pāpako vipāko diṭṭhe ceva dhamme abhisam­parā­yañca, vacī­ducca­ritassa kho pāpako vipāko diṭṭhe ceva dhamme abhisam­parā­yañca, mano­ducca­ritassa kho pāpako vipāko diṭṭhe ceva dhamme abhisam­parā­yañcā’ti. So iti paṭisaṅkhāya kāyaduccaritaṃ pahāya kāyasucaritaṃ bhāveti, vacīduccaritaṃ pahāya vacīsucaritaṃ bhāveti, manoduccaritaṃ pahāya manosucaritaṃ bhāveti, suddhaṃ attānaṃ pariharati. Idaṃ vuccati, bhikkhave, paṭi­saṅ­khā­na­balaṃ.</p>
<p><a class="sc" id="13.2"></a><a class="ms" id="p_15A2_35"></a>Katamañca, bhikkhave, bhāvanābalaṃ? Idha, bhikkhave, bhikkhu vivicceva kāmehi, vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Vitak­ka­vicārā­naṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti: ‘upekkhako satimā sukhavihārī’ti tatiyaṃ jhānaṃ upasampajja viharati. Sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati. Idaṃ vuccati, bhikkhave, bhāvanābalaṃ. Imāni kho, bhikkhave, dve balānī”ti.</p>
</article>
</section>
<section class="sutta" id="14" data-uid="an2.14">
<article>
<div class="hgroup">
<h1>14 </h1>
</div>
<p><a class="sc" id="14.1"></a><a class="ms" id="p_15A2_36"></a><a class="msdiv" id="msdiv14"></a>“Dvemā, bhikkhave, tathāgatassa dhammadesanā. Katamā dve? Saṅkhittena ca vitthārena ca. Imā kho, bhikkhave, dve tathāgatassa dhammadesanā”ti.</p>
</article>
</section>
<section class="sutta" id="15" data-uid="an2.15">
<article>
<div class="hgroup">
<h1>15 </h1>
</div>
<p><a class="sc" id="15.1"></a><a class="pts" id="pts1.54"></a><a class="ms" id="p_15A2_37"></a><a class="msdiv" id="msdiv15"></a>“Yasmiṃ, bhikkhave, adhikaraṇe <span class="var" title="āpattāpanno (mr)" id="note18">āpanno</span> ca bhikkhu codako ca bhikkhu na sādhukaṃ attanāva attānaṃ paccavekkhati tasmetaṃ, bhikkhave, adhikaraṇe pāṭikaṅkhaṃ: ‘dīghattāya kharattāya vāḷattāya saṃvattissati, bhikkhū ca <span class="var" title="na phāsukaṃ (bj) | na phāsu (mr)" id="note19">na phāsuṃ</span> <span class="var" title="viharissanti (bj, s1-3, km, mr)" id="note20">viharissantī’ti</span>. Yasmiñca kho, bhikkhave, adhikaraṇe āpanno ca bhikkhu codako ca bhikkhu sādhukaṃ attanāva attānaṃ paccavekkhati tasmetaṃ, bhikkhave, adhikaraṇe pāṭikaṅkhaṃ: ‘na dīghattāya kharattāya vāḷattāya saṃvattissati, bhikkhū ca <span class="var" title="phāsukaṃ (bj) | phāsu (mr)" id="note21">phāsuṃ</span> viharissantī’ti.</p>
<p><a class="sc" id="15.2"></a><a class="ms" id="p_15A2_38"></a>Kathañca, bhikkhave, āpanno bhikkhu sādhukaṃ attanāva attānaṃ paccavekkhati? Idha, bhikkhave, āpanno bhikkhu iti paṭi­sañcik­khati: ‘ahaṃ kho akusalaṃ āpanno <span class="var" title="kiñcideva (mr)" id="note22">kañcideva</span> desaṃ kāyena. <span class="var" title="tasmā maṃ so (s1-3) | taṃ maṃ so (pts1)" id="note23">Maṃ so</span> bhikkhu addasa akusalaṃ āpajjamānaṃ kañcideva desaṃ kāyena. No ce ahaṃ akusalaṃ āpajjeyyaṃ kañcideva desaṃ kāyena, na maṃ so bhikkhu passeyya akusalaṃ āpajjamānaṃ kañcideva desaṃ kāyena. Yasmā ca kho, ahaṃ akusalaṃ āpanno kañcideva desaṃ kāyena, tasmā maṃ so bhikkhu addasa akusalaṃ āpajjamānaṃ kañcideva desaṃ kāyena. Disvā ca pana maṃ so bhikkhu akusalaṃ āpajjamānaṃ kañcideva desaṃ kāyena anattamano ahosi. Anattamano samāno <span class="var" title="anatta­mana­vācaṃ (mr)" id="note24">anatta­mana­vacanaṃ</span> maṃ so bhikkhu avaca. <span class="var" title="anatta­mana­vācaṃ nāhaṃ (mr)" id="note25">Anatta­mana­vacanā­haṃ</span> tena bhikkhunā vutto samāno <span class="var" title="attamano (mr)" id="note26">anattamano</span> ahosiṃ. Anattamano samāno paresaṃ ārocesiṃ. Iti mameva tattha accayo accagamā suṅkadāyakaṃva bhaṇḍasmin’ti. Evaṃ kho, bhikkhave, āpanno bhikkhu sādhukaṃ attanāva attānaṃ paccavekkhati.</p>
<p><a class="sc" id="15.3"></a><a class="pts" id="pts1.55"></a><a class="ms" id="p_15A2_39"></a>Kathañca, bhikkhave, codako bhikkhu sādhukaṃ attanāva attānaṃ paccavekkhati? Idha, bhikkhave, codako bhikkhu iti paṭi­sañcik­khati: ‘ayaṃ kho bhikkhu akusalaṃ āpanno kañcideva desaṃ kāyena. Ahaṃ imaṃ bhikkhuṃ addasaṃ akusalaṃ āpajjamānaṃ kañcideva desaṃ kāyena. No ce ayaṃ bhikkhu akusalaṃ āpajjeyya kañcideva desaṃ kāyena, nāhaṃ imaṃ bhikkhuṃ passeyyaṃ akusalaṃ āpajjamānaṃ kañcideva desaṃ kāyena. Yasmā ca kho, ayaṃ bhikkhu akusalaṃ āpanno kañcideva desaṃ kāyena, tasmā ahaṃ imaṃ bhikkhuṃ addasaṃ akusalaṃ āpajjamānaṃ kañcideva desaṃ kāyena. Disvā ca panāhaṃ imaṃ bhikkhuṃ akusalaṃ āpajjamānaṃ kañcideva desaṃ kāyena anattamano ahosiṃ. Anattamano samāno anatta­mana­vacanā­haṃ imaṃ bhikkhuṃ avacaṃ. Anatta­mana­vacanā­yaṃ bhikkhu mayā vutto samāno anattamano ahosi. Anattamano samāno paresaṃ ārocesi. Iti mameva tattha accayo accagamā suṅkadāyakaṃva bhaṇḍasmin’ti. Evaṃ kho, bhikkhave, codako bhikkhu sādhukaṃ attanāva attānaṃ paccavekkhati.</p>
<p><a class="sc" id="15.4"></a><a class="ms" id="p_15A2_40"></a>Yasmiṃ, bhikkhave, adhikaraṇe āpanno ca bhikkhu codako ca bhikkhu na sādhukaṃ attanāva attānaṃ paccavekkhati tasmetaṃ, bhikkhave, adhikaraṇe pāṭikaṅkhaṃ dīghattāya kharattāya vāḷattāya saṃvattissati, bhikkhū ca na phāsuṃ viharissantīti. Yasmiñca kho, bhikkhave, adhikaraṇe āpanno ca bhikkhu codako ca bhikkhu sādhukaṃ attanāva attānaṃ paccavekkhati tasmetaṃ, bhikkhave, adhikaraṇe pāṭikaṅkhaṃ na dīghattāya kharattāya vāḷattāya saṃvattissati, bhikkhū ca phāsuṃ viharissantī”ti.</p>
</article>
</section>
<section class="sutta" id="16" data-uid="an2.16">
<article>
<div class="hgroup">
<h1>16 </h1>
</div>
<p><a class="sc" id="16.1"></a><a class="ms" id="p_15A2_41"></a><a class="msdiv" id="msdiv16"></a>Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho so brāhmaṇo bhagavantaṃ etadavoca: “ko nu kho, bho gotama, hetu ko paccayo yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti? “Adhamma­cari­yā­vi­sama­cari­yā­hetu kho, brāhmaṇa, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti.</p>
<p><a class="sc" id="16.2"></a><a class="pts" id="pts1.56"></a><a class="ms" id="p_15A2_42"></a>“Ko nu kho, bho gotama, hetu ko paccayo yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti? “Dhamma­cari­yā­sama­cari­yā­hetu kho, brāhmaṇa, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p>
<p><a class="sc" id="16.3"></a><a class="ms" id="p_15A2_43"></a>“Abhikkantaṃ, bho gotama, abhikkantaṃ, bho gotama. Seyyathāpi, bho gotama, <span class="var" title="nikujjitaṃ (mr)" id="note28">nikkujjitaṃ</span> vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā gotamena aneka­pariyā­yena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca ­bhik­khu­saṃ­ghañca. Upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
</article>
</section>
<section class="sutta" id="17" data-uid="an2.17">
<article>
<div class="hgroup">
<h1>17 </h1>
</div>
<p><a class="sc" id="17.1"></a><a class="pts" id="pts1.57"></a><a class="ms" id="p_15A2_44"></a><a class="msdiv" id="msdiv17"></a>Atha kho <span class="var" title="jānussoṇī (s1-3) | jāṇusoṇi (mr)" id="note29">jāṇussoṇi</span> brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho jāṇussoṇi brāhmaṇo bhagavantaṃ etadavoca: “ko nu kho, bho gotama, hetu ko paccayo yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti? “Katattā ca, brāhmaṇa, akatattā ca. Evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti. “Ko pana, bho gotama, hetu ko paccayo yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti? “Katattā ca, brāhmaṇa, akatattā ca. Evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. “Na kho ahaṃ imassa bhoto gotamassa saṃkhittena bhāsitassa vitthārena atthaṃ avibhattassa vitthārena atthaṃ ājānāmi. Sādhu me bhavaṃ gotamo tathā dhammaṃ desetu yathā ahaṃ imassa bhoto gotamassa saṃkhittena bhāsitassa vitthārena atthaṃ avibhattassa vitthārena atthaṃ ājāneyyan”ti. “Tena hi, brāhmaṇa, suṇāhi, sādhukaṃ manasi karohi; bhāsissāmī”ti. “Evaṃ, bho”ti kho jāṇussoṇi brāhmaṇo bhagavato paccassosi. Bhagavā etadavoca:</p>
<p><a class="sc" id="17.2"></a><a class="ms" id="p_15A2_45"></a>“Idha, brāhmaṇa, ekaccassa kāyaduccaritaṃ kataṃ hoti, akataṃ hoti kāyasucaritaṃ; vacīduccaritaṃ kataṃ hoti, akataṃ hoti vacīsucaritaṃ; manoduccaritaṃ kataṃ hoti, akataṃ hoti manosucaritaṃ. Evaṃ kho, brāhmaṇa, katattā ca akatattā ca evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Idha pana, brāhmaṇa, ekaccassa kāyasucaritaṃ kataṃ hoti, akataṃ hoti kāyaduccaritaṃ; vacīsucaritaṃ kataṃ hoti, akataṃ hoti vacīduccaritaṃ; manosucaritaṃ kataṃ hoti, akataṃ hoti manoduccaritaṃ. Evaṃ kho, brāhmaṇa, katattā ca akatattā ca evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p>
<p><a class="sc" id="17.3"></a><a class="ms" id="p_15A2_46"></a>“Abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
</article>
</section>
<section class="sutta" id="18" data-uid="an2.18">
<article>
<div class="hgroup">
<h1>18 </h1>
</div>
<p><a class="sc" id="18.1"></a><a class="ms" id="p_15A2_47"></a><a class="msdiv" id="msdiv18"></a>Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca: “ekaṃsenāhaṃ, ānanda, akaraṇīyaṃ vadāmi kāyaduccaritaṃ vacīduccaritaṃ manoduccaritan”ti. “Yamidaṃ, bhante, bhagavatā ekaṃsena akaraṇīyaṃ akkhātaṃ kāyaduccaritaṃ vacīduccaritaṃ manoduccaritaṃ tasmiṃ akaraṇīye kayiramāne ko ādīnavo pāṭikaṅkho”ti? “Yamidaṃ, ānanda, mayā ekaṃsena akaraṇīyaṃ akkhātaṃ kāyaduccaritaṃ vacīduccaritaṃ manoduccaritaṃ tasmiṃ akaraṇīye kayiramāne ayaṃ ādīnavo pāṭikaṅkho—attāpi attānaṃ upavadati, anuvicca viññū garahanti, pāpako kittisaddo abbhuggacchati, sammūḷho kālaṃ karoti, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Yamidaṃ, ānanda, mayā ekaṃsena akaraṇīyaṃ akkhātaṃ kāyaduccaritaṃ vacīduccaritaṃ manoduccaritaṃ tasmiṃ akaraṇīye kayiramāne ayaṃ ādīnavo pāṭikaṅkho”ti.</p>
<p><a class="sc" id="18.2"></a><a class="pts" id="pts1.58"></a><a class="ms" id="p_15A2_48"></a>“Ekaṃsenāhaṃ, ānanda, karaṇīyaṃ vadāmi kāyasucaritaṃ vacīsucaritaṃ manosucaritan”ti. “Yamidaṃ, bhante, bhagavatā ekaṃsena karaṇīyaṃ akkhātaṃ kāyasucaritaṃ vacīsucaritaṃ manosucaritaṃ tasmiṃ karaṇīye kayiramāne ko ānisaṃso pāṭikaṅkho”ti? “Yamidaṃ, ānanda, mayā ekaṃsena karaṇīyaṃ akkhātaṃ kāyasucaritaṃ vacīsucaritaṃ manosucaritaṃ tasmiṃ karaṇīye kayiramāne ayaṃ ānisaṃso pāṭikaṅkho—attāpi attānaṃ na upavadati, anuvicca viññū pasaṃsanti, kalyāṇo kittisaddo abbhuggacchati, asammūḷho kālaṃ karoti, kāyassa bhedā paraṃ maraṇā sugatiṃ saggaṃ lokaṃ upapajjati. Yamidaṃ, ānanda, mayā ekaṃsena karaṇīyaṃ akkhātaṃ kāyasucaritaṃ vacīsucaritaṃ manosucaritaṃ tasmiṃ karaṇīye kayiramāne ayaṃ ānisaṃso pāṭikaṅkho”ti.</p>
</article>
</section>
<section class="sutta" id="19" data-uid="an2.19">
<article>
<div class="hgroup">
<h1>19 </h1>
</div>
<p><a class="sc" id="19.1"></a><a class="ms" id="p_15A2_49"></a><a class="msdiv" id="msdiv19"></a>“Akusalaṃ, bhikkhave, pajahatha. Sakkā, bhikkhave, akusalaṃ pajahituṃ. No <span class="var" title="no ce taṃ (bj, s1-3, km, pts1, mr)" id="note30">cedaṃ</span>, bhikkhave, sakkā abhavissa akusalaṃ pajahituṃ, nāhaṃ evaṃ vadeyyaṃ: ‘akusalaṃ, bhikkhave, pajahathā’ti. Yasmā ca kho, bhikkhave, sakkā akusalaṃ pajahituṃ tasmāhaṃ evaṃ vadāmi: ‘akusalaṃ, bhikkhave, pajahathā’ti. <span class="var" title="akusalaṃ bhikkhave (mr)" id="note31">Akusalañca hidaṃ, bhikkhave</span>, pahīnaṃ ahitāya dukkhāya saṃvatteyya nāhaṃ evaṃ vadeyyaṃ: ‘akusalaṃ, bhikkhave, pajahathā’ti. Yasmā ca kho, bhikkhave, akusalaṃ pahīnaṃ hitāya sukhāya saṃvattati tasmāhaṃ evaṃ vadāmi: ‘akusalaṃ, bhikkhave, pajahathā’”ti.</p>
<p><a class="sc" id="19.2"></a><a class="ms" id="p_15A2_50"></a>“Kusalaṃ, bhikkhave, bhāvetha. Sakkā, bhikkhave, kusalaṃ bhāvetuṃ. No cedaṃ, bhikkhave, sakkā abhavissa kusalaṃ bhāvetuṃ, nāhaṃ evaṃ vadeyyaṃ: ‘kusalaṃ, bhikkhave, bhāvethā’ti. Yasmā ca kho, bhikkhave, sakkā kusalaṃ bhāvetuṃ tasmāhaṃ evaṃ vadāmi: ‘kusalaṃ, bhikkhave, bhāvethā’ti. Kusalañca hidaṃ, bhikkhave, bhāvitaṃ ahitāya dukkhāya saṃvatteyya, nāhaṃ evaṃ vadeyyaṃ: ‘kusalaṃ, bhikkhave, bhāvethā’ti. Yasmā ca kho, bhikkhave, kusalaṃ bhāvitaṃ hitāya sukhāya saṃvattati tasmāhaṃ evaṃ vadāmi: ‘kusalaṃ, bhikkhave, bhāvethā’”ti.</p>
</article>
</section>
<section class="sutta" id="20" data-uid="an2.20">
<article>
<div class="hgroup">
<h1>20 </h1>
</div>
<p><a class="sc" id="20.1"></a><a class="pts" id="pts1.59"></a><a class="ms" id="p_15A2_51"></a><a class="msdiv" id="msdiv20"></a>“Dveme, bhikkhave, dhammā saddhammassa sammosāya antaradhānāya saṃvattanti. Katame dve? Dun­nikkhit­tañca padabyañjanaṃ attho ca dunnīto. Dun­nikkhit­tassa, bhikkhave, padab­yañ­janassa atthopi dunnayo hoti. Ime kho, bhikkhave, dve dhammā saddhammassa sammosāya antaradhānāya saṃvattantī”ti.</p>
<p><a class="sc" id="20.2"></a><a class="ms" id="p_15A2_52"></a><a class="msdiv" id="msdiv21"></a>“Dveme, bhikkhave, dhammā saddhammassa ṭhitiyā asammosāya anantara­dhānāya saṃvattanti. Katame dve? Sunikkhittañca padabyañjanaṃ attho ca sunīto. Sunikkhittassa, bhikkhave, padab­yañ­janassa atthopi sunayo hoti. Ime kho, bhikkhave, dve dhammā saddhammassa ṭhitiyā asammosāya anantara­dhānāya saṃvattantī”ti.</p>
<p class="endsection">Adhika­ra­ṇa­vaggo dutiyo.</p>
</article>
</section>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Adhika­ra­ṇa­vagga</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>