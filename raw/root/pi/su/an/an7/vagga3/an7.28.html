<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.28">
<article>
<div class="hgroup">
<p class="division">Aṅguttara Nikāya 7</p>
<p>3. Vajji­satta­ka­vagga</p>
<h1><span class="var" title="sekha­apari­bhāgi­ya­suttaṃ (bj)" id="note40">28. Paṭha­ma­pari­hāni­sutta</span></h1>
</div>
<p><a class="sc" id="1"></a><a class="ms" id="p_16A7_145"></a><a class="msdiv" id="msdiv28"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tatra kho bhagavā bhikkhū āmantesi: “sattime, bhikkhave, dhammā sekhassa bhikkhuno parihānāya saṃvattanti. Katame satta? Kammārāmatā, bhassārāmatā, niddārāmatā, saṅga­ṇikā­rāmatā, indriyesu aguttadvāratā, bhojane amattaññutā, santi kho pana saṃghe saṃ­ghakara­ṇīyāni; <span class="var" title="tatra bhikkhu (s1-3)" id="note41">tatra sekho bhikkhu</span> iti paṭi­sañcik­khati: ‘santi kho <span class="var" title="kho saṃghattherā (mr)" id="note42">pana saṃghe therā</span> rattaññū cirapabbajitā bhāravāhino, <span class="var" title="na te (mr)" id="note43">te</span> tena paññāyissantī’ti <span class="var" title="attanā voyogaṃ (bj, s3) | attanā vo yogaṃ (s1, s2)" id="note44">attanā tesu yogaṃ</span> āpajjati. Ime kho, bhikkhave, satta dhammā sekhassa bhikkhuno parihānāya saṃvattanti.</p>
<p><a class="sc" id="2"></a><a class="pts" id="pts4.25"></a><a class="ms" id="p_16A7_146"></a>Sattime, bhikkhave, dhammā sekhassa bhikkhuno aparihānāya saṃvattanti. Katame satta? Na kammārāmatā, na bhassārāmatā, na niddārāmatā, na saṅga­ṇikā­rāmatā, indriyesu guttadvāratā, bhojane mattaññutā, santi kho pana saṅghe saṅ­ghakara­ṇīyāni; tatra sekho bhikkhu iti paṭi­sañcik­khati: ‘santi kho pana saṅghe therā rattaññū cirapabbajitā bhāravāhino, te tena paññāyissantī’ti attanā na tesu yogaṃ āpajjati. Ime kho, bhikkhave, satta dhammā sekhassa bhikkhuno aparihānāya saṃvattantī”ti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Vajji­satta­ka­vagga</span> <span class="hidden">Sārandadasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>