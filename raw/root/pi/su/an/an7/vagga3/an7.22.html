<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.22">
<article>
<div class="hgroup">
<p class="division">Aṅguttara Nikāya 7</p>
<p>3. Vajji­satta­ka­vagga</p>
<h1>22. Vassakārasutta</h1>
</div>
<p><a class="sc" id="1"></a><a class="ms" id="p_16A7_105"></a><a class="msdiv" id="msdiv22"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati gijjhakūṭe pabbate. Tena kho pana samayena rājā māgadho ajātasattu vedehiputto vajjī abhiyātukāmo hoti. So evamāha: “ahaṃ hime vajjī evaṃmahiddhike evaṃma­hānu­bhāve <span class="var" title="ucchejjissāmi (s1-3, pts1) | ucchijjissāmi (mr)" id="note27">ucchecchāmi</span>, vajjī vināsessāmi, vajjī <span class="var" title="āpādessāmi vajjīti (mr)" id="note28">anayabyasanaṃ āpādessāmī”ti</span>.</p>
<p><a class="sc" id="2"></a><a class="pts" id="pts4.18"></a><a class="ms" id="p_16A7_106"></a>Atha kho rājā māgadho ajātasattu vedehiputto vassakāraṃ brāhmaṇaṃ māga­dha­mahā­mattaṃ āmantesi: “ehi tvaṃ, brāhmaṇa, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi, appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha: ‘rājā, bhante, māgadho ajātasattu vedehiputto bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti. Evañca vadehi: ‘rājā, bhante, māgadho ajātasattu vedehiputto vajjī abhiyātukāmo. So evamāha—ahaṃ hime vajjī evaṃmahiddhike evaṃma­hānu­bhāve ucchecchāmi, vajjī vināsessāmi, vajjī anayabyasanaṃ āpādessāmī’ti. Yathā te bhagavā byākaroti, taṃ sādhukaṃ uggahetvā mama āroceyyāsi. Na hi tathāgatā vitathaṃ bhaṇantī”ti.</p>
<p><a class="sc" id="3"></a><a class="ms" id="p_16A7_107"></a>“Evaṃ, bho”ti kho vassakāro brāhmaṇo māga­dha­mahā­matto rañño māgadhassa ajātasattussa vedehiputtassa paṭissutvā yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vassakāro brāhmaṇo māga­dha­mahā­matto bhagavantaṃ etadavoca: “rājā, bho gotama, māgadho ajātasattu vedehiputto bhoto gotamassa pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati. <span class="var" title="evañca vadeti rājā (bj, mr)" id="note29">Rājā</span>, bho gotama, māgadho ajātasattu vedehiputto vajjī abhiyātukāmo. So evamāha: ‘ahaṃ hime vajjī evaṃmahiddhike evaṃma­hānu­bhāve ucchecchāmi, vajjī vināsessāmi, vajjī anayabyasanaṃ āpādessāmī’”ti.</p>
<p><a class="sc" id="4"></a><a class="ms" id="p_16A7_108"></a>Tena kho pana samayena āyasmā ānando bhagavato piṭṭhito ṭhito hoti bhagavantaṃ <span class="var" title="vījayamāno (bj) | vijamāno (s1, s2) | vījamāno (s3, pts1)" id="note30">bījayamāno</span>. Atha kho bhagavā āyasmantaṃ ānandaṃ āmantesi: “kinti te, ānanda, sutaṃ: ‘vajjī abhiṇhaṃ sannipātā sanni­pāta­bahulā’”ti? “Sutaṃ metaṃ, bhante: ‘vajjī abhiṇhaṃ sannipātā sanni­pāta­bahulā’”ti. “Yāvakīvañca, ānanda, vajjī abhiṇhaṃ sannipātā bhavissanti sanni­pāta­bahulā; vuddhiyeva, ānanda, vajjīnaṃ pāṭikaṅkhā, no parihāni. <span class="brnum">(1)</span></p>
<p><a class="sc" id="5"></a><a class="pts" id="pts4.19"></a><a class="ms" id="p_16A7_109"></a>Kinti te, ānanda, sutaṃ: ‘vajjī samaggā sannipatanti, samaggā vuṭṭhahanti, samaggā vajji­karaṇī­yāni karontī’”ti? “Sutaṃ metaṃ, bhante: ‘vajjī samaggā sannipatanti, samaggā vuṭṭhahanti, samaggā vajji­karaṇī­yāni karontī’”ti. “Yāvakīvañca, ānanda, vajjī samaggā sanni­patis­santi, samaggā vuṭṭhahissanti, samaggā vajji­karaṇī­yāni karissanti; vuddhiyeva, ānanda, vajjīnaṃ pāṭikaṅkhā, no parihāni. <span class="brnum">(2)</span></p>
<p><a class="sc" id="6"></a><a class="ms" id="p_16A7_110"></a>Kinti te, ānanda, sutaṃ: ‘vajjī apaññattaṃ na paññāpenti, paññattaṃ na samucchindanti, yathāpaññatte porāṇe vajjidhamme samādāya vattantī’”ti? “Sutaṃ metaṃ, bhante: ‘vajjī apaññattaṃ na paññāpenti, paññattaṃ na samucchindanti, yathāpaññatte porāṇe vajjidhamme samādāya vattantī’”ti. “Yāvakīvañca, ānanda, vajjī apaññattaṃ na paññāpessanti, paññattaṃ na samucchin­dis­santi, yathāpaññatte porāṇe vajjidhamme samādāya vattissanti; vuddhiyeva, ānanda, vajjīnaṃ pāṭikaṅkhā, no parihāni. <span class="brnum">(3)</span></p>
<p><a class="sc" id="7"></a><a class="ms" id="p_16A7_111"></a>Kinti te, ānanda, sutaṃ: ‘vajjī ye te vajjīnaṃ vajjimahallakā te sakkaronti garuṃ karonti mānenti pūjenti, tesañca sotabbaṃ maññantī’”ti? “Sutaṃ metaṃ, bhante: ‘vajjī ye te vajjīnaṃ vajjimahallakā te sakkaronti garuṃ karonti mānenti pūjenti, tesañca sotabbaṃ maññantī’”ti. “Yāvakīvañca, ānanda, vajjī ye te vajjīnaṃ vajjimahallakā te sakkarissanti garuṃ karissanti mānessanti pūjessanti, tesañca sotabbaṃ maññissanti; vuddhiyeva, ānanda, vajjīnaṃ pāṭikaṅkhā, no parihāni. <span class="brnum">(4)</span></p>
<p><a class="sc" id="8"></a><a class="ms" id="p_16A7_112"></a>Kinti te, ānanda, sutaṃ: ‘vajjī yā tā kulitthiyo kulakumāriyo tā na okassa pasayha vāsentī’”ti? “Sutaṃ metaṃ, bhante: ‘vajjī yā tā kulitthiyo kulakumāriyo tā na okassa pasayha vāsentī’”ti. “Yāvakīvañca, ānanda, vajjī yā tā kulitthiyo kulakumāriyo tā na okassa pasayha vāsessanti; vuddhiyeva, ānanda, vajjīnaṃ pāṭikaṅkhā, no parihāni. <span class="brnum">(5)</span></p>
<p><a class="sc" id="9"></a><a class="pts" id="pts4.20"></a><a class="ms" id="p_16A7_113"></a>Kinti te, ānanda, sutaṃ: ‘vajjī yāni tāni vajjīnaṃ vajjicetiyāni abbhantarāni ceva bāhirāni ca tāni sakkaronti garuṃ karonti mānenti pūjenti, tesañca dinnapubbaṃ katapubbaṃ dhammikaṃ baliṃ no parihāpentī’”ti? “Sutaṃ metaṃ, bhante: ‘vajjī yāni tāni vajjīnaṃ vajjicetiyāni abbhantarāni ceva bāhirāni ca tāni sakkaronti garuṃ karonti mānenti pūjenti, tesañca dinnapubbaṃ katapubbaṃ dhammikaṃ baliṃ no parihāpentī’”ti. “Yāvakīvañca, ānanda, vajjī yāni tāni vajjīnaṃ vajjicetiyāni abbhantarāni ceva bāhirāni ca tāni sakkarissanti garuṃ karissanti mānessanti pūjessanti, tesañca dinnapubbaṃ katapubbaṃ dhammikaṃ baliṃ no parihāpessanti; vuddhiyeva, ānanda, vajjīnaṃ pāṭikaṅkhā, no parihāni. <span class="brnum">(6)</span></p>
<p><a class="sc" id="10"></a><a class="ms" id="p_16A7_114"></a>Kinti te, ānanda, sutaṃ: ‘vajjīnaṃ arahantesu dhammikā ­rak­khā­varaṇa­gutti susaṃvihitā—kinti anāgatā ca arahanto vijitaṃ āgaccheyyuṃ, āgatā ca arahanto vijite phāsuṃ vihareyyun’”ti? “Sutaṃ metaṃ, bhante: ‘vajjīnaṃ arahantesu dhammikā ­rak­khā­varaṇa­gutti susaṃvihitā bhavissati—kinti anāgatā ca arahanto vijitaṃ āgaccheyyuṃ, āgatā ca arahanto vijite phāsuṃ vihareyyun’”ti. “Yāvakīvañca, ānanda, vajjīnaṃ arahantesu dhammikā ­rak­khā­varaṇa­gutti susaṃvihitā bhavissati: ‘kinti anāgatā ca arahanto vijitaṃ āgaccheyyuṃ, āgatā ca arahanto vijite phāsuṃ vihareyyun’ti; vuddhiyeva, ānanda, vajjīnaṃ pāṭikaṅkhā, no parihānī”ti. <span class="brnum">(7)</span></p>
<p><a class="sc" id="11"></a><a class="ms" id="p_16A7_115"></a>Atha kho bhagavā vassakāraṃ brāhmaṇaṃ māga­dha­mahā­mattaṃ āmantesi: “ekamidāhaṃ, brāhmaṇa, samayaṃ vesāliyaṃ viharāmi sārandade cetiye. Tatrāhaṃ, brāhmaṇa, vajjīnaṃ ime satta aparihāniye dhamme desesiṃ. Yāvakīvañca, brāhmaṇa, ime satta aparihāniyā dhammā vajjīsu ṭhassanti, imesu ca sattasu aparihāniyesu dhammesu vajjī sandississanti; vuddhiyeva, brāhmaṇa, vajjīnaṃ pāṭikaṅkhā, no parihānī”ti.</p>
<p><a class="sc" id="12"></a><a class="pts" id="pts4.21"></a><a class="ms" id="p_16A7_116"></a>“<span class="var" title="evaṃ vutte vassakāro brāhmaṇo maga­dha­mahā­matto bhagavantaṃ etadavoca ekamekenapi (bj) | ekamekenapi tena kho (mr)" id="note31">Ekamekenapi</span>, bho gotama, aparihāniyena dhammena samannāgatānaṃ vajjīnaṃ vuddhiyeva pāṭikaṅkhā, no parihāni; ko pana vādo sattahi aparihāniyehi dhammehi. Akaraṇīyā ca, bho gotama, vajjī raññā māgadhena ajātasattunā vedehiputtena yadidaṃ yuddhassa, aññatra <span class="var" title="upalāpanā (si, pts1, mr)" id="note32">upalāpanāya</span>, aññatra mithubhedā. Handa ca dāni mayaṃ, bho gotama, gacchāma, bahukiccā mayaṃ bahukaraṇīyā”ti. “Yassadāni tvaṃ, brāhmaṇa, kālaṃ maññasī”ti. Atha kho vassakāro brāhmaṇo māga­dha­mahā­matto bhagavato bhāsitaṃ abhinanditvā anumoditvā uṭṭhāyāsanā pakkāmīti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Vajji­satta­ka­vagga</span> <span class="hidden">Sārandadasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>