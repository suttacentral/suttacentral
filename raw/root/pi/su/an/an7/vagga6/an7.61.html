<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.61">
<article>
<div class="hgroup">
<p class="division">Aṅguttara Nikāya 7</p>
<p>6. Abyākatavagga</p>
<h1><span class="var" title="pacalāya­na­suttaṃ (bj)" id="note125">61. Pacalāya­māna­sutta</span></h1>
</div>
<p><a class="sc" id="1"></a><a class="ms" id="p_16A7_387"></a><a class="msdiv" id="msdiv61"></a><span class="evam">Evaṃ me sutaṃ—​</span>   ekaṃ samayaṃ bhagavā bhaggesu viharati susumāragire bhesakaḷāvane migadāye. Tena kho pana samayena āyasmā mahāmoggallāno magadhesu <span class="var" title="kalla­vā­lamutta­gāme (bj, s1-3) | kalla­vā­ḷamutta­gāme (pts1)" id="note126">kalla­vāḷa­putta­gāme</span> pacalāyamāno nisinno hoti. Addasā kho bhagavā dibbena cakkhunā visuddhena atik­kanta­mānusa­kena āyasmantaṃ ­mahā­mog­gallā­naṃ magadhesu kalla­vāḷa­putta­gāme pacalāyamānaṃ nisinnaṃ. Disvā—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ—bhaggesu susumāragire bhesakaḷāvane migadāye antarahito magadhesu kalla­vāḷa­putta­gāme āyasmato ­mahā­mog­gallā­nassa sammukhe pāturahosi. Nisīdi bhagavā paññatte āsane. Nisajja kho bhagavā āyasmantaṃ ­mahā­mog­gallā­naṃ etadavoca:</p>
<p><a class="sc" id="2"></a><a class="pts" id="pts4.86"></a><a class="ms" id="p_16A7_388"></a>“Pacalāyasi no tvaṃ, moggallāna, pacalāyasi no tvaṃ, moggallānā”ti? “Evaṃ, bhante”. “Tasmātiha, moggallāna, yathāsaññissa te viharato taṃ middhaṃ okkamati, taṃ <span class="var" title="saññaṃ manasika­rey­yāsi (s1-3) | saññaṃ manasākāsi (mr)" id="note127">saññaṃ mā manasākāsi</span>, <span class="var" title="taṃ saññaṃ bahulaṃ kareyyāsi (s1-3) | taṃ saññaṃ bahulamakāsi (pts1, mr)" id="note128">taṃ saññaṃ mā bahulamakāsi</span>. Ṭhānaṃ kho panetaṃ, moggallāna, vijjati yaṃ te evaṃ viharato taṃ middhaṃ pahīyetha. <span class="brnum">(1)</span></p>
<p><a class="sc" id="3"></a><a class="ms" id="p_16A7_389"></a>No ce te evaṃ viharato taṃ middhaṃ pahīyetha, tato tvaṃ, moggallāna, yathāsutaṃ yathā­pariyat­taṃ dhammaṃ cetasā anu­vitak­keyyāsi anuvicāreyyāsi, manasā anupekkheyyāsi. Ṭhānaṃ kho panetaṃ vijjati yaṃ te evaṃ viharato taṃ middhaṃ pahīyetha. <span class="brnum">(2)</span></p>
<p><a class="sc" id="4"></a><a class="ms" id="p_16A7_390"></a>No ce te evaṃ viharato taṃ middhaṃ pahīyetha, tato tvaṃ, moggallāna, yathāsutaṃ yathā­pariyat­taṃ dhammaṃ vitthārena sajjhāyaṃ kareyyāsi. Ṭhānaṃ kho panetaṃ vijjati yaṃ te evaṃ viharato taṃ middhaṃ pahīyetha. <span class="brnum">(3)</span></p>
<p><a class="sc" id="5"></a><a class="ms" id="p_16A7_391"></a>No ce te evaṃ viharato taṃ middhaṃ pahīyetha, tato tvaṃ, moggallāna, ubho kaṇṇasotāni <span class="var" title="āviñjeyyāsi (bj) | āvijeyyāsi (s2, s3, pts1)" id="note129">āviñcheyyāsi</span>, pāṇinā gattāni anumajjeyyāsi. Ṭhānaṃ kho panetaṃ vijjati yaṃ te evaṃ viharato taṃ middhaṃ pahīyetha. <span class="brnum">(4)</span></p>
<p><a class="sc" id="6"></a><a class="ms" id="p_16A7_392"></a>No ce te evaṃ viharato taṃ middhaṃ pahīyetha, tato tvaṃ, moggallāna, uṭṭhāyāsanā udakena akkhīni <span class="var" title="paniñjitvā (mr)" id="note130">anumajjitvā</span> disā anuvilokeyyāsi, nakkhattāni tārakarūpāni ullokeyyāsi. Ṭhānaṃ kho panetaṃ vijjati yaṃ te evaṃ viharato taṃ middhaṃ pahīyetha. <span class="brnum">(5)</span></p>
<p><a class="sc" id="7"></a><a class="ms" id="p_16A7_393"></a>No ce te evaṃ viharato taṃ middhaṃ pahīyetha, tato tvaṃ, moggallāna, ālokasaññaṃ manasi kareyyāsi, divāsaññaṃ adhiṭṭha­hey­yāsi—yathā divā tathā rattiṃ yathā rattiṃ tathā divā. Iti <span class="var" title="vivaṭṭena (s1, s2) | middhavigatena (mr)" id="note131">vivaṭena</span> cetasā apari­yonad­dhena sappabhāsaṃ cittaṃ bhāveyyāsi. Ṭhānaṃ kho panetaṃ vijjati yaṃ te evaṃ viharato taṃ middhaṃ pahīyetha. <span class="brnum">(6)</span></p>
<p><a class="sc" id="8"></a><a class="pts" id="pts4.87"></a><a class="ms" id="p_16A7_394"></a>No ce te evaṃ viharato taṃ middhaṃ pahīyetha, tato tvaṃ, moggallāna, <span class="var" title="pacchāpure tathāsaññī (katthaci)" id="note132">pacchā­pure­saññī</span> caṅkamaṃ adhiṭṭha­hey­yāsi antogatehi indriyehi abahigatena mānasena. Ṭhānaṃ kho panetaṃ vijjati yaṃ te evaṃ viharato taṃ middhaṃ pahīyetha. <span class="brnum">(7)</span></p>
<p><a class="sc" id="9"></a><a class="ms" id="p_16A7_395"></a>No ce te evaṃ viharato taṃ middhaṃ pahīyetha, tato tvaṃ, moggallāna, dakkhiṇena passena sīhaseyyaṃ kappeyyāsi pāde pādaṃ accādhāya sato sampajāno uṭṭhānasaññaṃ manasi karitvā. <span class="var" title="paṭibuddheneva (bj, s1-3)" id="note133">Paṭibuddhena ca</span> te, moggallāna, khippaññeva ­pac­cuṭ­ṭhātab­baṃ: ‘na seyyasukhaṃ na passasukhaṃ na middhasukhaṃ anuyutto viharissāmī’ti. Evañhi te, moggallāna, sikkhitabbaṃ.</p>
<p><a class="sc" id="10"></a><a class="ms" id="p_16A7_396"></a>Tasmātiha, moggallāna, evaṃ sikkhitabbaṃ: ‘na uccāsoṇḍaṃ paggahetvā kulāni upasaṅka­mis­sāmī’ti. Evañhi te, moggallāna, sikkhitabbaṃ. Sace, moggallāna, bhikkhu uccāsoṇḍaṃ paggahetvā kulāni upasaṅkamati, santi hi, moggallāna, kulesu kic­cakara­ṇīyāni. Yehi manussā āgataṃ bhikkhuṃ na manasi karonti, tatra bhikkhussa evaṃ hoti: ‘kosu nāma idāni maṃ imasmiṃ kule paribhindi, virattarūpā dānime mayi manussā’ti. Itissa alābhena maṅkubhāvo, maṅkubhūtassa uddhaccaṃ, uddhatassa asaṃvaro, asaṃvutassa ārā cittaṃ samādhimhā.</p>
<p><a class="sc" id="11"></a><a class="pts" id="pts4.88"></a><a class="ms" id="p_16A7_397"></a>Tasmātiha, moggallāna, evaṃ sikkhitabbaṃ: ‘na vig­gāhi­kaka­thaṃ kathessāmī’ti. Evañhi te, moggallāna, sikkhitabbaṃ. Viggāhikāya, moggallāna, kathāya sati kathābāhullaṃ pāṭikaṅkhaṃ, kathābāhulle sati uddhaccaṃ, uddhatassa asaṃvaro, asaṃvutassa ārā cittaṃ samādhimhā<span class="var" title=" nāhaṃ moggalāna sabbeheva samaggaṃ vaṇṇayāmi gahaṭṭhehi pabbajitehi kho ahaṃ moggallāna samaggaṃ vaṇṇayāmi (ka-ma)" id="note134">. Nāhaṃ, moggallāna, sabbeheva saṃsaggaṃ vaṇṇayāmi. Na panāhaṃ, moggallāna, sabbeheva saṃsaggaṃ na vaṇṇayāmi. Sagahaṭ­ṭha­pabba­ji­tehi kho ahaṃ, moggallāna, saṃsaggaṃ na vaṇṇayāmi</span>. Yāni ca kho tāni senāsanāni appasaddāni appanigghosāni vijanavātāni <span class="var" title="­manus­sa­rāha­seyya­kāni (bj, s1-3, pts1)" id="note136">­manus­sa­rāhas­seyya­kāni</span> paṭi­sallā­na­sārup­pāni tathārūpehi senāsanehi <span class="var" title="samaggaṃ (mr)" id="note137">saṃsaggaṃ</span> vaṇṇayāmī”ti.</p>
<p><a class="sc" id="12"></a><a class="ms" id="p_16A7_398"></a>Evaṃ vutte, āyasmā mahāmoggallāno bhagavantaṃ etadavoca: “kittāvatā nu kho, bhante, bhikkhu saṅkhittena taṇhā­saṅ­kha­ya­vimutto hoti accantaniṭṭho accan­ta­yogak­khemī accan­tab­rahma­cārī accan­ta­pari­yosāno seṭṭho devamanussānan”ti?</p>
<p><a class="sc" id="13"></a><a class="ms" id="p_16A7_399"></a>“Idha, moggallāna, bhikkhuno sutaṃ hoti: ‘sabbe dhammā nālaṃ abhinivesāyā’ti; evañcetaṃ, moggallāna, bhikkhuno sutaṃ hoti: ‘sabbe dhammā nālaṃ abhinivesāyā’ti. So sabbaṃ dhammaṃ abhijānāti, sabbaṃ dhammaṃ abhiññāya sabbaṃ dhammaṃ parijānāti. Sabbaṃ dhammaṃ pariññāya yaṃ kiñci vedanaṃ vediyati sukhaṃ vā dukkhaṃ vā aduk­kha­ma­su­khaṃ vā. So tāsu vedanāsu aniccānupassī viharati, virāgānupassī viharati, nirodhānupassī viharati, paṭi­nissag­gā­nu­passī viharati. So tāsu vedanāsu aniccānupassī viharanto virāgānupassī viharanto nirodhānupassī viharanto paṭi­nissag­gā­nu­passī viharanto <span class="var" title="na ca kiñci (bj, s1-3, mr)" id="note138">na kiñci</span> loke upādiyati, anupādiyaṃ na paritassati, aparitassaṃ paccattaṃyeva parinibbāyati. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Ettāvatā kho, moggallāna, bhikkhu saṃkhittena taṇhā­saṅ­kha­ya­vimutto hoti accantaniṭṭho accan­ta­yogak­khemī accan­tab­rahma­cārī accan­ta­pari­yosāno seṭṭho devamanussānan”ti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Abyākatavagga</span> <span class="hidden">Abyākatasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>