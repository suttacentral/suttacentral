<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.32">
<article>
<div class="hgroup">
<p class="division">Aṅguttara Nikāya 7</p>
<p>4. Devatāvagga</p>
<h1>32. Appa­māda­gārava­sutta</h1>
</div>
<p><a class="sc" id="1"></a><a class="pts" id="pts4.28"></a><a class="ms" id="p_16A7_174"></a><a class="msdiv" id="msdiv32"></a>Atha kho aññatarā devatā abhikkantāya rattiyā abhikkan­ta­vaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ etadavoca: </p>
<p><a class="sc" id="2"></a><a class="ms" id="p_16A7_175"></a>“Sattime, bhante, dhammā bhikkhuno aparihānāya saṃvattanti. Katame satta? Satthugāravatā, dhammagāravatā, saṅghagāravatā, sikkhāgāravatā, samā­dhi­gāravatā, appa­māda­gāravatā, paṭi­san­thā­ra­gāravatā. Ime kho, bhante, satta dhammā bhikkhuno aparihānāya saṃvattantī”ti. Idamavoca sā devatā. Samanuñño satthā ahosi. Atha kho sā devatā “samanuñño me satthā”ti bhagavantaṃ abhivādetvā padakkhiṇaṃ katvā tat­the­vantara­dhāyi.</p>
<p><a class="sc" id="3"></a><a class="ms" id="p_16A7_176"></a>Atha kho bhagavā tassā rattiyā accayena bhikkhū āmantesi: “imaṃ, bhikkhave, rattiṃ aññatarā devatā abhikkantāya rattiyā abhikkan­ta­vaṇṇā kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhitā kho, bhikkhave, sā devatā maṃ etadavoca: ‘sattime, bhante, dhammā bhikkhuno aparihānāya saṃvattanti. Katame satta? Satthugāravatā, dhammagāravatā, saṅghagāravatā, sikkhāgāravatā, samā­dhi­gāravatā, appa­māda­gāravatā, paṭi­san­thā­ra­gāravatā—ime kho, bhante, satta dhammā bhikkhuno aparihānāya saṃvattantī’ti. Idamavoca, bhikkhave, sā devatā. Idaṃ vatvā maṃ abhivādetvā padakkhiṇaṃ katvā tat­the­vantara­dhāyīti.</p>
<blockquote class="gatha">
<p><a class="sc" id="4"></a><a class="ms" id="p_16A7_177"></a>Satthugaru dhammagaru,<br> saṃghe ca tibbagāravo;<br> <span class="var" title="samā­dhi­gārava­tāpi ca (mr)" id="note49">Samādhigaru ātāpī</span>,<br> sikkhāya tibbagāravo.
</p>
<p><a class="sc" id="5"></a><a class="ms" id="p_16A7_178"></a>Appamādagaru bhikkhu,<br> paṭi­san­thā­ra­gāravo;<br> Abhabbo parihānāya,<br> nibbānasseva santike”ti.
</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Devatāvagga</span> <span class="hidden">Appa­māda­gārava­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>