<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.73">
<article>
<div class="hgroup">
<p class="division">Aṅguttara Nikāya 7</p>
<p>7. Mahāvagga</p>
<h1>73. Sunettasutta</h1>
</div>
<p><a class="sc" id="1"></a><a class="ms" id="p_16A7_588"></a><a class="msdiv" id="msdiv73"></a>“Bhūtapubbaṃ, bhikkhave, sunetto nāma satthā ahosi titthakaro kāmesu vītarāgo. Sunettassa kho pana, bhikkhave, satthuno anekāni sāvakasatāni ahesuṃ. Sunetto satthā sāvakānaṃ brahma­loka­sahab­ya­tāya dhammaṃ desesi. Ye <span class="var" title="ye kho bhikkhave (bj, s1-3)" id="note232">kho pana, bhikkhave</span>, sunettassa satthuno brahma­loka­sahab­ya­tāya dhammaṃ desentassa cittāni nappasādesuṃ te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjiṃsu. Ye kho pana, bhikkhave, sunettassa satthuno brahma­loka­sahab­ya­tāya dhammaṃ desentassa cittāni pasādesuṃ te kāyassa bhedā paraṃ maraṇā sugatiṃ saggaṃ lokaṃ upapajjiṃsu.</p>
<p><a class="sc" id="2"></a><a class="pts" id="pts4.136"></a><a class="ms" id="p_16A7_589"></a>Bhūtapubbaṃ, bhikkhave, mūgapakkho nāma satthā ahosi … pe … aranemi nāma satthā ahosi … pe … <span class="var" title="kuddālo (bj, s1-3, pts1)" id="note233">kuddālako</span> nāma satthā ahosi … pe … hatthipālo nāma satthā ahosi … pe … jotipālo nāma satthā ahosi … pe … arako nāma satthā ahosi titthakaro kāmesu vītarāgo. Arakassa kho pana, bhikkhave, satthuno anekāni sāvakasatāni ahesuṃ. Arako nāma satthā sāvakānaṃ brahma­loka­sahab­ya­tāya dhammaṃ desesi. Ye kho pana, bhikkhave, arakassa satthuno brahma­loka­sahab­ya­tāya dhammaṃ desentassa cittāni nappasādesuṃ, te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjiṃsu. Ye kho pana, bhikkhave, arakassa satthuno brahma­loka­sahab­ya­tāya dhammaṃ desentassa cittāni pasādesuṃ, te kāyassa bhedā paraṃ maraṇā sugatiṃ saggaṃ lokaṃ upapajjiṃsu.</p>
<p><a class="sc" id="3"></a><a class="ms" id="p_16A7_590"></a>Taṃ kiṃ maññatha, bhikkhave, yo ime satta satthāre titthakare kāmesu vītarāge ane­kasata­pari­vāre sasāvakasaṅghe paduṭṭhacitto akkoseyya paribhāseyya, bahuṃ so apuññaṃ pasaveyyā”ti? “Evaṃ, bhante”. “Yo, bhikkhave, ime satta satthāre titthakare kāmesu vītarāge ane­kasata­pari­vāre sasāvakasaṅghe paduṭṭhacitto akkoseyya paribhāseyya, bahuṃ so apuññaṃ pasaveyya. Yo ekaṃ diṭṭhi­sam­pannaṃ puggalaṃ paduṭṭhacitto akkosati paribhāsati, ayaṃ tato bahutaraṃ apuññaṃ pasavati. Taṃ kissa hetu? Nāhaṃ, bhikkhave, ito bahiddhā evarūpiṃ khantiṃ vadāmi yathāmaṃ sabrahmacārīsu.</p>
<p><a class="sc" id="4"></a><a class="ms" id="p_16A7_591"></a>Tasmātiha, bhikkhave, evaṃ sikkhitabbaṃ: ‘<span class="var" title="na tveva amhaṃ sabrahmacārīsu (bj, s1-3)" id="note234">na no sabrahmacārīsu</span> cittāni paduṭṭhāni bhavissantī’ti. Evañhi vo, bhikkhave, sikkhitabban”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Mahāvagga</span> <span class="hidden">Hirī­ot­tap­pa­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>