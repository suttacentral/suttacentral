<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.69">
<article>
<div class="hgroup">
<p class="division">Aṅguttara Nikāya 7</p>
<p>7. Mahāvagga</p>
<h1>69. Pāric­chatta­ka­sutta</h1>
</div>
<p><a class="sc" id="1"></a><a class="ms" id="p_16A7_521"></a><a class="msdiv" id="msdiv69"></a>“Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro paṇḍupalāso hoti, attamanā, bhikkhave, devā tāvatiṃsā tasmiṃ samaye honti: ‘paṇḍupalāso dāni pāricchattako koviḷāro nacirasseva dāni pannapalāso bhavissatī’ti. <span class="brnum">(1)</span></p>
<p><a class="sc" id="2"></a><a class="ms" id="p_16A7_522"></a>Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro pannapalāso hoti, attamanā, bhikkhave, devā tāvatiṃsā tasmiṃ samaye honti: ‘pannapalāso dāni pāricchattako koviḷāro nacirasseva dāni jālakajāto bhavissatī’ti. <span class="brnum">(2)</span></p>
<p><a class="sc" id="3"></a><a class="ms" id="p_16A7_523"></a>Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro jālakajāto hoti, attamanā, bhikkhave, devā tāvatiṃsā tasmiṃ samaye honti: ‘jālakajāto dāni pāricchattako koviḷāro nacirasseva dāni khārakajāto bhavissatī’ti. <span class="brnum">(3)</span></p>
<p><a class="sc" id="4"></a><a class="ms" id="p_16A7_524"></a>Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro khārakajāto hoti, attamanā, bhikkhave, devā tāvatiṃsā tasmiṃ samaye honti: ‘khārakajāto dāni pāricchattako koviḷāro nacirasseva dāni <span class="var" title="kuḍumalakajāto (bj, s1-3, pts1)" id="note202">kuṭumalakajāto</span> bhavissatī’ti. <span class="brnum">(4)</span></p>
<p><a class="sc" id="5"></a><a class="pts" id="pts4.118"></a><a class="ms" id="p_16A7_525"></a>Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro kuṭumalakajāto hoti, attamanā, bhikkhave, devā tāvatiṃsā tasmiṃ samaye honti: ‘kuṭumalakajāto dāni pāricchattako koviḷāro nacirasseva dāni <span class="var" title="kokāsakajāto (bj, s1-3, pts1) | kosakajāto (mr)" id="note203">korakajāto</span> bhavissatī’ti. <span class="brnum">(5)</span></p>
<p><a class="sc" id="6"></a><a class="ms" id="p_16A7_526"></a>Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro korakajāto hoti, attamanā, bhikkhave, devā tāvatiṃsā tasmiṃ samaye honti: ‘korakajāto dāni pāricchattako koviḷāro nacirasseva dāni <span class="var" title="sabba­pāli­phullo (bj)" id="note204">sabba­phāli­phullo</span> bhavissatī’ti. <span class="brnum">(6)</span></p>
<p><a class="sc" id="7"></a><a class="ms" id="p_16A7_527"></a>Yasmiṃ, bhikkhave, samaye devānaṃ tāvatiṃsānaṃ pāricchattako koviḷāro sabba­phāli­phullo hoti, attamanā, bhikkhave, devā tāvatiṃsā pāric­chatta­kassa koviḷārassa mūle dibbe cattāro māse pañcahi kāmaguṇehi samappitā samaṅgībhūtā paricārenti. <span class="brnum">(7)</span></p>
<p><a class="sc" id="8"></a><a class="ms" id="p_16A7_528"></a>Sabba­phāli­phullassa kho pana, bhikkhave, pāric­chatta­kassa koviḷārassa samantā paññā­sa­yojanāni ābhāya phuṭaṃ hoti, anuvātaṃ yojanasataṃ gandho gacchati, ayamānubhāvo pāric­chatta­kassa koviḷārassa.</p>
<p><a class="sc" id="9"></a><a class="ms" id="p_16A7_529"></a>Evamevaṃ kho, bhikkhave, yasmiṃ samaye ariyasāvako agārasmā anagāriyaṃ pabbajjāya ceteti, paṇḍupalāso, bhikkhave, ariyasāvako tasmiṃ samaye hoti devānaṃva tāvatiṃsānaṃ pāricchattako koviḷāro. <span class="brnum">(1)</span></p>
<p><a class="sc" id="10"></a><a class="ms" id="p_16A7_530"></a>Yasmiṃ, bhikkhave, samaye ariyasāvako kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito hoti, pannapalāso, bhikkhave, ariyasāvako tasmiṃ samaye hoti devānaṃva tāvatiṃsānaṃ pāricchattako koviḷāro. <span class="brnum">(2)</span></p>
<p><a class="sc" id="11"></a><a class="ms" id="p_16A7_531"></a>Yasmiṃ, bhikkhave, samaye ariyasāvako vivicceva kāmehi … pe … paṭhamaṃ jhānaṃ upasampajja viharati, jālakajāto, bhikkhave, ariyasāvako tasmiṃ samaye hoti devānaṃva tāvatiṃsānaṃ pāricchattako koviḷāro. <span class="brnum">(3)</span></p>
<p><a class="sc" id="12"></a><a class="ms" id="p_16A7_532"></a>Yasmiṃ, bhikkhave, samaye ariyasāvako vitak­ka­vicārā­naṃ vūpasamā … pe … dutiyaṃ jhānaṃ upasampajja viharati, khārakajāto, bhikkhave, ariyasāvako tasmiṃ samaye hoti devānaṃva tāvatiṃsānaṃ pāricchattako koviḷāro. <span class="brnum">(4)</span></p>
<p><a class="sc" id="13"></a><a class="pts" id="pts4.119"></a><a class="ms" id="p_16A7_533"></a>Yasmiṃ, bhikkhave, samaye ariyasāvako pītiyā ca virāgā … pe … tatiyaṃ jhānaṃ upasampajja viharati, kuṭumalakajāto, bhikkhave, ariyasāvako tasmiṃ samaye hoti devānaṃva tāvatiṃsānaṃ pāricchattako koviḷāro. <span class="brnum">(5)</span></p>
<p><a class="sc" id="14"></a><a class="ms" id="p_16A7_534"></a>Yasmiṃ, bhikkhave, samaye ariyasāvako sukhassa ca pahānā dukkhassa ca pahānā … pe … catutthaṃ jhānaṃ upasampajja viharati, korakajāto, bhikkhave, ariyasāvako tasmiṃ samaye hoti devānaṃva tāvatiṃsānaṃ pāricchattako koviḷāro. <span class="brnum">(6)</span></p>
<p><a class="sc" id="15"></a><a class="ms" id="p_16A7_535"></a>Yasmiṃ, bhikkhave, samaye ariyasāvako āsavānaṃ khayā … pe … sacchikatvā upasampajja viharati, sabba­phāli­phullo, bhikkhave, ariyasāvako tasmiṃ samaye hoti devānaṃva tāvatiṃsānaṃ pāricchattako koviḷāro. <span class="brnum">(7)</span></p>
<p><a class="sc" id="16"></a><a class="pts" id="pts4.120"></a><a class="ms" id="p_16A7_536"></a>Tasmiṃ, bhikkhave, samaye bhummā devā sad­da­manus­sā­venti: ‘eso itthannāmo āyasmā itthannāmassa āyasmato saddhivihāriko amukamhā gāmā vā nigamā vā agārasmā anagāriyaṃ pabbajito āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti. Bhummānaṃ devānaṃ saddaṃ sutvā cātumahārājikā devā … pe … tāvatiṃsā devā … yāmā devā … tusitā devā … nimmānaratī devā … para­nimmita­vasavattī devā … brahmakāyikā devā sad­da­manus­sā­venti: ‘eso itthannāmo āyasmā itthannāmassa āyasmato saddhivihāriko amukamhā gāmā vā nigamā vā agārasmā anagāriyaṃ pabbajito āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī’ti. Itiha tena khaṇena tena muhuttena yāva <span class="var" title="sādhukārasaddo (bj-a, Ma-aka aṭṭha.)" id="note205">brahmalokā saddo</span> abbhuggacchati, ayamānubhāvo khīṇāsavassa bhikkhuno”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Mahāvagga</span> <span class="hidden">Hirī­ot­tap­pa­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>