<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.50">
<article>
<div class="hgroup">
<p class="division">Aṅguttara Nikāya 7</p>
<p>5. Mahāyaññavagga</p>
<h1>50. Methunasutta</h1>
</div>
<p><a class="sc" id="1"></a><a class="pts" id="pts4.54"></a><a class="ms" id="p_16A7_278"></a><a class="msdiv" id="msdiv50"></a>Atha kho jāṇussoṇi brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho jāṇussoṇi brāhmaṇo bhagavantaṃ etadavoca: “bhavampi no gotamo brahmacārī paṭijānātī”ti? “Yañhi taṃ, brāhmaṇa, sammā vadamāno vadeyya: ‘akhaṇḍaṃ acchiddaṃ asabalaṃ akammāsaṃ paripuṇṇaṃ parisuddhaṃ brahmacariyaṃ caratī’ti, mameva taṃ, brāhmaṇa, sammā vadamāno vadeyya: ‘ahañhi, brāhmaṇa, akhaṇḍaṃ acchiddaṃ asabalaṃ akammāsaṃ paripuṇṇaṃ parisuddhaṃ brahmacariyaṃ carāmī’”ti. “Kiṃ pana, bho gotama, brahma­cari­yassa khaṇḍampi chiddampi sabalampi kammāsampī”ti?</p>
<p><a class="sc" id="2"></a><a class="ms" id="p_16A7_279"></a>“Idha, brāhmaṇa, ekacco samaṇo vā brāhmaṇo vā sammā brahmacārī paṭijānamāno na heva kho mātugāmena saddhiṃ dvayaṃ­dvaya­samā­pattiṃ samāpajjati; api ca kho mātugāmassa ucchāda­na­parimad­danan­hāpa­na­sambā­hanaṃ sādiyati. So <span class="var" title="so tadassādeti (bj)" id="note87">taṃ assādeti</span>, taṃ nikāmeti, tena ca vittiṃ āpajjati. Idampi kho, brāhmaṇa, brahma­cari­yassa khaṇḍampi chiddampi sabalampi kammāsampi. Ayaṃ vuccati, brāhmaṇa, aparisuddhaṃ brahmacariyaṃ carati, saṃyutto methunena saṃyogena na parimuccati jātiyā <span class="var" title="jarāmaraṇena (bj, s1-3, pts1)" id="note88">jarāya maraṇena</span> sokehi paridevehi dukkhehi domanassehi upāyāsehi, na parimuccati dukkhasmāti vadāmi. <span class="brnum">(1)</span></p>
<p><a class="sc" id="3"></a><a class="pts" id="pts4.55"></a><a class="ms" id="p_16A7_280"></a>Puna caparaṃ, brāhmaṇa, idhekacco samaṇo vā brāhmaṇo vā sammā brahmacārī paṭijānamāno na heva kho mātugāmena saddhiṃ dvayaṃ­dvaya­samā­pattiṃ samāpajjati, napi mātugāmassa ucchāda­na­parimad­danan­hāpa­na­sambā­hanaṃ sādiyati; api ca kho mātugāmena saddhiṃ sañjagghati saṅkīḷati saṅkelāyati … pe …. <span class="brnum">(2)</span></p>
<p><a class="sc" id="4"></a><a class="ms" id="p_16A7_281"></a>Napi mātugāmena saddhiṃ sañjagghati saṅkīḷati saṅkelāyati; api ca kho mātugāmassa cakkhunā cakkhuṃ upanijjhāyati pekkhati … pe …. <span class="brnum">(3)</span></p>
<p><a class="sc" id="5"></a><a class="ms" id="p_16A7_282"></a>Napi mātugāmassa cakkhunā cakkhuṃ upanijjhāyati pekkhati; api ca kho mātugāmassa saddaṃ suṇāti tirokuṭṭaṃ vā tiropākāraṃ vā hasantiyā vā bhaṇantiyā vā gāyantiyā vā rodantiyā vā … pe …. <span class="brnum">(4)</span></p>
<p><a class="sc" id="6"></a><a class="ms" id="p_16A7_283"></a>Napi mātugāmassa saddaṃ suṇāti tirokuṭṭaṃ vā tiropākāraṃ vā hasantiyā vā bhaṇantiyā vā gāyantiyā vā rodantiyā vā; api ca kho yānissa tāni pubbe mātugāmena saddhiṃ hasita­lapita­kīḷitāni tāni anussarati … pe …. <span class="brnum">(5)</span></p>
<p><a class="sc" id="7"></a><a class="ms" id="p_16A7_284"></a>Napi yānissa tāni pubbe mātugāmena saddhiṃ hasita­lapita­kīḷitāni tāni anussarati; api ca kho passati gahapatiṃ vā gahapatiputtaṃ vā pañcahi kāmaguṇehi samappitaṃ samaṅgībhūtaṃ pari­cā­rayamā­naṃ … pe …. <span class="brnum">(6)</span></p>
<p><a class="sc" id="8"></a><a class="pts" id="pts4.56"></a><a class="ms" id="p_16A7_285"></a>Napi passati gahapatiṃ vā gahapatiputtaṃ vā pañcahi kāmaguṇehi samappitaṃ samaṅgībhūtaṃ pari­cā­rayamā­naṃ; api ca kho aññataraṃ devanikāyaṃ paṇidhāya brahmacariyaṃ carati imināhaṃ sīlena vā vatena vā tapena vā brahmacariyena vā devo vā bhavissāmi devaññataro vāti. So taṃ assādeti, taṃ nikāmeti, tena ca vittiṃ āpajjati. Idampi kho, brāhmaṇa, brahma­cari­yassa khaṇḍampi chiddampi sabalampi kammāsampi. Ayaṃ vuccati, brāhmaṇa, aparisuddhaṃ brahmacariyaṃ carati saṃyutto methunena saṃyogena, na parimuccati jātiyā jarāya maraṇena sokehi paridevehi dukkhehi domanassehi upāyāsehi, na parimuccati dukkhasmāti vadāmi. <span class="brnum">(7)</span></p>
<p><a class="sc" id="9"></a><a class="ms" id="p_16A7_286"></a>Yāvakīvañcāhaṃ, brāhmaṇa, imesaṃ sattannaṃ methuna­saṃ­yo­gā­naṃ <span class="var" title="aññata­rañ­ñata­raṃ methuna­saṃ­yo­gaṃ (bj, pts1) | aññataraṃ methuna­saṃ­yo­gaṃ (si) | aññtaraṃ methuna­sañ­ño­gaṃ (s1-3)" id="note89">aññata­rañ­ñata­ra­me­thuna­saṃ­yo­gaṃ</span> attani appahīnaṃ samanupassiṃ, neva tāvāhaṃ, brāhmaṇa, sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya anuttaraṃ sammāsambodhiṃ <span class="var" title="abhisambuddho paccaññāsiṃ (bj, s1-3, pts1)" id="note90">abhisam­buddhoti paccaññāsiṃ</span>.</p>
<p><a class="sc" id="10"></a><a class="ms" id="p_16A7_287"></a>Yato ca khohaṃ, brāhmaṇa, imesaṃ sattannaṃ methuna­saṃ­yo­gā­naṃ aññata­rañ­ñata­ra­me­thuna­saṃ­yo­gaṃ attani appahīnaṃ na samanupassiṃ, athāhaṃ, brāhmaṇa, sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya anuttaraṃ sammāsambodhiṃ abhisam­buddhoti paccaññāsiṃ. ‘Ñāṇañca pana me dassanaṃ udapādi, akuppā me <span class="var" title="cetovimutti (bj, pts1, mr)" id="note91">vimutti</span>, ayamantimā jāti, natthi dāni punabbhavo’”ti.</p>
<p><a class="sc" id="11"></a><a class="ms" id="p_16A7_288"></a>Evaṃ vutte, jāṇussoṇi brāhmaṇo bhagavantaṃ etadavoca: “abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Mahāyaññavagga</span> <span class="hidden">Satta­viñ­ñā­ṇaṭ­ṭhiti­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>