<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an7.53">
<article>
<div class="hgroup">
<p class="division">Aṅguttara Nikāya 7</p>
<p>5. Mahāyaññavagga</p>
<h1><span class="var" title="nanda­mātu­suttaṃ (bj)" id="note99">53. Nandamātāsutta</span></h1>
</div>
<p><a class="sc" id="1"></a><a class="ms" id="p_16A7_310"></a><a class="msdiv" id="msdiv53"></a><span class="evam">Evaṃ me sutaṃ—​</span>   ekaṃ samayaṃ āyasmā ca sāriputto āyasmā ca mahāmoggallāno ­dak­khi­ṇā­giris­miṃ cārikaṃ caranti mahatā ­bhik­khu­saṃ­ghena saddhiṃ. Tena kho pana samayena <span class="var" title="veḷukaṇṭakī (bj, s1-3, pts1)" id="note100">veḷukaṇḍakī</span> nandamātā upāsikā rattiyā paccūsasamayaṃ paccuṭṭhāya <span class="var" title="pārāyaṇaṃ (bj)" id="note101">pārāyanaṃ</span> sarena bhāsati.</p>
<p><a class="sc" id="2"></a><a class="ms" id="p_16A7_311"></a>Tena kho pana samayena vessavaṇo mahārājā uttarāya disāya dakkhiṇaṃ disaṃ gacchati kenacideva karaṇīyena. Assosi kho vessavaṇo mahārājā nandamātāya upāsikāya pārāyanaṃ sarena bhāsantiyā, sutvā kathā­pari­yosānaṃ āgamayamāno aṭṭhāsi.</p>
<p><a class="sc" id="3"></a><a class="pts" id="pts4.64"></a><a class="ms" id="p_16A7_312"></a>Atha kho nandamātā upāsikā pārāyanaṃ sarena bhāsitvā tuṇhī ahosi. Atha kho vessavaṇo mahārājā nandamātāya upāsikāya kathā­pari­yosānaṃ viditvā abbhānumodi: “sādhu, bhagini, sādhu, bhaginī”ti. “Ko paneso, bhadramukhā”ti? “Ahaṃ te, bhagini, bhātā vessavaṇo, mahārājā”ti. “Sādhu, bhadramukha, tena hi yo me ayaṃ dhammapariyāyo bhaṇito idaṃ te hotu ātitheyyan”ti. “Sādhu, bhagini, etañceva me hotu ātitheyyaṃ. <span class="var" title="sve ca (bj, pts1)" id="note102">Sveva</span> sāri­putta­mog­gallā­nappa­mukho bhikkhusaṃgho akatapātarāso veḷukaṇḍakaṃ āgamissati, tañca bhikkhusaṃghaṃ parivisitvā mama dakkhiṇaṃ ādiseyyāsi. <span class="var" title="evañca (bj, s1-3) | etañca (pts1)" id="note103">Etañceva</span> me bhavissati ātitheyyan”ti.</p>
<p><a class="sc" id="4"></a><a class="ms" id="p_16A7_313"></a>Atha kho nandamātā upāsikā tassā rattiyā accayena sake nivesane paṇītaṃ khādanīyaṃ bhojanīyaṃ paṭiyādāpesi. Atha kho sāri­putta­mog­gallā­nappa­mukho bhikkhusaṅgho akatapātarāso yena veḷukaṇḍako tadavasari. Atha kho nandamātā upāsikā aññataraṃ purisaṃ āmantesi: “ehi tvaṃ, ambho purisa, ārāmaṃ gantvā ­bhik­khu­saṅghassa kālaṃ ārocehi: ‘kālo, bhante, ayyāya nandamātuyā nivesane niṭṭhitaṃ bhattan’”ti. “Evaṃ, ayye”ti kho so puriso nandamātāya upāsikāya paṭissutvā ārāmaṃ gantvā ­bhik­khu­saṅghassa kālaṃ ārocesi: “kālo, bhante, ayyāya nandamātuyā nivesane niṭṭhitaṃ bhattan”ti. Atha kho sāri­putta­mog­gallā­nappa­mukho bhikkhusaṅgho pubbaṇ­ha­samayaṃ nivāsetvā patta­cīvara­mādāya yena nandamātāya upāsikāya nivesanaṃ tenupasaṅkami; upasaṅkamitvā paññatte āsane nisīdi. Atha kho nandamātā upāsikā sāri­putta­mog­gallā­nap­pamu­khaṃ bhikkhusaṅghaṃ paṇītena khādanīyena bhojanīyena sahatthā santappesi sampavāresi.</p>
<p><a class="sc" id="5"></a><a class="ms" id="p_16A7_314"></a>Atha kho nandamātā upāsikā āyasmantaṃ sāriputtaṃ bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho nandamātaraṃ upāsikaṃ āyasmā sāriputto etadavoca: “ko pana te, nandamāte, ­bhik­khu­saṅghassa abbhāgamanaṃ ārocesī”ti?</p>
<p><a class="sc" id="6"></a><a class="pts" id="pts4.65"></a><a class="ms" id="p_16A7_315"></a>“Idhāhaṃ, bhante, rattiyā paccūsasamayaṃ paccuṭṭhāya pārāyanaṃ sarena bhāsitvā tuṇhī ahosiṃ. Atha kho, bhante, vessavaṇo mahārājā mama kathā­pari­yosānaṃ viditvā abbhānumodi: ‘sādhu, bhagini, sādhu, bhaginī’ti. ‘Ko paneso, bhadramukhā’ti? ‘Ahaṃ te, bhagini, bhātā vessavaṇo, mahārājā’ti. ‘Sādhu, bhadramukha, tena hi yo me ayaṃ dhammapariyāyo bhaṇito idaṃ te hotu ātitheyyan’ti. ‘Sādhu, bhagini, etañceva me hotu ātitheyyaṃ. Sveva sāri­putta­mog­gallā­nappa­mukho bhikkhusaṃgho akatapātarāso veḷukaṇḍakaṃ āgamissati, tañca bhikkhusaṃghaṃ parivisitvā mama dakkhiṇaṃ ādiseyyāsi. <span class="var" title="etañca (bj, pts1) | evañca (s1-3)" id="note104">Etañceva</span> me bhavissati ātitheyyan’ti. <span class="var" title="yamidaṃ (^mn35#27 [Cūḷasacca­kasutta])" id="note105">Yadidaṃ</span>, bhante, dāne<span class="var" title="puññaṃ hi taṃ (sī1, pā1) | puññaṃ puññamahitaṃ (syā1-3) | puññaṃ vā puññamahī vā (ka-ma)" id="note106"> puññañca puññamahī ca taṃ</span> vessavaṇassa mahārājassa sukhāya hotū”ti.</p>
<p><a class="sc" id="7"></a><a class="ms" id="p_16A7_316"></a>“Acchariyaṃ, nandamāte, abbhutaṃ, nandamāte. Yatra hi nāma vessavaṇena mahārājena evaṃma­hiddhi­kena evaṃma­hesak­khena devaputtena sammukhā sallapissasī”ti. <span class="brnum">(1)</span></p>
<p><a class="sc" id="8"></a><a class="ms" id="p_16A7_317"></a>“Na kho me, bhante, eseva acchariyo abbhuto dhammo. Atthi me aññopi acchariyo abbhuto dhammo. Idha me, bhante, nando nāma ekaputtako piyo manāpo. Taṃ rājāno kismiñcideva pakaraṇe okassa pasayha jīvitā voropesuṃ. Tasmiṃ kho panāhaṃ, bhante, dārake gahite vā gayhamāne vā vadhe vā vajjhamāne vā hate vā haññamāne vā nābhijānāmi cittassa aññathattan”ti. “Acchariyaṃ, nandamāte, abbhutaṃ nandamāte. Yatra hi nāma <span class="var" title="cit­tup­pāda­mattampi (s1-3)" id="note108">cittuppādampi</span> parisodhessasī”ti. <span class="brnum">(2)</span></p>
<p><a class="sc" id="9"></a><a class="pts" id="pts4.66"></a><a class="ms" id="p_16A7_318"></a>“Na kho me, bhante, eseva acchariyo abbhuto dhammo. Atthi me aññopi acchariyo abbhuto dhammo. Idha me, bhante, sāmiko kālaṅkato aññataraṃ yakkhayoniṃ upapanno. So me teneva purimena attabhāvena uddassesi. Na kho panāhaṃ, bhante, abhijānāmi tatonidānaṃ cittassa aññathattan”ti. “Acchariyaṃ, nandamāte, abbhutaṃ, nandamāte. Yatra hi nāma cittuppādampi parisodhessasī”ti. <span class="brnum">(3)</span></p>
<p><a class="sc" id="10"></a><a class="ms" id="p_16A7_319"></a>“Na kho me, bhante, eseva acchariyo abbhuto dhammo. Atthi me aññopi acchariyo abbhuto dhammo. Yatohaṃ, bhante, sāmikassa daharasseva daharā ānītā nābhijānāmi sāmikaṃ manasāpi <span class="var" title="aticarituṃ (s1-3) | aticarittā (pts1) | aticārittaṃ (mr)" id="note109">aticaritā</span>, kuto pana kāyenā”ti. “Acchariyaṃ, nandamāte, abbhutaṃ, nandamāte. Yatra hi nāma cittuppādampi parisodhessasī”ti. <span class="brnum">(4)</span></p>
<p><a class="sc" id="11"></a><a class="ms" id="p_16A7_320"></a>“Na kho me, bhante, eseva acchariyo abbhuto dhammo. Atthi me aññopi acchariyo abbhuto dhammo. Yadāhaṃ, bhante, upāsikā paṭidesitā nābhijānāmi kiñci sikkhāpadaṃ sañcicca vītikkamitā”ti. “Acchariyaṃ, nandamāte, abbhutaṃ, nandamāte”ti. <span class="brnum">(5)</span></p>
<p><a class="sc" id="12"></a><a class="pts" id="pts4.67"></a><a class="ms" id="p_16A7_321"></a>“Na kho me, bhante, eseva acchariyo abbhuto dhammo. Atthi me aññopi acchariyo abbhuto dhammo. Idhāhaṃ, bhante, <span class="var" title="yāvadeva (bj, s1-3, pts1)" id="note110">yāvade</span> ākaṅkhāmi vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharāmi. Vitak­ka­vicārā­naṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ vivekajaṃ pītisukhaṃ dutiyaṃ jhānaṃ upasampajja viharāmi. Pītiyā ca virāgā upekkhikā ca viharāmi satā ca sampajānā sukhañca kāyena paṭisaṃvedemi, yaṃ taṃ ariyā ācikkhanti: ‘upekkhako satimā sukhavihārī’ti tatiyaṃ jhānaṃ upasampajja viharāmi. Sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharāmī”ti. “Acchariyaṃ, nandamāte, abbhutaṃ, nandamāte”ti. <span class="brnum">(6)</span></p>
<p><a class="sc" id="13"></a><a class="ms" id="p_16A7_322"></a>“Na kho me, bhante, eseva acchariyo abbhuto dhammo. Atthi me aññopi acchariyo abbhuto dhammo. Yānimāni, bhante, bhagavatā desitāni pañ­co­rambhā­giyāni saṃyojanāni nāhaṃ tesaṃ kiñci attani appahīnaṃ samanupassāmī”ti. “Acchariyaṃ, nandamāte, abbhutaṃ, nandamāte”ti. <span class="brnum">(7)</span></p>
<p><a class="sc" id="14"></a><a class="ms" id="p_16A7_323"></a>Atha kho āyasmā sāriputto nandamātaraṃ upāsikaṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmīti.</p>
<p class="endsection">Dasamaṃ.</p>
<p class="endsection">Mahāyaññavaggo pañcamo.</p>
<blockquote class="uddanagatha">
<p><a class="sc" id="15"></a><a class="ms" id="p_16A7_327"></a>Ṭhiti ca parikkhāraṃ dve,<br> aggī saññā ca dve parā;<br> Methunā saṃyogo dānaṃ,<br> nandamātena te dasāti.
</p>
</blockquote>
<p class="endsutta">Paṇṇāsako samatto.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Mahāyaññavagga</span> <span class="hidden">Satta­viñ­ñā­ṇaṭ­ṭhiti­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>