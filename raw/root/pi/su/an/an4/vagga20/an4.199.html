<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.199">
<article>
<div class="hgroup">
<p class="division">Aṅguttara Nikāya 4</p>
<p>20. Mahāvagga</p>
<h1><span class="var" title="taṇhā­jālinī­suttaṃ (bj)" id="note511">199. Taṇhāsutta</span></h1>
</div>
<p><a class="sc" id="1"></a><a class="pts" id="pts2.212"></a><a class="ms" id="p_15A4_1280"></a><a class="msdiv" id="msdiv199"></a>Bhagavā etadavoca: “taṇhaṃ vo, bhikkhave, desessāmi jāliniṃ saritaṃ visaṭaṃ visattikaṃ, yāya ayaṃ loko uddhasto pariyonaddho tan­tākula­kajāto gulā­guṇ­ṭhi­ka­jāto muñja­pabba­ja­bhūto apāyaṃ duggatiṃ vinipātaṃ saṃsāraṃ nātivattati. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a class="ms" id="p_15A4_1281"></a>“Katamā ca sā, bhikkhave, taṇhā jālinī saritā visaṭā visattikā, yāya ayaṃ loko uddhasto pariyonaddho tan­tākula­kajāto gulā­guṇ­ṭhi­ka­jāto muñja­pabba­ja­bhūto apāyaṃ duggatiṃ vinipātaṃ saṃsāraṃ nātivattati? Aṭṭhārasa kho panimāni, bhikkhave, taṇhā­vicari­tāni ajjhattikassa upādāya, aṭṭhārasa taṇhā­vicari­tāni bāhirassa upādāya.</p>
<p><a class="sc" id="3"></a><a class="ms" id="p_15A4_1282"></a>Katamāni aṭṭhārasa taṇhā­vicari­tāni ajjhattikassa upādāya? Asmīti, bhikkhave, sati itthasmīti hoti, <span class="var" title="evamasmīti (bj) | evasmīti (s1-3, km, pts1)" id="note513">evaṃsmīti</span> hoti, aññathāsmīti hoti, asasmīti hoti, satasmīti hoti, santi hoti, itthaṃ santi hoti, evaṃ santi hoti, aññathā santi hoti, <span class="var" title="apiha (bj, pts1) | api (s1-3, km)" id="note514">apihaṃ</span> santi hoti, <span class="var" title="api (bj, s1-3, km, pts1)" id="note515">apihaṃ</span> itthaṃ santi hoti, <span class="var" title="api (bj, s1-3, km, pts1)" id="note516">apihaṃ</span> evaṃ santi hoti, <span class="var" title="api (bj, s1-3, km, pts1)" id="note517">apihaṃ</span> aññathā santi hoti, bhavissanti hoti, itthaṃ bhavissanti hoti, evaṃ bhavissanti hoti, aññathā bhavissanti hoti. Imāni aṭṭhārasa taṇhā­vicari­tāni ajjhattikassa upādāya.</p>
<p><a class="sc" id="4"></a><a class="ms" id="p_15A4_1283"></a>Katamāni aṭṭhārasa taṇhā­vicari­tāni bāhirassa upādāya? Imināsmīti, bhikkhave, sati iminā itthasmīti hoti, iminā evaṃsmīti hoti, iminā aññathāsmīti hoti, iminā asasmīti hoti, iminā satasmīti hoti, iminā santi hoti, iminā itthaṃ santi hoti, iminā evaṃ santi hoti, iminā aññathā santi hoti, iminā apihaṃ santi hoti, iminā apihaṃ itthaṃ santi hoti, iminā apihaṃ evaṃ santi hoti, iminā apihaṃ aññathā santi hoti, iminā bhavissanti hoti, iminā itthaṃ bhavissanti hoti, iminā evaṃ bhavissanti hoti, iminā aññathā bhavissanti hoti. Imāni aṭṭhārasa taṇhā­vicari­tāni bāhirassa upādāya.</p>
<p><a class="sc" id="5"></a><a class="pts" id="pts2.213"></a><a class="ms" id="p_15A4_1284"></a>Iti aṭṭhārasa taṇhā­vicari­tāni ajjhattikassa upādāya, aṭṭhārasa taṇhā­vicari­tāni bāhirassa upādāya. Imāni vuccanti, bhikkhave, chattiṃsa taṇhā­vicari­tāni. Iti evarūpāni atītāni chattiṃsa taṇhā­vicari­tāni, anāgatāni chattiṃsa taṇhā­vicari­tāni, paccuppannāni chattiṃsa taṇhā­vicari­tāni. Evaṃ aṭṭhasataṃ taṇhāvicaritaṃ honti.</p>
<p><a class="sc" id="6"></a><a class="ms" id="p_15A4_1285"></a>Ayaṃ kho sā, bhikkhave, taṇhā jālinī saritā visaṭā visattikā, yāya ayaṃ loko uddhasto pariyonaddho tan­tākula­kajāto guṇā­guṇ­ṭhi­ka­jāto muñja­pabba­ja­bhūto apāyaṃ duggatiṃ vinipātaṃ saṃsāraṃ nātivattatī”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Mahāvagga</span> <span class="hidden">Sotānuga­ta­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>