<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.27">
<article>
<div class="hgroup">
<p class="division">Aṅguttara Nikāya 4</p>
<p>3. Uruvelavagga</p>
<h1>27. Santuṭṭhisutta</h1>
</div>
<p><a class="sc" id="1"></a><a class="pts" id="pts2.27"></a><a class="ms" id="p_15A4_184"></a><a class="msdiv" id="msdiv27"></a>“Cattārimāni, bhikkhave, appāni <span class="var" title="ceva (mr)" id="note86">ca</span> sulabhāni ca, tāni ca anavajjāni. Katamāni cattāri? Paṃsukūlaṃ, bhikkhave, cīvarānaṃ appañca sulabhañca, tañca anavajjaṃ. Piṇḍiyālopo, bhikkhave, bhojanānaṃ appañca sulabhañca, tañca anavajjaṃ. Rukkhamūlaṃ, bhikkhave, senāsanānaṃ appañca sulabhañca, tañca anavajjaṃ. Pūtimuttaṃ, bhikkhave, bhesajjānaṃ appañca sulabhañca, tañca anavajjaṃ. Imāni kho, bhikkhave, cattāri appāni ca sulabhāni ca, tāni ca anavajjāni. Yato kho, bhikkhave, bhikkhu appena ca tuṭṭho hoti sulabhena ca, idamassāhaṃ aññataraṃ <span class="var" title="sāmaññanti (mr)" id="note87">sāmaññaṅganti</span> vadāmīti.</p>
<blockquote class="gatha">
<p><a class="sc" id="2"></a><a class="ms" id="p_15A4_185"></a>Anavajjena tuṭṭhassa,<br> appena sulabhena ca;<br> Na senāsa­na­mārab­bha,<br> cīvaraṃ pānabhojanaṃ;<br> Vighāto hoti cittassa,<br> disā nappaṭihaññati.
</p>
<p><a class="sc" id="3"></a><a class="ms" id="p_15A4_186"></a>Ye cassa dhammā akkhātā,<br> sāmañ­ñas­sānu­lomikā;<br> Adhiggahitā tuṭṭhassa,<br> appamattassa sikkhato”ti.
</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Uruvelavagga</span> <span class="hidden">Paṭha­ma­uru­vela­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>