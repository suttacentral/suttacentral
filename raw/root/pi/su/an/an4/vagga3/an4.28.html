<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.28">
<article>
<div class="hgroup">
<p class="division">Aṅguttara Nikāya 4</p>
<p>3. Uruvelavagga</p>
<h1>28. Ariya­vaṃsa­sutta</h1>
</div>
<p><a class="sc" id="1"></a><a class="ms" id="p_15A4_188"></a><a class="msdiv" id="msdiv28"></a>“Cattārome, bhikkhave, ariyavaṃsā aggaññā rattaññā vaṃsaññā porāṇā asaṃkiṇṇā asaṃkiṇṇapubbā, na saṅkīyanti na saṅkīyissanti, appaṭikuṭṭhā samaṇehi brāhmaṇehi viññūhi. Katame cattāro? Idha, bhikkhave, bhikkhu santuṭṭho hoti itarītarena cīvarena, itarīta­ra­cīva­rasan­tuṭ­ṭhiyā ca vaṇṇavādī, na ca cīvarahetu anesanaṃ appatirūpaṃ āpajjati, aladdhā ca cīvaraṃ na paritassati, laddhā ca cīvaraṃ <span class="var" title="agathito (bj, pts1)" id="note89">agadhito</span> amucchito anajjhosanno ādīnavadassāvī nissaraṇapañño paribhuñjati; tāya ca pana itarīta­ra­cīva­rasan­tuṭ­ṭhiyā nevattā­nukkaṃ­seti, <span class="var" title="na (^dn33#121 [Saṅgītisutta/4. Catukka])" id="note90">no</span> paraṃ vambheti. Yo hi tattha dakkho analaso sampajāno patissato, ayaṃ vuccati, bhikkhave, bhikkhu porāṇe aggaññe ariyavaṃse ṭhito.</p>
<p><a class="sc" id="2"></a><a class="pts" id="pts2.28"></a><a class="ms" id="p_15A4_189"></a>Puna caparaṃ, bhikkhave, bhikkhu santuṭṭho hoti itarītarena piṇḍapātena, itarīta­ra­piṇḍa­pā­tasan­tuṭ­ṭhiyā ca vaṇṇavādī, na ca piṇḍapātahetu anesanaṃ appatirūpaṃ āpajjati, aladdhā ca piṇḍapātaṃ na paritassati, laddhā ca piṇḍapātaṃ agadhito amucchito anajjhosanno ādīnavadassāvī nissaraṇapañño paribhuñjati; tāya ca pana itarīta­ra­piṇḍa­pā­tasan­tuṭ­ṭhiyā nevattā­nukkaṃ­seti, no paraṃ vambheti. Yo hi tattha dakkho analaso sampajāno patissato, ayaṃ vuccati, bhikkhave, bhikkhu porāṇe aggaññe ariyavaṃse ṭhito.</p>
<p><a class="sc" id="3"></a><a class="ms" id="p_15A4_190"></a>Puna caparaṃ, bhikkhave, bhikkhu santuṭṭho hoti itarītarena senāsanena, itarīta­ra­se­nāsa­nasan­tuṭ­ṭhiyā ca vaṇṇavādī, na ca senāsanahetu anesanaṃ appatirūpaṃ āpajjati, aladdhā ca senāsanaṃ na paritassati, laddhā ca senāsanaṃ agadhito amucchito anajjhosanno ādīnavadassāvī nissaraṇapañño paribhuñjati; tāya ca pana itarīta­ra­se­nāsa­nasan­tuṭ­ṭhiyā nevattā­nukkaṃ­seti, no paraṃ vambheti. Yo hi tattha dakkho analaso sampajāno patissato, ayaṃ vuccati, bhikkhave, bhikkhu porāṇe aggaññe ariyavaṃse ṭhito.</p>
<p><a class="sc" id="4"></a><a class="ms" id="p_15A4_191"></a>Puna caparaṃ, bhikkhave, bhikkhu bhāvanārāmo hoti bhāvanārato, pahānārāmo hoti pahānarato; tāya ca pana bhāva­nārāma­tāya bhāvanāratiyā pahānārāmatāya pahānaratiyā nevattā­nukkaṃ­seti, no paraṃ vambheti. Yo hi tattha dakkho analaso sampajāno patissato, ayaṃ vuccati, bhikkhave, bhikkhu porāṇe aggaññe ariyavaṃse ṭhito. Ime kho, bhikkhave, cattāro ariyavaṃsā aggaññā rattaññā vaṃsaññā porāṇā asaṅkiṇṇā asaṅkiṇṇapubbā, na saṅkīyanti na saṅkīyissanti, appaṭikuṭṭhā samaṇehi brāhmaṇehi viññūhi.</p>
<p><a class="sc" id="5"></a><a class="ms" id="p_15A4_192"></a>Imehi ca pana, bhikkhave, catūhi ariyavaṃsehi samannāgato bhikkhu puratthimāya cepi disāya viharati sveva aratiṃ sahati, na taṃ arati sahati; pacchimāya cepi disāya viharati sveva aratiṃ sahati, na taṃ arati sahati; uttarāya cepi disāya viharati sveva aratiṃ sahati, na taṃ arati sahati; dakkhiṇāya cepi disāya viharati sveva aratiṃ sahati, na taṃ arati sahati. Taṃ kissa hetu? Aratiratisaho hi, bhikkhave, dhīroti.</p>
<blockquote class="gatha">
<p><a class="sc" id="6"></a><a class="ms" id="p_15A4_193"></a>Nārati sahati <span class="var" title="vīraṃ (bj)" id="note91">dhīraṃ</span>,<br> nārati dhīraṃ sahati;<br> Dhīrova aratiṃ sahati,<br> dhīro hi aratissaho.
</p>
<p><a class="sc" id="7"></a><a class="pts" id="pts2.29"></a><a class="ms" id="p_15A4_194"></a>Sabba­kamma­vi­hāyī­naṃ,<br> <span class="var" title="panunnaṃ (bj) | paṇunnaṃ (?)" id="note92">panuṇṇaṃ</span> ko nivāraye;<br> Nekkhaṃ jambonadasseva,<br> ko taṃ nindi­tu­marahati;<br> Devāpi naṃ pasaṃsanti,<br> brahmunāpi pasaṃsito”ti.
</p>
</blockquote>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Uruvelavagga</span> <span class="hidden">Paṭha­ma­uru­vela­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>