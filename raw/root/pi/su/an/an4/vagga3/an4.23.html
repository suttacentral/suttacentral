<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.23">
<article>
<div class="hgroup">
<p class="division">Aṅguttara Nikāya 4</p>
<p>3. Uruvelavagga</p>
<h1>23. Lokasutta</h1>
</div>
<p><a class="sc" id="1"></a><a class="ms" id="p_15A4_153"></a><a class="msdiv" id="msdiv23"></a>“Loko, bhikkhave, tathāgatena abhisambuddho. Lokasmā tathāgato visaṃyutto. Lokasamudayo, bhikkhave, tathāgatena abhisambuddho. Lokasamudayo tathāgatassa pahīno. Lokanirodho, bhikkhave, tathāgatena abhisambuddho. Lokanirodho tathāgatassa sacchikato. Loka­nirodha­gāminī paṭipadā, bhikkhave, tathāgatena abhisambuddhā. Loka­nirodha­gāminī paṭipadā tathāgatassa bhāvitā.</p>
<p><a class="sc" id="2"></a><a class="pts" id="pts2.24"></a><a class="ms" id="p_15A4_154"></a>Yaṃ, bhikkhave, sadevakassa lokassa samārakassa sabrahmakassa ­sassama­ṇab­rāhma­ṇiyā pajāya sade­va­manus­sāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, sabbaṃ taṃ tathāgatena abhisambuddhaṃ. Tasmā ‘tathāgato’ti vuccati.</p>
<p><a class="sc" id="3"></a><a class="ms" id="p_15A4_155"></a>Yañca, bhikkhave, rattiṃ tathāgato anuttaraṃ sammāsambodhiṃ abhisam­buj­jhati yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati sabbaṃ taṃ tatheva hoti, no aññathā. Tasmā ‘tathāgato’ti vuccati.</p>
<p><a class="sc" id="4"></a><a class="ms" id="p_15A4_156"></a>Yathāvādī, bhikkhave, tathāgato tathākārī, yathākārī tathāvādī. Iti yathāvādī tathākārī, yathākārī tathāvādī. Tasmā ‘tathāgato’ti vuccati.</p>
<p><a class="sc" id="5"></a><a class="ms" id="p_15A4_157"></a>Sadevake, bhikkhave, loke samārake sabrahmake ­sassama­ṇab­rāhma­ṇiyā pajāya sade­va­manus­sāya tathāgato abhibhū anabhibhūto aññadatthu daso vasavattī. Tasmā ‘tathāgato’ti vuccati.</p>
<blockquote class="gatha">
<p><a class="sc" id="6"></a><a class="ms" id="p_15A4_158"></a><span class="var" title="sabbalokaṃ (bj ^it112#1 [Lokasutta])" id="note73">Sabbaṃ lokaṃ</span> abhiññāya,<br> sabbaṃ loke yathātathaṃ;<br> <span class="var" title="sabbaloka (bj, s1-3, km, pts1)" id="note74">Sabbaṃ lokaṃ</span> visaṃyutto,<br> sabbaloke anūpayo.
</p>
<p><a class="sc" id="7"></a><a class="ms" id="p_15A4_159"></a>Sa ve sabbābhibhū dhīro,<br> sabba­ganthap­pa­mocano;<br> Phuṭṭha’ssa paramā santi,<br> nibbānaṃ akutobhayaṃ.
</p>
<p><a class="sc" id="8"></a><a class="ms" id="p_15A4_160"></a>Esa khīṇāsavo buddho,<br> anīgho chinnasaṃsayo;<br> Sabba­kam­mak­kha­yaṃ patto,<br> vimutto upadhisaṅkhaye.
</p>
<p><a class="sc" id="9"></a><a class="ms" id="p_15A4_161"></a>Esa so bhagavā buddho,<br> esa sīho anuttaro;<br> Sadevakassa lokassa,<br> brahmacakkaṃ pavattayī.
</p>
<p><a class="sc" id="10"></a><a class="ms" id="p_15A4_162"></a>Iti devā manussā ca,<br> ye buddhaṃ saraṇaṃ gatā;<br> Saṅgamma taṃ namassanti,<br> mahantaṃ vītasāradaṃ.
</p>
<p><a class="sc" id="11"></a><a class="ms" id="p_15A4_163"></a>Danto damayataṃ seṭṭho,<br> santo samayataṃ isi;<br> Mutto mocayataṃ aggo,<br> tiṇṇo tārayataṃ varo.
</p>
<p><a class="sc" id="12"></a><a class="ms" id="p_15A4_164"></a>Iti hetaṃ namassanti,<br> mahantaṃ vītasāradaṃ;<br> Sadevakasmiṃ lokasmiṃ,<br> <span class="var" title="natthi te (bj, s1-3, km, pts1)" id="note75">natthi me</span> paṭipuggalo”ti.
</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Uruvelavagga</span> <span class="hidden">Paṭha­ma­uru­vela­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>