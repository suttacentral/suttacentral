<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.30">
<article>
<div class="hgroup">
<p class="division">Aṅguttara Nikāya 4</p>
<p>3. Uruvelavagga</p>
<h1>30. Parib­bāja­ka­sutta</h1>
</div>
<p><a class="sc" id="1"></a><a class="ms" id="p_15A4_202"></a><a class="msdiv" id="msdiv30"></a>Ekaṃ samayaṃ bhagavā rājagahe viharati gijjhakūṭe pabbate. Tena kho pana samayena sambahulā abhiññātā abhiññātā paribbājakā <span class="var" title="sappiniyātīre (bj, pts1) | sippiniyā tīre (s1-3, km) | sippiniyā nadiyā tīre (mr)" id="note94">sippinikātīre</span> parib­bāja­kā­rāme paṭivasanti, seyyathidaṃ annabhāro varadharo sakuludāyī ca paribbājako aññe ca abhiññātā abhiññātā paribbājakā. Atha kho bhagavā sāyanhasamayaṃ paṭisallānā vuṭṭhito yena sippinikātīraṃ parib­bāja­kā­rāmo tenupasaṅkami; upasaṅkamitvā paññatte āsane nisīdi. Nisajja kho bhagavā te paribbājake etadavoca:</p>
<p><a class="sc" id="2"></a><a class="pts" id="pts2.30"></a><a class="ms" id="p_15A4_203"></a>“Cattārimāni, paribbājakā, dhammapadāni aggaññāni rattaññāni vaṃsaññāni porāṇāni asaṅkiṇṇāni asaṅkiṇ­ṇa­pubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhi. Katamāni cattāri? Anabhijjhā, paribbājakā, dhammapadaṃ aggaññaṃ rattaññaṃ vaṃsaññaṃ porāṇaṃ asaṅkiṇṇaṃ asaṅkiṇ­ṇa­pubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi. Abyāpādo, paribbājakā, dhammapadaṃ … pe … sammāsati, paribbājakā, dhammapadaṃ … pe … sammāsamādhi, paribbājakā, dhammapadaṃ aggaññaṃ rattaññaṃ vaṃsaññaṃ porāṇaṃ asaṅkiṇṇaṃ asaṅkiṇ­ṇa­pubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi. Imāni kho, paribbājakā, cattāri dhammapadāni aggaññāni rattaññāni vaṃsaññāni porāṇāni asaṅkiṇṇāni asaṅkiṇ­ṇa­pubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhi.</p>
<p><a class="sc" id="3"></a><a class="ms" id="p_15A4_204"></a>Yo kho, paribbājakā, evaṃ vadeyya: ‘ahametaṃ anabhijjhaṃ dhammapadaṃ paccakkhāya abhijjhāluṃ kāmesu tibbasārāgaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ: ‘etu vadatu byāharatu passā­mis­sā­nubhā­van’ti. So vata, paribbājakā, anabhijjhaṃ dhammapadaṃ paccakkhāya abhijjhāluṃ kāmesu tibbasārāgaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati.</p>
<p><a class="sc" id="4"></a><a class="ms" id="p_15A4_205"></a>Yo kho, paribbājakā, evaṃ vadeyya: ‘ahametaṃ abyāpādaṃ dhammapadaṃ paccakkhāya byāpannacittaṃ ­paduṭ­ṭha­mana­saṅkap­paṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ: ‘etu vadatu byāharatu passā­mis­sā­nubhā­van’ti. So vata, paribbājakā, abyāpādaṃ dhammapadaṃ paccakkhāya byāpannacittaṃ ­paduṭ­ṭha­mana­saṅkap­paṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati.</p>
<p><a class="sc" id="5"></a><a class="ms" id="p_15A4_206"></a>Yo kho, paribbājakā, evaṃ vadeyya: ‘ahametaṃ sammāsatiṃ dhammapadaṃ paccakkhāya muṭṭhassatiṃ asampajānaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ: ‘etu vadatu byāharatu passā­mis­sā­nubhā­van’ti. So vata, paribbājakā, sammāsatiṃ dhammapadaṃ paccakkhāya muṭṭhassatiṃ asampajānaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati.</p>
<p><a class="sc" id="6"></a><a class="pts" id="pts2.31"></a><a class="ms" id="p_15A4_207"></a>Yo kho, paribbājakā, evaṃ vadeyya: ‘ahametaṃ sammāsamādhiṃ dhammapadaṃ paccakkhāya asamāhitaṃ vib­bhan­ta­cittaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ: ‘etu vadatu byāharatu passā­mis­sā­nubhā­van’ti. So vata, paribbājakā, sammāsamādhiṃ dhammapadaṃ paccakkhāya asamāhitaṃ vib­bhan­ta­cittaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati.</p>
<p><a class="sc" id="7"></a><a class="ms" id="p_15A4_208"></a>Yo kho, paribbājakā, imāni cattāri dhammapadāni garahitabbaṃ paṭik­kosi­tabbaṃ maññeyya, tassa diṭṭheva dhamme cattāro sahadhammikā <span class="var" title="vādānuvādā gārayhaṃ ṭhānaṃ (^mn101#29 [Devadahasutta])" id="note95">vādānupātā gārayhā ṭhānā</span> āgacchanti. Katame cattāro? Anabhijjhañce bhavaṃ dhammapadaṃ garahati paṭikkosati, ye <span class="var" title="ye ca (^mn117#14 [Mahā­cat­tārīsa­kasutta]-404)" id="note96">ca hi</span> abhijjhālū kāmesu tibbasārāgā samaṇabrāhmaṇā te bhoto pujjā te bhoto pāsaṃsā. Abyāpādañce bhavaṃ dhammapadaṃ garahati paṭikkosati, ye ca hi byāpannacittā ­paduṭ­ṭha­manasaṅ­kappā samaṇabrāhmaṇā te bhoto pujjā te bhoto pāsaṃsā. Sammāsatiñce bhavaṃ dhammapadaṃ garahati paṭikkosati, ye ca hi muṭṭhassatī asampajānā samaṇabrāhmaṇā te bhoto pujjā te bhoto pāsaṃsā. Sammā­samā­dhiñce bhavaṃ dhammapadaṃ garahati paṭikkosati, ye ca hi asamāhitā vibbhantacittā samaṇabrāhmaṇā te bhoto pujjā te bhoto pāsaṃsā.</p>
<p><a class="sc" id="8"></a><a class="ms" id="p_15A4_209"></a>Yo kho, paribbājakā, imāni cattāri dhammapadāni garahitabbaṃ paṭik­kosi­tabbaṃ maññeyya, tassa diṭṭheva dhamme ime cattāro sahadhammikā vādānupātā gārayhā ṭhānā āgacchanti. Yepi te paribbājakā ahesuṃ ukkalā <span class="var" title="vassaṃ bhaññā (pts1) | vassabhiññā (mr)" id="note97">vassabhaññā</span> ahetukavādā akiriyavādā natthikavādā, tepi imāni cattāri dhammapadāni na garahitabbaṃ na paṭik­kosi­tabbaṃ amaññiṃsu. Taṃ kissa hetu? <span class="var" title="nindābyārosā upāram­bha­bhayati (bj) | ... upavādabhayāti (mr)" id="note98">­Nindāb­yā­rosa­na­u­pāram­bha­bhayāti</span>.</p>
<blockquote class="gatha">
<p><a class="sc" id="9"></a><a class="ms" id="p_15A4_210"></a>Abyāpanno sadā sato,<br> ajjhattaṃ susamāhito;<br> Abhijjhāvinaye sikkhaṃ,<br> appamattoti vuccatī”ti.
</p>
</blockquote>
<p class="endsection">Dasamaṃ.</p>
<p class="endsection">Uruvelavaggo tatiyo.</p>
<blockquote class="uddanagatha">
<p><a class="sc" id="10"></a><a class="ms" id="p_15A4_214"></a>Dve uruvelā loko <span class="var" title="kāliko (bj) | kāḷiko (pts1) | koḷiko (mr)" id="note99">kāḷako</span>,<br> Brahmacariyena pañcamaṃ;<br> Kuhaṃ santuṭṭhi vaṃso ca,<br> Dhammapadaṃ paribbājakena cāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Uruvelavagga</span> <span class="hidden">Paṭha­ma­uru­vela­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>