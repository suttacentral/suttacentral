<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.3">
<article>
<div class="hgroup">
<p class="division">Aṅguttara Nikāya 4</p>
<p>1. Bhaṇḍa­gāma­vagga</p>
<h1>3. Paṭha­ma­kha­ta­sutta</h1>
</div>
<p><a class="sc" id="1"></a><a class="pts" id="pts2.3"></a><a class="ms" id="p_15A4_12"></a><a class="msdiv" id="msdiv3"></a>“Catūhi, bhikkhave, dhammehi samannāgato bālo <span class="var" title="avyatto (bj, pts1)" id="note2">abyatto</span> asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamehi catūhi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, ananuvicca apariyogāhetvā appasādanīye ṭhāne pasādaṃ upadaṃseti, ananuvicca apariyogāhetvā pasādanīye ṭhāne appasādaṃ upadaṃseti—imehi kho, bhikkhave, catūhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati.</p>
<p><a class="sc" id="2"></a><a class="ms" id="p_15A4_13"></a>Catūhi, bhikkhave, dhammehi samannāgato paṇḍito <span class="var" title="vyatto (bj, pts1) | byatto (s1-3, km)" id="note3">viyatto</span> sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamehi catūhi? Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati, anuvicca pariyogāhetvā appasādanīye ṭhāne appasādaṃ upadaṃseti, anuvicca pariyogāhetvā pasādanīye ṭhāne pasādaṃ upadaṃseti—imehi kho, bhikkhave, catūhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatīti.</p>
<blockquote class="gatha">
<p><a class="sc" id="3"></a><a class="ms" id="p_15A4_14"></a>Yo nindiyaṃ pasaṃsati,<br> Taṃ vā nindati yo pasaṃsiyo;<br> Vicināti mukhena so kaliṃ,<br> Kalinā tena sukhaṃ na vindati.
</p>
<p><a class="sc" id="4"></a><a class="ms" id="p_15A4_15"></a>Appamatto ayaṃ kali,<br> Yo akkhesu dhanaparājayo;<br> Sabbassāpi sahāpi attanā,<br> Ayameva mahantataro kali;<br> Yo sugatesu manaṃ padosaye.
</p>
<p><a class="sc" id="5"></a><a class="pts" id="pts2.4"></a><a class="ms" id="p_15A4_16"></a>Sataṃ sahassānaṃ nirabbudānaṃ,<br> Chattiṃsatī pañca ca abbudāni;<br> <span class="var" title="yamarīyaṃ garahiya (s1-3, km)" id="note5">Yamariyagarahī</span> nirayaṃ upeti,<br> Vācaṃ manañca paṇidhāya pāpakan”ti.
</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Bhaṇḍa­gāma­vagga</span> <span class="hidden">Anubuddhasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>