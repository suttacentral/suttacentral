<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.8">
<article>
<div class="hgroup">
<p class="division">Aṅguttara Nikāya 4</p>
<p>1. Bhaṇḍa­gāma­vagga</p>
<h1>8. Vesārajjasutta</h1>
</div>
<p><a class="sc" id="1"></a><a class="pts" id="pts2.9"></a><a class="ms" id="p_15A4_48"></a><a class="msdiv" id="msdiv8"></a>“Cattārimāni, bhikkhave, tathāgatassa vesārajjāni, yehi vesārajjehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Katamāni cattāri? ‘“Sammā­sambud­dhassa te paṭijānato ime dhammā anabhi­sambud­dhā”ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatī’ti nimittametaṃ, bhikkhave, na samanupassāmi. <span class="var" title="etampahaṃ (bj, s1-3, km, pts1)" id="note20">Etamahaṃ</span>, bhikkhave, nimittaṃ asama­nu­passanto khemappatto abhayappatto vesāraj­jap­patto viharāmi.</p>
<p><a class="sc" id="2"></a><a class="ms" id="p_15A4_49"></a>‘“Khīṇāsavassa te paṭijānato ime āsavā aparikkhīṇā”ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatī’ti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asama­nu­passanto khemappatto abhayappatto vesāraj­jap­patto viharāmi.</p>
<p><a class="sc" id="3"></a><a class="ms" id="p_15A4_50"></a>‘“Ye kho pana te antarāyikā dhammā vuttā te paṭisevato nālaṃ antarāyāyā”ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatī’ti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asama­nu­passanto khemappatto abhayappatto vesāraj­jap­patto viharāmi.</p>
<p><a class="sc" id="4"></a><a class="ms" id="p_15A4_51"></a>‘“Yassa kho pana te atthāya dhammo desito so na niyyāti takkarassa sammā dukkhakkhayāyā”ti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatī’ti nimittametaṃ, bhikkhave, na samanupassāmi. Etamahaṃ, bhikkhave, nimittaṃ asama­nu­passanto khemappatto abhayappatto vesāraj­jap­patto viharāmi. Imāni kho, bhikkhave, cattāri tathāgatassa vesārajjāni, yehi vesārajjehi samannāgato tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavattetīti.</p>
<blockquote class="gatha">
<p><a class="sc" id="5"></a><a class="ms" id="p_15A4_52"></a>Ye kecime vādapathā puthussitā,<br> Yaṃnissitā samaṇabrāhmaṇā ca;<br> Tathāgataṃ patvā na te bhavanti,<br> Visāradaṃ <span class="var" title="vāda­pathā­ti­vatti­naṃ (bj) | vādapathāti vuttaṃ (pts1, mr)" id="note21">vāda­pathā­ti­vattaṃ</span>.
</p>
<p><a class="sc" id="6"></a><a class="ms" id="p_15A4_53"></a>Yo dhammacakkaṃ abhibhuyya <span class="var" title="kevalaṃ (s1-3) | kevaliṃ (pts1) | kevalo (mr)" id="note22">kevalī</span>,<br> Pavattayī sabba­bhū­tānukampī;<br> Taṃ tādisaṃ deva­manus­sa­seṭṭhaṃ,<br> Sattā namassanti bhavassa pāragun”ti.
</p>
</blockquote>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Bhaṇḍa­gāma­vagga</span> <span class="hidden">Anubuddhasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>