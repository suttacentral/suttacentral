<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.4">
<article>
<div class="hgroup">
<p class="division">Aṅguttara Nikāya 4</p>
<p>1. Bhaṇḍa­gāma­vagga</p>
<h1>4. Dutiya­kha­ta­sutta</h1>
</div>
<p><a class="sc" id="1"></a><a class="ms" id="p_15A4_18"></a><a class="msdiv" id="msdiv4"></a>“Catūsu, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati sāvajjo ca hoti sānuvajjo ca viññūnaṃ, bahuñca apuññaṃ pasavati. Katamesu catūsu? Mātari, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Pitari, bhikkhave, micchā paṭipajjamāno … pe … tathāgate, bhikkhave, micchā paṭipajjamāno … pe … tathā­gata­sāvake, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Imesu kho, bhikkhave, catūsu micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati.</p>
<p><a class="sc" id="2"></a><a class="ms" id="p_15A4_19"></a>Catūsu, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamesu catūsu? Mātari, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Pitari, bhikkhave, sammā paṭipajjamāno … pe … tathāgate, bhikkhave, sammā paṭipajjamāno … pe … tathā­gata­sāvake, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Imesu kho, bhikkhave, catūsu sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatīti.</p>
<blockquote class="gatha">
<p><a class="sc" id="3"></a><a class="pts" id="pts2.5"></a><a class="ms" id="p_15A4_20"></a>Mātari pitari cāpi,<br> yo micchā paṭipajjati;<br> Tathāgate vā sambuddhe,<br> atha vā tassa sāvake;<br> Bahuñca so pasavati,<br> apuññaṃ tādiso naro.
</p>
<p><a class="sc" id="4"></a><a class="ms" id="p_15A4_21"></a><span class="var" title="tāya adhamma­cari­yāya (bj, s1-3, km) | tāya adhamma­cāri­yāya (pts1)" id="note6">Tāya naṃ adhamma­cari­yāya</span>,<br> Mātāpitūsu paṇḍitā;<br> Idheva naṃ garahanti,<br> Peccāpāyañca gacchati.
</p>
<p><a class="sc" id="5"></a><a class="ms" id="p_15A4_22"></a>Mātari pitari cāpi,<br> yo sammā paṭipajjati;<br> Tathāgate vā sambuddhe,<br> atha vā tassa sāvake;<br> Bahuñca so pasavati,<br> <span class="var" title="puññampi tādiso (bj, km) | puññaṃpi tādiso (s1-3)" id="note7">puññaṃ etādiso</span> naro.
</p>
<p><a class="sc" id="6"></a><a class="ms" id="p_15A4_23"></a>Tāya naṃ dhammacariyāya,<br> mātāpitūsu paṇḍitā;<br> <span class="var" title="idha ceva (bj)" id="note8">Idheva</span> naṃ pasaṃsanti,<br> pecca <span class="var" title="sagge ca modatīti (bj) | sagge pamodantīti (pts1)" id="note9">sagge pamodatī”ti</span>.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Bhaṇḍa­gāma­vagga</span> <span class="hidden">Anubuddhasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>