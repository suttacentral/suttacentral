<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.241">
<article>
<div class="hgroup">
<p class="division">Aṅguttara Nikāya 4</p>
<p>24. Kammavagga</p>
<h1>241. Samaṇasutta</h1>
</div>
<p><a class="sc" id="1"></a><a class="ms" id="p_15A4_1469"></a><a class="msdiv" id="msdiv241"></a>“‘Idheva, <span class="var" title="bhikkhave samaṇo (bj, s1-3, pts1)" id="note577">bhikkhave, paṭhamo samaṇo</span>, idha dutiyo samaṇo, idha tatiyo samaṇo, idha catuttho samaṇo; suññā parappavādā samaṇehi <span class="var" title="samaṇehi aññeti (bj, pts1, mr) | ... aññehi (s1-3)" id="note578">aññehī’ti</span>—evametaṃ, bhikkhave, sammā sīhanādaṃ nadatha.</p>
<p><a class="sc" id="2"></a><a class="ms" id="p_15A4_1470"></a>Katamo ca, <span class="var" title="bhikkhave samaṇo (bj, s1-3, pts1)" id="note579">bhikkhave, paṭhamo samaṇo</span>? Idha, bhikkhave, bhikkhu tiṇṇaṃ saṃyojanānaṃ parikkhayā sotāpanno hoti avini­pāta­dhammo niyato sam­bodhi­parā­yaṇo. Ayaṃ, bhikkhave, paṭhamo samaṇo.</p>
<p><a class="sc" id="3"></a><a class="ms" id="p_15A4_1471"></a>Katamo ca, bhikkhave, dutiyo samaṇo? Idha, bhikkhave, bhikkhu tiṇṇaṃ saṃyojanānaṃ parikkhayā rāgado­samohā­naṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti. Ayaṃ, bhikkhave, dutiyo samaṇo.</p>
<p><a class="sc" id="4"></a><a class="ms" id="p_15A4_1472"></a>Katamo ca, bhikkhave, tatiyo samaṇo? Idha, bhikkhave, bhikkhu pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā. Ayaṃ, bhikkhave, tatiyo samaṇo.</p>
<p><a class="sc" id="5"></a><a class="ms" id="p_15A4_1473"></a>Katamo ca, bhikkhave, catuttho samaṇo? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayaṃ, bhikkhave, catuttho samaṇo.</p>
<p><a class="sc" id="6"></a><a class="ms" id="p_15A4_1474"></a>‘Idheva, bhikkhave, paṭhamo samaṇo, idha dutiyo samaṇo, idha tatiyo samaṇo, idha catuttho samaṇo; suññā parappavādā samaṇebhi aññehī’ti—evametaṃ, bhikkhave, sammā sīhanādaṃ nadathā”ti.</p>
<p class="endsection">Dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Pañca­ma­paṇṇā­saka</span> <span class="hidden">Kammavagga</span> <span class="hidden">Saṅkhittasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>