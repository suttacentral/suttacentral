<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.50">
<article>
<div class="hgroup">
<p class="division">Aṅguttara Nikāya 4</p>
<p>5. Rohitassavagga</p>
<h1>50. Upak­kilesa­sutta</h1>
</div>
<p><a class="sc" id="1"></a><a class="pts" id="pts2.53"></a><a class="ms" id="p_15A4_346"></a><a class="msdiv" id="msdiv50"></a>“Cattārome, bhikkhave, can­dima­sūriyā­naṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti. Katame cattāro? Abbhā, bhikkhave, can­dima­sūriyā­naṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti.</p>
<p><a class="sc" id="2"></a><a class="ms" id="p_15A4_347"></a>Mahikā, bhikkhave, can­dima­sūriyā­naṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti.</p>
<p><a class="sc" id="3"></a><a class="ms" id="p_15A4_348"></a>Dhūmo rajo, bhikkhave, can­dima­sūriyā­naṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti.</p>
<p><a class="sc" id="4"></a><a class="ms" id="p_15A4_349"></a>Rāhu, bhikkhave, asurindo can­dima­sūriyā­naṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti. Ime kho, bhikkhave, cattāro can­dima­sūriyā­naṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti.</p>
<p><a class="sc" id="5"></a><a class="ms" id="p_15A4_350"></a>Evamevaṃ kho, bhikkhave, cattārome samaṇab­rāhma­ṇā­naṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocanti. Katame cattāro? Santi, bhikkhave, eke samaṇabrāhmaṇā suraṃ pivanti merayaṃ, surāmerayapānā appaṭiviratā. Ayaṃ, bhikkhave, paṭhamo samaṇab­rāhma­ṇā­naṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.</p>
<p><a class="sc" id="6"></a><a class="ms" id="p_15A4_351"></a>Santi, bhikkhave, eke samaṇabrāhmaṇā methunaṃ dhammaṃ paṭisevanti, methunasmā dhammā appaṭiviratā. Ayaṃ, bhikkhave, dutiyo samaṇab­rāhma­ṇā­naṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.</p>
<p><a class="sc" id="7"></a><a class="ms" id="p_15A4_352"></a>Santi, bhikkhave, eke samaṇabrāhmaṇā jāta­rūpa­rajataṃ sādiyanti, jāta­rūpa­rajata­paṭig­gahaṇā appaṭiviratā. Ayaṃ, bhikkhave, tatiyo samaṇab­rāhma­ṇā­naṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.</p>
<p><a class="sc" id="8"></a><a class="pts" id="pts2.54"></a><a class="ms" id="p_15A4_353"></a>Santi, bhikkhave, eke samaṇabrāhmaṇā micchājīvena jīvanti, micchājīvā appaṭiviratā. Ayaṃ, bhikkhave, catuttho samaṇab­rāhma­ṇā­naṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti. Ime kho, bhikkhave, cattāro samaṇab­rāhma­ṇā­naṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocantīti.</p>
<blockquote class="gatha">
<p><a class="sc" id="9"></a><a class="ms" id="p_15A4_354"></a><span class="var" title="rāgadu­supaṭik­kiṭṭhā (s1-3, pts1) | rāga­dosa­parik­liṭṭhā (^pi-tv-kd22#5 [Sat­tasati­kak­khan­dhaka/ Paṭha­ma­bhā­ṇavāra])" id="note164">Rāga­dosa­parik­kiṭṭhā</span>,<br> eke samaṇabrāhmaṇā;<br> Avijjānivutā posā,<br> piya­rū­pā­bhinan­dino.
</p>
<p><a class="sc" id="10"></a><a class="ms" id="p_15A4_355"></a>Suraṃ pivanti merayaṃ,<br> paṭisevanti methunaṃ;<br> Rajataṃ jātarūpañca,<br> sādiyanti aviddasū;<br> Micchājīvena jīvanti,<br> eke samaṇabrāhmaṇā.
</p>
<p><a class="sc" id="11"></a><a class="ms" id="p_15A4_356"></a>Ete upakkilesā vuttā,<br> bud­dhe­nādicca­bandhunā;<br> Yehi <span class="var" title="upakkiliṭṭhā (bj, pts1)" id="note165">upakkilesehi</span>,<br> eke samaṇabrāhmaṇā;<br> Na tapanti na bhāsanti,<br> <span class="var" title="addhuvā sarajāpagā (bj) | asuddhā sarajā matā (s1-3) | asuddhā sarajā pabhā (pts1)" id="note166">asuddhā sarajā magā</span>.
</p>
<p><a class="sc" id="12"></a><a class="ms" id="p_15A4_357"></a>Andhakārena onaddhā,<br> taṇhādāsā sanettikā;<br> Vaḍḍhenti kaṭasiṃ ghoraṃ,<br> ādiyanti punabbhavan”ti.
</p>
</blockquote>
<p class="endsection">Dasamaṃ.</p>
<p class="endsection">Rohitassavaggo pañcamo.</p>
<blockquote class="uddanagatha">
<p><a class="sc" id="13"></a><a class="ms" id="p_15A4_361"></a>Samādhipañhā dve kodhā,<br> Rohitassāpare duve;<br> Suvidū­ra­visā­kha­vi­pallāsā,<br> Upakkilesena te dasāti.
</p>
</blockquote>
<p class="endsutta">Paṭhamo paṇṇāsako samatto.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Rohitassavagga</span> <span class="hidden">Samā­dhi­bhāva­nā­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>