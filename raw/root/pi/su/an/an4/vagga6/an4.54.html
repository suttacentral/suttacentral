<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.54">
<article>
<div class="hgroup">
<p class="division">Aṅguttara Nikāya 4</p>
<p>6. ­Puññā­bhi­sanda­vagga</p>
<h1>54. Duti­yasaṃ­vāsa­sutta</h1>
</div>
<p><a class="sc" id="1"></a><a class="ms" id="p_15A4_393"></a><a class="msdiv" id="msdiv54"></a>“Cattārome, bhikkhave, saṃvāsā. Katame cattāro? Chavo chavāya saddhiṃ saṃvasati, chavo deviyā saddhiṃ saṃvasati, devo chavāya saddhiṃ saṃvasati, devo deviyā saddhiṃ saṃvasati.</p>
<p><a class="sc" id="2"></a><a class="pts" id="pts2.60"></a><a class="ms" id="p_15A4_394"></a>Kathañca, bhikkhave, chavo chavāya saddhiṃ saṃvasati. Idha, bhikkhave, sāmiko hoti pāṇātipātī adinnādāyī kāmesu­micchā­cārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko dussīlo pāpadhammo mac­chera­malapa­riyuṭ­ṭhi­tena cetasā agāraṃ ajjhāvasati akkosa­ka­pari­bhāsako samaṇab­rāhma­ṇā­naṃ; bhariyāpissa hoti pāṇātipātinī adinnādāyinī kāmesu­micchā­cārinī musāvādinī pisuṇavācā pharusavācā samphap­palāpinī abhijjhālunī byāpannacittā micchādiṭṭhikā dussīlā pāpadhammā mac­chera­malapa­riyuṭ­ṭhi­tena cetasā agāraṃ ajjhāvasati akkosi­ka­pari­bhāsikā samaṇab­rāhma­ṇā­naṃ. Evaṃ kho, bhikkhave, chavo chavāya saddhiṃ saṃvasati.</p>
<p><a class="sc" id="3"></a><a class="ms" id="p_15A4_395"></a>Kathañca, bhikkhave, chavo deviyā saddhiṃ saṃvasati? Idha, bhikkhave, sāmiko hoti pāṇātipātī … pe … micchādiṭṭhiko dussīlo pāpadhammo mac­chera­malapa­riyuṭ­ṭhi­tena cetasā agāraṃ ajjhāvasati akkosa­ka­pari­bhāsako samaṇab­rāhma­ṇā­naṃ; bhariyā khvassa hoti pāṇātipātā paṭiviratā adinnādānā paṭiviratā kāmesu­micchā­cārā paṭiviratā musāvādā paṭiviratā pisuṇāya vācāya paṭiviratā pharusāya vācāya paṭiviratā samphappalāpā paṭiviratā anabhijjhālunī abyāpannacittā sammādiṭṭhikā sīlavatī kalyāṇadhammā viga­tamala­mac­che­rena cetasā agāraṃ ajjhāvasati anakkosi­ka­pari­bhāsikā samaṇab­rāhma­ṇā­naṃ. Evaṃ kho, bhikkhave, chavo deviyā saddhiṃ saṃvasati.</p>
<p><a class="sc" id="4"></a><a class="ms" id="p_15A4_396"></a>Kathañca, bhikkhave, devo chavāya saddhiṃ saṃvasati? Idha, bhikkhave, sāmiko hoti pāṇātipātā paṭivirato adinnādānā paṭivirato kāmesu­micchā­cārā paṭivirato musāvādā paṭivirato pisuṇāya vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto sammādiṭṭhiko sīlavā kalyāṇadhammo viga­tamala­mac­che­rena cetasā agāraṃ ajjhāvasati anakkosa­ka­pari­bhāsako samaṇab­rāhma­ṇā­naṃ; bhariyā khvassa hoti pāṇātipātinī … pe … micchādiṭṭhikā dussīlā pāpadhammā mac­chera­malapa­riyuṭ­ṭhi­tena cetasā agāraṃ ajjhāvasati akkosi­ka­pari­bhāsikā samaṇab­rāhma­ṇā­naṃ. Evaṃ kho, bhikkhave, devo chavāya saddhiṃ saṃvasati.</p>
<p><a class="sc" id="5"></a><a class="ms" id="p_15A4_397"></a>Kathañca, bhikkhave, devo deviyā saddhiṃ saṃvasati? Idha, bhikkhave, sāmiko hoti pāṇātipātā paṭivirato … pe … sammādiṭṭhiko sīlavā kalyāṇadhammo viga­tamala­mac­che­rena cetasā agāraṃ ajjhāvasati anakkosa­ka­pari­bhāsako samaṇab­rāhma­ṇā­naṃ; bhariyāpissa hoti pāṇātipātā paṭiviratā … pe … sammādiṭṭhikā sīlavatī kalyāṇadhammā viga­tamala­mac­che­rena cetasā agāraṃ ajjhāvasati anakkosi­ka­pari­bhāsikā samaṇab­rāhma­ṇā­naṃ. Evaṃ kho, bhikkhave, devo deviyā saddhiṃ saṃvasati. Ime kho, bhikkhave, cattāro saṃvāsāti.</p>
<blockquote class="gatha">
<p><a class="sc" id="6"></a><a class="pts" id="pts2.61"></a><a class="ms" id="p_15A4_398"></a>Ubho ca honti dussīlā,<br> kadariyā paribhāsakā;<br> Te honti jānipatayo,<br> chavā saṃvāsamāgatā.
</p>
<p><a class="sc" id="7"></a><a class="ms" id="p_15A4_399"></a>Sāmiko hoti dussīlo,<br> kadariyo paribhāsako;<br> Bhariyā sīlavatī hoti,<br> vadaññū vītamaccharā;<br> Sāpi devī saṃvasati,<br> chavena patinā saha.
</p>
<p><a class="sc" id="8"></a><a class="ms" id="p_15A4_400"></a>Sāmiko sīlavā hoti,<br> vadaññū vītamaccharo;<br> Bhariyā hoti dussīlā,<br> kadariyā paribhāsikā;<br> Sāpi chavā saṃvasati,<br> devena patinā saha.
</p>
<p><a class="sc" id="9"></a><a class="ms" id="p_15A4_401"></a>Ubho saddhā vadaññū ca,<br> saññatā dhammajīvino;<br> Te honti jānipatayo,<br> aññamaññaṃ piyaṃvadā.
</p>
<p><a class="sc" id="10"></a><a class="ms" id="p_15A4_402"></a>Atthāsaṃ pacurā honti,<br> phāsukaṃ upajāyati;<br> Amittā dummanā honti,<br> ubhinnaṃ samasīlinaṃ.
</p>
<p><a class="sc" id="11"></a><a class="ms" id="p_15A4_403"></a>Idha dhammaṃ caritvāna,<br> samasīlabbatā ubho;<br> Nandino devalokasmiṃ,<br> modanti kāmakāmino”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">­Puññā­bhi­sanda­vagga</span> <span class="hidden">Paṭha­ma­puññā­bhi­sanda­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>