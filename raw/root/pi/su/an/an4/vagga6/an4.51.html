<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.51">
<article>
<div class="hgroup">
<p class="division">Aṅguttara Nikāya 4</p>
<p>6. ­Puññā­bhi­sanda­vagga</p>
<h1>51. Paṭha­ma­puññā­bhi­sanda­sutta</h1>
</div>
<p><a class="sc" id="1"></a><a class="ms" id="p_15A4_363"></a><a class="msdiv" id="msdiv51"></a>Sāvatthi­nidānaṃ. “Cattārome, bhikkhave, puññābhisandā kusalābhisandā sukhassāhārā sovaggikā sukhavipākā sagga­saṃ­vatta­nikā iṭṭhāya kantāya manāpāya hitāya sukhāya saṃvattanti. Katame cattāro? Yassa, bhikkhave, bhikkhu cīvaraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko sagga­saṃ­vatta­niko iṭṭhāya kantāya manāpāya hitāya sukhāya saṃvattati.</p>
<p><a class="sc" id="2"></a><a class="ms" id="p_15A4_364"></a>Yassa, bhikkhave, bhikkhu piṇḍapātaṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko sagga­saṃ­vatta­niko iṭṭhāya kantāya manāpāya hitāya sukhāya saṃvattati.</p>
<p><a class="sc" id="3"></a><a class="pts" id="pts2.55"></a><a class="ms" id="p_15A4_365"></a>Yassa, bhikkhave, bhikkhu senāsanaṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko sagga­saṃ­vatta­niko iṭṭhāya kantāya manāpāya hitāya sukhāya saṃvattati.</p>
<p><a class="sc" id="4"></a><a class="ms" id="p_15A4_366"></a>Yassa, bhikkhave, bhikkhu gilā­nappac­caya­bhesaj­ja­parik­khā­raṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko sagga­saṃ­vatta­niko iṭṭhāya kantāya manāpāya hitāya sukhāya saṃvattati. Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā sagga­saṃ­vatta­nikā iṭṭhāya kantāya manāpāya hitāya sukhāya saṃvattanti.</p>
<p><a class="sc" id="5"></a><a class="ms" id="p_15A4_367"></a>Imehi ca pana, bhikkhave, catūhi ­puññā­bhi­san­dehi kusalā­bhisan­dehi samannāgatassa ariyasāvakassa na sukaraṃ puññassa pamāṇaṃ <span class="var" title="gaṇetuṃ (mr)" id="note167">gahetuṃ</span>: ‘ettako puññābhisando kusalābhisando sukhassāhāro sovaggiko sukhavipāko sagga­saṃ­vatta­niko iṭṭhāya kantāya manāpāya hitāya sukhāya saṃvattatī’ti. Atha kho <span class="var" title="asaṅkheyyo (bj, s1-3, km, pts1)" id="note168">asaṅkhyeyyo</span> appameyyo mahā­puñ­ñak­khan­dhot­veva <span class="var" title="saṅkhaṃ (bj, s1-3, km, pts1)" id="note169">saṅkhyaṃ</span> gacchati.</p>
<p><a class="sc" id="6"></a><a class="ms" id="p_15A4_368"></a>Seyyathāpi, bhikkhave, mahāsamudde na sukaraṃ udakassa pamāṇaṃ gahetuṃ: ‘ettakāni udakāḷhakānīti vā, ettakāni udakāḷ­ha­kasatā­nīti vā, ettakāni udakāḷ­haka­sahas­sā­nīti vā, ettakāni udakāḷ­haka­sata­sahas­sā­nīti vā’, atha kho asaṅkhyeyyo appameyyo mahā­uda­kak­khan­dhot­veva saṅkhyaṃ gacchati; evamevaṃ kho, bhikkhave, imehi catūhi ­puññā­bhi­san­dehi kusalā­bhisan­dehi samannāgatassa ariyasāvakassa na sukaraṃ puññassa pamāṇaṃ gahetuṃ: ‘ettako puññābhisando kusalābhisando sukhassāhāro sovaggiko sukhavipāko sagga­saṃ­vatta­niko iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo mahā­puñ­ñak­khan­dhot­veva saṅkhyaṃ gacchatīti.</p>
<blockquote class="gatha">
<p><a class="sc" id="7"></a><a class="pts" id="pts2.56"></a><a class="ms" id="p_15A4_369"></a>Mahodadhiṃ aparimitaṃ mahāsaraṃ,<br> Bahubheravaṃ <span class="var" title="ratana­gaṇāna­mālayaṃ (bj, s1-3, km) | ratana­gaṇana­mālayaṃ (pts1)" id="note170">ratana­varā­namāla­yaṃ</span>;<br> Najjo yathā <span class="var" title="maccha­gaṇasaṃ­ghasevitā (s1-3, km)" id="note171">nara­gaṇa­saṅgha­sevitā</span>,<br> Puthū savantī upayanti sāgaraṃ.
</p>
<p><a class="sc" id="8"></a><a class="ms" id="p_15A4_370"></a>Evaṃ naraṃ <span class="var" title="anna­pāna­vatthaṃ (mr)" id="note172">annada­pāna­vattha­daṃ</span>,<br> Seyyā­nisaj­jattha­ra­ṇassa dāyakaṃ;<br> Puññassa dhārā upayanti paṇḍitaṃ,<br> Najjo yathā vārivahāva sāgaran”ti.
</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">­Puññā­bhi­sanda­vagga</span> <span class="hidden">Paṭha­ma­puññā­bhi­sanda­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>