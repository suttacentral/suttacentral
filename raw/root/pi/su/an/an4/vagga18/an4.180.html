<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.180">
<article>
<div class="hgroup">
<p class="division">Aṅguttara Nikāya 4</p>
<p>18. Sañce­taniya­vagga</p>
<h1><span class="var" title="mahāpa­desa­nā­suttaṃ (bj)" id="note430">180. Mahāpa­desa­sutta</span></h1>
</div>
<p><a class="sc" id="1"></a><a class="pts" id="pts2.168"></a><a class="ms" id="p_15A4_1085"></a><a class="msdiv" id="msdiv180"></a>Ekaṃ samayaṃ bhagavā bhoganagare viharati <span class="var" title="ānande cetiye (^dn16#165 [Mahā­pari­nib­bā­na­sutta/22. ­Catuma­hāpa­desa­kathā])" id="note431">ānandacetiye</span>. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: “cattārome, bhikkhave, mahāpadese desessāmi, taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a class="ms" id="p_15A4_1086"></a>“Katame, bhikkhave, cattāro mahāpadesā? Idha, bhikkhave, bhikkhu evaṃ vadeyya: ‘sammukhā metaṃ, āvuso, bhagavato sutaṃ sammukhā paṭiggahitaṃ—ayaṃ dhammo, ayaṃ vinayo, idaṃ satthusāsanan’ti. Tassa, bhikkhave, bhikkhuno bhāsitaṃ neva abhinan­di­tab­baṃ nap­paṭik­kosi­tabbaṃ. Anabhinanditvā appaṭikkositvā tāni padabyañjanāni sādhukaṃ uggahetvā sutte <span class="var" title="osāretabbāni (^dn16#166 [Mahā­pari­nib­bā­na­sutta/22. ­Catuma­hāpa­desa­kathā])" id="note432">otāretabbāni</span>, vinaye sandas­setab­bāni. Tāni ce sutte <span class="var" title="osāriyamānāni (^dn16#166 [Mahā­pari­nib­bā­na­sutta/22. ­Catuma­hāpa­desa­kathā])" id="note433">otāriyamānāni</span> vinaye san­dassi­ya­mānāni na ceva sutte <span class="var" title="osaranti (^dn16#166 [Mahā­pari­nib­bā­na­sutta/22. ­Catuma­hāpa­desa­kathā])" id="note434">otaranti</span> na vinaye sandissanti, niṭṭhamettha gantabbaṃ: ‘addhā idaṃ na ceva tassa bhagavato vacanaṃ arahato sammā­sambud­dhassa; imassa ca bhikkhuno duggahitan’ti. Iti <span class="var" title="iti idaṃ (bj) | iti hīdaṃ (s1-3, km, mr)" id="note435">hetaṃ</span>, bhikkhave, chaḍḍeyyātha.</p>
<p><a class="sc" id="3"></a><a class="ms" id="p_15A4_1087"></a><span class="var" title=" ettako pāṭho dīghanikāye (7D:415) na dissati, peyyālamukhena dassito" id="note436">Idha pana, bhikkhave, bhikkhu evaṃ vadeyya: ‘sammukhā metaṃ, āvuso, bhagavato sutaṃ sammukhā paṭiggahitaṃ—ayaṃ dhammo, ayaṃ vinayo, idaṃ satthusāsanan’ti. Tassa, bhikkhave, bhikkhuno bhāsitaṃ neva abhinan­di­tab­baṃ nap­paṭik­kosi­tabbaṃ. Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandas­setab­bāni</span>. Tāni ce sutte otāriyamānāni vinaye san­dassi­ya­mānāni sutte ceva <span class="var" title="osaranti (^dn16#166 [Mahā­pari­nib­bā­na­sutta/22. ­Catuma­hāpa­desa­kathā])" id="note438">otaranti</span> vinaye ca sandissanti, niṭṭhamettha gantabbaṃ: ‘addhā idaṃ tassa bhagavato vacanaṃ arahato sammā­sambud­dhassa; imassa ca bhikkhuno suggahitan’ti. Idaṃ, bhikkhave, paṭhamaṃ mahāpadesaṃ dhāreyyātha.</p>
<p><a class="sc" id="4"></a><a class="pts" id="pts2.169"></a><a class="ms" id="p_15A4_1088"></a>Idha pana, bhikkhave, bhikkhu evaṃ vadeyya: ‘asukasmiṃ nāma āvāse saṅgho viharati sathero sapāmokkho. Tassa me saṅghassa sammukhā sutaṃ sammukhā paṭiggahitaṃ—ayaṃ dhammo, ayaṃ vinayo, idaṃ satthusāsanan’ti. Tassa, bhikkhave, bhikkhuno bhāsitaṃ neva abhinan­di­tab­baṃ nap­paṭik­kosi­tabbaṃ. Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandas­setab­bāni. Tāni ce sutte otāriyamānāni vinaye san­dassi­ya­mānāni na ceva sutte otaranti na vinaye sandissanti, niṭṭhamettha gantabbaṃ: ‘addhā idaṃ na ceva tassa bhagavato vacanaṃ arahato sammā­sambud­dhassa; tassa ca saṅghassa duggahitan’ti. Iti hetaṃ, bhikkhave, chaḍḍeyyātha.</p>
<p><a class="sc" id="5"></a><a class="ms" id="p_15A4_1089"></a>Idha pana, bhikkhave, bhikkhu evaṃ vadeyya: ‘asukasmiṃ nāma āvāse saṅgho viharati sathero sapāmokkho. Tassa me saṅghassa sammukhā sutaṃ sammukhā paṭiggahitaṃ—ayaṃ dhammo, ayaṃ vinayo, idaṃ satthusāsanan’ti. Tassa, bhikkhave, bhikkhuno bhāsitaṃ neva abhinan­di­tab­baṃ nap­paṭik­kosi­tabbaṃ. Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandas­setab­bāni. Tāni ce sutte otāriyamānāni, vinaye san­dassi­ya­mānāni sutte ceva otaranti vinaye ca sandissanti, niṭṭhamettha gantabbaṃ: ‘addhā idaṃ tassa bhagavato vacanaṃ arahato sammā­sambud­dhassa; tassa ca saṅghassa suggahitan’ti. Idaṃ, bhikkhave, dutiyaṃ mahāpadesaṃ dhāreyyātha.</p>
<p><a class="sc" id="6"></a><a class="ms" id="p_15A4_1090"></a>Idha pana, bhikkhave, bhikkhu evaṃ vadeyya: ‘asukasmiṃ nāma āvāse sambahulā therā bhikkhū viharanti bahussutā āgatāgamā dhammadharā vinayadharā mātikādharā. Tesaṃ me therānaṃ sammukhā sutaṃ sammukhā paṭiggahitaṃ—ayaṃ dhammo, ayaṃ vinayo, idaṃ satthusāsanan’ti. Tassa, bhikkhave, bhikkhuno bhāsitaṃ neva abhinan­di­tab­baṃ nap­paṭik­kosi­tabbaṃ. Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandas­setab­bāni. Tāni ce sutte otāriyamānāni vinaye san­dassi­ya­mānāni na ceva sutte otaranti na vinaye sandissanti, niṭṭhamettha gantabbaṃ: ‘addhā idaṃ na ceva tassa bhagavato vacanaṃ arahato sammā­sambud­dhassa; tesañca therānaṃ duggahitan’ti. Iti hetaṃ, bhikkhave, chaḍḍeyyātha.</p>
<p><a class="sc" id="7"></a><a class="ms" id="p_15A4_1091"></a>Idha pana, bhikkhave, bhikkhu evaṃ vadeyya: ‘asukasmiṃ nāma āvāse sambahulā therā bhikkhū viharanti bahussutā āgatāgamā dhammadharā vinayadharā mātikādharā. Tesaṃ me therānaṃ sammukhā sutaṃ sammukhā paṭiggahitaṃ—ayaṃ dhammo, ayaṃ vinayo, idaṃ satthusāsanan’ti. Tassa, bhikkhave, bhikkhuno bhāsitaṃ neva abhinan­di­tab­baṃ nap­paṭik­kosi­tabbaṃ. Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandas­setab­bāni. Tāni ce sutte otāriyamānāni vinaye san­dassi­ya­mānāni sutte ceva otaranti vinaye ca sandissanti, niṭṭhamettha gantabbaṃ: ‘addhā idaṃ tassa bhagavato vacanaṃ arahato sammā­sambud­dhassa; tesañca therānaṃ suggahitan’ti. Idaṃ, bhikkhave, tatiyaṃ mahāpadesaṃ dhāreyyātha.</p>
<p><a class="sc" id="8"></a><a class="pts" id="pts2.170"></a><a class="ms" id="p_15A4_1092"></a>Idha pana, bhikkhave, bhikkhu evaṃ vadeyya: ‘asukasmiṃ nāma āvāse eko thero bhikkhu viharati bahussuto āgatāgamo dhammadharo vinayadharo mātikādharo. Tassa me therassa sammukhā sutaṃ sammukhā paṭiggahitaṃ—ayaṃ dhammo, ayaṃ vinayo, idaṃ satthusāsanan’ti. Tassa, bhikkhave, bhikkhuno bhāsitaṃ neva abhinan­di­tab­baṃ nap­paṭik­kosi­tabbaṃ. Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandas­setab­bāni. Tāni ce sutte otāriyamānāni vinaye san­dassi­ya­mānāni na ceva sutte otaranti na vinaye sandissanti, niṭṭhamettha gantabbaṃ: ‘addhā idaṃ na ceva tassa bhagavato vacanaṃ arahato sammā­sambud­dhassa; tassa ca therassa duggahitan’ti. Iti hetaṃ, bhikkhave, chaḍḍeyyātha.</p>
<p><a class="sc" id="9"></a><a class="ms" id="p_15A4_1093"></a>Idha pana, bhikkhave, bhikkhu evaṃ vadeyya: ‘asukasmiṃ nāma āvāse eko thero bhikkhu viharati bahussuto āgatāgamo dhammadharo vinayadharo mātikādharo. Tassa me therassa sammukhā sutaṃ sammukhā paṭiggahitaṃ—ayaṃ dhammo, ayaṃ vinayo, idaṃ satthusāsanan’ti. Tassa, bhikkhave, bhikkhuno bhāsitaṃ neva abhinan­di­tab­baṃ nap­paṭik­kosi­tabbaṃ. Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandas­setab­bāni. Tāni ce sutte otāriyamānāni vinaye san­dassi­ya­mānāni sutte ceva otaranti vinaye ca sandissanti, niṭṭhamettha gantabbaṃ: ‘addhā idaṃ tassa bhagavato vacanaṃ arahato sammā­sambud­dhassa; tassa ca therassa suggahitan’ti. Idaṃ, bhikkhave, catutthaṃ mahāpadesaṃ dhāreyyātha. Ime kho, bhikkhave, cattāro mahāpadesā”ti.</p>
<p class="endsection">Dasamaṃ.</p>
<p class="endsection">Sañce­taniya­vaggo tatiyo.</p>
<blockquote class="uddanagatha">
<p><a class="sc" id="10"></a><a class="ms" id="p_15A4_1097"></a>Cetanā vibhatti koṭṭhiko,<br> Ānando upa­vā­ṇa­pañca­maṃ;<br> Āyācana rāhula jambālī,<br> Nibbānaṃ mahāpadesenāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Sañce­taniya­vagga</span> <span class="hidden">Cetanāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>