<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.178">
<article>
<div class="hgroup">
<p class="division">Aṅguttara Nikāya 4</p>
<p>18. Sañce­taniya­vagga</p>
<h1><span class="var" title="ceto­vimutti­suttaṃ (bj)" id="note423">178. Jambālīsutta</span></h1>
</div>
<p><a class="sc" id="1"></a><a class="ms" id="p_15A4_1076"></a><a class="msdiv" id="msdiv178"></a>“Cattārome, bhikkhave, puggalā santo saṃvijjamānā lokasmiṃ. Katame cattāro? Idha, bhikkhave, bhikkhu aññataraṃ santaṃ cetovimuttiṃ upasampajja viharati. So sakkā­ya­nirodhaṃ manasi karoti. Tassa sakkā­ya­nirodhaṃ manasi karoto sakkāyanirodhe cittaṃ na pakkhandati nappasīdati na santiṭṭhati nādhimuccati. <span class="var" title="tassa kho etaṃ (bj, s1-3, km, pts1) | evaṃ kho tassa (?)" id="note424">Tassa kho evaṃ</span>, bhikkhave, bhikkhuno na sakkāyanirodho pāṭikaṅkho. Seyyathāpi, bhikkhave, puriso <span class="var" title="lasagatena (bj, pts1) | lapagatena (s1-3)" id="note425">lepagatena</span> hatthena sākhaṃ gaṇheyya, tassa so hattho sajjeyyapi <span class="var" title="gaṇheyyāpi (pts1) | gayheyyapi (?)" id="note426">gaṇheyyapi</span> <span class="var" title="khajjeyyapi (bj) | bajjheyyāpi (pts1)" id="note427">bajjheyyapi</span>; evamevaṃ kho, bhikkhave, bhikkhu aññataraṃ santaṃ cetovimuttiṃ upasampajja viharati. So sakkā­ya­nirodhaṃ manasi karoti. Tassa sakkā­ya­nirodhaṃ manasi karoto sakkāyanirodhe cittaṃ na pakkhandati nappasīdati na santiṭṭhati nādhimuccati. <span class="var" title="tassa kho etaṃ (bj, s1-3, km, pts1) | evaṃ kho tassa (?)" id="note428">Tassa kho evaṃ</span>, bhikkhave, bhikkhuno na sakkāyanirodho pāṭikaṅkho.</p>
<p><a class="sc" id="2"></a><a class="pts" id="pts2.166"></a><a class="ms" id="p_15A4_1077"></a>Idha pana, bhikkhave, bhikkhu aññataraṃ santaṃ cetovimuttiṃ upasampajja viharati. So sakkā­ya­nirodhaṃ manasi karoti. Tassa sakkā­ya­nirodhaṃ manasi karoto sakkāyanirodhe cittaṃ pakkhandati pasīdati santiṭṭhati adhimuccati. Tassa kho evaṃ, bhikkhave, bhikkhuno sakkāyanirodho pāṭikaṅkho. Seyyathāpi, bhikkhave, puriso suddhena hatthena sākhaṃ gaṇheyya, tassa so hattho neva sajjeyya na gaṇheyya na bajjheyya; evamevaṃ kho, bhikkhave, bhikkhu aññataraṃ santaṃ cetovimuttiṃ upasampajja viharati. So sakkā­ya­nirodhaṃ manasi karoti. Tassa sakkā­ya­nirodhaṃ manasi karoto sakkāyanirodhe cittaṃ pakkhandati pasīdati santiṭṭhati adhimuccati. Tassa kho evaṃ, bhikkhave, bhikkhuno sakkāyanirodho pāṭikaṅkho.</p>
<p><a class="sc" id="3"></a><a class="ms" id="p_15A4_1078"></a>Idha pana, bhikkhave, bhikkhu aññataraṃ santaṃ cetovimuttiṃ upasampajja viharati. So avijjāp­pa­bhe­daṃ manasi karoti. Tassa avijjāp­pa­bhe­daṃ manasi karoto avijjāppabhede cittaṃ na pakkhandati nappasīdati na santiṭṭhati nādhimuccati. Tassa kho evaṃ, bhikkhave, bhikkhuno na avijjāppabhedo pāṭikaṅkho. Seyyathāpi, bhikkhave, jambālī aneka­vassa­gaṇikā. Tassā puriso yāni ceva āyamukhāni tāni pidaheyya, yāni ca apāyamukhāni tāni vivareyya, devo ca na sammā dhāraṃ anup­pa­vec­cheyya. Evañhi tassā, bhikkhave, jambāliyā na āḷippabhedo pāṭikaṅkho. Evamevaṃ kho, bhikkhave, bhikkhu aññataraṃ santaṃ cetovimuttiṃ upasampajja viharati. So avijjāp­pa­bhe­daṃ manasi karoti. Tassa avijjāp­pa­bhe­daṃ manasi karoto avijjāppabhede cittaṃ na pakkhandati nappasīdati na santiṭṭhati nādhimuccati. Tassa kho evaṃ, bhikkhave, bhikkhuno na avijjāppabhedo pāṭikaṅkho.</p>
<p><a class="sc" id="4"></a><a class="pts" id="pts2.167"></a><a class="ms" id="p_15A4_1079"></a>Idha pana, bhikkhave, bhikkhu aññataraṃ santaṃ cetovimuttiṃ upasampajja viharati. So avijjāp­pa­bhe­daṃ manasi karoti. Tassa avijjāp­pa­bhe­daṃ manasi karoto avijjāppabhede cittaṃ pakkhandati pasīdati santiṭṭhati adhimuccati. Tassa kho evaṃ, bhikkhave, bhikkhuno avijjāppabhedo pāṭikaṅkho. Seyyathāpi, bhikkhave, jambālī aneka­vassa­gaṇikā. Tassā puriso yāni ceva āyamukhāni tāni vivareyya, yāni ca apāyamukhāni tāni pidaheyya, devo ca sammā dhāraṃ anup­pa­vec­cheyya. Evañhi tassā, bhikkhave, jambāliyā āḷippabhedo pāṭikaṅkho. Evamevaṃ kho, bhikkhave, bhikkhu aññataraṃ santaṃ cetovimuttiṃ upasampajja viharati. So avijjāp­pa­bhe­daṃ manasi karoti. Tassa avijjāp­pa­bhe­daṃ manasi karoto avijjāppabhede cittaṃ pakkhandati pasīdati santiṭṭhati adhimuccati. Tassa kho evaṃ, bhikkhave, bhikkhuno avijjāppabhedo pāṭikaṅkho. Ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Catut­tha­paṇṇā­saka</span> <span class="hidden">Sañce­taniya­vagga</span> <span class="hidden">Cetanāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>