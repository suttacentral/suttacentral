<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.12">
<article>
<div class="hgroup">
<p class="division">Aṅguttara Nikāya 4</p>
<p>2. Caravagga</p>
<h1>12. Sīlasutta</h1>
</div>
<p><a class="sc" id="1"></a><a class="ms" id="p_15A4_86"></a><a class="msdiv" id="msdiv12"></a>“Sampannasīlā, bhikkhave, viharatha sam­panna­pāti­mokkhā, pāti­mokkha­saṃ­vara­saṃ­vutā viharatha ācāra­gocara­sam­pannā, aṇumattesu vajjesu bhayadassāvino samādāya sikkhatha sikkhāpadesu. Sam­panna­sīlānaṃ vo, bhikkhave, viharataṃ sam­panna­pāti­mokkhā­naṃ pāti­mokkha­saṃva­rasaṃ­vutā­naṃ viharataṃ ācāra­gocara­sam­pannā­naṃ aṇumattesu vajjesu bhaya­dassā­vī­naṃ samādāya sikkhataṃ sikkhāpadesu, kimassa uttari karaṇīyaṃ?</p>
<p><a class="sc" id="2"></a><a class="ms" id="p_15A4_87"></a>Carato cepi, bhikkhave, bhikkhuno abhij­jhāb­yāpādo vigato hoti, thinamiddhaṃ … uddhac­ca­kukkuc­caṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ, carampi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati.</p>
<p><a class="sc" id="3"></a><a class="ms" id="p_15A4_88"></a>Ṭhitassa cepi, bhikkhave, bhikkhuno abhij­jhāb­yāpādo vigato hoti, thinamiddhaṃ … uddhac­ca­kukkuc­caṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ, ṭhitopi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati.</p>
<p><a class="sc" id="4"></a><a class="pts" id="pts2.15"></a><a class="ms" id="p_15A4_89"></a>Nisinnassa cepi, bhikkhave, bhikkhuno abhij­jhāb­yāpādo vigato hoti, thinamiddhaṃ … uddhac­ca­kukkuc­caṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ, nisinnopi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati.</p>
<p><a class="sc" id="5"></a><a class="ms" id="p_15A4_90"></a>Sayānassa cepi, bhikkhave, bhikkhuno jāgarassa abhij­jhāb­yāpādo vigato hoti, thinamiddhaṃ … uddhac­ca­kukkuc­caṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ, sayānopi, bhikkhave, bhikkhu jāgaro evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccatīti.</p>
<blockquote class="gatha">
<p><a class="sc" id="6"></a><a class="ms" id="p_15A4_91"></a><span class="var" title="yathā (mr)" id="note36">Yataṃ</span> care <span class="var" title="yathā (mr)" id="note37">yataṃ</span> tiṭṭhe,<br> <span class="var" title="yathā (mr)" id="note38">Yataṃ</span> acche <span class="var" title="yathā (mr)" id="note39">yataṃ</span> saye;<br> <span class="var" title="yathā (mr)" id="note40">Yataṃ</span> <span class="var" title="sammiñjaye (bj, s1-3, km, pts1)" id="note41">samiñjaye</span> bhikkhu,<br> <span class="var" title="yatameva naṃ (bj) | yatametaṃ (s1-3, km) | yatameva (?)" id="note42">Yatamenaṃ</span> pasāraye.
</p>
<p><a class="sc" id="7"></a><a class="ms" id="p_15A4_92"></a>Uddhaṃ tiriyaṃ apācīnaṃ,<br> yāvatā­jaga­togati;<br> Samavekkhitā ca dhammānaṃ,<br> khandhānaṃ udayabbayaṃ.
</p>
<p><a class="sc" id="8"></a><a class="ms" id="p_15A4_93"></a>Cetosa­matha­sāmīciṃ,<br> sikkhamānaṃ sadā sataṃ;<br> Satataṃ pahitattoti,<br> āhu bhikkhuṃ tathāvidhan”ti.
</p>
</blockquote>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Caravagga</span> <span class="hidden">Carasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>