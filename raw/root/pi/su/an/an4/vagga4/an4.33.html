<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.33">
<article>
<div class="hgroup">
<p class="division">Aṅguttara Nikāya 4</p>
<p>4. Cakkavagga</p>
<h1>33. Sīhasutta</h1>
</div>
<p><a class="sc" id="1"></a><a class="pts" id="pts2.33"></a><a class="ms" id="p_15A4_223"></a><a class="msdiv" id="msdiv33"></a>“Sīho, bhikkhave, migarājā sāyanhasamayaṃ āsayā nikkhamati. Āsayā nikkhamitvā vijambhati. Vijambhitvā samantā catuddisā anuviloketi. Samantā catuddisā anuviloketvā tikkhattuṃ sīhanādaṃ nadati. Tikkhattuṃ sīhanādaṃ naditvā gocarāya pakkamati. Ye kho pana te, bhikkhave, tiracchānagatā pāṇā sīhassa migarañño nadato saddaṃ suṇanti, te yebhuyyena bhayaṃ saṃvegaṃ santāsaṃ āpajjanti. Bilaṃ bilāsayā pavisanti, <span class="var" title="udakaṃ udakāsayā (s1-3, mr)" id="note107">dakaṃ dakāsayā</span> pavisanti, vanaṃ vanāsayā pavisanti, ākāsaṃ pakkhino bhajanti. Yepi te, bhikkhave, rañño nāgā gāmani­gama­rāja­dhānīsu daḷhehi varattehi bandhanehi baddhā, tepi tāni bandhanāni sañchinditvā sampadāletvā bhītā muttakarīsaṃ cajamānā yena vā tena vā palāyanti. Evaṃ mahiddhiko kho, bhikkhave, sīho migarājā tiracchā­na­gatā­naṃ pāṇānaṃ, evaṃ mahesakkho evaṃ mahānubhāvo.</p>
<p><a class="sc" id="2"></a><a class="ms" id="p_15A4_224"></a>Evamevaṃ kho, bhikkhave, yadā tathāgato loke uppajjati arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā, so dhammaṃ deseti: ‘iti sakkāyo, iti sakkā­ya­sa­mudayo, iti <span class="var" title="sakkāyassa nirodho (s1-3) | sakkāyassa atthaṅgamo (aṭṭha.)" id="note108">sakkāyanirodho</span>, iti sakkā­ya­nirodha­gāminī paṭipadā’ti. Yepi te, bhikkhave, devā dīghāyukā vaṇṇavanto sukhabahulā uccesu vimānesu ciraṭṭhitikā, tepi tathāgatassa dhammadesanaṃ sutvā yebhuyyena bhayaṃ saṃvegaṃ santāsaṃ āpajjanti: ‘aniccā vata kira, bho, mayaṃ samānā niccamhāti amaññimha; addhuvā vata kira, bho, mayaṃ samānā dhuvamhāti amaññimha; asassatā vata kira, bho, mayaṃ samānā sassatamhāti amaññimha. Mayaṃ kira, bho, aniccā addhuvā asassatā sakkā­ya­pariyā­pannā’ti. Evaṃ mahiddhiko kho, bhikkhave, tathāgato sadevakassa lokassa, evaṃ mahesakkho evaṃ mahānubhāvoti.</p>
<blockquote class="gatha">
<p><a class="sc" id="3"></a><a class="pts" id="pts2.34"></a><a class="ms" id="p_15A4_225"></a>Yadā buddho abhiññāya,<br> dhammacakkaṃ pavattayī;<br> Sadevakassa lokassa,<br> satthā appaṭipuggalo.
</p>
<p><a class="sc" id="4"></a><a class="ms" id="p_15A4_226"></a>Sakkāyañca nirodhañca,<br> sakkāyassa ca sambhavaṃ;<br> Ariyañ­caṭṭhaṅ­gikaṃ maggaṃ,<br> duk­khū­pasa­ma­gā­minaṃ.
</p>
<p><a class="sc" id="5"></a><a class="ms" id="p_15A4_227"></a>Yepi dīghāyukā devā,<br> vaṇṇavanto yasassino;<br> Bhītā santāsamāpāduṃ,<br> sīhas­sevita­remigā.
</p>
<p><a class="sc" id="6"></a><a class="ms" id="p_15A4_228"></a>Avītivattā sakkāyaṃ,<br> aniccā kira bho mayaṃ;<br> Sutvā arahato vākyaṃ,<br> vippamuttassa tādino”ti.
</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Cakkavagga</span> <span class="hidden">Cakkasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>