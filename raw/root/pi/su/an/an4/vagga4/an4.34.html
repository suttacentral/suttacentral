<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.34">
<article>
<div class="hgroup">
<p class="division">Aṅguttara Nikāya 4</p>
<p>4. Cakkavagga</p>
<h1>34. Aggap­pasā­da­sutta</h1>
</div>
<p><a class="sc" id="1"></a><a class="ms" id="p_15A4_230"></a><a class="msdiv" id="msdiv34"></a>“Cattārome, bhikkhave, aggappasādā. Katame cattāro? Yāvatā, bhikkhave, sattā apadā vā <span class="var" title="dipadā (bj, pts1)" id="note111">dvipadā</span> vā catuppadā vā bahuppadā vā rūpino vā arūpino vā saññino vā asaññino vā nevasaññi­nāsaññino vā, tathāgato tesaṃ aggamakkhāyati arahaṃ sammāsambuddho. Ye, bhikkhave, buddhe pasannā, agge te pasannā. Agge kho pana pasannānaṃ aggo vipāko hoti.</p>
<p><a class="sc" id="2"></a><a class="ms" id="p_15A4_231"></a>Yāvatā, bhikkhave, dhammā saṅkhatā, ariyo aṭṭhaṅgiko maggo tesaṃ aggamakkhāyati. Ye, bhikkhave, ariye aṭṭhaṅgike magge pasannā, agge te pasannā. Agge kho pana pasannānaṃ aggo vipāko hoti.</p>
<p><a class="sc" id="3"></a><a class="ms" id="p_15A4_232"></a>Yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyati, yadidaṃ madanimmadano pipāsavinayo ālaya­samug­ghāto vaṭṭupacchedo taṇhākkhayo virāgo nirodho nibbānaṃ. Ye, bhikkhave, virāge dhamme pasannā, agge te pasannā. Agge kho pana pasannānaṃ aggo vipāko hoti.</p>
<p><a class="sc" id="4"></a><a class="pts" id="pts2.35"></a><a class="ms" id="p_15A4_233"></a>Yāvatā, bhikkhave, saṅghā vā gaṇā vā, tathā­gata­sā­vaka­saṅ­gho tesaṃ aggamakkhāyati, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Ye, bhikkhave, saṅghe pasannā, agge te pasannā. Agge kho pana pasannānaṃ aggo vipāko hoti. Ime kho, bhikkhave, cattāro aggappasādāti.</p>
<blockquote class="gatha">
<p><a class="sc" id="5"></a><a class="ms" id="p_15A4_234"></a>Aggato ve pasannānaṃ,<br> aggaṃ dhammaṃ vijānataṃ;<br> Agge buddhe pasannānaṃ,<br> dakkhiṇeyye anuttare.
</p>
<p><a class="sc" id="6"></a><a class="ms" id="p_15A4_235"></a>Agge dhamme pasannānaṃ,<br> virāgūpasame sukhe;<br> Agge saṅghe pasannānaṃ,<br> puññakkhette anuttare.
</p>
<p><a class="sc" id="7"></a><a class="ms" id="p_15A4_236"></a>Aggasmiṃ dānaṃ dadataṃ,<br> aggaṃ puññaṃ pavaḍḍhati;<br> Aggaṃ āyu ca vaṇṇo ca,<br> yaso kitti sukhaṃ balaṃ.
</p>
<p><a class="sc" id="8"></a><a class="ms" id="p_15A4_237"></a>Aggassa dātā medhāvī,<br> agga­dham­ma­sa­māhito;<br> Devabhūto manusso vā,<br> aggappatto pamodatī”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Cakkavagga</span> <span class="hidden">Cakkasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>