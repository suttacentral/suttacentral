<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.260">
<article>
<div class="hgroup">
<p class="division">Aṅguttara Nikāya 4</p>
<p>26. Abhiññāvagga</p>
<h1>260. Dutiya­ājānī­ya­sutta</h1>
</div>
<p><a class="sc" id="1"></a><a class="ms" id="p_15A4_1549"></a><a class="msdiv" id="msdiv260"></a>“Catūhi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅganteva saṅkhaṃ gacchati. Katamehi catūhi? Idha, bhikkhave, rañño bhadro assājānīyo vaṇṇasampanno ca hoti, balasampanno ca, javasampanno ca, āroha­pari­ṇāha­sam­panno ca. Imehi kho, bhikkhave, catūhi aṅgehi samannāgato rañño bhadro assājānīyo rājāraho hoti rājabhoggo, rañño aṅganteva saṅkhaṃ gacchati.</p>
<p><a class="sc" id="2"></a><a class="ms" id="p_15A4_1550"></a>Evamevaṃ kho, bhikkhave, catūhi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassa. Katamehi catūhi? Idha, bhikkhave, bhikkhu vaṇṇasampanno ca hoti, balasampanno ca, javasampanno ca, āroha­pari­ṇāha­sam­panno ca.</p>
<p><a class="sc" id="3"></a><a class="ms" id="p_15A4_1551"></a>Kathañca, bhikkhave, bhikkhu vaṇṇasampanno hoti? Idha, bhikkhave, bhikkhu sīlavā hoti … pe … samādāya sikkhati sikkhāpadesu. Evaṃ kho, bhikkhave, bhikkhu vaṇṇasampanno hoti.</p>
<p><a class="sc" id="4"></a><a class="ms" id="p_15A4_1552"></a>Kathañca, bhikkhave, bhikkhu balasampanno hoti? Idha, bhikkhave, bhikkhu āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhit­ta­dhuro kusalesu dhammesu. Evaṃ kho, bhikkhave, bhikkhu balasampanno hoti.</p>
<p><a class="sc" id="5"></a><a class="ms" id="p_15A4_1553"></a>Kathañca, bhikkhave, bhikkhu javasampanno hoti? Idha, bhikkhave, bhikkhu āsavānaṃ khayā … pe … sacchikatvā upasampajja viharati. Evaṃ kho, bhikkhave, bhikkhu javasampanno hoti.</p>
<p><a class="sc" id="6"></a><a class="pts" id="pts2.252"></a><a class="ms" id="p_15A4_1554"></a>Kathañca, bhikkhave, bhikkhu āroha­pari­ṇāha­sam­panno hoti? Idha, bhikkhave, bhikkhu lābhī hoti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ. Evaṃ kho, bhikkhave, bhikkhu āroha­pari­ṇāha­sam­panno hoti.</p>
<p><a class="sc" id="7"></a><a class="ms" id="p_15A4_1555"></a>Imehi kho, bhikkhave, catūhi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Pañca­ma­paṇṇā­saka</span> <span class="hidden">Abhiññāvagga</span> <span class="hidden">Abhiññāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>