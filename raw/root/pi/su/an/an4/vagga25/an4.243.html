<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.243">
<article>
<div class="hgroup">
<p class="division">Aṅguttara Nikāya 4</p>
<p>25. Āpatti­bhaya­vagga</p>
<h1><span class="var" title="pāpa­bhik­khu­suttaṃ (bj)" id="note580">243. Saṅgha­bheda­ka­sutta</span></h1>
</div>
<p><a class="sc" id="1"></a><a class="ms" id="p_15A4_1481"></a><a class="msdiv" id="msdiv243"></a>Ekaṃ samayaṃ bhagavā kosambiyaṃ viharati ghositārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca: “api nu taṃ, ānanda, adhikaraṇaṃ vūpasantan”ti? “Kuto taṃ, bhante, adhikaraṇaṃ <span class="var" title="vūpasammissati (?)" id="note581">vūpasamissati</span>. Āyasmato, bhante, anuruddhassa bāhiyo nāma saddhivihāriko kevalakappaṃ saṃghabhedāya ṭhito. Tatrāyasmā anuruddho na ekavācikampi bhaṇitabbaṃ maññatī”ti.</p>
<p><a class="sc" id="2"></a><a class="ms" id="p_15A4_1482"></a>“Kadā panānanda, anuruddho saṃghamajjhe <span class="var" title="adhikaraṇesu tesu (mr)" id="note582">adhikaraṇesu</span> voyuñjati. Nanu, ānanda, yāni kānici adhikaraṇāni uppajjanti, sabbāni tāni tumhe ceva vūpasametha sāri­putta­mog­gallānā ca.</p>
<p><a class="sc" id="3"></a><a class="pts" id="pts2.240"></a><a class="ms" id="p_15A4_1483"></a>Cattārome, ānanda, atthavase sampassamāno pāpabhikkhu saṅghabhedena nandati. Katame cattāro? Idhānanda, pāpabhikkhu dussīlo hoti pāpadhammo asuci saṅkas­sarasa­mācāro paṭicchan­na­kammanto assamaṇo samaṇapaṭiñño abrahmacārī brahma­cāri­paṭiñño antopūti avassuto kasambujāto. Tassa evaṃ hoti: ‘sace kho maṃ bhikkhū jānissanti—dussīlo pāpadhammo asuci saṅkas­sarasa­mācāro paṭicchan­na­kammanto assamaṇo samaṇapaṭiñño abrahmacārī brahma­cāri­paṭiñño antopūti avassuto kasambujātoti, samaggā maṃ santā nāsessanti; vaggā pana maṃ na nāsessantī’ti. Idaṃ, ānanda, paṭhamaṃ atthavasaṃ sampassamāno pāpabhikkhu saṅghabhedena nandati.</p>
<p><a class="sc" id="4"></a><a class="ms" id="p_15A4_1484"></a>Puna caparaṃ, ānanda, pāpabhikkhu micchādiṭṭhiko hoti, antaggāhikāya diṭṭhiyā samannāgato. Tassa evaṃ hoti: ‘sace kho maṃ bhikkhū jānissanti—micchādiṭṭhiko antaggāhikāya diṭṭhiyā samannāgatoti, samaggā maṃ santā nāsessanti; vaggā pana maṃ na nāsessantī’ti. Idaṃ, ānanda, dutiyaṃ atthavasaṃ sampassamāno pāpabhikkhu saṅghabhedena nandati.</p>
<p><a class="sc" id="5"></a><a class="ms" id="p_15A4_1485"></a>Puna caparaṃ, ānanda, pāpabhikkhu micchāājīvo hoti, micchāājīvena <span class="var" title="jīvitaṃ (s1-3, km, pts1, mr)" id="note583">jīvikaṃ</span> kappeti. Tassa evaṃ hoti: ‘sace kho maṃ bhikkhū jānissanti—micchāājīvo micchāājīvena jīvikaṃ kappetīti, samaggā maṃ santā nāsessanti; vaggā pana maṃ na nāsessantī’ti. Idaṃ, ānanda, tatiyaṃ atthavasaṃ sampassamāno pāpabhikkhu saṃghabhedena nandati.</p>
<p><a class="sc" id="6"></a><a class="ms" id="p_15A4_1486"></a>Puna caparaṃ, ānanda, pāpabhikkhu lābhakāmo hoti sakkārakāmo anavaññat­tikāmo. Tassa evaṃ hoti: ‘sace kho maṃ bhikkhū jānissanti—lābhakāmo sakkārakāmo anavaññat­tikā­moti, samaggā maṃ santā na sakkarissanti na garuṃ karissanti na mānessanti na pūjessanti; vaggā pana maṃ sakkarissanti garuṃ karissanti mānessanti pūjessantī’ti. Idaṃ, ānanda, catutthaṃ atthavasaṃ sampassamāno pāpabhikkhu saṅghabhedena nandati. Ime kho, ānanda, cattāro atthavase sampassamāno pāpabhikkhu saṅghabhedena nandatī”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Pañca­ma­paṇṇā­saka</span> <span class="hidden">Āpatti­bhaya­vagga</span> <span class="hidden">Saṅgha­bheda­ka­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>