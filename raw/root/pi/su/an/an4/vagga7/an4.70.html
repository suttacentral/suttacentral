<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.70">
<article>
<div class="hgroup">
<p class="division">Aṅguttara Nikāya 4</p>
<p>7. Patta­kam­ma­vagga</p>
<h1>70. Adhammikasutta</h1>
</div>
<p><a class="sc" id="1"></a><a class="pts" id="pts2.75"></a><a class="ms" id="p_15A4_513"></a><a class="msdiv" id="msdiv70"></a>“Yasmiṃ, bhikkhave, samaye rājāno adhammikā honti, rājāyuttāpi tasmiṃ samaye adhammikā honti. Rājāyuttesu adhammikesu brāhma­ṇa­gaha­pati­kāpi tasmiṃ samaye adhammikā honti. Brāhma­ṇa­gaha­pati­kesu adhammikesu negama­jāna­padāpi tasmiṃ samaye adhammikā honti. Negama­jāna­padesu adhammikesu visamaṃ candimasūriyā parivattanti. Visamaṃ can­dima­sū­riyesu parivattantesu visamaṃ nakkhattāni tārakarūpāni parivattanti. Visamaṃ nakkhattesu tārakarūpesu parivattantesu visamaṃ <span class="var" title="rattidivā (mr)" id="note231">rattindivā</span> parivattanti. Visamaṃ rattindivesu parivattantesu visamaṃ māsaddhamāsā parivattanti. Visamaṃ māsaddhamāsesu parivattantesu visamaṃ utusaṃvaccharā parivattanti. Visamaṃ utusaṃ­vaccha­resu parivattantesu visamaṃ vātā vāyanti visamā apañjasā. Visamaṃ vātesu vāyantesu visamesu apañjasesu devatā parikupitā bhavanti. Devatāsu parikupitāsu devo na sammā dhāraṃ anuppavecchati. Deve na sammā dhāraṃ anup­pavec­chante <span class="var" title="visamapākīni (bj, s1-3, km, pts1) | visamaṃ pākāni (mr)" id="note232">visamapākāni</span> sassāni bhavanti. Visamapākāni, bhikkhave, sassāni manussā paribhuñjantā appāyukā honti dubbaṇṇā ca <span class="var" title="bahvābādhā (s1-3, mr)" id="note233">bavhābādhā</span> ca.</p>
<p><a class="sc" id="2"></a><a class="ms" id="p_15A4_514"></a>Yasmiṃ, bhikkhave, samaye rājāno dhammikā honti, rājāyuttāpi tasmiṃ samaye dhammikā honti. Rājāyuttesu dhammikesu brāhma­ṇa­gaha­pati­kāpi tasmiṃ samaye dhammikā honti. Brāhma­ṇa­gaha­pati­kesu dhammikesu negama­jāna­padāpi tasmiṃ samaye dhammikā honti. Negama­jāna­padesu dhammikesu samaṃ candimasūriyā parivattanti. Samaṃ can­dima­sū­riyesu parivattantesu samaṃ nakkhattāni tārakarūpāni parivattanti. Samaṃ nakkhattesu tārakarūpesu parivattantesu samaṃ rattindivā parivattanti. Samaṃ rattindivesu parivattantesu samaṃ māsaddhamāsā parivattanti. Samaṃ māsaddhamāsesu parivattantesu samaṃ utusaṃvaccharā parivattanti. Samaṃ utusaṃ­vaccha­resu parivattantesu samaṃ vātā vāyanti samā pañjasā. Samaṃ vātesu vāyantesu samesu pañjasesu devatā aparikupitā bhavanti. Devatāsu aparikupitāsu devo sammā dhāraṃ anuppavecchati. Deve sammā dhāraṃ anup­pavec­chante samapākāni sassāni bhavanti. Samapākāni, bhikkhave, sassāni manussā paribhuñjantā dīghāyukā ca honti vaṇṇavanto ca balavanto ca appābādhā cāti.</p>
<blockquote class="gatha">
<p><a class="sc" id="3"></a><a class="ms" id="p_15A4_515"></a><span class="var" title="gavañce (^ja334#1 [Rājovādajātaka])" id="note235">Gunnañce</span> taramānānaṃ,<br> jimhaṃ gacchati puṅgavo;<br> Sabbā tā jimhaṃ gacchanti,<br> nette jimhaṃ gate sati.
</p>
<p><a class="sc" id="4"></a><a class="pts" id="pts2.76"></a><a class="ms" id="p_15A4_516"></a>Evamevaṃ manussesu,<br> yo hoti seṭṭhasammato;<br> So ce adhammaṃ carati,<br> pageva itarā pajā;<br> Sabbaṃ raṭṭhaṃ dukkhaṃ seti,<br> rājā ce hoti adhammiko.
</p>
<p><a class="sc" id="5"></a><a class="ms" id="p_15A4_517"></a>Gunnañce taramānānaṃ,<br> ujuṃ gacchati puṅgavo;<br> <span class="var" title="sabbā gāvī ujuṃ yanti (^ja334#3 [Rājovādajātaka])" id="note236">Sabbā tā ujuṃ gacchanti</span>,<br> nette ujuṃ gate sati.
</p>
<p><a class="sc" id="6"></a><a class="ms" id="p_15A4_518"></a>Evamevaṃ manussesu,<br> yo hoti seṭṭhasammato;<br> So <span class="var" title="so ceva (bj, pts1) | so ce (s1-3)" id="note237">sace</span> dhammaṃ carati,<br> pageva itarā pajā;<br> Sabbaṃ raṭṭhaṃ sukhaṃ seti,<br> rājā ce hoti dhammiko”ti.
</p>
</blockquote>
<p class="endsection">Dasamaṃ.</p>
<p class="endsection">Patta­kam­ma­vaggo dutiyo.</p>
<blockquote class="uddanagatha">
<p><a class="sc" id="7"></a><a class="ms" id="p_15A4_522"></a>Pattakammaṃ <span class="var" title="anaṇako (bj, pts1) | annanātho (s1-3) | anaṇyako (mr)" id="note238">ānaṇyako</span>,<br> Sabrahmanirayā rūpena pañcamaṃ;<br> Sarāgaahirājā devadatto,<br> Padhānaṃ adhammikena cāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Patta­kam­ma­vagga</span> <span class="hidden">Patta­kam­masutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>