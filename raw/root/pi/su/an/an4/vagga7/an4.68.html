<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an4.68">
<article>
<div class="hgroup">
<p class="division">Aṅguttara Nikāya 4</p>
<p>7. Patta­kam­ma­vagga</p>
<h1>68. Devadattasutta</h1>
</div>
<p><a class="sc" id="1"></a><a class="ms" id="p_15A4_500"></a><a class="msdiv" id="msdiv68"></a>Ekaṃ samayaṃ bhagavā rājagahe viharati gijjhakūṭe pabbate acirapakkante devadatte. Tatra kho bhagavā devadattaṃ ārabbha bhikkhū āmantesi: “ attavadhāya, bhikkhave, devadattassa lābhasakkā­ra­siloko udapādi. Parābhavāya, bhikkhave, devadattassa lābhasakkā­ra­siloko udapādi.</p>
<p><a class="sc" id="2"></a><a class="ms" id="p_15A4_501"></a>Seyyathāpi, bhikkhave, kadalī attavadhāya phalaṃ deti, parābhavāya phalaṃ deti; evamevaṃ kho, bhikkhave, attavadhāya devadattassa lābhasakkā­ra­siloko udapādi, parābhavāya devadattassa lābhasakkā­ra­siloko udapādi.</p>
<p><a class="sc" id="3"></a><a class="ms" id="p_15A4_502"></a>Seyyathāpi, bhikkhave, veḷu attavadhāya phalaṃ deti, parābhavāya phalaṃ deti; evamevaṃ kho, bhikkhave, attavadhāya devadattassa lābhasakkā­ra­siloko udapādi, parābhavāya devadattassa lābhasakkā­ra­siloko udapādi.</p>
<p><a class="sc" id="4"></a><a class="ms" id="p_15A4_503"></a>Seyyathāpi, bhikkhave, naḷo attavadhāya phalaṃ deti, parābhavāya phalaṃ deti; evamevaṃ kho, bhikkhave, attavadhāya devadattassa lābhasakkā­ra­siloko udapādi, parābhavāya devadattassa lābhasakkā­ra­siloko udapādi.</p>
<p><a class="sc" id="5"></a><a class="ms" id="p_15A4_504"></a>Seyyathāpi, bhikkhave, assatarī attavadhāya gabbhaṃ gaṇhāti, parābhavāya gabbhaṃ gaṇhāti; evamevaṃ kho, bhikkhave, attavadhāya devadattassa lābhasakkā­ra­siloko udapādi, parābhavāya devadattassa lābhasakkā­ra­siloko udapādīti.</p>
<blockquote class="gatha">
<p><a class="sc" id="6"></a><a class="ms" id="p_15A4_505"></a>Phalaṃ ve kadaliṃ hanti,<br> phalaṃ veḷuṃ phalaṃ naḷaṃ;<br> Sakkāro kāpurisaṃ hanti,<br> gabbho assatariṃ yathā”ti.
</p>
</blockquote>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Patta­kam­ma­vagga</span> <span class="hidden">Patta­kam­masutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>