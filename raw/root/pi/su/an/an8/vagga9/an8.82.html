<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.82">
<article>
<div class="hgroup">
<p class="division">Aṅguttara Nikāya 8</p>
<p>9. Sativagga</p>
<h1>82. Puṇṇiyasutta</h1>
</div>
<p><a class="sc" id="1"></a><a class="ms" id="p_17A8_811"></a><a class="msdiv" id="msdiv82"></a>Atha kho āyasmā puṇṇiyo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā puṇṇiyo bhagavantaṃ etadavoca: “ko nu kho, bhante, hetu ko paccayo yena appekadā tathāgataṃ dhammadesanā paṭibhāti, appekadā na paṭibhātī”ti? “Saddho ca, puṇṇiya, bhikkhu hoti, no cupasaṅkamitā; neva tathāgataṃ dhammadesanā paṭibhāti. Yato ca kho, puṇṇiya, bhikkhu saddho ca hoti, upasaṅkamitā ca; evaṃ tathāgataṃ dhammadesanā paṭibhāti. Saddho ca, puṇṇiya, bhikkhu hoti, upasaṅkamitā ca, no ca payirupāsitā … pe … payirupāsitā ca, no ca paripucchitā … paripucchitā ca, no ca ohitasoto dhammaṃ suṇāti … ohitasoto ca dhammaṃ suṇāti, no ca sutvā dhammaṃ dhāreti … sutvā ca dhammaṃ dhāreti, no ca dhātānaṃ dhammānaṃ atthaṃ upaparikkhati … dhātānañca dhammānaṃ atthaṃ upaparikkhati, no ca atthamaññāya dhammamaññāya dhammā­nu­dhammap­paṭi­panno hoti. Neva tāva tathāgataṃ dhammadesanā paṭibhāti.</p>
<p><a class="sc" id="2"></a><a class="pts" id="pts4.338"></a><a class="ms" id="p_17A8_812"></a>Yato ca kho, puṇṇiya, bhikkhu saddho ca hoti, upasaṅkamitā ca, payirupāsitā ca, paripucchitā ca, ohitasoto ca dhammaṃ suṇāti, sutvā ca dhammaṃ dhāreti, dhātānañca dhammānaṃ atthaṃ upaparikkhati, atthamaññāya dhammamaññāya dhammā­nu­dhammap­paṭi­panno ca hoti; evaṃ tathāgataṃ dhammadesanā paṭibhāti. Imehi kho, puṇṇiya, aṭṭhahi dhammehi <span class="var" title="samannāgato (bj, s1-3, pts1) | samannāgataṃ (mr)" id="note288">samannāgatā</span> <span class="var" title="ekanta­pa­ṭibhā­naṃ (bj, pts1) | ekanta­pa­ṭibhā­ṇaṃ (s1-3)" id="note289">ekanta­pa­ṭibhānā</span> tathāgataṃ dhammadesanā hotī”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Sativagga</span> <span class="hidden">Sati­sam­pajañ­ña­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>