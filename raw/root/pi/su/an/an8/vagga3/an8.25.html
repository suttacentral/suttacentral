<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.25">
<article>
<div class="hgroup">
<p class="division">Aṅguttara Nikāya 8</p>
<p>3. Gahapativagga</p>
<h1>25. Mahānāmasutta</h1>
</div>
<p><a class="sc" id="1"></a><a class="ms" id="p_17A8_252"></a><a class="msdiv" id="msdiv25"></a>Ekaṃ samayaṃ bhagavā sakkesu viharati kapila­vatthus­miṃ nigrodhārāme. Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca: “kittāvatā nu kho, bhante, upāsako hotī”ti? “Yato kho, mahānāma, buddhaṃ saraṇaṃ gato hoti, dhammaṃ saraṇaṃ gato hoti, saṅghaṃ saraṇaṃ gato hoti; ettāvatā kho, mahānāma, upāsako hotī”ti.</p>
<p><a class="sc" id="2"></a><a class="ms" id="p_17A8_253"></a>“Kittāvatā pana, bhante, upāsako sīlavā hotī”ti? “Yato kho, mahānāma, upāsako pāṇātipātā paṭivirato hoti, adinnādānā paṭivirato hoti, kāmesu­micchā­cārā paṭivirato hoti, musāvādā paṭivirato hoti, surā­meraya­majja­pa­mā­daṭṭhānā paṭivirato hoti; ettāvatā kho, mahānāma, upāsako sīlavā hotī”ti.</p>
<p><a class="sc" id="3"></a><a class="pts" id="pts4.221"></a><a class="ms" id="p_17A8_254"></a>“Kittāvatā pana, bhante, upāsako attahitāya paṭipanno hoti, no parahitāyā”ti? “Yato kho, mahānāma, upāsako attanāva saddhāsampanno hoti, no paraṃ saddhā­sam­padāya <span class="var" title="samādāpeti (?)" id="note102">samādapeti</span>; attanāva sīlasampanno hoti, no paraṃ sīlasampadāya samādapeti; attanāva cāgasampanno hoti, no paraṃ cāgasampadāya samādapeti; attanāva bhikkhūnaṃ dassanakāmo hoti, no paraṃ bhikkhūnaṃ dassane samādapeti; attanāva saddhammaṃ sotukāmo hoti, no paraṃ saddham­mas­sa­vane samādapeti; attanāva sutānaṃ dhammānaṃ dhāraṇajātiko hoti, no paraṃ dhamma­dhāra­ṇāya samādapeti; attanāva sutānaṃ dhammānaṃ atthū­papa­rikkhitā hoti, no paraṃ atthū­papa­rikkhāya samādapeti; attanāva atthamaññāya dhammamaññāya dhammā­nu­dhammap­paṭi­panno hoti, no paraṃ dhammā­nu­dhammap­paṭi­pattiyā samādapeti. Ettāvatā kho, mahānāma, upāsako attahitāya paṭipanno hoti, no parahitāyā”ti.</p>
<p><a class="sc" id="4"></a><a class="pts" id="pts4.222"></a><a class="ms" id="p_17A8_255"></a>“Kittāvatā pana, bhante, upāsako attahitāya ca paṭipanno hoti parahitāya cā”ti? “Yato kho, mahānāma, upāsako attanā ca saddhāsampanno hoti, parañca saddhā­sam­padāya samādapeti; attanā ca sīlasampanno hoti, parañca sīlasampadāya samādapeti; attanā ca cāgasampanno hoti, parañca cāgasampadāya samādapeti; attanā ca bhikkhūnaṃ dassanakāmo hoti, parañca bhikkhūnaṃ dassane samādapeti; attanā ca saddhammaṃ sotukāmo hoti, parañca saddham­mas­sa­vane samādapeti; attanā ca sutānaṃ dhammānaṃ dhāraṇajātiko hoti, parañca dhamma­dhāra­ṇāya samādapeti; attanā ca sutānaṃ dhammānaṃ atthū­papa­rikkhitā hoti, parañca atthū­papa­rikkhāya samādapeti, attanā ca atthamaññāya dhammamaññāya dhammā­nu­dhammap­paṭi­panno hoti, parañca dhammā­nu­dhammap­paṭi­pattiyā samādapeti. Ettāvatā kho, mahānāma, upāsako attahitāya ca paṭipanno hoti parahitāya cā”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Gahapativagga</span> <span class="hidden">Paṭha­ma­ugga­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>