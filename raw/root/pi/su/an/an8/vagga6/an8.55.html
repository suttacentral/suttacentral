<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.55">
<article>
<div class="hgroup">
<p class="division">Aṅguttara Nikāya 8</p>
<p>6. Gotamīvagga</p>
<h1>55. Ujjayasutta</h1>
</div>
<p><a class="sc" id="1"></a><a class="ms" id="p_17A8_582"></a><a class="msdiv" id="msdiv55"></a>Atha kho ujjayo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho ujjayo brāhmaṇo bhagavantaṃ etadavoca: “mayaṃ, bho gotama, pavāsaṃ gantukāmā. Tesaṃ no bhavaṃ gotamo amhākaṃ tathā dhammaṃ desetu—ye amhākaṃ assu dhammā diṭṭha­dhamma­hitāya, diṭṭha­dhamma­su­khāya, sam­parā­ya­hitāya, sam­parā­ya­su­khāyā”ti.</p>
<p><a class="sc" id="2"></a><a class="pts" id="pts4.286"></a><a class="ms" id="p_17A8_583"></a>“Cattārome, brāhmaṇa, dhammā kulaputtassa diṭṭha­dhamma­hitāya saṃvattanti, diṭṭha­dhamma­su­khāya. Katame cattāro? Uṭṭhānasampadā, ārakkhasampadā, kalyāṇamittatā, samajīvitā.</p>
<p><a class="sc" id="3"></a><a class="ms" id="p_17A8_584"></a>Katamā ca, brāhmaṇa, uṭṭhānasampadā? Idha, brāhmaṇa, kulaputto yena kammaṭṭhānena jīvikaṃ kappeti—yadi kasiyā, yadi vaṇijjāya, yadi gorakkhena, yadi issattena, yadi rājaporisena, yadi sippaññatarena—tattha dakkho hoti analaso, tatrupāyāya vīmaṃsāya samannāgato, alaṃ kātuṃ alaṃ saṃvidhātuṃ. Ayaṃ vuccati, brāhmaṇa, uṭṭhānasampadā. (1: 1)</p>
<p><a class="sc" id="4"></a><a class="ms" id="p_17A8_585"></a>Katamā ca, brāhmaṇa, ārakkhasampadā? Idha, brāhmaṇa, kulaputtassa bhogā honti uṭṭhā­na­vīriyā­dhi­gatā, bāhā­bala­pari­citā, sedāvakkhittā, dhammikā dhammaladdhā. Te ārakkhena guttiyā sampādeti: ‘kinti me ime bhoge neva rājāno hareyyuṃ, na corā hareyyuṃ, na aggi ḍaheyya, na udakaṃ vaheyya, na appiyā dāyādā hareyyun’ti. Ayaṃ vuccati, brāhmaṇa, ārakkhasampadā. (2: 2)</p>
<p><a class="sc" id="5"></a><a class="ms" id="p_17A8_586"></a>Katamā ca, brāhmaṇa, kalyāṇamittatā? Idha, brāhmaṇa, kulaputto yasmiṃ gāme vā nigame vā paṭivasati tatra ye te honti—gahapatī vā gahapatiputtā vā daharā vā vuddhasīlino, vuddhā vā vuddhasīlino, saddhāsampannā, sīlasampannā, cāgasampannā, paññāsampannā—tehi saddhiṃ santiṭṭhati sallapati sākacchaṃ samāpajjati; yathārūpānaṃ saddhā­sam­pannā­naṃ saddhāsampadaṃ anusikkhati, yathārūpānaṃ sīla­sam­pannā­naṃ sīlasampadaṃ anusikkhati, yathārūpānaṃ cāga­sam­pannā­naṃ cāgasampadaṃ anusikkhati, yathārūpānaṃ paññā­sam­pannā­naṃ paññāsampadaṃ anusikkhati. Ayaṃ vuccati, brāhmaṇa, kalyāṇamittatā. (3: 3)</p>
<p><a class="sc" id="6"></a><a class="pts" id="pts4.287"></a><a class="ms" id="p_17A8_587"></a>Katamā ca, brāhmaṇa, samajīvitā? Idha, brāhmaṇa, kulaputto āyañca bhogānaṃ viditvā vayañca bhogānaṃ viditvā samaṃ jīvikaṃ kappeti nāccogāḷhaṃ nātihīnaṃ: ‘evaṃ me āyo vayaṃ pariyādāya ṭhassati, na ca me vayo āyaṃ pariyādāya ṭhassatī’ti. Seyyathāpi, brāhmaṇa, tulādhāro vā tulādhāran­tevāsī vā tulaṃ paggahetvā jānāti: ‘ettakena vā onataṃ, ettakena vā unnatan’ti; evamevaṃ kho, brāhmaṇa, kulaputto āyañca bhogānaṃ viditvā vayañca bhogānaṃ viditvā samaṃ jīvikaṃ kappeti nāccogāḷhaṃ nātihīnaṃ: ‘evaṃ me āyo vayaṃ pariyādāya ṭhassati, na ca me vayo āyaṃ pariyādāya ṭhassatī’ti. Sacāyaṃ, brāhmaṇa, kulaputto appāyo samāno uḷāraṃ jīvikaṃ kappeti, tassa bhavanti vattāro: ‘udum­bara­khā­dī­vāyaṃ kulaputto bhoge khādatī’ti. Sace panāyaṃ, brāhmaṇa, kulaputto mahāyo samāno kasiraṃ jīvikaṃ kappeti, tassa bhavanti vattāro: ‘ajeṭṭha­maraṇaṃ­vāyaṃ kulaputto marissatī’ti. Yato ca khoyaṃ, brāhmaṇa, kulaputto āyañca bhogānaṃ viditvā vayañca bhogānaṃ viditvā samaṃ jīvikaṃ kappeti nāccogāḷhaṃ nātihīnaṃ: ‘evaṃ me āyo vayaṃ pariyādāya ṭhassati, na ca me vayo āyaṃ pariyādāya ṭhassatī’ti, ayaṃ vuccati, brāhmaṇa, samajīvitā.</p>
<p><a class="sc" id="7"></a><a class="pts" id="pts4.288"></a><a class="ms" id="p_17A8_588"></a>Evaṃ samuppannānaṃ, brāhmaṇa, bhogānaṃ cattāri apāyamukhāni honti— itthidhutto, surādhutto, akkhadhutto, pāpamitto pāpasahāyo pāpasampavaṅko. Seyyathāpi, brāhmaṇa, mahato taḷākassa cattāri ceva āyamukhāni, cattāri ca apāyamukhāni. Tassa puriso yāni ceva āyamukhāni tāni pidaheyya, yāni ca apāyamukhāni tāni vivareyya; devo ca na sammā dhāraṃ anup­pa­vec­cheyya. Evañhi tassa, brāhmaṇa, mahato taḷākassa parihāniyeva pāṭikaṅkhā, no vuddhi; evamevaṃ kho, brāhmaṇa, evaṃ samuppannānaṃ bhogānaṃ cattāri apāyamukhāni honti— itthidhutto, surādhutto, akkhadhutto, pāpamitto pāpasahāyo pāpasampavaṅko.</p>
<p><a class="sc" id="8"></a><a class="ms" id="p_17A8_589"></a>Evaṃ samuppannānaṃ, brāhmaṇa, bhogānaṃ cattāri āyamukhāni honti—na itthidhutto, na surādhutto, na akkhadhutto, kalyāṇamitto kalyāṇasahāyo kal­yāṇa­sam­pa­vaṅko. Seyyathāpi, brāhmaṇa, mahato taḷākassa cattāri ceva āyamukhāni cattāri ca apāyamukhāni. Tassa puriso yāni ceva āyamukhāni tāni vivareyya, yāni ca apāyamukhāni tāni pidaheyya; devo ca sammā dhāraṃ anup­pa­vec­cheyya. Evañhi tassa, brāhmaṇa, mahato taḷākassa vuddhiyeva pāṭikaṅkhā, no parihāni; evamevaṃ kho, brāhmaṇa, evaṃ samuppannānaṃ bhogānaṃ cattāri āyamukhāni honti—na itthidhutto … pe … kal­yāṇa­sam­pa­vaṅko. (4: 4)</p>
<p><a class="sc" id="9"></a><a class="ms" id="p_17A8_590"></a>Ime kho, brāhmaṇa, cattāro dhammā kulaputtassa diṭṭha­dhamma­hitāya saṃvattanti diṭṭha­dhamma­su­khāya.</p>
<p><a class="sc" id="10"></a><a class="ms" id="p_17A8_591"></a>Cattārome, brāhmaṇa, kulaputtassa dhammā sam­parā­ya­hitāya saṃvattanti sam­parā­ya­su­khāya. Katame cattāro? Saddhāsampadā, sīlasampadā, cāgasampadā, paññāsampadā. Katamā ca, brāhmaṇa, saddhāsampadā? Idha, brāhmaṇa, kulaputto saddho hoti, saddahati tathāgatassa bodhiṃ: ‘itipi so bhagavā … pe … satthā devamanussānaṃ buddho bhagavā’ti. Ayaṃ vuccati, brāhmaṇa, saddhāsampadā. (1: 5)</p>
<p><a class="sc" id="11"></a><a class="ms" id="p_17A8_592"></a>Katamā ca, brāhmaṇa, sīlasampadā? Idha, brāhmaṇa, kulaputto pāṇātipātā paṭivirato hoti … pe … surā­meraya­majja­pa­mā­daṭṭhānā paṭivirato hoti. Ayaṃ vuccati, brāhmaṇa, sīlasampadā. (2: 6)</p>
<p><a class="sc" id="12"></a><a class="pts" id="pts4.289"></a><a class="ms" id="p_17A8_593"></a>Katamā ca, brāhmaṇa, cāgasampadā? Idha, brāhmaṇa, kulaputto viga­tamala­mac­che­rena cetasā agāraṃ ajjhāvasati muttacāgo payatapāṇi vosaggarato yācayogo dāna­saṃ­vibhā­ga­rato. Ayaṃ vuccati, brāhmaṇa, cāgasampadā. (3: 7)</p>
<p><a class="sc" id="13"></a><a class="ms" id="p_17A8_594"></a>Katamā ca, brāhmaṇa, paññāsampadā? Idha, brāhmaṇa, kulaputto paññavā hoti … pe … sammā duk­khak­kha­ya­gā­miniyā. Ayaṃ vuccati, brāhmaṇa, paññāsampadā. (4: 8)</p>
<p><a class="sc" id="14"></a><a class="ms" id="p_17A8_595"></a>“Ime kho, brāhmaṇa, cattāro dhammā kulaputtassa sam­parā­ya­hitāya saṃvattanti sam­parā­ya­su­khā­yāti.</p>
<blockquote class="gatha">
<p><a class="sc" id="15"></a><a class="ms" id="p_17A8_596"></a>Uṭṭhātā kammadheyyesu,<br> appamatto vidhānavā;<br> Samaṃ kappeti jīvikaṃ,<br> sambhataṃ anurakkhati.
</p>
<p><a class="sc" id="16"></a><a class="ms" id="p_17A8_597"></a>Saddho sīlena sampanno,<br> vadaññū vītamaccharo;<br> Niccaṃ maggaṃ visodheti,<br> sotthānaṃ samparāyikaṃ.
</p>
<p><a class="sc" id="17"></a><a class="ms" id="p_17A8_598"></a>Iccete aṭṭha dhammā ca,<br> saddhassa gharamesino;<br> Akkhātā saccanāmena,<br> ubhayattha sukhāvahā.
</p>
<p><a class="sc" id="18"></a><a class="ms" id="p_17A8_599"></a>Diṭṭha­dhamma­hi­tatthāya,<br> sam­parā­ya­su­khāya ca;<br> Evametaṃ gahaṭṭhānaṃ,<br> cāgo puññaṃ pavaḍḍhatī”ti.
</p>
</blockquote>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Gotamīvagga</span> <span class="hidden">Gotamīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>