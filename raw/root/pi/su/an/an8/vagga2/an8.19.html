<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.19">
<article>
<div class="hgroup">
<p class="division">Aṅguttara Nikāya 8</p>
<p>2. Mahāvagga</p>
<h1>19. Pahārādasutta</h1>
</div>
<p><a class="sc" id="1"></a><a class="ms" id="p_17A8_180"></a><a class="msdiv" id="msdiv19"></a>Ekaṃ samayaṃ bhagavā verañjāyaṃ viharati naḷeru­puci­man­da­mūle. Atha kho pahārādo asurindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitaṃ kho pahārādaṃ asurindaṃ bhagavā etadavoca: </p>
<p><a class="sc" id="2"></a><a class="pts" id="pts4.198"></a><a class="ms" id="p_17A8_181"></a>“<span class="var" title="kiṃ (mr)" id="note76">Api</span> pana, pahārāda, asurā mahāsamudde abhiramantī”ti? “Abhiramanti, bhante, asurā mahāsamudde”ti. “Kati pana, pahārāda, mahāsamudde acchariyā <span class="var" title="abbhutadhammā (s1-3, mr)" id="note77">abbhutā dhammā</span>, ye disvā disvā asurā mahāsamudde abhiramantī”ti? “Aṭṭha, bhante, mahāsamudde acchariyā abbhutā dhammā, ye disvā disvā asurā mahāsamudde abhiramanti. Katame aṭṭha? Mahāsamuddo, bhante, anupubbaninno anupubbapoṇo anu­pubba­pabbhāro, na āyatakeneva papāto. Yampi, bhante, mahāsamuddo anupubbaninno anupubbapoṇo anu­pubba­pabbhāro, na āyatakeneva papāto; ayaṃ, bhante, mahāsamudde paṭhamo acchariyo abbhuto dhammo, yaṃ disvā disvā asurā mahāsamudde abhiramanti. <span class="brnum">(1)</span></p>
<p><a class="sc" id="3"></a><a class="ms" id="p_17A8_182"></a>Puna caparaṃ, bhante, mahāsamuddo ṭhitadhammo velaṃ nātivattati. Yampi, bhante, mahāsamuddo ṭhitadhammo velaṃ nātivattati; <span class="var" title="ayampi (mr)" id="note78">ayaṃ</span>, bhante, mahāsamudde dutiyo acchariyo abbhuto dhammo yaṃ disvā disvā asurā mahāsamudde abhiramanti. <span class="brnum">(2)</span></p>
<p><a class="sc" id="4"></a><a class="ms" id="p_17A8_183"></a>Puna caparaṃ, bhante, mahāsamuddo na matena kuṇapena <span class="var" title="saṃvattati (s1-3)" id="note79">saṃvasati</span>. Yaṃ hoti mahāsamudde mataṃ kuṇapaṃ, taṃ <span class="var" title="khippaṃyeva (bj) | khippaṃeva (pts1) | khippaññeva (^pi-tv-kd19#6 [Pāti­mokkhaṭ­ṭhapa­nak­khan­dhaka/ Mahāsa­mudde­aṭ­ṭhaccha­riya])" id="note80">khippameva</span> tīraṃ vāheti, thalaṃ ussāreti. Yampi, bhante, mahāsamuddo na matena kuṇapena saṃvasati, yaṃ hoti mahāsamudde mataṃ kuṇapaṃ, taṃ khippameva tīraṃ vāheti, thalaṃ ussāreti; ayaṃ, bhante, mahāsamudde tatiyo acchariyo abbhuto dhammo, yaṃ disvā disvā asurā mahāsamudde abhiramanti. <span class="brnum">(3)</span></p>
<p><a class="sc" id="5"></a><a class="pts" id="pts4.199"></a><a class="ms" id="p_17A8_184"></a>Puna caparaṃ, bhante, yā kāci mahānadiyo, seyyathidaṃ—gaṅgā yamunā aciravatī sarabhū mahī, tā mahāsamuddaṃ <span class="var" title="pattā (mr, ^pi-tv-kd19#6 [Pāti­mokkhaṭ­ṭhapa­nak­khan­dhaka/ Mahāsa­mudde­aṭ­ṭhaccha­riya])" id="note81">patvā</span> jahanti purimāni nāmagottāni, ‘mahāsamuddo’ tveva saṅkhaṃ gacchanti. Yampi, bhante, yā kāci mahānadiyo, seyyathidaṃ—gaṅgā yamunā aciravatī sarabhū mahī, tā mahāsamuddaṃ patvā jahanti purimāni nāmagottāni, ‘mahāsamuddo’ tveva saṅkhaṃ gacchanti; ayaṃ, bhante, mahāsamudde catuttho acchariyo abbhuto dhammo, yaṃ disvā disvā asurā mahāsamudde abhiramanti. <span class="brnum">(4)</span></p>
<p><a class="sc" id="6"></a><a class="ms" id="p_17A8_185"></a>Puna caparaṃ, <span class="var" title="yā kāci (s1-3, pts1, mr)" id="note82">bhante, yā ca</span> loke savantiyo mahāsamuddaṃ appenti yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati. Yampi, bhante, yā ca loke savantiyo mahāsamuddaṃ appenti yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati; ayaṃ, bhante, mahāsamudde pañcamo acchariyo abbhuto dhammo, yaṃ disvā disvā asurā mahāsamudde abhiramanti. <span class="brnum">(5)</span></p>
<p><a class="sc" id="7"></a><a class="ms" id="p_17A8_186"></a>Puna caparaṃ, bhante, mahāsamuddo ekaraso loṇaraso. Yampi, bhante, mahāsamuddo ekaraso loṇaraso; ayaṃ, bhante, mahāsamudde chaṭṭho acchariyo abbhuto dhammo, yaṃ disvā disvā asurā mahāsamudde abhiramanti. <span class="brnum">(6)</span></p>
<p><a class="sc" id="8"></a><a class="pts" id="pts4.200"></a><a class="ms" id="p_17A8_187"></a>Puna caparaṃ, bhante, mahāsamuddo <span class="var" title="pahūtaratano (mr)" id="note83">bahuratano</span> anekaratano. Tatrimāni ratanāni, seyyathidaṃ—muttā maṇi veḷuriyo saṅkho silā pavāḷaṃ rajataṃ jātarūpaṃ lohitako masāragallaṃ. Yampi, bhante, mahāsamuddo bahuratano anekaratano; tatrimāni ratanāni, seyyathidaṃ—muttā maṇi veḷuriyo saṅkho silā pavāḷaṃ rajataṃ jātarūpaṃ lohitako masāragallaṃ; ayaṃ, bhante, mahāsamudde sattamo acchariyo abbhuto dhammo, yaṃ disvā disvā asurā mahāsamudde abhiramanti. <span class="brnum">(7)</span></p>
<p><a class="sc" id="9"></a><a class="ms" id="p_17A8_188"></a>Puna caparaṃ, bhante, mahāsamuddo mahataṃ bhūtānaṃ āvāso. <span class="var" title="timi timiṅgalā timirapiṅgalā (bj) | timitimiṅgalā timiramiṅgalā (s1-3, pts1) | timi timiṅgalo timitimiṅgalo ()" id="note84">Tatrime bhūtā—timi timiṅgalo timirapiṅgalo</span> asurā nāgā gandhabbā. Santi mahāsamudde yojanasatikāpi attabhāvā, dvi­yoja­nasati­kāpi attabhāvā, tiyoja­na­satikāpi attabhāvā, catu­yoja­nasati­kāpi attabhāvā, pañca­yoja­nasati­kāpi attabhāvā. Yampi, bhante, mahāsamuddo mahataṃ bhūtānaṃ āvāso; tatrime bhūtā—timi timiṅgalo timirapiṅgalo asurā nāgā gandhabbā; santi mahāsamudde yojanasatikāpi attabhāvā … pe … tiyojana … catuyojana … pañca­yoja­nasati­kāpi attabhāvā; ayaṃ, bhante, mahāsamudde aṭṭhamo acchariyo abbhuto dhammo, yaṃ disvā disvā asurā mahāsamudde abhiramanti. Ime kho, bhante, mahāsamudde aṭṭha acchariyā abbhutā dhammā, ye disvā disvā asurā mahāsamudde abhiramantīti. <span class="brnum">(8)</span></p>
<p><a class="sc" id="10"></a><a class="pts" id="pts4.201"></a><a class="ms" id="p_17A8_189"></a>Api pana, bhante, bhikkhū imasmiṃ dhammavinaye abhiramantī”ti? “Abhiramanti, pahārāda, bhikkhū imasmiṃ dhammavinaye”ti. “Kati pana, bhante, imasmiṃ dhammavinaye acchariyā abbhutā dhammā, ye disvā disvā bhikkhū imasmiṃ dhammavinaye abhiramantī”ti? “Aṭṭha, pahārāda, imasmiṃ dhammavinaye acchariyā abbhutā dhammā, ye disvā disvā bhikkhū imasmiṃ dhammavinaye abhiramanti. Katame aṭṭha? Seyyathāpi, pahārāda, mahāsamuddo anupubbaninno anupubbapoṇo anu­pubba­pabbhāro, na āyatakeneva papāto; evamevaṃ kho, pahārāda, imasmiṃ dhammavinaye anupubbasikkhā anupubbakiriyā anu­pubba­paṭi­padā, na āyatakeneva aññāpaṭivedho. Yampi, pahārāda, imasmiṃ dhammavinaye anupubbasikkhā anupubbakiriyā anu­pubba­paṭi­padā, na āyatakeneva aññāpaṭivedho; ayaṃ, pahārāda, imasmiṃ dhammavinaye paṭhamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti. <span class="brnum">(1)</span></p>
<p><a class="sc" id="11"></a><a class="ms" id="p_17A8_190"></a>Seyyathāpi, pahārāda, mahāsamuddo ṭhitadhammo velaṃ nātivattati; evamevaṃ kho, pahārāda, yaṃ mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamanti. Yampi, pahārāda, mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamanti; ayaṃ, pahārāda, imasmiṃ dhammavinaye dutiyo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti. <span class="brnum">(2)</span></p>
<p><a class="sc" id="12"></a><a class="ms" id="p_17A8_191"></a>Seyyathāpi, pahārāda, mahāsamuddo na matena kuṇapena saṃvasati. Yaṃ hoti mahāsamudde mataṃ kuṇapaṃ, taṃ khippameva tīraṃ vāheti thalaṃ ussāreti; evamevaṃ kho, pahārāda, yo so puggalo dussīlo pāpadhammo asuci­saṅkas­sarasa­mācāro paṭicchan­na­kammanto assamaṇo samaṇapaṭiñño abrahmacārī brahma­cāri­paṭiñño antopūti avassuto kasambujāto, na tena saṅgho saṃvasati; khippameva naṃ sannipatitvā ukkhipati.</p>
<p><a class="sc" id="13"></a><a class="pts" id="pts4.202"></a><a class="ms" id="p_17A8_192"></a>Kiñcāpi so hoti majjhe ­bhik­khu­saṅghassa sannisinno, atha kho so ārakāva saṅghamhā saṅgho ca tena. Yampi, pahārāda, yo so puggalo dussīlo pāpadhammo asuci­saṅkas­sarasa­mācāro paṭicchan­na­kammanto assamaṇo samaṇapaṭiñño abrahmacārī brahma­cāri­paṭiñño antopūti avassuto kasambujāto, na tena saṅgho saṃvasati; khippameva naṃ sannipatitvā ukkhipati; kiñcāpi so hoti majjhe ­bhik­khu­saṅghassa sannisinno, atha kho so ārakāva saṅghamhā saṅgho ca tena; ayaṃ, pahārāda, imasmiṃ dhammavinaye tatiyo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti. <span class="brnum">(3)</span></p>
<p><a class="sc" id="14"></a><a class="ms" id="p_17A8_193"></a>Seyyathāpi, pahārāda, yā kāci mahānadiyo, seyyathidaṃ—gaṅgā yamunā aciravatī sarabhū mahī, tā mahāsamuddaṃ patvā jahanti purimāni nāmagottāni, ‘mahāsamuddo’ tveva saṅkhaṃ gacchanti; evamevaṃ kho, pahārāda, cattārome vaṇṇā—khattiyā, brāhmaṇā, vessā, suddā, te tathā­gatap­pa­vedite dhammavinaye agārasmā anagāriyaṃ pabbajitvā jahanti purimāni nāmagottāni, ‘<span class="var" title="samaṇo sakya­putti­yot­veva (s1-3, mr)" id="note86">samaṇā sakyaputtiyā’ tveva</span> saṅkhaṃ gacchanti. Yampi, pahārāda, cattārome vaṇṇā—khattiyā, brāhmaṇā, vessā, suddā, te tathā­gatap­pa­vedite dhammavinaye agārasmā anagāriyaṃ pabbajitvā jahanti purimāni nāmagottāni, ‘samaṇā sakyaputtiyā’ tveva saṅkhaṃ gacchanti; ayaṃ, pahārāda, imasmiṃ dhammavinaye catuttho acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti. <span class="brnum">(4)</span></p>
<p><a class="sc" id="15"></a><a class="pts" id="pts4.203"></a><a class="ms" id="p_17A8_194"></a>Seyyathāpi, pahārāda, yā ca loke savantiyo mahāsamuddaṃ appenti yā ca antalikkhā dhārā papatanti, na tena mahāsamuddassa ūnattaṃ vā pūrattaṃ vā paññāyati; evamevaṃ kho, pahārāda, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṃ vā pūrattaṃ vā paññāyati. Yampi, pahārāda, bahū cepi bhikkhū anupādisesāya nibbānadhātuyā parinibbāyanti, na tena nibbānadhātuyā ūnattaṃ vā pūrattaṃ vā paññāyati; ayaṃ, pahārāda, imasmiṃ dhammavinaye pañcamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti. <span class="brnum">(5)</span></p>
<p><a class="sc" id="16"></a><a class="ms" id="p_17A8_195"></a>Seyyathāpi, pahārāda, mahāsamuddo ekaraso loṇaraso; evamevaṃ kho, pahārāda, ayaṃ dhammavinayo ekaraso, vimuttiraso. Yampi, pahārāda, ayaṃ dhammavinayo ekaraso, vimuttiraso; ayaṃ, pahārāda, imasmiṃ dhammavinaye chaṭṭho acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti. <span class="brnum">(6)</span></p>
<p><a class="sc" id="17"></a><a class="ms" id="p_17A8_196"></a>Seyyathāpi, pahārāda, mahāsamuddo bahuratano anekaratano; tatrimāni ratanāni, seyyathidaṃ—muttā maṇi veḷuriyo saṅkho silā pavāḷaṃ rajataṃ jātarūpaṃ lohitako masāragallaṃ; evamevaṃ kho, pahārāda, ayaṃ dhammavinayo bahuratano anekaratano. Tatrimāni ratanāni, seyyathidaṃ—cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo. Yampi, pahārāda, ayaṃ dhammavinayo bahuratano anekaratano; tatrimāni ratanāni, seyyathidaṃ—cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo; ayaṃ, pahārāda, imasmiṃ dhammavinaye sattamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti. <span class="brnum">(7)</span></p>
<p><a class="sc" id="18"></a><a class="pts" id="pts4.204"></a><a class="ms" id="p_17A8_197"></a>Seyyathāpi, pahārāda, mahāsamuddo mahataṃ bhūtānaṃ āvāso; tatrime bhūtā—timi timiṅgalo timirapiṅgalo asurā nāgā gandhabbā; santi mahāsamudde yojanasatikāpi attabhāvā, dvi­yoja­nasati­kāpi attabhāvā, tiyoja­na­satikāpi attabhāvā, catu­yoja­nasati­kāpi attabhāvā, pañca­yoja­nasati­kāpi attabhāvā; evamevaṃ kho, pahārāda, ayaṃ dhammavinayo mahataṃ bhūtānaṃ āvāso; tatrime bhūtā—sotāpanno sotā­patti­phala­sacchi­kiriyāya paṭipanno, sakadāgāmī sakadā­gāmi­phala­sacchi­kiriyāya paṭipanno, anāgāmī anāgā­mi­phala­sacchi­kiriyāya paṭipanno, arahā arahattāya paṭipanno. Yampi, pahārāda, ayaṃ dhammavinayo mahataṃ bhūtānaṃ āvāso; tatrime bhūtā—sotāpanno sotā­patti­phala­sacchi­kiriyāya paṭipanno, sakadāgāmī sakadā­gāmi­phala­sacchi­kiriyāya paṭipanno, anāgāmī anāgā­mi­phala­sacchi­kiriyāya paṭipanno, arahā arahattāya paṭipanno; ayaṃ, pahārāda, imasmiṃ dhammavinaye aṭṭhamo acchariyo abbhuto dhammo, yaṃ disvā disvā bhikkhū imasmiṃ dhammavinaye abhiramanti. <span class="brnum">(8)</span></p>
<p><a class="sc" id="19"></a><a class="ms" id="p_17A8_198"></a>Ime kho, pahārāda, imasmiṃ dhammavinaye aṭṭha acchariyā abbhutā dhammā, ye disvā disvā bhikkhū imasmiṃ dhammavinaye abhiramantī”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Mahāvagga</span> <span class="hidden">Verañjasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>