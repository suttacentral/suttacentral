<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.34">
<article>
<div class="hgroup">
<p class="division">Aṅguttara Nikāya 8</p>
<p>4. Dānavagga</p>
<h1><span class="var" title="khet­tū­pama­suttaṃ (bj)" id="note125">34. Khettasutta</span></h1>
</div>
<p><a class="sc" id="1"></a><a class="ms" id="p_17A8_328"></a><a class="msdiv" id="msdiv34"></a>“Aṭṭhaṅ­ga­saman­nā­gate, bhikkhave, khette bījaṃ vuttaṃ na mahapphalaṃ hoti na mahassādaṃ <span class="var" title="na phātiseyyāti (bj) | na phātiseyyanti (s1-3, mr) | na phātiseyyā (katthaci)" id="note126">na phātiseyyaṃ</span>. Kathaṃ aṭṭhaṅ­ga­saman­nā­gate? Idha, bhikkhave, khettaṃ unnāmaninnāmi ca hoti, pāsāṇa­sak­kha­ri­kañca hoti, ūsarañca hoti, na ca gambhīrasitaṃ hoti, na āyasampannaṃ hoti, na apāyasampannaṃ hoti, na mātikā­sam­pannaṃ hoti, na ­mariyā­da­sam­pannaṃ hoti. Evaṃ aṭṭhaṅ­ga­saman­nā­gate, bhikkhave, khette bījaṃ vuttaṃ na mahapphalaṃ hoti na mahassādaṃ na phātiseyyaṃ.</p>
<p><a class="sc" id="2"></a><a class="ms" id="p_17A8_329"></a>Evamevaṃ kho, bhikkhave, aṭṭhaṅ­ga­saman­nā­gatesu samaṇab­rāhma­ṇesu dānaṃ dinnaṃ na mahapphalaṃ hoti na mahānisaṃsaṃ na mahājutikaṃ na mahāvipphāraṃ. Kathaṃ aṭṭhaṅ­ga­saman­nā­gatesu? Idha, bhikkhave, samaṇabrāhmaṇā micchādiṭṭhikā honti, micchāsaṅkappā, micchāvācā, micchākammantā, micchāājīvā, micchāvāyāmā, micchāsatino, micchā­samā­dhino. Evaṃ aṭṭhaṅ­ga­saman­nā­gatesu, bhikkhave, samaṇab­rāhma­ṇesu dānaṃ dinnaṃ na mahapphalaṃ hoti na mahānisaṃsaṃ na mahājutikaṃ na mahāvipphāraṃ.</p>
<p><a class="sc" id="3"></a><a class="pts" id="pts4.238"></a><a class="ms" id="p_17A8_330"></a>Aṭṭhaṅ­ga­saman­nā­gate, bhikkhave, khette bījaṃ vuttaṃ mahapphalaṃ hoti mahassādaṃ phātiseyyaṃ. Kathaṃ aṭṭhaṅ­ga­saman­nā­gate? Idha, bhikkhave, khettaṃ anunnāmā­ninnāmi ca hoti, apāsāṇa­sak­kha­ri­kañca hoti, anūsarañca hoti, gambhīrasitaṃ hoti, āyasampannaṃ hoti, apāyasampannaṃ hoti, mātikā­sam­pannaṃ hoti, ­mariyā­da­sam­pannaṃ hoti. Evaṃ aṭṭhaṅ­ga­saman­nā­gate, bhikkhave, khette bījaṃ vuttaṃ mahapphalaṃ hoti mahassādaṃ phātiseyyaṃ.</p>
<p><a class="sc" id="4"></a><a class="ms" id="p_17A8_331"></a>Evamevaṃ kho, bhikkhave, aṭṭhaṅ­ga­saman­nā­gatesu samaṇab­rāhma­ṇesu dānaṃ dinnaṃ mahapphalaṃ hoti mahānisaṃsaṃ mahājutikaṃ mahāvipphāraṃ. Kathaṃ aṭṭhaṅ­ga­saman­nā­gatesu? Idha, bhikkhave, samaṇabrāhmaṇā sammādiṭṭhikā honti, sammāsaṅkappā, sammāvācā, sammākammantā, sammāājīvā, sammāvāyāmā, sammāsatino, sammāsamādhino. Evaṃ aṭṭhaṅ­ga­saman­nā­gatesu, bhikkhave, samaṇab­rāhma­ṇesu dānaṃ dinnaṃ mahapphalaṃ hoti mahānisaṃsaṃ mahājutikaṃ mahā­vip­phā­ranti.</p>
<blockquote class="gatha">
<p><a class="sc" id="5"></a><a class="ms" id="p_17A8_332"></a>Yathāpi khette sampanne,<br> pavuttā bījasampadā;<br> Deve <span class="var" title="sañjāyantamhi (mr)" id="note127">sam­pāda­yantamhi</span>,<br> hoti dhaññassa sampadā.
</p>
<p><a class="sc" id="6"></a><a class="ms" id="p_17A8_333"></a>Anītisampadā hoti,<br> virūḷhī bhavati sampadā;<br> Vepullasampadā hoti,<br> phalaṃ ve hoti sampadā.
</p>
<p><a class="sc" id="7"></a><a class="ms" id="p_17A8_334"></a>Evaṃ sampannasīlesu,<br> dinnā bhojanasampadā;<br> Sampadānaṃ upaneti,<br> sampannaṃ hissa taṃ kataṃ.
</p>
<p><a class="sc" id="8"></a><a class="ms" id="p_17A8_335"></a>Tasmā sam­pada­mākaṅ­khī,<br> sam­pannat­thūdha puggalo;<br> Sampannapaññe sevetha,<br> evaṃ ijjhanti sampadā.
</p>
<p><a class="sc" id="9"></a><a class="ms" id="p_17A8_336"></a>Vij­jācara­ṇa­sam­panne,<br> laddhā cittassa sampadaṃ;<br> Karoti kammasampadaṃ,<br> labhati catthasampadaṃ.
</p>
<p><a class="sc" id="10"></a><a class="ms" id="p_17A8_337"></a>Lokaṃ ñatvā yathābhūtaṃ,<br> pappuyya diṭṭhisampadaṃ;<br> Magga­sam­pada­māgamma,<br> yāti sampannamānaso.
</p>
<p><a class="sc" id="11"></a><a class="pts" id="pts4.239"></a><a class="ms" id="p_17A8_338"></a>Odhunitvā malaṃ sabbaṃ,<br> patvā nib­bā­na­sam­padaṃ;<br> Muccati sabbadukkhehi,<br> sā hoti sabbasampadā”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Paṭha­ma­paṇṇā­saka</span> <span class="hidden">Dānavagga</span> <span class="hidden">Paṭha­ma­dāna­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>