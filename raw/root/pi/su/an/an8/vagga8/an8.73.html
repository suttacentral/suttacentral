<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="an8.73">
<article>
<div class="hgroup">
<p class="division">Aṅguttara Nikāya 8</p>
<p>8. Yamakavagga</p>
<h1><span class="var" title="paṭha­ma­maraṇa­sati­suttaṃ (bj)" id="note263">73. Paṭha­ma­mara­ṇassa­ti­sutta</span></h1>
</div>
<p><a class="sc" id="1"></a><a class="pts" id="pts4.317"></a><a class="ms" id="p_17A8_722"></a><a class="msdiv" id="msdiv73"></a>Ekaṃ samayaṃ bhagavā <span class="var" title="nādike (bj, s1-3) | nāṭike (pts1)" id="note264">nātike</span> viharati giñjakāvasathe. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: “maraṇassati, bhikkhave, bhāvitā bahulīkatā mahapphalā hoti mahānisaṃsā amatogadhā amata­pari­yosānā. Bhāvetha no tumhe, bhikkhave, <span class="var" title="maraṇasatinti (bj)" id="note265">maraṇassatin”ti</span>.</p>
<p><a class="sc" id="2"></a><a class="ms" id="p_17A8_723"></a>Evaṃ vutte, aññataro bhikkhu bhagavantaṃ etadavoca: “ahaṃ kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti: ‘aho vatāhaṃ rattindivaṃ jīveyyaṃ, bhagavato sāsanaṃ manasi kareyyaṃ, <span class="var" title="bahuṃ (bj, pts1)" id="note266">bahu</span> vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. <span class="brnum">(1)</span></p>
<p><a class="sc" id="3"></a><a class="ms" id="p_17A8_724"></a>Aññataropi kho bhikkhu bhagavantaṃ etadavoca: “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti: ‘aho vatāhaṃ divasaṃ jīveyyaṃ, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. <span class="brnum">(2)</span></p>
<p><a class="sc" id="4"></a><a class="ms" id="p_17A8_725"></a>Aññataropi kho bhikkhu bhagavantaṃ etadavoca: “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti: ‘aho vatāhaṃ upaḍḍhadivasaṃ jīveyyaṃ, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. <span class="brnum">(3)</span></p>
<p><a class="sc" id="5"></a><a class="ms" id="p_17A8_726"></a>Aññataropi kho bhikkhu bhagavantaṃ etadavoca: “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti: ‘aho vatāhaṃ tadantaraṃ jīveyyaṃ yadantaraṃ ekapiṇḍapātaṃ bhuñjāmi, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. <span class="brnum">(4)</span></p>
<p><a class="sc" id="6"></a><a class="pts" id="pts4.318"></a><a class="ms" id="p_17A8_727"></a>Aññataropi kho bhikkhu bhagavantaṃ etadavoca: “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti: ‘aho vatāhaṃ tadantaraṃ jīveyyaṃ yadantaraṃ upaḍ­ḍha­piṇḍa­pātaṃ bhuñjāmi, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. <span class="brnum">(5)</span></p>
<p><a class="sc" id="7"></a><a class="ms" id="p_17A8_728"></a>Aññataropi kho bhikkhu bhagavantaṃ etadavoca: “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti: ‘aho vatāhaṃ tadantaraṃ jīveyyaṃ yadantaraṃ cattāro pañca ālope <span class="var" title="saṅkharitvā (mr)" id="note267">saṅkhāditvā</span> ajjhoharāmi, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. <span class="brnum">(6)</span></p>
<p><a class="sc" id="8"></a><a class="ms" id="p_17A8_729"></a>Aññataropi kho bhikkhu bhagavantaṃ etadavoca: “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti: ‘aho vatāhaṃ tadantaraṃ jīveyyaṃ yadantaraṃ ekaṃ ālopaṃ <span class="var" title="saṅkharitvā (mr)" id="note268">saṅkhāditvā</span> ajjhoharāmi, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. <span class="brnum">(7)</span></p>
<p><a class="sc" id="9"></a><a class="ms" id="p_17A8_730"></a>Aññataropi kho bhikkhu bhagavantaṃ etadavoca: “ahampi kho, bhante, bhāvemi maraṇassatin”ti. “Yathā kathaṃ pana tvaṃ, bhikkhu, bhāvesi maraṇassatin”ti? “Idha mayhaṃ, bhante, evaṃ hoti: ‘aho vatāhaṃ tadantaraṃ jīveyyaṃ yadantaraṃ assasitvā vā passasāmi, passasitvā vā assasāmi, bhagavato sāsanaṃ manasi kareyyaṃ, bahu vata me kataṃ assā’ti. Evaṃ kho ahaṃ, bhante, bhāvemi maraṇassatin”ti. <span class="brnum">(8)</span></p>
<p><a class="sc" id="10"></a><a class="pts" id="pts4.319"></a><a class="ms" id="p_17A8_731"></a>Evaṃ vutte, bhagavā te bhikkhū etadavoca: “<span class="var" title="yo cāyaṃ (si)" id="note269">yvāyaṃ</span>, bhikkhave, bhikkhu evaṃ maraṇassatiṃ bhāveti: ‘aho vatāhaṃ rattindivaṃ jīveyyaṃ, bhagavato sāsanaṃ manasi kareyyaṃ, bahu vata me kataṃ assā’ti. Yo <span class="var" title="yo pāyaṃ (bj, mr)" id="note270">cāyaṃ</span>, bhikkhave, bhikkhu evaṃ maraṇassatiṃ bhāveti: ‘aho vatāhaṃ divasaṃ jīveyyaṃ, bhagavato sāsanaṃ manasi kareyyaṃ, bahu vata me kataṃ <span class="var" title="yo pāyaṃ (bj, mr)" id="note271">assā’ti; yo cāyaṃ</span>, bhikkhave, bhikkhu evaṃ maraṇassatiṃ bhāveti: ‘aho vatāhaṃ upaḍḍhadivasaṃ jīveyyaṃ, bhagavato sāsanaṃ manasi kareyyaṃ, bahu vata me kataṃ assā’ti. Yo <span class="var" title="yo pāyaṃ (bj, mr)" id="note272">cāyaṃ</span>, bhikkhave, bhikkhu evaṃ maraṇassatiṃ bhāveti: ‘aho vatāhaṃ tadantaraṃ jīveyyaṃ yadantaraṃ ekapiṇḍapātaṃ bhuñjāmi, bhagavato sāsanaṃ manasi kareyyaṃ, bahu vata me kataṃ <span class="var" title="yo pāyaṃ (bj, mr)" id="note273">assā’ti; yo cāyaṃ</span>, bhikkhave, bhikkhu evaṃ maraṇassatiṃ bhāveti: ‘aho vatāhaṃ tadantaraṃ jīveyyaṃ yadantaraṃ upaḍ­ḍha­piṇḍa­pātaṃ bhuñjāmi, bhagavato sāsanaṃ manasi kareyyaṃ, bahu vata me kataṃ assā’ti. Yo <span class="var" title="yo pāyaṃ (bj, mr)" id="note274">cāyaṃ</span>, bhikkhave, bhikkhu evaṃ maraṇassatiṃ bhāveti: ‘aho vatāhaṃ tadantaraṃ jīveyyaṃ yadantaraṃ cattāro pañca ālope saṅkhāditvā ajjhoharāmi, bhagavato sāsanaṃ manasi kareyyaṃ, bahu vata me kataṃ assā’ti—ime vuccanti, bhikkhave, ‘bhikkhū pamattā viharanti, dandhaṃ maraṇassatiṃ bhāventi āsavānaṃ khayāya’.</p>
<p><a class="sc" id="11"></a><a class="ms" id="p_17A8_732"></a>Yo ca <span class="var" title="yo cāyaṃ (s1-3) | yo ca kho yaṃ (mr)" id="note275">khvāyaṃ</span>, bhikkhave, bhikkhu evaṃ maraṇassatiṃ bhāveti: ‘aho vatāhaṃ tadantaraṃ jīveyyaṃ yadantaraṃ ekaṃ ālopaṃ saṅkhāditvā ajjhoharāmi, bhagavato sāsanaṃ manasi kareyyaṃ, bahu vata me kataṃ assā’ti. Yo <span class="var" title="yo pāyaṃ (mr)" id="note276">cāyaṃ</span>, bhikkhave, bhikkhu evaṃ maraṇassatiṃ bhāveti: ‘aho vatāhaṃ tadantaraṃ jīveyyaṃ yadantaraṃ assasitvā vā passasāmi, passasitvā vā assasāmi, bhagavato sāsanaṃ manasi kareyyaṃ, bahu vata me kataṃ assā’ti—ime vuccanti, bhikkhave, ‘bhikkhū appamattā viharanti, tikkhaṃ maraṇassatiṃ bhāventi āsavānaṃ khayāya’.</p>
<p><a class="sc" id="12"></a><a class="ms" id="p_17A8_733"></a>Tasmātiha, bhikkhave, evaṃ sikkhitabbaṃ: ‘appamattā viharissāma, tikkhaṃ maraṇassatiṃ bhāvayissāma āsavānaṃ khayāyā’ti. Evañhi vo, bhikkhave, sikkhitabban”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dutiya­paṇṇā­saka</span> <span class="hidden">Yamakavagga</span> <span class="hidden">Paṭha­ma­saddhā­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>