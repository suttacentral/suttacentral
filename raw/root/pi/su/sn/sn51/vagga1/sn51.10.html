<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn51.10">
<article>
<div class="hgroup">
<p class="division">Saṃyutta Nikāya 51</p>
<p>1. Cāpālavagga</p>
<h1>10. Cetiyasutta</h1>
</div>
<p><a class="sc" id="1"></a><a class="pts" id="pts5.259"></a><a class="ms" id="p_14S5_1365"></a><a class="msdiv" id="msdiv822"></a><span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Atha kho bhagavā pubbaṇ­ha­samayaṃ nivāsetvā patta­cīvara­mādāya vesāliṃ piṇḍāya pāvisi. Vesāliyaṃ piṇḍāya caritvā pacchābhattaṃ piṇḍa­pāta­paṭik­kanto āyasmantaṃ ānandaṃ āmantesi: “gaṇhāhi, ānanda, nisīdanaṃ. Yena <span class="var" title="pāvālacetiyaṃ (s1-3, km) | cāpālacetiyaṃ (pts1)" id="note297">cāpālaṃ cetiyaṃ</span> tenu­pasaṅka­mis­sāma divāvihārāyā”ti. “Evaṃ, bhante”ti kho āyasmā ānando bhagavato paṭissutvā nisīdanaṃ ādāya bhagavantaṃ piṭṭhito piṭṭhito anubandhi.</p>
<p><a class="sc" id="2"></a><a class="ms" id="p_14S5_1366"></a>Atha kho bhagavā yena cāpālaṃ cetiyaṃ tenupasaṅkami; upasaṅkamitvā paññatte āsane nisīdi. Āyasmāpi kho ānando bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca: </p>
<p><a class="sc" id="3"></a><a class="ms" id="p_14S5_1367"></a>“Ramaṇīyā, ānanda, vesālī, ramaṇīyaṃ udenaṃ cetiyaṃ, ramaṇīyaṃ gotamakaṃ cetiyaṃ, ramaṇīyaṃ sattambaṃ cetiyaṃ, ramaṇīyaṃ <span class="var" title="bahu­putta­ka­cetiyaṃ (s1-3, km, pts1, mr)" id="note298">bahuputtaṃ cetiyaṃ</span>, ramaṇīyaṃ <span class="var" title="sāranda­da­cetiyaṃ (s1-3) | ānandacetiyaṃ (mr) | sānandaraṃ (katthaci)" id="note299">sārandadaṃ cetiyaṃ</span>, ramaṇīyaṃ cāpālaṃ cetiyaṃ. Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṃ vā tiṭṭheyya kappāvasesaṃ vā. Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā”ti.</p>
<p><a class="sc" id="4"></a><a class="ms" id="p_14S5_1368"></a>Evampi kho āyasmā ānando bhagavatā oḷārike nimitte kayiramāne oḷārike obhāse kayiramāne nāsakkhi paṭivijjhituṃ; na bhagavantaṃ yāci: “tiṭṭhatu, bhante, bhagavā kappaṃ, tiṭṭhatu <span class="var" title="sugato kappāvasesaṃ (pts1, mr)" id="note301">sugato kappaṃ</span> bahujanahitāya bahu­jana­su­khāya lokānukampāya atthāya hitāya sukhāya devamanussānan”ti yathā taṃ mārena pari­yuṭ­ṭhi­ta­citto.</p>
<p><a class="sc" id="5"></a><a class="pts" id="pts5.260"></a><a class="ms" id="p_14S5_1369"></a>Dutiyampi kho bhagavā … pe … tatiyampi kho bhagavā āyasmantaṃ ānandaṃ āmantesi: “ramaṇīyā, ānanda, vesālī, ramaṇīyaṃ udenaṃ cetiyaṃ, ramaṇīyaṃ gotamakaṃ cetiyaṃ, ramaṇīyaṃ sattambaṃ cetiyaṃ, ramaṇīyaṃ bahuputtaṃ cetiyaṃ, ramaṇīyaṃ sārandadaṃ cetiyaṃ, ramaṇīyaṃ cāpālaṃ cetiyaṃ. Yassa kassaci, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, so ākaṅkhamāno kappaṃ vā tiṭṭheyya kappāvasesaṃ vā. Tathāgatassa kho, ānanda, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno, ānanda, tathāgato kappaṃ vā tiṭṭheyya kappāvasesaṃ vā”ti.</p>
<p><a class="sc" id="6"></a><a class="ms" id="p_14S5_1370"></a>Evampi kho āyasmā ānando bhagavatā oḷārike nimitte kayiramāne oḷārike obhāse kayiramāne nāsakkhi paṭivijjhituṃ; na bhagavantaṃ yāci: “tiṭṭhatu, bhante, bhagavā kappaṃ, tiṭṭhatu sugato kappaṃ bahujanahitāya bahu­jana­su­khāya lokānukampāya atthāya hitāya sukhāya devamanussānan”ti yathā taṃ mārena pari­yuṭ­ṭhi­ta­citto.</p>
<p><a class="sc" id="7"></a><a class="ms" id="p_14S5_1371"></a>Atha kho bhagavā āyasmantaṃ ānandaṃ āmantesi: “gaccha kho tvaṃ, ānanda, yassadāni kālaṃ maññasī”ti. “Evaṃ, bhante”ti kho āyasmā ānando bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā avidūre aññatarasmiṃ rukkhamūle nisīdi.</p>
<p><a class="sc" id="8"></a><a class="ms" id="p_14S5_1372"></a>Atha kho māro pāpimā, acirapakkante āyasmante ānande, yena bhagavā tenupasaṅkami; upasaṅkamitvā bhagavantaṃ etadavoca: </p>
<p><a class="sc" id="9"></a><a class="pts" id="pts5.261"></a><a class="ms" id="p_14S5_1373"></a>“Parinibbātu dāni, bhante, bhagavā, <span class="var" title="parinibbātu sugato (bj, s1-3, km)" id="note302">parinibbātu dāni sugato</span>. Pari­nib­bā­na­kālo dāni, bhante, bhagavato. Bhāsitā kho panesā, bhante, bhagavatā vācā: ‘na tāvāhaṃ, pāpima, pari­nib­bā­yis­sāmi yāva me bhikkhū na sāvakā bhavissanti viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cārino, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti <span class="var" title="uttanīka­ris­santi (pts1) | uttāniṃ karissanti (mr)" id="note303">uttānīka­ris­santi</span>, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti.</p>
<p><a class="sc" id="10"></a><a class="ms" id="p_14S5_1374"></a><span class="var" title="etarahi kho pana bhante (^ud6.1#1 [Āyu­saṅ­khā­ros­saj­ja­nasutta])" id="note304">Santi kho pana, bhante, etarahi</span> bhikkhū bhagavato sāvakā viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cārino, sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. Parinibbātu dāni, bhante, bhagavā, parinibbātu dāni, sugato. Pari­nib­bā­na­kālo dāni, bhante, bhagavato.</p>
<p><a class="sc" id="11"></a><a class="ms" id="p_14S5_1375"></a>Bhāsitā kho panesā, bhante, bhagavatā vācā: ‘na tāvāhaṃ, pāpima, pari­nib­bā­yis­sāmi yāva me bhikkhuniyo na sāvikā bhavissanti viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīka­ris­santi, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti.</p>
<p><a class="sc" id="12"></a><a class="ms" id="p_14S5_1376"></a>Santi kho pana, bhante, etarahi bhikkhuniyo bhagavato sāvikā viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo, sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. Parinibbātu dāni, bhante, bhagavā, parinibbātu dāni, sugato. Pari­nib­bā­na­kālo dāni, bhante, bhagavato.</p>
<p><a class="sc" id="13"></a><a class="ms" id="p_14S5_1377"></a>Bhāsitā kho panesā, bhante, bhagavatā vācā: ‘na tāvāhaṃ, pāpima, pari­nib­bā­yis­sāmi yāva me upāsakā … pe … yāva me upāsikā na sāvikā bhavissanti viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo, sakaṃ ācariyakaṃ uggahetvā ācikkhissanti desessanti paññapessanti paṭṭhapessanti vivarissanti vibhajissanti uttānīka­ris­santi, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desessantī’ti.</p>
<p><a class="sc" id="14"></a><a class="pts" id="pts5.262"></a><a class="ms" id="p_14S5_1378"></a>Santi kho pana, bhante, etarahi upāsakā … upāsikā bhagavato sāvikā viyattā vinītā visāradā bahussutā dhammadharā dhammā­nu­dhammap­paṭi­pannā sāmīcip­paṭi­pannā anu­dhamma­cāri­niyo, sakaṃ ācariyakaṃ uggahetvā ācikkhanti desenti paññapenti paṭṭhapenti vivaranti vibhajanti uttānīkaronti, uppannaṃ parappavādaṃ sahadhammena suniggahitaṃ niggahetvā sappāṭihāriyaṃ dhammaṃ desenti. Parinibbātu dāni, bhante, bhagavā, parinibbātu dāni, sugato. Pari­nib­bā­na­kālo dāni, bhante, bhagavato.</p>
<p><a class="sc" id="15"></a><a class="ms" id="p_14S5_1379"></a>Bhāsitā kho panesā, bhante, bhagavatā vācā: ‘na tāvāhaṃ, pāpima, pari­nib­bā­yis­sāmi yāva me idaṃ brahmacariyaṃ na iddhañceva bhavissati phītañca vitthāritaṃ bāhujaññaṃ puthubhūtaṃ yāva devamanussehi suppakāsitan’ti. <span class="var" title="etarahi kho pana bhante (^ud2.8#1 [Suppavāsāsutta])" id="note305">Tayidaṃ, bhante</span>, bhagavato brahmacariyaṃ iddhañceva phītañca vitthāritaṃ bāhujaññaṃ puthubhūtaṃ yāva devamanussehi suppakāsitaṃ. Parinibbātu dāni, bhante, bhagavā, parinibbātu dāni sugato. Pari­nib­bā­na­kālo dāni, bhante, bhagavato”ti.</p>
<p><a class="sc" id="16"></a><a class="ms" id="p_14S5_1380"></a>Evaṃ vutte, bhagavā māraṃ pāpimantaṃ etadavoca: “appossukko tvaṃ, pāpima, hohi. <span class="var" title="nacirasseva (mr)" id="note306">Na ciraṃ</span> tathāgatassa parinibbānaṃ bhavissati. Ito tiṇṇaṃ māsānaṃ accayena tathāgato pari­nib­bā­yis­satī”ti.</p>
<p><a class="sc" id="17"></a><a class="ms" id="p_14S5_1381"></a>Atha kho bhagavā cāpāle cetiye sato sampajāno āyusaṅkhāraṃ <span class="var" title="ossajji (s1-3, pts1)" id="note308">ossaji</span>. <span class="var" title="ossaṭṭhe pana (pts1) | osajje pana (mr)" id="note309">Ossaṭṭhe ca</span> bhagavatā āyusaṅkhāre mahābhūmicālo ahosi bhiṃsanako lomahaṃso, <span class="var" title="devadudrabhiyo (mr)" id="note310">devadundubhiyo</span> ca phaliṃsu. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class="gatha">
<p><a class="sc" id="18"></a><a class="pts" id="pts5.263"></a><a class="ms" id="p_14S5_1382"></a>“Tulamatulañca sambhavaṃ,<br> Bhava­saṅ­khā­ra­ma­vassaji muni;<br> Ajjhattarato samāhito,<br> Abhindi kavaca­mi­vatta­sam­bha­van”ti.
</p>
</blockquote>
<p class="endsection">Dasamaṃ.</p>
<p class="endsection">Cāpālavaggo paṭhamo.</p>
<blockquote class="uddanagatha">
<p><a class="sc" id="19"></a><a class="ms" id="p_14S5_1386"></a>Apārāpi viraddho ca,<br> ariyā nibbidāpi ca;<br> Padesaṃ samattaṃ bhikkhu,<br> buddhaṃ ñāṇañca cetiyanti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Iddhi­pāda­saṃ­yutta</span>
<span class="hidden">Cāpālavagga</span>
<span class="hidden">Apārasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>