<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn51.32">
<article>
<div class="hgroup">
<p class="division">Saṃyutta Nikāya 51</p>
<p>3. Ayoguḷavagga</p>
<h1>32. Tathāgatasutta</h1>
</div>
<p><a class="sc" id="1"></a><a class="ms" id="p_14S5_1517"></a><a class="msdiv" id="msdiv844"></a>Tatra kho bhagavā bhikkhū āmantesi: “taṃ kiṃ maññatha, bhikkhave, katamesaṃ dhammānaṃ bhāvitattā bahulīkatattā tathāgato evaṃmahiddhiko evaṃma­hānu­bhāvo”ti?</p>
<p><a class="sc" id="2"></a><a class="ms" id="p_14S5_1518"></a>“Bhagavaṃmūlakā no, bhante, dhammā … pe … “catunnaṃ kho, bhikkhave, iddhipādānaṃ bhāvitattā bahulīkatattā tathāgato evaṃmahiddhiko evaṃma­hānu­bhāvo.</p>
<p><a class="sc" id="3"></a><a class="ms" id="p_14S5_1519"></a>Katamesaṃ catunnaṃ? Idha, bhikkhave, tathāgato chanda­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti—iti me chando na ca atilīno bhavissati, na ca atippaggahito bhavissati, na ca ajjhattaṃ saṅkhitto bhavissati, na ca bahiddhā vikkhitto bhavissati. Pacchā­pure­saññī ca viharati—yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apari­yonad­dhena sappabhāsaṃ cittaṃ bhāveti. Vīriyasamādhi … pe … cittasamādhi … vīmaṃ­sā­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti—iti me vīmaṃsā na ca atilīnā bhavissati, na ca atipaggahitā bhavissati, na ca ajjhattaṃ saṅkhittā bhavissati, na ca bahiddhā vikkhittā bhavissati. Pacchā­pure­saññī ca viharati—yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apari­yonad­dhena sappabhāsaṃ cittaṃ bhāveti. Imesaṃ kho, bhikkhave, catunnaṃ iddhipādānaṃ bhāvitattā bahulīkatattā tathāgato evaṃmahiddhiko evaṃma­hānu­bhāvo.</p>
<p><a class="sc" id="4"></a><a class="pts" id="pts5.290"></a><a class="ms" id="p_14S5_1520"></a>Imesañca pana, bhikkhave, catunnaṃ iddhipādānaṃ bhāvitattā bahulīkatattā tathāgato anekavihitaṃ iddhividhaṃ paccanubhoti—ekopi hutvā bahudhā hoti … pe … yāva brahmalokāpi kāyena vasaṃ vatteti. Imesañca pana, bhikkhave, catunnaṃ iddhipādānaṃ bhāvitattā bahulīkatattā tathāgato āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.</p>
<p class="endsection">Dvādasamaṃ.</p>
<p class="endsection">(Chapi abhiññāyo vitthāretabbā.)</p>
<p class="endsection">Ayoguḷavaggo tatiyo.</p>
<blockquote class="uddanagatha">
<p><a class="sc" id="5"></a><a class="ms" id="p_14S5_1525"></a>Maggo ayoguḷo bhikkhu,<br> suddhikañcāpi dve phalā;<br> Dve cānandā duve bhikkhū,<br> moggallāno tathāgatoti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Iddhi­pāda­saṃ­yutta</span>
<span class="hidden">Ayoguḷavagga</span>
<span class="hidden">Maggasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>