<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn12.64">
<article>
<div class="hgroup">
<p class="division">Saṃyutta Nikāya 12</p>
<p>7. Mahāvagga</p>
<h1>64. Atthirāgasutta</h1>
</div>
<p><a class="sc" id="1"></a><a class="pts" id="pts2.101"></a><a class="ms" id="p_12S2_456"></a><a class="msdiv" id="msdiv64"></a>Sāvatthiyaṃ viharati. “Cattārome, bhikkhave, āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. Katame cattāro? Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṃ catutthaṃ. Ime kho, bhikkhave, cattāro āhārā bhūtānaṃ vā sattānaṃ ṭhitiyā sambhavesīnaṃ vā anuggahāya.</p>
<p><a class="sc" id="2"></a><a class="ms" id="p_12S2_457"></a>Kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ vuddhi. Yattha atthi saṅkhārānaṃ vuddhi, atthi tattha āyatiṃ punabbha­vā­bhi­nib­batti. Yattha atthi āyatiṃ punabbha­vā­bhi­nib­batti, atthi tattha āyatiṃ jāti­jarā­maraṇaṃ. Yattha atthi āyatiṃ jāti­jarā­maraṇaṃ, sasokaṃ taṃ, bhikkhave, sadaraṃ saupāyāsanti vadāmi.</p>
<p><a class="sc" id="3"></a><a class="ms" id="p_12S2_458"></a>Phasse ce, bhikkhave, āhāre … pe … mano­sañ­ceta­nāya ce, bhikkhave, āhāre … viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ vuddhi. Yattha atthi saṅkhārānaṃ vuddhi, atthi tattha āyatiṃ punabbha­vā­bhi­nib­batti. Yattha atthi āyatiṃ punabbha­vā­bhi­nib­batti, atthi tattha āyatiṃ jāti­jarā­maraṇaṃ. Yattha atthi āyatiṃ jāti­jarā­maraṇaṃ, sasokaṃ taṃ, bhikkhave, sadaraṃ saupāyāsanti vadāmi.</p>
<p><a class="sc" id="4"></a><a class="pts" id="pts2.102"></a><a class="ms" id="p_12S2_459"></a>Seyyathāpi, bhikkhave, rajako vā cittakārako vā sati rajanāya vā lākhāya vā haliddiyā vā nīliyā vā mañjiṭṭhāya vā suparimaṭṭhe vā phalake bhittiyā vā dussapaṭṭe vā itthirūpaṃ vā purisarūpaṃ vā abhinimmineyya sab­baṅ­gapaccaṅ­gaṃ; evameva kho, bhikkhave, kabaḷīkāre ce āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ vuddhi. Yattha atthi saṅkhārānaṃ vuddhi, atthi tattha āyatiṃ punabbha­vā­bhi­nib­batti. Yattha atthi āyatiṃ punabbha­vā­bhi­nib­batti, atthi tattha āyatiṃ jāti­jarā­maraṇaṃ. Yattha atthi āyatiṃ jāti­jarā­maraṇaṃ, sasokaṃ taṃ, bhikkhave, sadaraṃ saupāyāsanti vadāmi.</p>
<p><a class="sc" id="5"></a><a class="ms" id="p_12S2_460"></a>Phasse ce, bhikkhave, āhāre … pe … mano­sañ­ceta­nāya ce, bhikkhave, āhāre … viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ. Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṃ vuddhi. Yattha atthi saṅkhārānaṃ vuddhi, atthi tattha āyatiṃ punabbha­vā­bhi­nib­batti. Yattha atthi āyatiṃ punabbha­vā­bhi­nib­batti, atthi tattha āyatiṃ jāti­jarā­maraṇaṃ. Yattha atthi āyatiṃ jāti­jarā­maraṇaṃ, sasokaṃ taṃ, bhikkhave, sadaraṃ saupāyāsanti vadāmi.</p>
<p><a class="sc" id="6"></a><a class="ms" id="p_12S2_461"></a>Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ. Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṃ vuddhi. Yattha natthi saṅkhārānaṃ vuddhi, natthi tattha āyatiṃ punabbha­vā­bhi­nib­batti. Yattha natthi āyatiṃ punabbha­vā­bhi­nib­batti, natthi tattha āyatiṃ jāti­jarā­maraṇaṃ. Yattha natthi āyatiṃ jāti­jarā­maraṇaṃ, asokaṃ taṃ, bhikkhave, adaraṃ anupāyāsanti vadāmi.</p>
<p><a class="sc" id="7"></a><a class="pts" id="pts2.103"></a><a class="ms" id="p_12S2_462"></a>Phasse ce, bhikkhave, āhāre … pe … mano­sañ­ceta­nāya ce, bhikkhave, āhāre … viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ. Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṃ vuddhi. Yattha natthi saṅkhārānaṃ vuddhi, natthi tattha āyatiṃ punabbha­vā­bhi­nib­batti. Yattha natthi āyatiṃ punabbha­vā­bhi­nib­batti, natthi tattha āyatiṃ jāti­jarā­maraṇaṃ. Yattha natthi āyatiṃ jāti­jarā­maraṇaṃ, asokaṃ taṃ, bhikkhave, adaraṃ anupāyāsanti vadāmi.</p>
<p><a class="sc" id="8"></a><a class="ms" id="p_12S2_463"></a>Seyyathāpi, bhikkhave, kūṭāgāraṃ vā kūṭāgārasālaṃ vā uttarāya vā dakkhiṇāya vā pācīnāya vā vātapānā sūriye uggacchante vātapānena rasmi pavisitvā <span class="var" title="kvassa patiṭṭhitā (pts1-2) | kattha patiṭṭhitā (mr)" id="note101">kvāssa patiṭṭhitā</span>”ti? “Pacchimāyaṃ, bhante, bhittiyan”ti. “Pacchimā ce, bhikkhave, bhitti nāssa kvāssa patiṭṭhitā”ti? “Pathaviyaṃ, bhante”ti. “Pathavī ce, bhikkhave, nāssa kvāssa patiṭṭhitā”ti? “Āpasmiṃ, bhante”ti. “Āpo ce, bhikkhave, nāssa kvāssa patiṭṭhitā”ti? “Appatiṭṭhitā, bhante”ti. “Evameva kho, bhikkhave, kabaḷīkāre ce āhāre natthi rāgo natthi nandī natthi taṇhā … pe ….</p>
<p><a class="sc" id="9"></a><a class="pts" id="pts2.104"></a><a class="ms" id="p_12S2_464"></a>Phasse ce, bhikkhave, āhāre … mano­sañ­ceta­nāya ce, bhikkhave, āhāre … viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ. Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṃ vuddhi. Yattha natthi saṅkhārānaṃ vuddhi, natthi tattha āyatiṃ punabbha­vā­bhi­nib­batti. Yattha natthi āyatiṃ punabbha­vā­bhi­nib­batti, natthi tattha āyatiṃ jāti­jarā­maraṇaṃ. Yattha natthi āyatiṃ jāti­jarā­maraṇaṃ asokaṃ taṃ, bhikkhave, adaraṃ anupāyāsanti vadāmī”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Mahāvagga</span>
<span class="hidden">Assutavāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>