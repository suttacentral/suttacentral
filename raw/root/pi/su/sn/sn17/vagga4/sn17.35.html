<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn17.35">
<article>
<div class="hgroup">
<p class="division">Saṃyutta Nikāya 17</p>
<p>4. Catutthavagga</p>
<h1><span class="var" title="attava­dha­suttaṃ (bj) | pakkanta (pts1-2)" id="note289">35. Acira­pakkan­ta­sutta</span></h1>
</div>
<p><a class="sc" id="1"></a><a class="pts" id="pts2.241"></a><a class="ms" id="p_12S2_1092"></a><a class="msdiv" id="msdiv184"></a>Ekaṃ samayaṃ bhagavā rājagahe viharati gijjhakūṭe pabbate acirapakkante devadatte. Tatra kho bhagavā devadattaṃ ārabbha bhikkhū āmantesi: “ attavadhāya, bhikkhave, devadattassa lābhasakkā­ra­siloko udapādi, parābhavāya devadattassa lābhasakkā­ra­siloko udapādi.</p>
<p><a class="sc" id="2"></a><a class="ms" id="p_12S2_1093"></a>Seyyathāpi, bhikkhave, kadalī attavadhāya phalaṃ deti, parābhavāya phalaṃ deti; evameva kho, bhikkhave, attavadhāya devadattassa lābhasakkā­ra­siloko udapādi, parābhavāya devadattassa lābhasakkā­ra­siloko udapādi.</p>
<p><a class="sc" id="3"></a><a class="ms" id="p_12S2_1094"></a>Seyyathāpi, bhikkhave, veḷu attavadhāya phalaṃ deti, parābhavāya phalaṃ deti; evameva kho, bhikkhave, attavadhāya devadattassa lābhasakkā­ra­siloko udapādi, parābhavāya devadattassa lābhasakkā­ra­siloko udapādi.</p>
<p><a class="sc" id="4"></a><a class="ms" id="p_12S2_1095"></a>Seyyathāpi, bhikkhave, naḷo attavadhāya phalaṃ deti, parābhavāya phalaṃ deti; evameva kho, bhikkhave, attavadhāya devadattassa lābhasakkā­ra­siloko udapādi, parābhavāya devadattassa lābhasakkā­ra­siloko udapādi.</p>
<p><a class="sc" id="5"></a><a class="ms" id="p_12S2_1096"></a>Seyyathāpi, bhikkhave, assatarī attavadhāya gabbhaṃ gaṇhāti, parābhavāya gabbhaṃ gaṇhāti; evameva kho, bhikkhave, attavadhāya devadattassa lābhasakkā­ra­siloko udapādi, parābhavāya devadattassa lābhasakkā­ra­siloko udapādi. Evaṃ dāruṇo kho, bhikkhave, lābhasakkā­ra­siloko. Evañhi vo, bhikkhave, sikkhitabban”ti.</p>
<p><a class="sc" id="6"></a><a class="ms" id="p_12S2_1097"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="7"></a><a class="ms" id="p_12S2_1098"></a>“Phalaṃ ve kadaliṃ hanti,<br> phalaṃ veḷuṃ phalaṃ naḷaṃ;<br> Sakkāro kāpurisaṃ hanti,<br> gabbho assatariṃ yathā”ti.
</p>
</blockquote>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Lābhasakkā­ra­saṃ­yutta</span>
<span class="hidden">Catutthavagga</span>
<span class="hidden">Bhindisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>