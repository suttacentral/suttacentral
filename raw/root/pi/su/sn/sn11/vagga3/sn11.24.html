<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn11.24">
<article>
<div class="hgroup">
<p class="division">Saṃyutta Nikāya 11</p>
<p>3. Tatiyavagga</p>
<h1><span class="var" title="accaya (akodhano) (pts1) | accayasuttaṃ (pts2)" id="note554">24. Accayasutta</span></h1>
</div>
<p><a class="sc" id="1"></a><a class="ms" id="p_12S1_1693"></a><a class="msdiv" id="msdiv270"></a>Sāvatthiyaṃ … pe … ārāme. Tena kho pana samayena dve bhikkhū sampayojesuṃ. Tatreko bhikkhu accasarā. Atha kho so bhikkhu tassa bhikkhuno santike accayaṃ accayato deseti; so bhikkhu ­nappa­ṭig­gaṇhāti. Atha kho sambahulā bhikkhū yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “idha, bhante, dve bhikkhū sampayojesuṃ, tatreko bhikkhu accasarā. Atha kho so, bhante, bhikkhu tassa bhikkhuno santike accayaṃ accayato deseti, so bhikkhu ­nappa­ṭig­gaṇhātī”ti.</p>
<p><a class="sc" id="2"></a><a class="pts2ed" id="pts2ed1.514"></a><a class="ms" id="p_12S1_1694"></a>“Dveme, bhikkhave, bālā. Yo ca accayaṃ accayato na passati, yo ca accayaṃ desentassa yathādhammaṃ ­nappa­ṭig­gaṇhāti—ime kho, bhikkhave, dve bālā. Dveme, bhikkhave, paṇḍitā. Yo ca accayaṃ accayato passati, yo ca accayaṃ desentassa yathādhammaṃ paṭiggaṇhāti—ime kho, bhikkhave, dve paṇḍitā.</p>
<p><a class="sc" id="3"></a><a class="ms" id="p_12S1_1695"></a>Bhūtapubbaṃ, bhikkhave, sakko devānamindo sudhammāyaṃ sabhāyaṃ deve tāvatiṃse anunayamāno tāyaṃ velāyaṃ imaṃ gāthaṃ abhāsi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc944"></a><a class="pts1ed" id="pts1ed1.240"></a><a class="ms" id="p_12S1_1696"></a>‘Kodho vo vasamāyātu,<br> Mā ca mittehi vo jarā;<br> Agarahiyaṃ mā garahittha,<br> Mā ca bhāsittha pesuṇaṃ;<br> Atha pāpajanaṃ kodho,<br> Pabba­tovā­bhimad­datī’”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sakkasaṃyutta</span>
<span class="hidden">Tatiyavagga</span>
<span class="hidden">Chetvāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>