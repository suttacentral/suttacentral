<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn11.13">
<article>
<div class="hgroup">
<p class="division">Saṃyutta Nikāya 11</p>
<p>2. Dutiyavagga</p>
<h1><span class="var" title="mahāli (sattavatapada) suttaṃ (bj) | devasuttaṃ (3) (s1) | tatiya­deva­suttaṃ (s2, s3) | devā (3) (pts1)" id="note539">13. Mahālisutta</span></h1>
</div>
<p><a class="sc" id="1"></a><a class="ms" id="p_12S1_1625"></a><a class="msdiv" id="msdiv259"></a><span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Atha kho mahāli licchavī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahāli licchavī bhagavantaṃ etadavoca:</p>
<p><a class="sc" id="2"></a><a class="ms" id="p_12S1_1626"></a>“Diṭṭho kho, bhante, bhagavatā sakko devānamindo”ti?</p>
<p><a class="sc" id="3"></a><a class="ms" id="p_12S1_1627"></a>“Diṭṭho kho me, mahāli, sakko devānamindo”ti.</p>
<p><a class="sc" id="4"></a><a class="ms" id="p_12S1_1628"></a>“So hi nūna, bhante, sakka­pati­rūpako bhavissati. Duddaso hi, bhante, sakko devānamindo”ti.</p>
<p><a class="sc" id="5"></a><a class="ms" id="p_12S1_1629"></a>“Sakkañca khvāhaṃ, mahāli, pajānāmi sakkakaraṇe ca dhamme, yesaṃ dhammānaṃ samādinnattā sakko sakkattaṃ ajjhagā, tañca pajānāmi.</p>
<p><a class="sc" id="6"></a><a class="pts2ed" id="pts2ed1.496"></a><a class="ms" id="p_12S1_1630"></a>Sakko, mahāli, devānamindo pubbe manussabhūto samāno magho nāma māṇavo ahosi, tasmā maghavāti vuccati.</p>
<p><a class="sc" id="7"></a><a class="ms" id="p_12S1_1631"></a>Sakko, mahāli, devānamindo pubbe manussabhūto samāno sakkaccaṃ dānaṃ adāsi, tasmā sakkoti vuccati.</p>
<p><a class="sc" id="8"></a><a class="ms" id="p_12S1_1632"></a>Sakko, mahāli, devānamindo pubbe manussabhūto samāno pure dānaṃ adāsi, tasmā purindadoti vuccati.</p>
<p><a class="sc" id="9"></a><a class="ms" id="p_12S1_1633"></a>Sakko, mahāli, devānamindo pubbe manussabhūto samāno āvasathaṃ adāsi, tasmā vāsavoti vuccati.</p>
<p><a class="sc" id="10"></a><a class="ms" id="p_12S1_1634"></a>Sakko, mahāli, devānamindo sahassampi atthānaṃ muhuttena cinteti, tasmā sahassakkhoti vuccati.</p>
<p><a class="sc" id="11"></a><a class="ms" id="p_12S1_1635"></a>Sakkassa, mahāli, devānamindassa sujā nāma asurakaññā pajāpati, tasmā sujampatīti vuccati.</p>
<p><a class="sc" id="12"></a><a class="pts1ed" id="pts1ed1.231"></a><a class="ms" id="p_12S1_1636"></a>Sakko, mahāli, devānamindo devānaṃ tāvatiṃsānaṃ issa­riyā­dhi­paccaṃ rajjaṃ kāreti, tasmā devānamindoti vuccati.</p>
<p><a class="sc" id="13"></a><a class="pts2ed" id="pts2ed1.497"></a><a class="ms" id="p_12S1_1637"></a>Sakkassa, mahāli, devānamindassa pubbe ­manus­sa­bhūtassa satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā. Katamāni satta vatapadāni? Yāvajīvaṃ mātāpettibharo assaṃ, yāvajīvaṃ kule jeṭṭhāpacāyī assaṃ, yāvajīvaṃ saṇhavāco assaṃ, yāvajīvaṃ apisuṇavāco assaṃ, yāvajīvaṃ viga­tamala­mac­che­rena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dāna­saṃ­vibhā­ga­rato, yāvajīvaṃ saccavāco assaṃ, yāvajīvaṃ akkodhano assaṃ—sacepi me kodho uppajjeyya, khippameva naṃ paṭivineyyanti. Sakkassa, mahāli, devānamindassa pubbe ­manus­sa­bhūtassa imāni satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagāti.</p>
<blockquote class="gatha">
<p><a class="sc" id="14"></a><a class="verse-num-sc" id="verse-num-sc908"></a><a class="ms" id="p_12S1_1638"></a>Mātā­pet­tibha­raṃ jantuṃ,<br> kule jeṭṭhā­pacāyi­naṃ;<br> Saṇhaṃ sakhi­la­sam­bhāsaṃ,<br> pesu­ṇeyyap­pahāyi­naṃ.
</p>
<p><a class="sc" id="15"></a><a class="verse-num-sc" id="verse-num-sc909"></a><a class="ms" id="p_12S1_1639"></a>Maccheravinaye yuttaṃ,<br> saccaṃ kodhābhibhuṃ naraṃ;<br> Taṃ ve devā tāvatiṃsā,<br> āhu sappuriso itī”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sakkasaṃyutta</span>
<span class="hidden">Dutiyavagga</span>
<span class="hidden">Vatapadasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>