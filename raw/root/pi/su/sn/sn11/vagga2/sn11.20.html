<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn11.20">
<article>
<div class="hgroup">
<p class="division">Saṃyutta Nikāya 11</p>
<p>2. Dutiyavagga</p>
<h1><span class="var" title="tatiya­sakka­na­massa­na­suttaṃ (bj, s2, s3) | sakka­na­massa­na­suttaṃ (3) (s1) | sakka-namassana (3) (pts1)" id="note547">20. Saṅgha­vanda­nā­sutta</span></h1>
</div>
<p><a class="sc" id="1"></a><a class="pts1ed" id="pts1ed1.236"></a><a class="pts2ed" id="pts2ed1.506"></a><a class="ms" id="p_12S1_1671"></a><a class="msdiv" id="msdiv266"></a>Sāvatthiyaṃ jetavane. Tatra kho … pe … etadavoca: “bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi: ‘yojehi, samma mātali, sahassayuttaṃ ājaññarathaṃ, uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā, sahassayuttaṃ ājaññarathaṃ yojetvā sakkassa devānamindassa paṭivedesi: ‘yutto kho te, mārisa, sahassayutto ājaññaratho, yassadāni kālaṃ maññasī’ti. Atha kho, bhikkhave, sakko devānamindo vejayan­ta­pāsādā orohanto añjaliṃ katvā sudaṃ bhikkhusaṃghaṃ namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc932"></a><a class="ms" id="p_12S1_1672"></a>‘Tañhi ete namasseyyuṃ,<br> pūtidehasayā narā;<br> Nimuggā kuṇapamhete,<br> khup­pi­pāsa­samap­pitā.
</p>
<p><a class="sc" id="3"></a><a class="verse-num-sc" id="verse-num-sc933"></a><a class="ms" id="p_12S1_1673"></a>Kiṃ nu tesaṃ pihayasi,<br> anāgārāna vāsava;<br> Ācāraṃ isinaṃ brūhi,<br> taṃ suṇoma vaco tavā’ti.
</p>
<p><a class="sc" id="4"></a><a class="verse-num-sc" id="verse-num-sc934"></a><a class="pts2ed" id="pts2ed1.507"></a><a class="ms" id="p_12S1_1674"></a>‘Etaṃ tesaṃ pihayāmi,<br> anāgārāna mātali;<br> Yamhā gāmā pakkamanti,<br> anapekkhā vajanti te.
</p>
<p><a class="sc" id="5"></a><a class="verse-num-sc" id="verse-num-sc935"></a><a class="ms" id="p_12S1_1675"></a>Na tesaṃ koṭṭhe openti,<br> na <span class="var" title="kumbhe (bj) | kumbhā (s1-3, km, pts1, mr) | kumbhī (pts2)" id="note548">kumbhi</span> na <span class="var" title="khalopiyaṃ (bj)" id="note549">kaḷopiyaṃ</span>;<br> <span class="var" title="para­niṭṭhi­ta­mesanā (s1-3, km, mr)" id="note550">Para­niṭṭhi­ta­mesānā</span>,<br> tena yāpenti subbatā.
</p>
<p><a class="sc" id="6"></a><a class="ms" id="p_12S1_1676"></a>Sumantamantino dhīrā,<br> tuṇhībhūtā samañcarā;<br><a class="verse-num-sc" id="verse-num-sc936"></a>Devā viruddhā asurehi,<br> puthu maccā ca mātali.
</p>
<p><a class="sc" id="7"></a><a class="ms" id="p_12S1_1677"></a>Aviruddhā viruddhesu,<br> attadaṇḍesu nibbutā;<br> Sādānesu anādānā,<br> te namassāmi mātalī’ti.
</p>
<p><a class="sc" id="8"></a><a class="verse-num-sc" id="verse-num-sc937"></a><a class="ms" id="p_12S1_1678"></a>‘Seṭṭhā hi kira lokasmiṃ,<br> ye tvaṃ sakka namassasi;<br> Ahampi te namassāmi,<br> ye namassasi vāsavā’”ti.
</p>
<p><a class="sc" id="9"></a><a class="verse-num-sc" id="verse-num-sc938"></a><a class="pts2ed" id="pts2ed1.508"></a><a class="ms" id="p_12S1_1679"></a>Idaṃ vatvāna maghavā,<br> devarājā sujampati;<br> Bhikkhusaṅghaṃ namassitvā,<br> pamukho rathamāruhīti.
</p>
</blockquote>
<p class="endsection">Dutiyo vaggo.</p>
<blockquote class="uddanagatha">
<p><a class="sc" id="10"></a><a class="ms" id="p_12S1_1682"></a>Devā <span class="var" title="vatapadena (bj, s1-3, km, pts2)" id="note551">pana</span> tayo vuttā,<br> daliddañca rāmaṇeyyakaṃ;<br> Yajamānañca vandanā,<br> tayo sakka­na­massa­nāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sakkasaṃyutta</span>
<span class="hidden">Dutiyavagga</span>
<span class="hidden">Vatapadasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>