<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn36.12">
<article>
<div class="hgroup">
<p class="division">Saṃyutta Nikāya 36</p>
<p>2. Rahogatavagga</p>
<h1>12. Paṭha­ma­ākāsa­sutta</h1>
</div>
<p><a class="sc" id="1"></a><a class="ms" id="p_13S4_1153"></a><a class="msdiv" id="msdiv260"></a>“Seyyathāpi, bhikkhave, ākāse vividhā vātā vāyanti. Puratthimāpi vātā vāyanti, pacchimāpi vātā vāyanti, uttarāpi vātā vāyanti, dakkhiṇāpi vātā vāyanti, sarajāpi vātā vāyanti, arajāpi vātā vāyanti, sītāpi vātā vāyanti, uṇhāpi vātā vāyanti, parittāpi vātā vāyanti, adhimattāpi vātā vāyanti. Evameva kho, bhikkhave, imasmiṃ kāyasmiṃ vividhā vedanā uppajjanti, sukhāpi vedanā uppajjati, dukkhāpi vedanā uppajjati, aduk­kha­ma­su­khāpi vedanā uppajjatīti.</p>
<blockquote class="gatha">
<p><a class="sc" id="2"></a><a class="ms" id="p_13S4_1154"></a>Yathāpi vātā ākāse,<br> vāyanti vividhā puthū;<br> Puratthimā pacchimā cāpi,<br> uttarā atha dakkhiṇā.
</p>
<p><a class="sc" id="3"></a><a class="ms" id="p_13S4_1155"></a>Sarajā arajā capi,<br> sītā uṇhā ca ekadā;<br> Adhimattā parittā ca,<br> puthū vāyanti mālutā.
</p>
<p><a class="sc" id="4"></a><a class="ms" id="p_13S4_1156"></a>Tathevimasmiṃ kāyasmiṃ,<br> samuppajjanti vedanā;<br> Sukha­duk­kha­samup­patti,<br> adukkhamasukhā ca yā.
</p>
<p><a class="sc" id="5"></a><a class="ms" id="p_13S4_1157"></a>Yato ca bhikkhu ātāpī,<br> <span class="var" title="sampajāno nirujjhati (s1-3) | sampajāno nirūpadhi (pts1, mr)" id="note368">sampajaññaṃ na riñcati</span>;<br> Tato so vedanā sabbā,<br> parijānāti paṇḍito.
</p>
<p><a class="sc" id="6"></a><a class="ms" id="p_13S4_1158"></a>So vedanā pariññāya,<br> diṭṭhe dhamme anāsavo;<br> Kāyassa bhedā dhammaṭṭho,<br> saṅkhyaṃ nopeti vedagū”ti.
</p>
</blockquote>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Vedanāsaṃyutta</span>
<span class="hidden">Rahogatavagga</span>
<span class="hidden">Rahogatasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>