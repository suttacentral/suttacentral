<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn36.3">
<article>
<div class="hgroup">
<p class="division">Saṃyutta Nikāya 36</p>
<p>1. Sagāthāvagga</p>
<h1>3. Pahānasutta</h1>
</div>
<p><a class="sc" id="1"></a><a class="ms" id="p_13S4_1102"></a><a class="msdiv" id="msdiv251"></a>“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Sukhāya, bhikkhave, vedanāya rāgānusayo pahātabbo, dukkhāya vedanāya paṭighānusayo pahātabbo, aduk­kha­ma­su­khāya vedanāya avijjānusayo pahātabbo. Yato kho, bhikkhave, bhikkhuno sukhāya vedanāya rāgānusayo pahīno hoti, dukkhāya vedanāya paṭighānusayo pahīno hoti, aduk­kha­ma­su­khāya vedanāya avijjānusayo pahīno hoti, ayaṃ vuccati, bhikkhave, ‘bhikkhu niranusayo sammaddaso <span class="var" title="acchejji (s1-3, pts1)" id="note354">acchecchi</span> taṇhaṃ, <span class="var" title="vāvattayi (bj)" id="note355">vivattayi</span> saṃyojanaṃ, sammā mānābhisamayā antamakāsi dukkhassā’ti.</p>
<blockquote class="gatha">
<p><a class="sc" id="2"></a><a class="ms" id="p_13S4_1103"></a>Sukhaṃ <span class="var" title="vediyamānassa (bj, pts1)" id="note356">vedayamānassa</span>,<br> vedanaṃ appajānato;<br> So rāgānusayo hoti,<br> anissa­ra­ṇa­dassino.
</p>
<p><a class="sc" id="3"></a><a class="ms" id="p_13S4_1104"></a>Dukkhaṃ vedayamānassa,<br> vedanaṃ appajānato;<br> Paṭighānusayo hoti,<br> anissa­ra­ṇa­dassino.
</p>
<p><a class="sc" id="4"></a><a class="ms" id="p_13S4_1105"></a>Aduk­kha­ma­su­khaṃ santaṃ,<br> bhūripaññena desitaṃ;<br> Tañcāpi abhinandati,<br> neva dukkhā pamuccati.
</p>
<p><a class="sc" id="5"></a><a class="pts" id="pts4.206"></a><a class="ms" id="p_13S4_1106"></a>Yato ca bhikkhu ātāpī,<br> sampajaññaṃ na riñcati;<br> Tato so vedanā sabbā,<br> parijānāti paṇḍito.
</p>
<p><a class="sc" id="6"></a><a class="ms" id="p_13S4_1107"></a>So vedanā pariññāya,<br> diṭṭhe dhamme anāsavo;<br> Kāyassa bhedā dhammaṭṭho,<br> saṅkhyaṃ nopeti vedagū”ti.
</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Vedanāsaṃyutta</span>
<span class="hidden">Sagāthāvagga</span>
<span class="hidden">Samādhisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>