<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn36.4">
<article>
<div class="hgroup">
<p class="division">Saṃyutta Nikāya 36</p>
<p>1. Sagāthāvagga</p>
<h1>4. Pātālasutta</h1>
</div>
<p><a class="sc" id="1"></a><a class="ms" id="p_13S4_1109"></a><a class="msdiv" id="msdiv252"></a>“Assutavā, bhikkhave, puthujjano yaṃ vācaṃ bhāsati: ‘atthi mahāsamudde pātālo’ti. Taṃ kho panetaṃ, bhikkhave, assutavā puthujjano asantaṃ avijjamānaṃ evaṃ vācaṃ bhāsati: ‘atthi mahāsamudde pātālo’ti. Sārīrikānaṃ kho etaṃ, bhikkhave, dukkhānaṃ vedanānaṃ adhivacanaṃ yadidaṃ ‘pātālo’ti. Assutavā, bhikkhave, puthujjano sārīrikāya dukkhāya vedanāya phuṭṭho samāno socati kilamati paridevati urattāḷiṃ kandati sammohaṃ āpajjati. Ayaṃ vuccati, bhikkhave, ‘assutavā puthujjano pātāle na paccuṭṭhāsi, gādhañca nājjhagā’. Sutavā ca kho, bhikkhave, ariyasāvako sārīrikāya dukkhāya vedanāya phuṭṭho samāno neva socati, na kilamati, na paridevati, na urattāḷiṃ kandati, na sammohaṃ āpajjati. Ayaṃ vuccati, bhikkhave, ‘sutavā ariyasāvako pātāle paccuṭṭhāsi, gādhañca ajjhagā’ti.</p>
<blockquote class="gatha">
<p><a class="sc" id="2"></a><a class="ms" id="p_13S4_1110"></a>Yo etā nādhivāseti,<br> uppannā vedanā dukhā;<br> Sārīrikā pāṇaharā,<br> yāhi phuṭṭho pavedhati.
</p>
<p><a class="sc" id="3"></a><a class="ms" id="p_13S4_1111"></a>Akkandati parodati,<br> dubbalo appathāmako;<br> Na so pātāle paccuṭṭhāsi,<br> atho gādhampi nājjhagā.
</p>
<p><a class="sc" id="4"></a><a class="pts" id="pts4.207"></a><a class="ms" id="p_13S4_1112"></a>Yo cetā adhivāseti,<br> uppannā vedanā dukhā;<br> Sārīrikā pāṇaharā,<br> yāhi phuṭṭho na vedhati;<br> Sa ve pātāle paccuṭṭhāsi,<br> atho gādhampi ajjhagā”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Vedanāsaṃyutta</span>
<span class="hidden">Sagāthāvagga</span>
<span class="hidden">Samādhisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>