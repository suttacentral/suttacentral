<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn8.8">
<article>
<div class="hgroup">
<p class="division">Saṃyutta Nikāya 8</p>
<p>1. Vaṅgīsavagga</p>
<h1>8. Paro­sahas­sa­sutta</h1>
</div>
<p><a class="sc" id="1"></a><a class="ms" id="p_12S1_1345"></a><a class="msdiv" id="msdiv216"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme mahatā ­bhik­khu­saṅ­ghena saddhiṃ aḍḍhatelasehi bhikkhusatehi. Tena kho pana samayena bhagavā bhikkhū nib­bā­na­paṭi­saṃ­yuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho āyasmato vaṅgīsassa etadahosi: “ayaṃ kho bhagavā bhikkhū nib­bā­na­paṭi­saṃ­yuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yannūnāhaṃ bhagavantaṃ sammukhā sāruppāhi gāthāhi abhitthaveyyan”ti.</p>
<p><a class="sc" id="2"></a><a class="ms" id="p_12S1_1346"></a>Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: “paṭibhāti maṃ, bhagavā, paṭibhāti maṃ, sugatā”ti. “Paṭibhātu taṃ, vaṅgīsā”ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi: </p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc738"></a><a class="pts2ed" id="pts2ed1.415"></a><a class="ms" id="p_12S1_1347"></a>“Parosahassaṃ bhikkhūnaṃ,<br> sugataṃ payirupāsati;<br> Desentaṃ virajaṃ dhammaṃ,<br> nibbānaṃ akutobhayaṃ.
</p>
<p><a class="sc" id="4"></a><a class="verse-num-sc" id="verse-num-sc739"></a><a class="ms" id="p_12S1_1348"></a>Suṇanti dhammaṃ vimalaṃ,<br> sammā­sambud­dha­desitaṃ;<br> Sobhati vata sambuddho,<br> ­bhik­khu­saṅgha­pu­rak­khato.
</p>
<p><a class="sc" id="5"></a><a class="verse-num-sc" id="verse-num-sc740"></a><a class="ms" id="p_12S1_1349"></a>Nāganāmosi bhagavā,<br> isīnaṃ isisattamo;<br> Mahāmeghova hutvāna,<br> sāvake abhivassati.
</p>
<p><a class="sc" id="6"></a><a class="verse-num-sc" id="verse-num-sc741"></a><a class="pts1ed" id="pts1ed1.193"></a><a class="ms" id="p_12S1_1350"></a>Divāvihārā nikkhamma,<br> <span class="var" title="satthu­dassa­na­kāmatā (s1-3, km)" id="note445">satthu­dassa­na­kam­yatā</span>;<br> Sāvako te mahāvīra,<br> pāde vandati vaṅgiso”ti.
</p>
</blockquote>
<p><a class="sc" id="7"></a><a class="pts2ed" id="pts2ed1.416"></a><a class="ms" id="p_12S1_1351"></a>“Kiṃ nu te, vaṅgīsa, imā gāthāyo pubbe parivitakkitā, udāhu ṭhānasova taṃ paṭibhantī”ti? “Na kho me, bhante, imā gāthāyo pubbe parivitakkitā, atha kho ṭhānasova maṃ paṭibhantī”ti. “Tena hi taṃ, vaṅgīsa, bhiyyoso mattāya pubbe aparivitakkitā gāthāyo paṭibhantū”ti. “Evaṃ, bhante”ti kho āyasmā vaṅgīso bhagavato paṭissutvā bhiyyoso mattāya bhagavantaṃ pubbe aparivi­takki­tāhi gāthāhi abhitthavi: </p>
<blockquote class="gatha">
<p><a class="sc" id="8"></a><a class="verse-num-sc" id="verse-num-sc742"></a><a class="ms" id="p_12S1_1352"></a>“<span class="var" title="ummaggasathaṃ (si) | ummaggasataṃ (s1-3, km, mr)" id="note446">Ummaggapathaṃ</span> mārassa abhibhuyya,<br> Carasi pabhijja khilāni;<br> Taṃ passatha bandha­pa­muñ­ca­ka­raṃ,<br> Asitaṃ bhāgaso pavibhajaṃ.
</p>
<p><a class="sc" id="9"></a><a class="verse-num-sc" id="verse-num-sc743"></a><a class="ms" id="p_12S1_1353"></a>Oghassa nittha­raṇat­thaṃ,<br> Anekavihitaṃ maggaṃ akkhāsi;<br> Tasmiñce amate akkhāte,<br> Dhammaddasā ṭhitā asaṃhīrā.
</p>
<p><a class="sc" id="10"></a><a class="verse-num-sc" id="verse-num-sc744"></a><a class="pts2ed" id="pts2ed1.417"></a><a class="ms" id="p_12S1_1354"></a>Pajjotakaro <span class="var" title="ativijjha dhammaṃ (bj, s1-3, km, pts2)" id="note447">ativijjha</span>,<br> Sabbaṭṭhitīnaṃ atik­kama­maddasa;<br> Ñatvā ca sacchikatvā ca,<br> Aggaṃ so desayi dasaddhānaṃ.
</p>
<p><a class="sc" id="11"></a><a class="verse-num-sc" id="verse-num-sc745"></a><a class="ms" id="p_12S1_1355"></a>Evaṃ sudesite dhamme,<br> Ko <span class="var" title="ko pamādo vijānataṃ (bj, s1-3, km)" id="note448">pamādo vijānataṃ dhammaṃ</span>;<br> Tasmā hi tassa bhagavato sāsane,<br> Appamatto sadā namassama­nu­sikkhe”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Vaṅgī­sasaṃ­yutta</span>
<span class="hidden">Vaṅgīsavagga</span>
<span class="hidden">Nikkhantasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>