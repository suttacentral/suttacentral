<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn8.1">
<article>
<div class="hgroup">
<p class="division">Saṃyutta Nikāya 8</p>
<p>1. Vaṅgīsavagga</p>
<h1>1. Nikkhantasutta</h1>
</div>
<p><a class="sc" id="1"></a><a class="pts1ed" id="pts1ed1.185"></a><a class="pts2ed" id="pts2ed1.398"></a><a class="ms" id="p_12S1_1300"></a><a class="msdiv" id="msdiv209"></a><span class="evam">Evaṃ me sutaṃ—​</span>   ekaṃ samayaṃ āyasmā vaṅgīso āḷaviyaṃ viharati aggāḷave cetiye āyasmatā nigrodha­kap­pena upajjhāyena saddhiṃ. Tena kho pana samayena āyasmā vaṅgīso navako hoti acirapabbajito ohiyyako vihārapālo. Atha kho sambahulā itthiyo samalaṅkaritvā yena aggāḷavako ārāmo tenu­pasaṅka­miṃsu vihā­ra­pekkhi­kāyo. Atha kho āyasmato vaṅgīsassa tā itthiyo disvā anabhirati uppajjati, rāgo cittaṃ anuddhaṃseti. Atha kho āyasmato vaṅgīsassa etadahosi: “alābhā vata me, na vata me lābhā; dulladdhaṃ vata me, na vata me suladdhaṃ; yassa me anabhirati uppannā, rāgo cittaṃ anuddhaṃseti, taṃ kutettha labbhā, yaṃ me paro anabhiratiṃ vinodetvā abhiratiṃ uppādeyya. Yannūnāhaṃ attanāva attano anabhiratiṃ vinodetvā abhiratiṃ uppādeyyan”ti. Atha kho āyasmā vaṅgīso attanāva attano anabhiratiṃ vinodetvā abhiratiṃ uppādetvā tāyaṃ velāyaṃ imā gāthāyo abhāsi: </p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc707"></a><a class="ms" id="p_12S1_1301"></a>“Nikkhantaṃ vata maṃ santaṃ,<br> agāras­mā­nagā­riyaṃ;<br> Vitakkā upadhāvanti,<br> pagabbhā kaṇhato ime.
</p>
<p><a class="sc" id="3"></a><a class="verse-num-sc" id="verse-num-sc708"></a><a class="ms" id="p_12S1_1302"></a>Uggaputtā mahissāsā,<br> sikkhitā daḷhadhammino;<br> Samantā parikireyyuṃ,<br> sahassaṃ apalāyinaṃ.
</p>
<p><a class="sc" id="4"></a><a class="verse-num-sc" id="verse-num-sc709"></a><a class="ms" id="p_12S1_1303"></a>Sacepi <span class="var" title="ettato (bj, pts1-2, mr) | ettako (si) | ettakā (s1-3, km)" id="note430">etato</span> bhiyyo,<br> āgamissanti itthiyo;<br> Neva maṃ <span class="var" title="byāthayissanti (?)" id="note431">byādhayissanti</span>,<br> dhamme samhi patiṭṭhitaṃ.
</p>
<p><a class="sc" id="5"></a><a class="verse-num-sc" id="verse-num-sc710"></a><a class="pts1ed" id="pts1ed1.186"></a><a class="pts2ed" id="pts2ed1.400"></a><a class="ms" id="p_12S1_1304"></a>Sakkhī hi me sutaṃ etaṃ,<br> buddhas­sādicca­bandhuno;<br> Nibbānagamanaṃ maggaṃ,<br> tattha me nirato mano.
</p>
<p><a class="sc" id="6"></a><a class="verse-num-sc" id="verse-num-sc711"></a><a class="ms" id="p_12S1_1305"></a>Evañce maṃ viharantaṃ,<br> pāpima upagacchasi;<br> Tathā maccu karissāmi,<br> na me maggampi dakkhasī”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Vaṅgī­sasaṃ­yutta</span>
<span class="hidden">Vaṅgīsavagga</span>
<span class="hidden">Nikkhantasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>