<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn2.23">
<article>
<div class="hgroup">
<p class="division">Saṃyutta Nikāya 2</p>
<p>3. Nānā­titthi­ya­vagga</p>
<h1>23. Serīsutta</h1>
</div>
<p><a class="sc" id="1"></a><a class="ms" id="p_12S1_494"></a><a class="msdiv" id="msdiv104"></a>Ekamantaṃ ṭhito kho serī devaputto bhagavantaṃ gāthāya ajjhabhāsi: </p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc333"></a><a class="pts2ed" id="pts2ed1.133"></a><a class="ms" id="p_12S1_495"></a>“Anna­mevā­bhi­nandanti,<br> ubhaye devamānusā;<br> Atha ko nāma so yakkho,<br> yaṃ annaṃ nābhinandatī”ti.
</p>
<p><a class="sc" id="3"></a><a class="verse-num-sc" id="verse-num-sc334"></a><a class="ms" id="p_12S1_496"></a>“Ye naṃ dadanti saddhāya,<br> vippasannena cetasā;<br> Tameva annaṃ bhajati,<br> asmiṃ loke paramhi ca.
</p>
<p><a class="sc" id="4"></a><a class="verse-num-sc" id="verse-num-sc335"></a><a class="ms" id="p_12S1_497"></a>Tasmā vineyya maccheraṃ,<br> dajjā dānaṃ malābhibhū;<br> Puññāni paralokasmiṃ,<br> patiṭṭhā honti pāṇinan”ti.
</p>
</blockquote>
<p><a class="sc" id="5"></a><a class="pts1ed" id="pts1ed1.58"></a><a class="ms" id="p_12S1_498"></a>“Acchariyaṃ, bhante, abbhutaṃ, bhante. Yāvasu­bhāsi­ta­midaṃ, bhante, bhagavatā: </p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc336"></a><a class="ms" id="p_12S1_499"></a>‘Ye naṃ dadanti saddhāya,<br> vippasannena cetasā;<br> Tameva annaṃ bhajati,<br> asmiṃ loke paramhi ca.
</p>
<p><a class="sc" id="7"></a><a class="verse-num-sc" id="verse-num-sc337"></a><a class="pts2ed" id="pts2ed1.134"></a><a class="ms" id="p_12S1_500"></a>Tasmā vineyya maccheraṃ,<br> dajjā dānaṃ malābhibhū;<br> Puññāni paralokasmiṃ,<br> patiṭṭhā honti pāṇinan’ti.
</p>
</blockquote>
<p><a class="sc" id="8"></a><a class="ms" id="p_12S1_501"></a>Bhūtapubbāhaṃ, bhante, <span class="var" title="serī (bj, s1-3, km, pts1-2)" id="note143">sirī</span> nāma rājā ahosiṃ dāyako dānapati dānassa vaṇṇavādī. Tassa mayhaṃ, bhante, catūsu dvāresu dānaṃ dīyittha samaṇab­rāhma­ṇa­kapa­ṇaddhi­ka­vanib­baka­yācakā­naṃ. Atha kho maṃ, bhante, <span class="var" title="itthāgārā upasaṅkamitvā etadavocuṃ (mr)" id="note144">itthāgāraṃ upasaṅkamitvā etadavoca</span>: ‘<span class="var" title="devasseva kho (bj, pts2)" id="note145">devassa kho</span> dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi: ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, paṭhamaṃ dvāraṃ itthāgārassa adāsiṃ. Tattha itthāgārassa dānaṃ dīyittha; mama dānaṃ paṭikkami.</p>
<p><a class="sc" id="9"></a><a class="pts2ed" id="pts2ed1.135"></a><a class="ms" id="p_12S1_502"></a>Atha kho maṃ, bhante, khattiyā anuyantā upasaṅkamitvā etadavocuṃ: ‘devassa kho dānaṃ dīyati; itthāgārassa dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi: ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, dutiyaṃ dvāraṃ khattiyānaṃ anuyantānaṃ adāsiṃ. Tattha khattiyānaṃ anuyantānaṃ dānaṃ dīyittha, mama dānaṃ paṭikkami.</p>
<p><a class="sc" id="10"></a><a class="pts1ed" id="pts1ed1.59"></a><a class="ms" id="p_12S1_503"></a>Atha kho maṃ, bhante, balakāyo upasaṅkamitvā etadavoca: ‘devassa kho dānaṃ dīyati; itthāgārassa dānaṃ dīyati; khattiyānaṃ anuyantānaṃ dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi: ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, tatiyaṃ dvāraṃ balakāyassa adāsiṃ. Tattha balakāyassa dānaṃ dīyittha, mama dānaṃ paṭikkami.</p>
<p><a class="sc" id="11"></a><a class="pts2ed" id="pts2ed1.136"></a><a class="ms" id="p_12S1_504"></a>Atha kho maṃ, bhante, brāhma­ṇa­gaha­patikā upasaṅkamitvā etadavocuṃ: ‘devassa kho dānaṃ dīyati; itthāgārassa dānaṃ dīyati; khattiyānaṃ anuyantānaṃ dānaṃ dīyati; balakāyassa dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi: ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, catutthaṃ dvāraṃ brāhma­ṇa­gaha­pati­kānaṃ adāsiṃ. Tattha brāhma­ṇa­gaha­pati­kānaṃ dānaṃ dīyittha, mama dānaṃ paṭikkami.</p>
<p><a class="sc" id="12"></a><a class="pts2ed" id="pts2ed1.137"></a><a class="ms" id="p_12S1_505"></a>Atha kho maṃ, bhante, purisā upasaṅkamitvā etadavocuṃ: ‘na kho dāni devassa koci dānaṃ dīyatī’ti. Evaṃ vuttāhaṃ, bhante, te purise etadavocaṃ: ‘tena hi, bhaṇe, yo bāhiresu janapadesu āyo sañjāyati tato upaḍḍhaṃ antepure pavesetha, upaḍḍhaṃ tattheva dānaṃ detha samaṇab­rāhma­ṇa­kapa­ṇaddhi­ka­vanib­baka­yācakā­nan’ti. So khvāhaṃ, bhante, evaṃ dīgharattaṃ katānaṃ puññānaṃ evaṃ dīgharattaṃ katānaṃ kusalānaṃ dhammānaṃ pariyantaṃ nādhigacchāmi—ettakaṃ puññanti vā ettako puññavipākoti vā ettakaṃ sagge ṭhātabbanti vāti. Acchariyaṃ, bhante, abbhutaṃ, bhante. Yāvasu­bhāsi­ta­midaṃ, bhante, bhagavatā: </p>
<blockquote class="gatha">
<p><a class="sc" id="13"></a><a class="verse-num-sc" id="verse-num-sc338"></a><a class="ms" id="p_12S1_506"></a>‘Ye naṃ dadanti saddhāya,<br> vippasannena cetasā;<br> Tameva annaṃ bhajati,<br> asmiṃ loke paramhi ca.
</p>
<p><a class="sc" id="14"></a><a class="verse-num-sc" id="verse-num-sc339"></a><a class="ms" id="p_12S1_507"></a>Tasmā vineyya maccheraṃ,<br> dajjā dānaṃ malābhibhū;<br> Puññāni paralokasmiṃ,<br> patiṭṭhā honti pāṇinan’”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Devaput­ta­saṃ­yutta</span>
<span class="hidden">Nānā­titthi­ya­vagga</span>
<span class="hidden">Sivasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>