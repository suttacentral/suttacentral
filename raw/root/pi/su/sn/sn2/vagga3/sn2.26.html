<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn2.26">
<article>
<div class="hgroup">
<p class="division">Saṃyutta Nikāya 2</p>
<p>3. Nānā­titthi­ya­vagga</p>
<h1>26. Rohitassasutta</h1>
</div>
<p><a class="sc" id="1"></a><a class="pts2ed" id="pts2ed1.143"></a><a class="ms" id="p_12S1_528"></a><a class="msdiv" id="msdiv107"></a>Sāvatthi­nidānaṃ. Ekamantaṃ ṭhito kho rohitasso devaputto bhagavantaṃ etadavoca: “yattha nu kho, bhante, na jāyati <span class="var" title="na jiyyati na miyyati (s1-3, km, mr)" id="note153">na jīyati na mīyati</span> na cavati na upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ vā”ti? “Yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī”ti.</p>
<p><a class="sc" id="2"></a><a class="ms" id="p_12S1_529"></a>“Acchariyaṃ, bhante, abbhutaṃ, bhante. Yāvasu­bhāsi­ta­midaṃ, bhante, bhagavatā: ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti.</p>
<p><a class="sc" id="3"></a><a class="pts1ed" id="pts1ed1.62"></a><a class="pts2ed" id="pts2ed1.144"></a><a class="ms" id="p_12S1_530"></a>Bhūtapubbāhaṃ, bhante, rohitasso nāma isi ahosiṃ bhojaputto iddhimā vehāsaṅgamo. Tassa mayhaṃ, bhante, evarūpo javo ahosi; seyyathāpi nāma <span class="var" title="daḷhadhammo (si, s1-3, pts1-2)" id="note154">daḷhadhammā</span> dhanuggaho susikkhito katahattho katayoggo katūpāsano lahukena asanena appakasireneva tiriyaṃ tālacchāyaṃ atipāteyya. Tassa mayhaṃ, bhante, evarūpo padavītihāro ahosi; seyyathāpi nāma puratthimā samuddā pacchimo samuddo. Tassa mayhaṃ, bhante, evarūpaṃ icchāgataṃ uppajji: ‘ahaṃ gamanena lokassa antaṃ pāpuṇissāmī’ti. So khvāhaṃ, bhante, evarūpena javena samannāgato evarūpena ca padavītihārena, aññatreva asita­pīta­khā­yi­ta­sāyitā aññatra uccāra­passā­va­kammā aññatra niddā­kila­matha­paṭi­vinodanā vassasatāyuko vassasatajīvī vassasataṃ gantvā appatvāva lokassa antaṃ antarāva kālaṅkato.</p>
<p><a class="sc" id="4"></a><a class="ms" id="p_12S1_531"></a>Acchariyaṃ, bhante, abbhutaṃ, bhante. Yāvasu­bhāsi­ta­midaṃ, bhante, bhagavatā: ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’”ti.</p>
<p><a class="sc" id="5"></a><a class="pts2ed" id="pts2ed1.145"></a><a class="ms" id="p_12S1_532"></a>“Na kho panāhaṃ, āvuso, appatvā lokassa antaṃ dukkhassa antakiriyaṃ vadāmi. Api ca khvāhaṃ, āvuso, imasmiṃyeva byāmamatte kaḷevare sasaññimhi samanake lokañca paññapemi loka­sa­muda­yañca lokanirodhañca loka­nirodha­gā­miniñca paṭipadanti.</p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc357"></a><a class="ms" id="p_12S1_533"></a>Gamanena na pattabbo,<br> lokassanto kudācanaṃ;<br> Na ca appatvā lokantaṃ,<br> dukkhā atthi pamocanaṃ.
</p>
<p><a class="sc" id="7"></a><a class="verse-num-sc" id="verse-num-sc358"></a><a class="ms" id="p_12S1_534"></a>Tasmā have lokavidū sumedho,<br> Lokantagū vusitab­rahma­cariyo;<br> Lokassa antaṃ samitāvi ñatvā,<br> Nāsīsati lokamimaṃ parañcā”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Devaput­ta­saṃ­yutta</span>
<span class="hidden">Nānā­titthi­ya­vagga</span>
<span class="hidden">Sivasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>