<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn2.10">
<article>
<div class="hgroup">
<p class="division">Saṃyutta Nikāya 2</p>
<p>1. Paṭhamavagga</p>
<h1><span class="var" title="suriyasuttaṃ (bj, s1-3, pts2) | suriyo (pts1)" id="note121">10. Sūriyasutta</span></h1>
</div>
<p><a class="sc" id="1"></a><a class="pts1ed" id="pts1ed1.51"></a><a class="ms" id="p_12S1_419"></a><a class="msdiv" id="msdiv91"></a>Sāvatthi­nidānaṃ. Tena kho pana samayena sūriyo devaputto rāhunā asurindena gahito hoti. Atha kho sūriyo devaputto bhagavantaṃ anussaramāno tāyaṃ velāyaṃ imaṃ gāthaṃ abhāsi:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc285"></a><a class="ms" id="p_12S1_420"></a>“Namo te buddha vīratthu,<br> vippamuttosi sabbadhi;<br> ­Sambā­dha­paṭi­pan­nosmi,<br> tassa me saraṇaṃ bhavā”ti.
</p>
</blockquote>
<p><a class="sc" id="3"></a><a class="pts2ed" id="pts2ed1.116"></a><a class="ms" id="p_12S1_421"></a>Atha kho bhagavā sūriyaṃ devaputtaṃ ārabbha rāhuṃ asurindaṃ gāthāhi ajjhabhāsi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc286"></a><a class="ms" id="p_12S1_422"></a>“Tathāgataṃ arahantaṃ,<br> sūriyo saraṇaṃ gato;<br> Rāhu <span class="var" title="suriyaṃ (bj, s1-3, km, pts1-2)" id="note122">sūriyaṃ</span> pamuñcassu,<br> buddhā lokānukampakā.
</p>
<p><a class="sc" id="5"></a><a class="verse-num-sc" id="verse-num-sc287"></a><a class="ms" id="p_12S1_423"></a>Yo andhakāre tamasi pabhaṅkaro,<br> Verocano maṇḍalī uggatejo;<br> Mā rāhu gilī caraman­ta­likkhe,<br> Pajaṃ mamaṃ rāhu pamuñca sūriyan”ti.
</p>
</blockquote>
<p><a class="sc" id="6"></a><a class="ms" id="p_12S1_424"></a>Atha kho rāhu asurindo sūriyaṃ devaputtaṃ muñcitvā taramānarūpo yena vepacitti asurindo tenupasaṅkami; upasaṅkamitvā saṃviggo lomahaṭṭhajāto ekamantaṃ aṭṭhāsi. Ekamantaṃ ṭhitaṃ kho rāhuṃ asurindaṃ vepacitti asurindo gāthāya ajjhabhāsi: </p>
<blockquote class="gatha">
<p><a class="sc" id="7"></a><a class="verse-num-sc" id="verse-num-sc288"></a><a class="pts2ed" id="pts2ed1.117"></a><a class="ms" id="p_12S1_425"></a>“Kiṃ nu santaramānova,<br> rāhu sūriyaṃ pamuñcasi;<br> Saṃviggarūpo āgamma,<br> kiṃ nu bhītova tiṭṭhasī”ti.
</p>
<p><a class="sc" id="8"></a><a class="verse-num-sc" id="verse-num-sc289"></a><a class="ms" id="p_12S1_426"></a>“Sattadhā me phale muddhā,<br> jīvanto na sukhaṃ labhe;<br> Buddha­gāthā­bhi­gītomhi,<br> no ce muñceyya sūriyan”ti.
</p>
</blockquote>
<p class="endsection">Paṭhamo vaggo.</p>
<blockquote class="uddanagatha">
<p><a class="sc" id="9"></a><a class="ms" id="p_12S1_429"></a>Dve kassapā ca māgho ca,<br> Māgadho dāmali kāmado;<br> Pañcālacaṇḍo tāyano,<br> Can­dima­sū­riyena te dasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Devaput­ta­saṃ­yutta</span>
<span class="hidden">Paṭhamavagga</span>
<span class="hidden">Paṭha­ma­kassa­pasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>