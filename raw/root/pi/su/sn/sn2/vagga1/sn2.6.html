<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn2.6">
<article>
<div class="hgroup">
<p class="division">Saṃyutta Nikāya 2</p>
<p>1. Paṭhamavagga</p>
<h1>6. Kāmadasutta</h1>
</div>
<p><a class="sc" id="1"></a><a class="pts2ed" id="pts2ed1.109"></a><a class="ms" id="p_12S1_387"></a><a class="msdiv" id="msdiv87"></a>Sāvatthi­nidānaṃ. Ekamantaṃ ṭhito kho kāmado devaputto bhagavantaṃ etadavoca: “dukkaraṃ, bhagavā, sudukkaraṃ, bhagavā”ti.</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc265"></a><a class="ms" id="p_12S1_388"></a>“Dukkaraṃ vāpi karonti, (kāmadāti bhagavā)<br> Sekhā sīlasamāhitā;<br> Ṭhitattā anagā­ri­yupetassa,<br> Tuṭṭhi hoti sukhāvahā”ti.
</p>
</blockquote>
<p><a class="sc" id="3"></a><a class="ms" id="p_12S1_389"></a>“Dullabhā, bhagavā, yadidaṃ tuṭṭhī”ti.</p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc266"></a><a class="ms" id="p_12S1_390"></a>“Dullabhaṃ vāpi labhanti, (kāmadāti bhagavā)<br> Cittavūpasame ratā;<br> Yesaṃ divā ca ratto ca,<br> Bhāvanāya rato mano”ti.
</p>
</blockquote>
<p><a class="sc" id="5"></a><a class="ms" id="p_12S1_391"></a>“Dussamādahaṃ, bhagavā, yadidaṃ cittan”ti.</p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc267"></a><a class="ms" id="p_12S1_392"></a>“Dussamādahaṃ vāpi samādahanti, (kāmadāti bhagavā)<br> Indriyūpasame ratā;<br> Te chetvā maccuno jālaṃ,<br> Ariyā gacchanti kāmadā”ti.
</p>
</blockquote>
<p><a class="sc" id="7"></a><a class="ms" id="p_12S1_393"></a>“Duggamo, bhagavā, visamo maggo”ti.</p>
<blockquote class="gatha">
<p><a class="sc" id="8"></a><a class="verse-num-sc" id="verse-num-sc268"></a><a class="pts2ed" id="pts2ed1.110"></a><a class="ms" id="p_12S1_394"></a>“Duggame visame vāpi,<br> Ariyā gacchanti kāmada;<br> Anariyā visame magge,<br> Papatanti avaṃsirā;<br> Ariyānaṃ samo maggo,<br> Ariyā hi visame samā”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Devaput­ta­saṃ­yutta</span>
<span class="hidden">Paṭhamavagga</span>
<span class="hidden">Paṭha­ma­kassa­pasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>