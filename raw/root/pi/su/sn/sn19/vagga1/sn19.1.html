<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn19.1">
<article>
<div class="hgroup">
<p class="division">Saṃyutta Nikāya 19</p>
<p>1. Paṭhamavagga</p>
<h1><span class="var" title="aṭṭhi­saṅ­kha­lika­suttaṃ (bj) | aṭṭhīpesi (pts1-2)" id="note301">1. Aṭṭhisutta</span></h1>
</div>
<p><a class="sc" id="1"></a><a class="ms" id="p_12S2_1158"></a><a class="msdiv" id="msdiv202"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho pana samayena āyasmā ca lakkhaṇo āyasmā ca <span class="var" title="mahāmoggalāno (mr)" id="note303">mahāmoggallāno</span> gijjhakūṭe pabbate viharanti. Atha kho āyasmā mahāmoggallāno pubbaṇ­ha­samayaṃ nivāsetvā patta­cīvara­mādāya yenāyasmā lakkhaṇo tenupasaṅkami; upasaṅkamitvā āyasmantaṃ lakkhaṇaṃ etadavoca: “<span class="var" title="ehi āvuso (s1-3, km, mr)" id="note304">āyāmāvuso</span> lakkhaṇa, rājagahaṃ piṇḍāya pavisissāmā”ti. “Evamāvuso”ti kho āyasmā lakkhaṇo āyasmato ­mahā­mog­gallā­nassa paccassosi. Atha kho āyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi. Atha kho āyasmā lakkhaṇo āyasmantaṃ ­mahā­mog­gallā­naṃ etadavoca: “ko nu kho, āvuso moggallāna, hetu ko paccayo sitassa pātukammāyā”ti? “Akālo kho, āvuso lakkhaṇa, etassa pañhassa. Bhagavato maṃ santike etaṃ pañhaṃ pucchā”ti.</p>
<p><a class="sc" id="2"></a><a class="pts" id="pts2.255"></a><a class="ms" id="p_12S2_1159"></a>Atha kho āyasmā ca lakkhaṇo āyasmā ca mahāmoggallāno rājagahe piṇḍāya caritvā pacchābhattaṃ piṇḍa­pāta­paṭik­kantā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho āyasmā lakkhaṇo āyasmantaṃ ­mahā­mog­gallā­naṃ etadavoca: “idhāyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi. Ko nu kho, āvuso moggallāna, hetu ko paccayo sitassa pātukammāyā”ti?</p>
<p><a class="sc" id="3"></a><a class="ms" id="p_12S2_1160"></a>“Idhāhaṃ, āvuso, gijjhakūṭā pabbatā orohanto addasaṃ aṭṭhi­ka­saṅ­kha­likaṃ vehāsaṃ gacchantiṃ. Tamenaṃ gijjhāpi kākāpi kulalāpi anupatitvā anupatitvā phāsu­ḷanta­rikāhi vitudenti vitacchenti <span class="var" title="vitudenti (si) | vitacchenti vibhajenti (pts1-2, mr)" id="note305">virājenti</span>. Sā sudaṃ aṭṭassaraṃ karoti. Tassa mayhaṃ, āvuso, etadahosi: ‘acchariyaṃ vata bho, abbhutaṃ vata bho. Evarūpopi nāma satto bhavissati. Evarūpopi nāma yakkho bhavissati. Evarūpopi nāma atta­bhāva­paṭi­lābho bhavissatī’”ti.</p>
<p><a class="sc" id="4"></a><a class="pts" id="pts2.256"></a><a class="ms" id="p_12S2_1161"></a>Atha kho bhagavā bhikkhū āmantesi: “cakkhubhūtā vata, bhikkhave, sāvakā viharanti; ñāṇabhūtā vata, bhikkhave, sāvakā viharanti, yatra hi nāma sāvako evarūpaṃ ñassati vā dakkhati vā sakkhiṃ vā karissati. Pubbeva me so, bhikkhave, satto diṭṭho ahosi, api cāhaṃ na byākāsiṃ. <span class="var" title="ahamevetaṃ (bj)" id="note306">Ahañcetaṃ</span> byākareyyaṃ, <span class="var" title="pare me (bj) | parepi me (s1-3)" id="note307">pare ca me</span> na saddaheyyuṃ. Ye me na saddaheyyuṃ, tesaṃ taṃ assa dīgharattaṃ ahitāya dukkhāya. Eso, bhikkhave, satto imasmiṃyeva rājagahe goghātako ahosi. So tassa kammassa vipākena bahūni vassāni bahūni vassasatāni bahūni vassasahassāni bahūni vassa­sata­sahas­sāni niraye paccitvā tasseva kammassa vipākāvasesena evarūpaṃ atta­bhāva­paṭi­lābhaṃ paṭi­saṃve­dayatī”ti. (Sabbesaṃ suttantānaṃ eseva peyyālo.)</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">­Lak­kha­ṇa­saṃ­yutta</span>
<span class="hidden">Paṭhamavagga</span>
<span class="hidden">Aṭṭhisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>