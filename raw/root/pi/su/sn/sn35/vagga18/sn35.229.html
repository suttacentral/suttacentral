<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.229">
<article>
<div class="hgroup">
<p class="division">Saṃyutta Nikāya 35</p>
<p>18. Samuddavagga</p>
<h1>229. Dutiya­samud­da­sutta</h1>
</div>
<p><a class="sc" id="1"></a><a class="pts" id="pts4.158"></a><a class="ms" id="p_13S4_928"></a><a class="msdiv" id="msdiv229"></a>“‘Samuddo, samuddo’ti, bhikkhave, assutavā puthujjano bhāsati. Neso, bhikkhave, ariyassa vinaye samuddo. Mahā eso, bhikkhave, udakarāsi mahāudakaṇṇavo. Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Ayaṃ vuccati, bhikkhave, ariyassa vinaye samuddo. Etthāyaṃ sadevako loko samārako sabrahmako ­sassama­ṇab­rāhmaṇī pajā sadevamanussā yebhuyyena samunnā tan­tākula­kajātā <span class="var" title="guḷā­guṇ­ṭhi­ka­jātā (bj) | kula­guṇḍi­kajātā (s1-3, km) | guṇaguṇikajātā (pts1) | kulā­guṇḍi­kajātā (mr)" id="note259">kula­gaṇṭhi­ka­jātā</span> muñja­pabba­ja­bhūtā, apāyaṃ duggatiṃ vinipātaṃ saṃsāraṃ nātivattati … pe ….</p>
<p><a class="sc" id="2"></a><a class="ms" id="p_13S4_929"></a>Santi, bhikkhave, jivhāviññeyyā rasā … pe … santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Ayaṃ vuccati, bhikkhave, ariyassa vinaye samuddo. Etthāyaṃ sadevako loko samārako sabrahmako ­sassama­ṇab­rāhmaṇī pajā sadevamanussā yebhuyyena samunnā tan­tākula­kajātā kula­gaṇṭhi­ka­jātā muñja­pabba­ja­bhūtā apāyaṃ duggatiṃ vinipātaṃ saṃsāraṃ nātivattatīti.</p>
<blockquote class="gatha">
<p><a class="sc" id="3"></a><a class="ms" id="p_13S4_930"></a>Yassa rāgo ca doso ca,<br> Avijjā ca virājitā;<br> So imaṃ samuddaṃ sagāhaṃ sarakkhasaṃ,<br> Saūmibhayaṃ duttaraṃ accatari.
</p>
<p><a class="sc" id="4"></a><a class="ms" id="p_13S4_931"></a>Saṅgātigo maccujaho nirupadhi,<br> Pahāsi dukkhaṃ apunabbhavāya;<br> Atthaṅgato so <span class="var" title="na pamāṇameti (bj, pts1) | na pamānameti (s1-3, km)" id="note260">na puneti</span>,<br> Amohayī maccurājanti brūmī”ti.
</p>
</blockquote>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Catut­tha­paṇṇā­saka</span>
<span class="hidden">Samuddavagga</span>
<span class="hidden">Paṭha­ma­samud­da­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>