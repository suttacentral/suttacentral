<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.234">
<article>
<div class="hgroup">
<p class="division">Saṃyutta Nikāya 35</p>
<p>18. Samuddavagga</p>
<h1>234. Udāyīsutta</h1>
</div>
<p><a class="sc" id="1"></a><a class="ms" id="p_13S4_969"></a><a class="msdiv" id="msdiv234"></a>Ekaṃ samayaṃ āyasmā ca ānando āyasmā ca udāyī kosambiyaṃ viharanti ghositārāme. Atha kho āyasmā udāyī sāyanhasamayaṃ paṭisallānā vuṭṭhito yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā udāyī āyasmantaṃ ānandaṃ etadavoca: </p>
<p><a class="sc" id="2"></a><a class="ms" id="p_13S4_970"></a>“Yatheva nu kho, āvuso ānanda, ayaṃ kāyo bhagavatā aneka­pariyā­yena akkhāto vivaṭo pakāsito: ‘itipāyaṃ kāyo anattā’ti, sakkā evameva viññāṇaṃ pidaṃ ācikkhituṃ desetuṃ paññapetuṃ paṭṭhapetuṃ vivarituṃ vibhajituṃ uttānīkātuṃ: ‘itipidaṃ viññāṇaṃ anattā’”ti?</p>
<p><a class="sc" id="3"></a><a class="ms" id="p_13S4_971"></a>“Yatheva kho, āvuso udāyī, ayaṃ kāyo bhagavatā aneka­pariyā­yena akkhāto vivaṭo pakāsito: ‘itipāyaṃ kāyo anattā’ti, sakkā evameva viññāṇaṃ pidaṃ ācikkhituṃ desetuṃ paññapetuṃ paṭṭhapetuṃ vivarituṃ vibhajituṃ uttānīkātuṃ: ‘itipidaṃ viññāṇaṃ anattā’”ti.</p>
<p><a class="sc" id="4"></a><a class="pts" id="pts4.167"></a><a class="ms" id="p_13S4_972"></a>“Cakkhuñca, āvuso, paṭicca rūpe ca uppajjati cakkhuviññāṇan”ti? “Evamāvuso”ti. “Yo cāvuso, hetu, yo ca paccayo cak­khu­viñ­ñā­ṇassa uppādāya, so ca hetu, so ca paccayo sabbena sabbaṃ sabbathā sabbaṃ aparisesaṃ nirujjheyya. Api nu kho cakkhuviññāṇaṃ paññāyethā”ti? “No hetaṃ, āvuso”. “Imināpi kho etaṃ, āvuso, pariyāyena bhagavatā akkhātaṃ vivaṭaṃ pakāsitaṃ: ‘itipidaṃ viññāṇaṃ anattā’”ti … pe ….</p>
<p><a class="sc" id="5"></a><a class="ms" id="p_13S4_973"></a>“Jivhañcāvuso, paṭicca rase ca uppajjati jivhāviññāṇan”ti? “Evamāvuso”ti. “Yo cāvuso, hetu yo ca paccayo jivhā­viñ­ñā­ṇassa uppādāya, so ca hetu, so ca paccayo sabbena sabbaṃ sabbathā sabbaṃ aparisesaṃ nirujjheyya, api nu kho jivhāviññāṇaṃ paññāyethā”ti? “No hetaṃ, āvuso”. “Imināpi kho etaṃ, āvuso, pariyāyena bhagavatā akkhātaṃ vivaṭaṃ pakāsitaṃ: ‘itipidaṃ viññāṇaṃ anattā’”ti … pe ….</p>
<p><a class="sc" id="6"></a><a class="ms" id="p_13S4_974"></a>“Manañcāvuso, paṭicca dhamme ca uppajjati manoviññāṇan”ti? “Evamāvuso”ti. “Yo cāvuso, hetu, yo ca paccayo manoviññāṇassa uppādāya, so ca hetu, so ca paccayo sabbena sabbaṃ sabbathā sabbaṃ aparisesaṃ nirujjheyya, api nu kho manoviññāṇaṃ paññāyethā”ti? “No hetaṃ, āvuso”. “Imināpi kho etaṃ, āvuso, pariyāyena bhagavatā akkhātaṃ vivaṭaṃ pakāsitaṃ: ‘itipidaṃ viññāṇaṃ anattā’ti.</p>
<p><a class="sc" id="7"></a><a class="pts" id="pts4.168"></a><a class="ms" id="p_13S4_975"></a>Seyyathāpi, āvuso, puriso sāratthiko sāragavesī sāra­pari­yesanaṃ caramāno tiṇhaṃ kuṭhāriṃ ādāya vanaṃ paviseyya. So tattha passeyya mahantaṃ kadalik­khan­dhaṃ ujuṃ navaṃ <span class="var" title="akukku­ṭa­kajā­taṃ (s1, s2, km) | akukku­ṭa­ka­jātakaṃ (s3) | akuk­kaja­ṭa­jātaṃ (mr)" id="note271">akukkukajātaṃ</span>. Tamenaṃ mūle chindeyya; mūle chetvā agge chindeyya; agge chetvā pattavaṭṭiṃ <span class="var" title="vinibbhajjeyya (s1-3, km) | vinibbhujjeyya (pts1)" id="note272">vinibbhujeyya</span>. So tattha pheggumpi nādhigaccheyya, kuto sāraṃ. Evameva kho, āvuso, bhikkhu chasu phassāyatanesu nevattānaṃ na attaniyaṃ samanupassati. So <span class="var" title="evaṃ samanupassanto (s1-3, km, mr)" id="note273">evaṃ asama­nu­passanto</span> na kiñci loke upādiyati. Anupādiyaṃ na paritassati. Aparitassaṃ paccattaññeva parinibbāyati. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Catut­tha­paṇṇā­saka</span>
<span class="hidden">Samuddavagga</span>
<span class="hidden">Paṭha­ma­samud­da­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>