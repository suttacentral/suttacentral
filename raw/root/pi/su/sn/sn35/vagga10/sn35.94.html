<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.94">
<article>
<div class="hgroup">
<p class="division">Saṃyutta Nikāya 35</p>
<p><span class="var" title="chaḷavaggo (bj, s1-3)" id="note115">10. Saḷavagga</span></p>
<h1><span class="var" title="saṃgayha 1 (pts1)" id="note116">94. Adanta­a­gutta­sutta</span></h1>
</div>
<p><a class="sc" id="1"></a><a class="pts" id="pts4.70"></a><a class="ms" id="p_13S4_456"></a><a class="msdiv" id="msdiv94"></a>Sāvatthi­nidānaṃ. “Chayime, bhikkhave, phassāyatanā adantā aguttā arakkhitā asaṃvutā dukkhādhivāhā honti. Katame cha? Cakkhu, bhikkhave, phassāyatanaṃ adantaṃ aguttaṃ arakkhitaṃ asaṃvutaṃ dukkhādhivāhaṃ hoti … pe … jivhā, bhikkhave, phassāyatanaṃ adantaṃ aguttaṃ arakkhitaṃ asaṃvutaṃ dukkhādhivāhaṃ hoti … pe … mano, bhikkhave, phassāyatanaṃ adantaṃ aguttaṃ arakkhitaṃ asaṃvutaṃ dukkhādhivāhaṃ hoti. Ime kho, bhikkhave, cha phassāyatanā adantā aguttā arakkhitā asaṃvutā dukkhādhivāhā honti”.</p>
<p><a class="sc" id="2"></a><a class="ms" id="p_13S4_457"></a>Chayime, bhikkhave, phassāyatanā sudantā suguttā surakkhitā susaṃvutā sukhādhivāhā honti. Katame cha? Cakkhu, bhikkhave, phassāyatanaṃ sudantaṃ suguttaṃ surakkhitaṃ susaṃvutaṃ sukhādhivāhaṃ hoti … pe … jivhā, bhikkhave, phassāyatanaṃ sudantaṃ suguttaṃ surakkhitaṃ susaṃvutaṃ sukhādhivāhaṃ hoti … pe … mano, bhikkhave, phassāyatanaṃ sudantaṃ suguttaṃ surakkhitaṃ susaṃvutaṃ sukhādhivāhaṃ hoti. Ime kho, bhikkhave, cha phassāyatanā sudantā suguttā surakkhitā susaṃvutā sukhādhivāhā hontī”ti. Idamavoca bhagavā … pe … etadavoca satthā: </p>
<blockquote class="gatha">
<p><a class="sc" id="3"></a><a class="ms" id="p_13S4_458"></a>“<span class="var" title="chaḷeva (bj, s1-3, pts1, mr)" id="note117">Saḷeva</span> phassāyatanāni bhikkhavo,<br> Asaṃvuto yattha dukkhaṃ nigacchati;<br> Tesañca ye saṃvaraṇaṃ avedisuṃ,<br> Saddhādutiyā viharan­tā­navas­sutā.
</p>
<p><a class="sc" id="4"></a><a class="ms" id="p_13S4_459"></a>Disvāna rūpāni manoramāni,<br> Athopi disvāna amanoramāni;<br> Manorame rāgapathaṃ vinodaye,<br> Na cāppiyaṃ meti manaṃ padosaye.
</p>
<p><a class="sc" id="5"></a><a class="pts" id="pts4.71"></a><a class="ms" id="p_13S4_460"></a>Saddañca sutvā dubhayaṃ piyāppiyaṃ,<br> Piyamhi sadde na samucchito siyā;<br> Athoppiye dosagataṃ vinodaye,<br> Na cāppiyaṃ meti manaṃ padosaye.
</p>
<p><a class="sc" id="6"></a><a class="ms" id="p_13S4_461"></a>Gandhañca ghatvā surabhiṃ manoramaṃ,<br> Athopi ghatvā asuciṃ akantiyaṃ;<br> Akantiyasmiṃ paṭighaṃ vinodaye,<br> Chandānunīto na ca kantiye siyā.
</p>
<p><a class="sc" id="7"></a><a class="ms" id="p_13S4_462"></a>Rasañca bhotvāna asāditañca sāduṃ,<br> Athopi bhotvāna asādumekadā;<br> Sāduṃ rasaṃ nājjhosāya bhuñje,<br> Virodha­māsādusu nopadaṃsaye.
</p>
<p><a class="sc" id="8"></a><a class="ms" id="p_13S4_463"></a>Phassena phuṭṭho na sukhena <span class="var" title="majjhe (si, s1-3, km)" id="note118">majje</span>,<br> Dukkhena phuṭṭhopi na sampavedhe;<br> Phassadvayaṃ sukhadukkhe upekkhe,<br> Anānuruddho aviruddha kenaci.
</p>
<p><a class="sc" id="9"></a><a class="ms" id="p_13S4_464"></a>Papañcasaññā itarītarā narā,<br> Papañcayantā upayanti saññino;<br> Manomayaṃ gehasitañca sabbaṃ,<br> Panujja nekkhammasitaṃ irīyati.
</p>
<p><a class="sc" id="10"></a><a class="ms" id="p_13S4_465"></a>Evaṃ mano chassu yadā subhāvito,<br> Phuṭṭhassa cittaṃ na vikampate kvaci;<br> Te rāgadose abhibhuyya bhikkhavo,<br> <span class="var" title="bhavātha (bj) | bhavatha (s1-3, km)" id="note119">Bhavattha</span> jātimaraṇassa pāragā”ti.
</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Dutiya­paṇṇā­saka</span>
<span class="hidden">Saḷavagga</span>
<span class="hidden">Adanta­a­gutta­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>