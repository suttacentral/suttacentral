<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.103">
<article>
<div class="hgroup">
<p class="division">Saṃyutta Nikāya 35</p>
<p>10. Saḷavagga</p>
<h1><span class="var" title="uddakasuttaṃ (bj) | uddako (pts1)" id="note131">103. Udakasutta</span></h1>
</div>
<p><a class="sc" id="1"></a><a class="pts" id="pts4.83"></a><a class="ms" id="p_13S4_538"></a><a class="msdiv" id="msdiv103"></a>“<span class="var" title="uddako (bj, pts1)" id="note132">Udako</span> sudaṃ, bhikkhave, rāmaputto evaṃ vācaṃ bhāsati: ‘idaṃ jātu vedagū, idaṃ jātu <span class="var" title="pabbaji (s1-3) | sabbaji (pts1)" id="note133">sabbajī</span>, idaṃ jātu apalikhataṃ gaṇḍamūlaṃ palikhaṇin’ti. Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati, apali­kha­taṃ­yeva gaṇḍamūlaṃ palikhataṃ me ‘gaṇḍamūlan’ti bhāsati. Idha kho taṃ, bhikkhave, bhikkhu sammā vadamāno vadeyya: ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti.</p>
<p><a class="sc" id="2"></a><a class="ms" id="p_13S4_539"></a>Kathañca, bhikkhave, vedagū hoti? Yato kho, bhikkhave, bhikkhu channaṃ phas­sāyata­nā­naṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti; evaṃ kho, bhikkhave, bhikkhu vedagū hoti.</p>
<p><a class="sc" id="3"></a><a class="ms" id="p_13S4_540"></a>Kathañca, bhikkhave, bhikkhu sabbajī hoti? Yato kho, bhikkhave, bhikkhu channaṃ phas­sāyata­nā­naṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto hoti; evaṃ kho, bhikkhave, bhikkhu sabbajī hoti.</p>
<p><a class="sc" id="4"></a><a class="pts" id="pts4.84"></a><a class="ms" id="p_13S4_541"></a>Kathañca, bhikkhave, bhikkhuno apalikhataṃ gaṇḍamūlaṃ palikhataṃ hoti? Gaṇḍoti kho, bhikkhave, imassetaṃ ­cātuma­hā­bhū­tikassa kāyassa adhivacanaṃ mātā­pet­ti­ka­sam­bha­vassa odana­kummā­sūpa­ca­yassa anic­cuc­chāda­na­parimad­dana­bheda­na­viddhaṃ­sana­dhammassa. Gaṇḍamūlanti kho, bhikkhave, taṇhāyetaṃ adhivacanaṃ. Yato kho, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṅkatā āyatiṃ anuppādadhammā; evaṃ kho, bhikkhave, bhikkhuno apalikhataṃ gaṇḍamūlaṃ palikhataṃ hoti.</p>
<p><a class="sc" id="5"></a><a class="ms" id="p_13S4_542"></a>Udako sudaṃ, bhikkhave, rāmaputto evaṃ vācaṃ bhāsati: ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati; apali­kha­taṃ­yeva gaṇḍamūlaṃ ‘palikhataṃ me gaṇḍamūlan’ti bhāsati. Idha kho taṃ, bhikkhave, bhikkhu sammā vadamāno vadeyya: ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’”ti.</p>
<p class="endsection">Dasamaṃ.</p>
<p class="endsection">Saḷavaggo pañcamo.</p>
<blockquote class="uddanagatha">
<p><a class="sc" id="6"></a><a class="ms" id="p_13S4_546"></a>Dve saṅgayhā parihānaṃ,<br> Pamādavihārī ca saṃvaro;<br> Samādhi paṭisallānaṃ,<br> Dve natumhākena uddakoti.
</p>
</blockquote>
<p class="endsection">Saḷāya­tana­vagge dutiya­paṇṇā­sako samatto.</p>
<blockquote class="vagguddanagatha">
<p><a class="sc" id="7"></a><a class="ms" id="p_13S4_549"></a>Avijjā migajālañca,<br> Gilānaṃ channaṃ catutthakaṃ;<br> Saḷavaggena paññāsaṃ,<br> Dutiyo paṇṇāsako ayanti.
</p>
</blockquote>
<p class="endsection">Paṭhamasatakaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Dutiya­paṇṇā­saka</span>
<span class="hidden">Saḷavagga</span>
<span class="hidden">Adanta­a­gutta­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>