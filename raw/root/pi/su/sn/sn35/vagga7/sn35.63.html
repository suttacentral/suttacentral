<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.63">
<article>
<div class="hgroup">
<p class="division">Saṃyutta Nikāya 35</p>
<p>7. Migajālavagga</p>
<h1>63. Paṭha­ma­mi­gajā­lasutta</h1>
</div>
<p><a class="sc" id="1"></a><a class="pts" id="pts4.36"></a><a class="ms" id="p_13S4_207"></a><a class="msdiv" id="msdiv63"></a>Sāvatthi­nidānaṃ. Atha kho āyasmā migajālo yena bhagavā … pe … ekamantaṃ nisinno kho āyasmā migajālo bhagavantaṃ etadavoca: “‘ekavihārī, ekavihārī’ti, bhante, vuccati. Kittāvatā nu kho, bhante, ekavihārī hoti, kittāvatā ca pana sadutiyavihārī hotī”ti?</p>
<p><a class="sc" id="2"></a><a class="ms" id="p_13S4_208"></a>“Santi kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato uppajjati <span class="var" title="nandi (bj, s1-3, km, pts1)" id="note60">nandī</span>. Nandiyā sati sārāgo hoti; sārāge sati saṃyogo hoti. Nandi­saṃ­yoja­na­saṃ­yutto kho, migajāla, bhikkhu ­sa­duti­ya­vihārīti vuccati. … pe … Santi kho, migajāla, jivhāviññeyyā rasā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato uppajjati nandī. Nandiyā sati sārāgo hoti; sārāge sati saṃyogo hoti. Nandi­saṃ­yoja­na­saṃ­yutto kho, migajāla, bhikkhu ­sa­duti­ya­vihārīti vuccati. Evaṃvihārī ca, migajāla, bhikkhu kiñcāpi arañña­vana­patthāni pantāni senāsanāni paṭisevati appasaddāni appanigghosāni vijanavātāni <span class="var" title="­manus­sa­rāha­seyya­kāni (bj, s1-3, km, pts1)" id="note61">­manus­sa­rāhas­seyya­kāni</span> paṭi­sallā­na­sārup­pāni; atha kho ­sa­duti­ya­vihārīti vuccati. Taṃ kissa hetu? Taṇhā hissa dutiyā, sāssa appahīnā. Tasmā ‘sadutiyavihārī’ti vuccati.</p>
<p><a class="sc" id="3"></a><a class="pts" id="pts4.37"></a><a class="ms" id="p_13S4_209"></a>Santi ca kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati. Tassa taṃ anabhinandato anabhivadato anajjhosāya tiṭṭhato nandī nirujjhati. Nandiyā asati sārāgo na hoti; sārāge asati saṃyogo na hoti. Nandi­saṃ­yoja­na­visaṃ­yutto kho, migajāla, bhikkhu ekavihārīti vuccati … pe … santi ca kho, migajāla, jivhāviññeyyā rasā … pe … santi ca kho, migajāla, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati. Tassa taṃ anabhinandato anabhivadato anajjhosāya tiṭṭhato nandī nirujjhati. Nandiyā asati sārāgo na hoti; sārāge asati saṃyogo na hoti. Nandi­saṃ­yoja­na­vippa­yutto kho, migajāla, bhikkhu ekavihārīti vuccati. Evaṃvihārī ca, migajāla, bhikkhu kiñcāpi gāmante viharati ākiṇṇo bhikkhūhi bhikkhunīhi upāsakehi upāsikāhi rājūhi rāja­mahā­mattehi titthiyehi ­titthi­ya­sā­vakehi. Atha kho ekavihārīti vuccati. Taṃ kissa hetu? Taṇhā hissa dutiyā, sāssa pahīnā. Tasmā ‘ekavihārī’ti vuccatī”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Dutiya­paṇṇā­saka</span>
<span class="hidden">Migajālavagga</span>
<span class="hidden">Paṭha­ma­mi­gajā­lasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>