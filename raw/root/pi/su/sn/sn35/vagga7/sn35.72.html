<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.72">
<article>
<div class="hgroup">
<p class="division">Saṃyutta Nikāya 35</p>
<p>7. Migajālavagga</p>
<h1>72. Dutiya­cha­phas­sāyata­na­sutta</h1>
</div>
<p><a class="sc" id="1"></a><a class="pts" id="pts4.44"></a><a class="ms" id="p_13S4_249"></a><a class="msdiv" id="msdiv72"></a>“Yo hi koci, bhikkhave, bhikkhu channaṃ phas­sāyata­nā­naṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. Avusitaṃ tena brahmacariyaṃ, ārakā so imasmā dhammavinayā”ti.</p>
<p><a class="sc" id="2"></a><a class="ms" id="p_13S4_250"></a>Evaṃ vutte, aññataro bhikkhu bhagavantaṃ etadavoca: “etthāhaṃ, bhante, anassasaṃ panassasaṃ. Ahañhi, bhante, channaṃ phas­sāyata­nā­naṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāmī”ti.</p>
<p><a class="sc" id="3"></a><a class="ms" id="p_13S4_251"></a>“Taṃ kiṃ maññasi, bhikkhu, cakkhuṃ ‘netaṃ mama, nesohamasmi, na meso attā’ti samanupassasī”ti?</p>
<p><a class="sc" id="4"></a><a class="ms" id="p_13S4_252"></a>“Evaṃ, bhante”.</p>
<p><a class="sc" id="5"></a><a class="ms" id="p_13S4_253"></a>“Sādhu, bhikkhu, ettha ca te, bhikkhu, cakkhu ‘netaṃ mama, nesohamasmi na meso attā’ti evametaṃ yathābhūtaṃ sammappaññāya sudiṭṭhaṃ bhavissati. Evaṃ te etaṃ paṭhamaṃ phassāyatanaṃ pahīnaṃ bhavissati āyatiṃ apunabbhavāya … pe ….</p>
<p><a class="sc" id="6"></a><a class="ms" id="p_13S4_254"></a>“Jivhaṃ ‘netaṃ mama, nesohamasmi, na meso attā’ti samanupassasī”ti?</p>
<p><a class="sc" id="7"></a><a class="ms" id="p_13S4_255"></a>“Evaṃ, bhante”.</p>
<p><a class="sc" id="8"></a><a class="ms" id="p_13S4_256"></a>“Sādhu, bhikkhu, ettha ca te, bhikkhu, jivhā ‘netaṃ mama, nesohamasmi na meso attā’ti evametaṃ yathābhūtaṃ sammappaññāya sudiṭṭhaṃ bhavissati. Evaṃ te etaṃ catutthaṃ phassāyatanaṃ pahīnaṃ bhavissati āyatiṃ apunabbhavāya … pe ….</p>
<p><a class="sc" id="9"></a><a class="ms" id="p_13S4_257"></a>“Manaṃ ‘netaṃ mama, nesohamasmi, na meso attā’ti samanupassasī”ti?</p>
<p><a class="sc" id="10"></a><a class="ms" id="p_13S4_258"></a>“Evaṃ, bhante”.</p>
<p><a class="sc" id="11"></a><a class="ms" id="p_13S4_259"></a>“Sādhu, bhikkhu, ettha ca te, bhikkhu, mano ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya sudiṭṭhaṃ bhavissati. Evaṃ te etaṃ chaṭṭhaṃ phassāyatanaṃ pahīnaṃ bhavissati āyatiṃ apunabbhavāyā”ti.</p>
<p class="endsection">Dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Dutiya­paṇṇā­saka</span>
<span class="hidden">Migajālavagga</span>
<span class="hidden">Paṭha­ma­mi­gajā­lasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>