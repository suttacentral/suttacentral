<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.74">
<article>
<div class="hgroup">
<p class="division">Saṃyutta Nikāya 35</p>
<p>8. Gilānavagga</p>
<h1>74. Paṭha­ma­gilāna­sutta</h1>
</div>
<p><a class="sc" id="1"></a><a class="pts" id="pts4.46"></a><a class="ms" id="p_13S4_280"></a><a class="msdiv" id="msdiv74"></a>Sāvatthi­nidānaṃ. Atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca: “amukasmiṃ, bhante, vihāre aññataro bhikkhu navo appaññāto ābādhiko dukkhito bāḷhagilāno. Sādhu, bhante, bhagavā yena so bhikkhu tenupa­saṅka­matu anukampaṃ upādāyā”ti.</p>
<p><a class="sc" id="2"></a><a class="ms" id="p_13S4_281"></a>Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. Addasā kho so bhikkhu bhagavantaṃ dūratova āgacchantaṃ. Disvāna mañcake <span class="var" title="samañcosi (bj) | samatesi (s1-3, km) | samañcopi (pts1)" id="note70">samadhosi</span>. Atha kho bhagavā taṃ bhikkhuṃ etadavoca: “alaṃ, bhikkhu, mā tvaṃ mañcake samadhosi. Santimāni āsanāni paññattāni, tatthāhaṃ nisīdissāmī”ti. Nisīdi bhagavā paññatte āsane. Nisajja kho bhagavā taṃ bhikkhuṃ etadavoca: “kacci te, bhikkhu, khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo”ti?</p>
<p><a class="sc" id="3"></a><a class="ms" id="p_13S4_282"></a>“Na me, bhante, khamanīyaṃ, na yāpanīyaṃ, bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamo”ti.</p>
<p><a class="sc" id="4"></a><a class="ms" id="p_13S4_283"></a>“Kacci te, bhikkhu, na kiñci kukkuccaṃ, na koci vippaṭisāro”ti?</p>
<p><a class="sc" id="5"></a><a class="ms" id="p_13S4_284"></a>“Taggha me, bhante, anappakaṃ kukkuccaṃ, anappako vippaṭisāro”ti.</p>
<p><a class="sc" id="6"></a><a class="pts" id="pts4.47"></a><a class="ms" id="p_13S4_285"></a>“Kacci pana <span class="var" title="tvaṃ (bj, pts1) | te (s1-3, km, mr)" id="note71">taṃ</span>, bhikkhu, attā sīlato upavadatī”ti?</p>
<p><a class="sc" id="7"></a><a class="ms" id="p_13S4_286"></a>“Na kho maṃ, bhante, attā <span class="var" title="no hetaṃ bhante (pts1, mr)" id="note72">sīlato upavadatī”ti</span>.</p>
<p><a class="sc" id="8"></a><a class="ms" id="p_13S4_287"></a>“No ce kira te, bhikkhu, attā sīlato upavadati, <span class="var" title="atha kismiñca (bj) | atha bhikkhu kismiñca (s1-3, km, pts1, mr)" id="note73">atha kiñca</span> te kukkuccaṃ ko ca vippaṭisāro”ti?</p>
<p><a class="sc" id="9"></a><a class="ms" id="p_13S4_288"></a>“Na khvāhaṃ, bhante, sīla­vi­sud­dhat­thaṃ bhagavatā dhammaṃ desitaṃ ājānāmī”ti.</p>
<p><a class="sc" id="10"></a><a class="ms" id="p_13S4_289"></a>“No ce kira tvaṃ, bhikkhu, sīla­vi­sud­dhat­thaṃ mayā dhammaṃ desitaṃ ājānāsi, atha kimatthaṃ carahi tvaṃ, bhikkhu, mayā dhammaṃ desitaṃ ājānāsī”ti?</p>
<p><a class="sc" id="11"></a><a class="ms" id="p_13S4_290"></a>“Rāga­virāgat­thaṃ khvāhaṃ, bhante, bhagavatā dhammaṃ desitaṃ ājānāmī”ti.</p>
<p><a class="sc" id="12"></a><a class="ms" id="p_13S4_291"></a>“Sādhu sādhu, bhikkhu. Sādhu kho tvaṃ, bhikkhu, rāga­virāgat­thaṃ mayā dhammaṃ desitaṃ ājānāsi. Rāgavirāgattho hi, bhikkhu, mayā dhammo desito. Taṃ kiṃ maññasi, bhikkhu, cakkhu niccaṃ vā aniccaṃ vā”ti?</p>
<p><a class="sc" id="13"></a><a class="ms" id="p_13S4_292"></a>“Aniccaṃ, bhante”.</p>
<p><a class="sc" id="14"></a><a class="ms" id="p_13S4_293"></a>“… pe … Sotaṃ … ghānaṃ … jivhā … kāyo … mano nicco vā anicco vā”ti?</p>
<p><a class="sc" id="15"></a><a class="ms" id="p_13S4_294"></a>“Anicco, bhante”.</p>
<p><a class="sc" id="16"></a><a class="ms" id="p_13S4_295"></a>“Yaṃ panāniccaṃ dukkhaṃ vā taṃ sukhaṃ vā”ti?</p>
<p><a class="sc" id="17"></a><a class="ms" id="p_13S4_296"></a>“Dukkhaṃ, bhante”.</p>
<p><a class="sc" id="18"></a><a class="ms" id="p_13S4_297"></a>“Yaṃ panāniccaṃ dukkhaṃ vipari­ṇāma­dhammaṃ, kallaṃ nu taṃ samanupassituṃ: ‘etaṃ mama, esohamasmi, eso me attā’”ti?</p>
<p><a class="sc" id="19"></a><a class="ms" id="p_13S4_298"></a>“No hetaṃ, bhante”.</p>
<p><a class="sc" id="20"></a><a class="ms" id="p_13S4_299"></a>“Evaṃ passaṃ, bhikkhu, sutavā ariyasāvako cakkhusmimpi nibbindati, sotasmimpi nibbindati … pe … manasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti … pe … nāparaṃ itthattāyā’ti pajānātī”ti.</p>
<p><a class="sc" id="21"></a><a class="ms" id="p_13S4_300"></a>Idamavoca bhagavā. Attamano so bhikkhu bhagavato bhāsitaṃ abhinandi. Imasmiñca pana vey­yāka­ra­ṇas­miṃ bhaññamāne tassa bhikkhuno virajaṃ vītamalaṃ dhammacakkhuṃ udapādi: “yaṃ kiñci samuda­ya­dhammaṃ sabbaṃ taṃ nirodhadhamman”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Dutiya­paṇṇā­saka</span>
<span class="hidden">Gilānavagga</span>
<span class="hidden">Paṭha­ma­gilāna­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>