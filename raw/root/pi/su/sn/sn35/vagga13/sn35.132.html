<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.132">
<article>
<div class="hgroup">
<p class="division">Saṃyutta Nikāya 35</p>
<p>13. Gahapativagga</p>
<h1>132. Lohiccasutta</h1>
</div>
<p><a class="sc" id="1"></a><a class="pts" id="pts4.117"></a><a class="ms" id="p_13S4_749"></a><a class="msdiv" id="msdiv132"></a>Ekaṃ samayaṃ āyasmā mahākaccāno avantīsu viharati <span class="var" title="makkarakaṭe (bj, s1-3, km, pts1)" id="note184">makkarakate</span> arañña­kuṭikā­yaṃ. Atha kho lohiccassa brāhmaṇassa sambahulā antevāsikā kaṭṭhahārakā māṇavakā yenāyasmato mahākaccānassa araññakuṭikā tenu­pasaṅka­miṃsu; upasaṅkamitvā parito parito kuṭikāya anucaṅkamanti anuvicaranti uccāsaddā mahāsaddā kānici kānici <span class="var" title="selissakāni karontā (bj) | selissakāni karonti (pts1)" id="note185">seleyyakāni karonti</span>: “ime pana muṇḍakā samaṇakā ibbhā <span class="var" title="kiṇhā (bj, pts1)" id="note186">kaṇhā</span> bandhu­pādāpaccā, imesaṃ bharatakānaṃ sakkatā garukatā mānitā pūjitā apacitā”ti. Atha kho āyasmā mahākaccāno vihārā nikkhamitvā te māṇavake etadavoca: “mā māṇavakā saddamakattha; dhammaṃ vo bhāsissāmī”ti. Evaṃ vutte, te māṇavakā tuṇhī ahesuṃ. Atha kho āyasmā mahākaccāno te māṇavake gāthāhi ajjhabhāsi:</p>
<blockquote class="gatha">
<p><a class="sc" id="2"></a><a class="ms" id="p_13S4_750"></a>“Sīluttamā pubbatarā ahesuṃ,<br> Te brāhmaṇā ye purāṇaṃ saranti;<br> Guttāni dvārāni surakkhitāni,<br> Ahesuṃ tesaṃ abhibhuyya kodhaṃ.
</p>
<p><a class="sc" id="3"></a><a class="ms" id="p_13S4_751"></a>Dhamme ca jhāne ca ratā ahesuṃ,<br> Te brāhmaṇā ye purāṇaṃ saranti.
</p>
<p><a class="sc" id="4"></a><a class="ms" id="p_13S4_752"></a>Ime ca vokkamma japāmaseti,<br> Gottena mattā visamaṃ caranti;<br> Kodhābhibhūtā <span class="var" title="supu­thutta­daṇḍā (s1-3, km, mr)" id="note187">puthuattadaṇḍā</span>,<br> Virajjamānā sataṇhātaṇhesu.
</p>
<p><a class="sc" id="5"></a><a class="pts" id="pts4.118"></a><a class="ms" id="p_13S4_753"></a>Aguttadvārassa bhavanti moghā,<br> Supineva laddhaṃ purisassa vittaṃ;<br> Anāsakā thaṇḍilasāyikā ca,<br> Pāto sinānañca tayo ca vedā.
</p>
<p><a class="sc" id="6"></a><a class="ms" id="p_13S4_754"></a>Kharājinaṃ jaṭāpaṅko,<br> mantā sīlabbataṃ tapo;<br> Kuhanā vaṅkadaṇḍā ca,<br> udakācamanāni ca;<br> Vaṇṇā ete brāhmaṇānaṃ,<br> katā kiñcik­kha­bhāvanā.
</p>
<p><a class="sc" id="7"></a><a class="ms" id="p_13S4_755"></a>Cittañca susamāhitaṃ,<br> vippa­sanna­ma­nāvi­laṃ;<br> Akhilaṃ sabbabhūtesu,<br> so maggo brahmapattiyā”ti.
</p>
</blockquote>
<p><a class="sc" id="8"></a><a class="ms" id="p_13S4_756"></a>Atha kho te māṇavakā kupitā anattamanā yena lohicco brāhmaṇo tenu­pasaṅka­miṃsu; upasaṅkamitvā lohiccaṃ brāhmaṇaṃ etadavocuṃ: “yagghe bhavaṃ jāneyya, samaṇo mahākaccāno brāhmaṇānaṃ <span class="var" title="mantaṃ (mr)" id="note188">mante</span> ekaṃsena apavadati, paṭikkosatī”ti? Evaṃ vutte, lohicco brāhmaṇo kupito ahosi anattamano. Atha kho lohiccassa brāhmaṇassa etadahosi: “na kho pana metaṃ patirūpaṃ yohaṃ aññadatthu māṇava­kā­naṃ­yeva sutvā samaṇaṃ <span class="var" title="akkoseyyaṃ virujjheyyaṃ (s1-3, km, mr)" id="note189">mahākaccānaṃ akkoseyyaṃ</span> paribhāseyyaṃ. Yannūnāhaṃ upasaṅkamitvā puccheyyan”ti.</p>
<p><a class="sc" id="9"></a><a class="pts" id="pts4.119"></a><a class="ms" id="p_13S4_757"></a>Atha kho lohicco brāhmaṇo tehi māṇavakehi saddhiṃ yenāyasmā mahākaccāno tenupasaṅkami; upasaṅkamitvā āyasmatā mahākaccānena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho lohicco brāhmaṇo āyasmantaṃ mahākaccānaṃ etadavoca: “āgamaṃsu nu khvidha, bho kaccāna, amhākaṃ sambahulā antevāsikā kaṭṭhahārakā māṇavakā”ti? “Āgamaṃsu khvidha te, brāhmaṇa, sambahulā antevāsikā kaṭṭhahārakā māṇavakā”ti. “Ahu pana bhoto kaccānassa tehi māṇavakehi saddhiṃ kocideva kathāsallāpo”ti? “Ahu kho me, brāhmaṇa, tehi māṇavakehi saddhiṃ kocideva kathāsallāpo”ti. “Yathā kathaṃ pana bhoto kaccānassa tehi māṇavakehi saddhiṃ ahosi kathāsallāpo”ti? “Evaṃ kho me, brāhmaṇa, tehi māṇavakehi saddhiṃ ahosi kathāsallāpo: </p>
<blockquote class="gatha">
<p><a class="sc" id="10"></a><a class="ms" id="p_13S4_758"></a>‘Sīluttamā pubbatarā ahesuṃ,<br> Te brāhmaṇā ye purāṇaṃ saranti;<br> … pe …<br> Akhilaṃ sabbabhūtesu,<br> So maggo brahmapattiyā’ti.
</p>
</blockquote>
<p><a class="sc" id="11"></a><a class="ms" id="p_13S4_759"></a>Evaṃ kho me, brāhmaṇa, tehi māṇavakehi saddhiṃ ahosi kathāsallāpo”ti.</p>
<p><a class="sc" id="12"></a><a class="pts" id="pts4.120"></a><a class="ms" id="p_13S4_760"></a>“‘<span class="var" title="aguttadvāro aguttadvāroti (mr)" id="note190">Aguttadvāro’ti</span> bhavaṃ kaccāno āha. Kittāvatā nu kho, bho kaccāna, aguttadvāro hotī”ti? “Idha, brāhmaṇa, ekacco cakkhunā rūpaṃ disvā piyarūpe rūpe adhimuccati, appiyarūpe rūpe byāpajjati, <span class="var" title="anupaṭṭhitāya satiyāva (s1-3) | anupaṭṭhitāya satiyā ca (pts1, mr)" id="note191">anupaṭ­ṭhita­kā­yassati ca</span> viharati, parittacetaso tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. Sotena saddaṃ sutvā … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya piyarūpe dhamme adhimuccati, appiyarūpe ca dhamme byāpajjati, anupaṭ­ṭhita­kā­yassati ca viharati, parittacetaso tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. Evaṃ kho, brāhmaṇa, aguttadvāro hotī”ti. “Acchariyaṃ, bho kaccāna, abbhutaṃ, bho kaccāna. Yāvañcidaṃ bhotā kaccānena aguttadvārova samāno aguttadvāroti akkhāto.</p>
<p><a class="sc" id="13"></a><a class="ms" id="p_13S4_761"></a>‘Guttadvāro’ti bhavaṃ kaccāno āha. Kittāvatā nu kho, bho kaccāna, guttadvāro hotī”ti? “Idha, brāhmaṇa, bhikkhu cakkhunā rūpaṃ disvā piyarūpe rūpe nādhimuccati, appiyarūpe rūpe na byāpajjati, upaṭṭhi­ta­kā­yassati ca viharati, appamāṇacetaso tañca cetovimuttiṃ paññāvimuttiṃ yathābhūtaṃ pajānāti yatthassa te uppannā pāpakā akusalā dhammā aparisesā nirujjhanti. Sotena saddaṃ sutvā … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya piyarūpe dhamme nādhimuccati, appiyarūpe dhamme na byāpajjati, upaṭṭhi­ta­kā­yassati ca viharati, appamāṇacetaso tañca cetovimuttiṃ paññāvimuttiṃ yathābhūtaṃ pajānāti, yatthassa te uppannā pāpakā akusalā dhammā aparisesā nirujjhanti. Evaṃ kho, brāhmaṇa, guttadvāro hotī”ti.</p>
<p><a class="sc" id="14"></a><a class="pts" id="pts4.121"></a><a class="ms" id="p_13S4_762"></a>“Acchariyaṃ, bho kaccāna, abbhutaṃ, bho kaccāna. Yāvañcidaṃ bhotā kaccānena guttadvārova samāno guttadvāroti akkhāto. Abhikkantaṃ, bho kaccāna; abhikkantaṃ, bho kaccāna. Seyyathāpi, bho kaccāna, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā kaccānena aneka­pariyā­yena dhammo pakāsito. Esāhaṃ, bho kaccāna, taṃ bhagavantaṃ saraṇaṃ gacchāmi, dhammañca, ­bhik­khu­saṅghañca. Upāsakaṃ maṃ bhavaṃ kaccāno dhāretu ajjatagge pāṇupetaṃ saraṇaṃ gataṃ. Yathā ca bhavaṃ kaccāno makkarakate upāsakakulāni upasaṅkamati; evameva lohiccakulaṃ upasaṅkamatu. Tattha ye māṇavakā vā māṇavikā vā bhavantaṃ kaccānaṃ abhivādessanti ­pac­cuṭ­ṭhissanti āsanaṃ vā udakaṃ vā dassanti, tesaṃ taṃ bhavissati dīgharattaṃ hitāya sukhāyā”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Tatiya­paṇṇā­saka</span>
<span class="hidden">Gahapativagga</span>
<span class="hidden">Vesālīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>