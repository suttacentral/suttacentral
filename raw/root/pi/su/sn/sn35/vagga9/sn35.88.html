<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.88">
<article>
<div class="hgroup">
<p class="division">Saṃyutta Nikāya 35</p>
<p>9. Channavagga</p>
<h1>88. Puṇṇasutta</h1>
</div>
<p><a class="sc" id="1"></a><a class="ms" id="p_13S4_398"></a><a class="msdiv" id="msdiv88"></a><span class="var" title="sāvatthi­nidānaṃ. atha (?)" id="note101">Atha</span> kho āyasmā puṇṇo yena bhagavā tenupasaṅkami; upasaṅkamitvā … pe … ekamantaṃ nisinno kho āyasmā puṇṇo bhagavantaṃ etadavoca: “sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti.</p>
<p><a class="sc" id="2"></a><a class="ms" id="p_13S4_399"></a>“Santi kho, puṇṇa, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato uppajjati nandī. ‘Nandisamudayā dukkhasamudayo, puṇṇā’ti vadāmi … pe … santi kho, puṇṇa, jivhāviññeyyā rasā … pe … santi kho, puṇṇa, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato uppajjati nandī. ‘Nandisamudayā dukkhasamudayo, puṇṇā’ti vadāmi.</p>
<p><a class="sc" id="3"></a><a class="pts" id="pts4.61"></a><a class="ms" id="p_13S4_400"></a>Santi kho, puṇṇa, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati, tassa taṃ anabhinandato anabhivadato anajjhosāya tiṭṭhato nirujjhati nandī. ‘Nandinirodhā dukkhanirodho, puṇṇā’ti vadāmi … pe … santi kho, puṇṇa, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati, tassa taṃ anabhinandato anabhivadato anajjhosāya tiṭṭhato nirujjhati nandī. ‘Nandinirodhā dukkhanirodho, puṇṇā’ti vadāmi.</p>
<p><a class="sc" id="4"></a><a class="ms" id="p_13S4_401"></a>Iminā <span class="var" title="iminā ca tvaṃ (^mn145#1 [Puṇṇovādasutta])" id="note102">tvaṃ</span>, puṇṇa, mayā saṃkhittena ovādena ovadito <span class="var" title="katarasmiṃ (^mn145#1 [Puṇṇovādasutta])" id="note103">katamasmiṃ</span> janapade viharissasī”ti? “Atthi, bhante, sunāparanto nāma janapado, tatthāhaṃ viharissāmī”ti.</p>
<p><a class="sc" id="5"></a><a class="ms" id="p_13S4_402"></a>“Caṇḍā kho, puṇṇa, sunāparantakā manussā; pharusā kho, puṇṇa, sunāparantakā manussā. Sace taṃ, puṇṇa, sunāparantakā manussā akkosissanti pari­bhāsis­santi, tatra te, puṇṇa, kinti bhavissatī”ti?</p>
<p><a class="sc" id="6"></a><a class="ms" id="p_13S4_403"></a>“Sace maṃ, bhante, sunāparantakā manussā akkosissanti pari­bhāsis­santi, tatra me evaṃ bhavissati: ‘bhaddakā vatime sunāparantakā manussā, subhaddakā vatime sunāparantakā manussā, yaṃ <span class="var" title="maṃ (s1-3, pts1)" id="note104">me</span> nayime pāṇinā pahāraṃ dentī’ti. <span class="var" title="evammettha (?)" id="note105">Evamettha</span>, bhagavā, bhavissati; evamettha, sugata, bhavissatī”ti.</p>
<p><a class="sc" id="7"></a><a class="ms" id="p_13S4_404"></a>“Sace pana te, puṇṇa, sunāparantakā manussā pāṇinā pahāraṃ dassanti, tatra pana te, puṇṇa, kinti bhavissatī”ti?</p>
<p><a class="sc" id="8"></a><a class="ms" id="p_13S4_405"></a>“Sace me, bhante, sunāparantakā manussā pāṇinā pahāraṃ dassanti, tatra me evaṃ bhavissati: ‘bhaddakā vatime sunāparantakā manussā, subhaddakā vatime sunāparantakā manussā, <span class="var" title="yaṃ maṃ (s1-3) | evammettha (?)" id="note106">yaṃ me</span> nayime leḍḍunā pahāraṃ dentī’ti. Evamettha, bhagavā, bhavissati; evamettha, sugata, bhavissatī”ti.</p>
<p><a class="sc" id="9"></a><a class="ms" id="p_13S4_406"></a>“Sace pana te, puṇṇa, sunāparantakā manussā leḍḍunā pahāraṃ dassanti, tatra pana te, puṇṇa, kinti bhavissatī”ti?</p>
<p><a class="sc" id="10"></a><a class="pts" id="pts4.62"></a><a class="ms" id="p_13S4_407"></a>“Sace me, bhante, sunāparantakā manussā leḍḍunā pahāraṃ dassanti, tatra me evaṃ bhavissati: ‘bhaddakā vatime sunāparantakā manussā, subhaddakā vatime sunāparantakā manussā, yaṃ me nayime daṇḍena pahāraṃ dentī’ti. Evamettha, bhagavā, bhavissati; evamettha, sugata, bhavissatī”ti.</p>
<p><a class="sc" id="11"></a><a class="ms" id="p_13S4_408"></a>“Sace pana puṇṇa, sunāparantakā manussā daṇḍena pahāraṃ dassanti, tatra pana te, puṇṇa, kinti bhavissatī”ti?</p>
<p><a class="sc" id="12"></a><a class="ms" id="p_13S4_409"></a>“Sace me, bhante, sunāparantakā manussā daṇḍena pahāraṃ dassanti, tatra me evaṃ bhavissati: ‘bhaddakā vatime sunāparantakā manussā, subhaddakā vatime sunāparantakā manussā, yaṃ me nayime satthena pahāraṃ dentī’ti. Evamettha, bhagavā, bhavissati; evamettha, sugata, bhavissatī”ti.</p>
<p><a class="sc" id="13"></a><a class="ms" id="p_13S4_410"></a>“Sace pana te, puṇṇa, sunāparantakā manussā satthena pahāraṃ dassanti, tatra pana te, puṇṇa, kinti bhavissatī”ti?</p>
<p><a class="sc" id="14"></a><a class="ms" id="p_13S4_411"></a>“Sace me, bhante, sunāparantakā manussā satthena pahāraṃ dassanti, tatra me evaṃ bhavissati: ‘bhaddakā vatime sunāparantakā manussā, subhaddakā vatime sunāparantakā manussā, yaṃ maṃ nayime tiṇhena satthena jīvitā voropentī’ti. Evamettha, bhagavā, bhavissati; evamettha, sugata, bhavissatī”ti.</p>
<p><a class="sc" id="15"></a><a class="ms" id="p_13S4_412"></a>“Sace pana taṃ, puṇṇa, sunāparantakā manussā tiṇhena satthena jīvitā voropessanti, tatra pana te, puṇṇa, kinti bhavissatī”ti?</p>
<p><a class="sc" id="16"></a><a class="ms" id="p_13S4_413"></a>“Sace maṃ, bhante, sunāparantakā manussā tiṇhena satthena jīvitā voropessanti, tatra me evaṃ bhavissati: ‘santi kho tassa bhagavato sāvakā kāyena ca jīvitena ca aṭṭīyamānā harāyamānā jigucchamānā satthahārakaṃ pariyesanti, taṃ me idaṃ apari­yiṭṭhañ­ñeva satthahārakaṃ laddhan’ti. Evamettha, bhagavā, bhavissati; evamettha, sugata, bhavissatī”ti.</p>
<p><a class="sc" id="17"></a><a class="ms" id="p_13S4_414"></a>“Sādhu sādhu, puṇṇa. Sakkhissasi kho tvaṃ, puṇṇa, iminā damūpasamena samannāgato sunāparan­tas­miṃ janapade vatthuṃ. Yassadāni tvaṃ, puṇṇa, kālaṃ maññasī”ti.</p>
<p><a class="sc" id="18"></a><a class="pts" id="pts4.63"></a><a class="ms" id="p_13S4_415"></a>Atha kho āyasmā puṇṇo bhagavato vacanaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā senāsanaṃ saṃsāmetvā patta­cīvara­mādāya yena sunāparanto janapado tena cārikaṃ pakkāmi. Anupubbena cārikaṃ caramāno yena sunāparanto janapado tadavasari. Tatra sudaṃ āyasmā puṇṇo sunāparan­tas­miṃ janapade viharati. Atha kho āyasmā puṇṇo tene­vantara­vas­sena pañcamattāni upāsakasatāni <span class="var" title="paṭipādesi (si, pts1) | paṭidesesi (s1-3, km)" id="note107">paṭivedesi</span>. Tene­vantara­vas­sena pañcamattāni upāsikāsatāni paṭivedesi. Tene­vantara­vas­sena tisso vijjā sacchākāsi. Tene­vantara­vas­sena parinibbāyi.</p>
<p><a class="sc" id="19"></a><a class="ms" id="p_13S4_416"></a>Atha kho sambahulā bhikkhū yena bhagavā tenu­pasaṅka­miṃsu … pe … ekamantaṃ nisinnā kho te bhikkhū bhagavantaṃ etadavocuṃ: “yo so, bhante, puṇṇo nāma kulaputto bhagavatā saṅkhittena ovādena ovadito, so kālaṅkato. Tassa kā gati ko abhisamparāyo”ti?</p>
<p><a class="sc" id="20"></a><a class="ms" id="p_13S4_417"></a>“Paṇḍito, bhikkhave, puṇṇo <span class="var" title="kulaputto ahosi (sabbattha)" id="note108">kulaputto</span>, <span class="var" title="paccapādī (bj) | saccavādī (s1-3, km, mr)" id="note109">paccapādi</span> dhammas­sānu­dhammaṃ, na ca maṃ dham­mādhika­ra­ṇaṃ <span class="var" title="viheṭhesi (c1)" id="note110">vihesesi</span>. Parinibbuto, bhikkhave, puṇṇo kulaputto”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Dutiya­paṇṇā­saka</span>
<span class="hidden">Channavagga</span>
<span class="hidden">Palo­ka­dham­ma­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>