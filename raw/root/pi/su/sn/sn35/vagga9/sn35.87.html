<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.87">
<article>
<div class="hgroup">
<p class="division">Saṃyutta Nikāya 35</p>
<p>9. Channavagga</p>
<h1>87. Channasutta</h1>
</div>
<p><a class="sc" id="1"></a><a class="pts" id="pts4.56"></a><a class="ms" id="p_13S4_384"></a><a class="msdiv" id="msdiv87"></a>Ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho pana samayena āyasmā ca sāriputto āyasmā ca mahācundo āyasmā ca channo gijjhakūṭe pabbate viharanti. Tena kho pana samayena yena āyasmā channo ābādhiko hoti dukkhito bāḷhagilāno. Atha kho āyasmā sāriputto sāyanhasamayaṃ paṭisallānā vuṭṭhito yenāyasmā mahācundo tenupasaṅkami; upasaṅkamitvā āyasmantaṃ mahācundaṃ etadavoca: “āyāmāvuso cunda, yenāyasmā channo tenu­pasaṅka­mis­sāma gilānapucchakā”ti. “Evamāvuso”ti kho āyasmā mahācundo āyasmato sāriputtassa paccassosi.</p>
<p><a class="sc" id="2"></a><a class="ms" id="p_13S4_385"></a>Atha kho āyasmā ca sāriputto āyasmā ca mahācundo yenāyasmā channo tenu­pasaṅka­miṃsu; upasaṅkamitvā paññatte āsane nisīdiṃsu. Nisajja kho āyasmā sāriputto āyasmantaṃ channaṃ etadavoca: “kacci te, āvuso channa, khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo”ti?</p>
<p><a class="sc" id="3"></a><a class="pts" id="pts4.57"></a><a class="ms" id="p_13S4_386"></a>“Na me, āvuso sāriputta, khamanīyaṃ na yāpanīyaṃ, bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamo. Seyyathāpi, āvuso, balavā puriso tiṇhena <span class="var" title="khaggena (mr)" id="note91">sikharena</span> <span class="var" title="muddhānaṃ (bj, pts1) | muddhanaṃ (s1-3, km)" id="note92">muddhani</span> <span class="var" title="abhimantheyya (bj)" id="note93">abhimattheyya</span>; evameva kho, āvuso, adhimattā vātā <span class="var" title="muddhānaṃ (bj, pts1)" id="note94">muddhani</span> <span class="var" title="upahananti (bj, s1-3, km, pts1) | uhananti (mr)" id="note95">ūhananti</span>. Na me, āvuso, khamanīyaṃ, na yāpanīyaṃ … pe … no paṭikkamo. Seyyathāpi, āvuso, balavā puriso daḷhena varattak­khaṇ­ḍena sīse sīsaveṭhaṃ dadeyya; evameva kho, āvuso, adhimattā sīse sīsavedanā. Na me, āvuso, khamanīyaṃ, na yāpanīyaṃ … pe … no paṭikkamo. Seyyathāpi, āvuso, dakkho goghātako vā goghāta­kan­tevāsī vā tiṇhena govikantanena kucchiṃ parikanteyya; evameva kho adhimattā vātā kucchiṃ parikantanti. Na me, āvuso, khamanīyaṃ, na yāpanīyaṃ … pe … no paṭikkamo. Seyyathāpi, āvuso, dve balavanto purisā dubbalataraṃ purisaṃ nānābāhāsu gahetvā aṅgārakāsuyā santāpeyyuṃ sam­pari­tā­peyyuṃ; evameva kho, āvuso, adhimatto kāyasmiṃ ḍāho. Na me, āvuso, khamanīyaṃ, na yāpanīyaṃ, bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamo. Satthaṃ, āvuso sāriputta, āharissāmi, <span class="var" title="nāpi kaṅkhāmi (mr)" id="note96">nāvakaṅkhāmi</span> jīvitan”ti.</p>
<p><a class="sc" id="4"></a><a class="ms" id="p_13S4_387"></a>“Mā āyasmā channo satthaṃ āharesi. Yāpetāyasmā channo, yāpentaṃ mayaṃ āyasmantaṃ channaṃ icchāma. Sace āyasmato channassa natthi sappāyāni bhojanāni, ahaṃ āyasmato channassa sappāyāni bhojanāni pariyesissāmi. Sace āyasmato channassa natthi sappāyāni bhesajjāni, ahaṃ āyasmato channassa sappāyāni bhesajjāni pariyesissāmi. Sace āyasmato channassa natthi patirūpā upaṭṭhākā, ahaṃ āyasmantaṃ channaṃ upaṭṭhahissāmi. Mā āyasmā channo satthaṃ āharesi. Yāpetāyasmā channo, yāpentaṃ mayaṃ āyasmantaṃ channaṃ icchāmā”ti.</p>
<p><a class="sc" id="5"></a><a class="ms" id="p_13S4_388"></a>“Na me, āvuso sāriputta, natthi sappāyāni bhojanāni; atthi me sappāyāni bhojanāni. Napi me natthi sappāyāni bhesajjāni; atthi me sappāyāni bhesajjāni. Napi me natthi patirūpā upaṭṭhākā; atthi me patirūpā upaṭṭhākā. Api ca me, āvuso, satthā pariciṇṇo dīgharattaṃ manāpeneva, no amanāpena. Etañhi, āvuso, sāvakassa patirūpaṃ yaṃ satthāraṃ paricareyya manāpeneva, no amanāpena. ‘<span class="var" title="taṃ anupavajjaṃ (bahūsu)" id="note97">Anupavajjaṃ</span> channo bhikkhu satthaṃ āharissatī’ti—evametaṃ, āvuso sāriputta, dhārehī”ti.</p>
<p><a class="sc" id="6"></a><a class="pts" id="pts4.58"></a><a class="ms" id="p_13S4_389"></a>“Puccheyyāma mayaṃ āyasmantaṃ channaṃ <span class="var" title="kiñcideva (s1-3, km, pts1, mr)" id="note98">kañcideva</span> desaṃ, sace āyasmā channo okāsaṃ karoti pañhassa veyyākaraṇāyā”ti. “Pucchāvuso sāriputta, sutvā vedissāmā”ti.</p>
<p><a class="sc" id="7"></a><a class="ms" id="p_13S4_390"></a>“Cakkhuṃ, āvuso channa, cakkhuviññāṇaṃ cak­khu­viñ­ñā­ṇa­viñ­ñā­tabbe dhamme ‘etaṃ mama, esohamasmi, eso me attā’ti samanupassasi … pe … jivhaṃ, āvuso channa, jivhāviññāṇaṃ jivhā­viñ­ñā­ṇa­viñ­ñā­tabbe dhamme ‘etaṃ mama, esohamasmi, eso me attā’ti samanupassasi … pe … manaṃ, āvuso channa, manoviññāṇaṃ mano­viñ­ñā­ṇa­viñ­ñā­tabbe dhamme ‘etaṃ mama, esohamasmi, eso me attā’ti samanupassasī”ti?</p>
<p><a class="sc" id="8"></a><a class="ms" id="p_13S4_391"></a>“Cakkhuṃ, āvuso sāriputta, cakkhuviññāṇaṃ cak­khu­viñ­ñā­ṇa­viñ­ñā­tabbe dhamme ‘netaṃ mama, nesohamasmi, na meso attā’ti samanupassāmi … pe … jivhaṃ, āvuso sāriputta, jivhāviññāṇaṃ jivhā­viñ­ñā­ṇa­viñ­ñā­tabbe dhamme ‘netaṃ mama, nesohamasmi, na meso attā’ti samanupassāmi … pe … manaṃ, āvuso sāriputta, manoviññāṇaṃ mano­viñ­ñā­ṇa­viñ­ñā­tabbe dhamme ‘netaṃ mama, nesohamasmi, na meso attā’ti samanupassāmī”ti.</p>
<p><a class="sc" id="9"></a><a class="ms" id="p_13S4_392"></a>“Cakkhusmiṃ, āvuso channa, cakkhuviññāṇe cak­khu­viñ­ñā­ṇa­viñ­ñā­tab­besu dhammesu kiṃ disvā kiṃ abhiññāya cakkhuṃ cakkhuviññāṇaṃ cak­khu­viñ­ñā­ṇa­viñ­ñā­tabbe dhamme ‘netaṃ mama, nesohamasmi, na meso attā’ti samanupassasi … jivhāya, āvuso channa, jivhāviññāṇe jivhā­viñ­ñā­ṇa­viñ­ñā­tab­besu dhammesu kiṃ disvā kiṃ abhiññāya jivhaṃ jivhāviññāṇaṃ jivhā­viñ­ñā­ṇa­viñ­ñā­tabbe dhamme ‘netaṃ mama, nesohamasmi, na meso attā’ti samanupassasi … manasmiṃ, āvuso channa, manoviññāṇe mano­viñ­ñā­ṇa­viñ­ñā­tab­besu dhammesu kiṃ disvā kiṃ abhiññāya manaṃ manoviññāṇaṃ mano­viñ­ñā­ṇa­viñ­ñā­tabbe dhamme ‘netaṃ mama, nesohamasmi, na meso attā’ti samanupassasī”ti?</p>
<p><a class="sc" id="10"></a><a class="pts" id="pts4.59"></a><a class="ms" id="p_13S4_393"></a>“Cakkhusmiṃ, āvuso sāriputta, cakkhuviññāṇe cak­khu­viñ­ñā­ṇa­viñ­ñā­tab­besu dhammesu nirodhaṃ disvā nirodhaṃ abhiññāya cakkhuṃ cakkhuviññāṇaṃ cak­khu­viñ­ñā­ṇa­viñ­ñā­tabbe dhamme ‘netaṃ mama, nesohamasmi, na meso attā’ti samanupassāmi … pe … jivhāya, āvuso sāriputta, jivhāviññāṇe jivhā­viñ­ñā­ṇa­viñ­ñā­tab­besu dhammesu nirodhaṃ disvā nirodhaṃ abhiññāya jivhaṃ jivhāviññāṇaṃ jivhā­viñ­ñā­ṇa­viñ­ñā­tabbe dhamme ‘netaṃ mama, nesohamasmi, na meso attā’ti samanupassāmi … pe … manasmiṃ, āvuso sāriputta, manoviññāṇe mano­viñ­ñā­ṇa­viñ­ñā­tab­besu dhammesu nirodhaṃ disvā nirodhaṃ abhiññāya manaṃ manoviññāṇaṃ mano­viñ­ñā­ṇa­viñ­ñā­tabbe dhamme ‘netaṃ mama, nesohamasmi, na meso attā’ti samanupassāmī”ti.</p>
<p><a class="sc" id="11"></a><a class="ms" id="p_13S4_394"></a>Evaṃ vutte, āyasmā mahācundo āyasmantaṃ channaṃ etadavoca: “tasmātiha, āvuso channa, idampi tassa bhagavato sāsanaṃ niccakappaṃ sādhukaṃ manasi kātabbaṃ: ‘nissitassa calitaṃ, anissitassa calitaṃ natthi. Calite asati passaddhi hoti. Passaddhiyā sati nati na hoti. Natiyā asati āgatigati na hoti. Āgatigatiyā asati cutūpapāto na hoti. Cutūpapāte asati nevidha na huraṃ na ubhaya­manta­rena. Esevanto dukkhassā’”ti.</p>
<p><a class="sc" id="12"></a><a class="ms" id="p_13S4_395"></a>Atha kho āyasmā ca sāriputto āyasmā ca mahācundo āyasmantaṃ channaṃ iminā ovādena ovaditvā uṭṭhāyāsanā pakkamiṃsu. Atha kho āyasmā channo acira­pakkan­tesu tesu āyasmantesu satthaṃ āharesi.</p>
<p><a class="sc" id="13"></a><a class="pts" id="pts4.60"></a><a class="ms" id="p_13S4_396"></a>Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā sāriputto bhagavantaṃ etadavoca: “āyasmatā, bhante, channena satthaṃ āharitaṃ. Tassa kā gati ko abhisamparāyo”ti? “Nanu te, sāriputta, channena bhikkhunā sammukhāyeva anupavajjatā byākatā”ti? “Atthi, bhante, <span class="var" title="pubbacīraṃ (bj) | pubbaviciraṃ (si) | pubbavijjhanaṃ (pts1) | pubbajiraṃ (^mn144#11 [Chan­novāda­sutta] chan­novāda­sutte)" id="note100">pubbavijjanaṃ</span> nāma vajjigāmo. Tatthāyasmato channassa mittakulāni suhajjakulāni upavajjakulānī”ti. “Honti hete, sāriputta, channassa bhikkhuno mittakulāni suhajjakulāni upavajjakulāni. Na kho panāhaṃ, sāriputta, ettāvatā saupavajjoti vadāmi. Yo kho, sāriputta, tañca kāyaṃ nikkhipati, aññañca kāyaṃ upādiyati, tamahaṃ saupavajjoti vadāmi. Taṃ channassa bhikkhuno natthi. ‘Anupavajjaṃ channena bhikkhunā satthaṃ āharitan’ti—evametaṃ, sāriputta, dhārehī”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Dutiya­paṇṇā­saka</span>
<span class="hidden">Channavagga</span>
<span class="hidden">Palo­ka­dham­ma­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>