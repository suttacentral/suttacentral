<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.248">
<article>
<div class="hgroup">
<p class="division">Saṃyutta Nikāya 35</p>
<p>19. Āsīvisavagga</p>
<h1>248. Yava­kalāpi­sutta</h1>
</div>
<p><a class="sc" id="1"></a><a class="pts" id="pts4.201"></a><a class="ms" id="p_13S4_1079"></a><a class="msdiv" id="msdiv248"></a>“Seyyathāpi, bhikkhave, yavakalāpī cātumahāpathe nikkhittā assa. Atha cha purisā āgaccheyyuṃ ­byābhaṅ­gi­hatthā. Te yavakalāpiṃ chahi byābhaṅgīhi haneyyuṃ. Evañhi sā, bhikkhave, yavakalāpī suhatā assa chahi byābhaṅgīhi haññamānā. Atha sattamo puriso āgaccheyya ­byābhaṅ­gi­hattho. So taṃ yavakalāpiṃ sattamāya byābhaṅgiyā haneyya. Evañhi sā bhikkhave, yavakalāpī suhatatarā assa, sattamāya byābhaṅgiyā haññamānā. Evameva kho, bhikkhave, assutavā puthujjano cakkhusmiṃ haññati manāpāmanāpehi rūpehi … pe … jivhāya haññati manāpāmanāpehi rasehi … pe … manasmiṃ haññati manāpāmanāpehi dhammehi. Sace so, bhikkhave, assutavā puthujjano āyatiṃ punabbhavāya ceteti, evañhi so, bhikkhave, moghapuriso suhatataro hoti, seyyathāpi sā yavakalāpī sattamāya byābhaṅgiyā haññamānā.</p>
<p><a class="sc" id="2"></a><a class="pts" id="pts4.202"></a><a class="ms" id="p_13S4_1080"></a>Bhūtapubbaṃ, bhikkhave, devāsu­rasaṅgāmo <span class="var" title="samupabbūḷho (bj, pts1)" id="note346">samupabyūḷho</span> ahosi. Atha kho, bhikkhave, vepacitti asurindo asure āmantesi: ‘sace, mārisā, devāsu­rasaṅgāme samupabyūḷhe asurā jineyyuṃ devā parājineyyuṃ, yena naṃ sakkaṃ devānamindaṃ kaṇṭha­pañca­mehi bandhanehi bandhitvā mama santike āneyyātha asurapuran’ti. Sakkopi kho, bhikkhave, devānamindo deve tāvatiṃse āmantesi: ‘sace, mārisā, devāsu­rasaṅgāme samupabyūḷhe devā jineyyuṃ asurā parājineyyuṃ, yena naṃ vepacittiṃ asurindaṃ kaṇṭha­pañca­mehi bandhanehi bandhitvā mama santike āneyyātha sudhammaṃ devasabhan’ti. Tasmiṃ kho pana, bhikkhave, saṅgāme devā jiniṃsu, asurā parājiniṃsu. Atha kho, bhikkhave, devā tāvatiṃsā vepacittiṃ asurindaṃ kaṇṭha­pañca­mehi bandhanehi bandhitvā sakkassa devānamindassa santike ānesuṃ sudhammaṃ devasabhaṃ. Tatra sudaṃ, bhikkhave, vepacitti asurindo kaṇṭha­pañca­mehi bandhanehi <span class="var" title="bandho (si, s1-3, km, mr)" id="note347">baddho</span> hoti. Yadā kho, bhikkhave, vepacittissa asurindassa evaṃ hoti: ‘dhammikā kho devā, adhammikā asurā, idheva dānāhaṃ devapuraṃ gacchāmī’ti. Atha kaṇṭha­pañca­mehi bandhanehi muttaṃ attānaṃ samanupassati, dibbehi ca pañcahi kāmaguṇehi samappito samaṅgībhūto paricāreti. Yadā ca kho, bhikkhave, vepacittissa asurindassa evaṃ hoti: ‘dhammikā kho asurā, adhammikā devā, tattheva dānāhaṃ asurapuraṃ gamissāmī’ti, atha kaṇṭha­pañca­mehi bandhanehi baddhaṃ attānaṃ samanupassati. Dibbehi ca pañcahi kāmaguṇehi parihāyati. Evaṃ sukhumaṃ kho, bhikkhave, vepacit­ti­bandha­naṃ. Tato sukhumataraṃ mārabandhanaṃ. Maññamāno kho, bhikkhave, baddho mārassa, amaññamāno mutto pāpimato.</p>
<p><a class="sc" id="3"></a><a class="ms" id="p_13S4_1081"></a>‘Asmī’ti, bhikkhave, maññitametaṃ, ‘ayamahamasmī’ti maññitametaṃ, ‘bhavissan’ti maññitametaṃ, ‘na bhavissan’ti maññitametaṃ, ‘rūpī bhavissan’ti maññitametaṃ, ‘arūpī bhavissan’ti maññitametaṃ, ‘saññī bhavissan’ti maññitametaṃ, ‘asaññī bhavissan’ti maññitametaṃ, ‘nevasaññī­nāsaññī bhavissan’ti maññitametaṃ. Maññitaṃ, bhikkhave, rogo, maññitaṃ gaṇḍo, maññitaṃ sallaṃ. Tasmātiha, bhikkhave, ‘<span class="var" title="amaññitamānena (pts1, mr)" id="note349">amaññamānena</span> cetasā viharissāmā’ti—evañhi vo, bhikkhave, sikkhitabbaṃ.</p>
<p><a class="sc" id="4"></a><a class="pts" id="pts4.203"></a><a class="ms" id="p_13S4_1082"></a>‘Asmī’ti, bhikkhave, iñjitametaṃ, ‘ayamahamasmī’ti iñjitametaṃ, ‘bhavissan’ti iñjitametaṃ, ‘na bhavissan’ti iñjitametaṃ, ‘rūpī bhavissan’ti iñjitametaṃ, ‘arūpī bhavissan’ti iñjitametaṃ, ‘saññī bhavissan’ti iñjitametaṃ, ‘asaññī bhavissan’ti iñjitametaṃ, ‘nevasaññī­nāsaññī bhavissan’ti iñjitametaṃ. Iñjitaṃ, bhikkhave, rogo, iñjitaṃ gaṇḍo, iñjitaṃ sallaṃ. Tasmātiha, bhikkhave, ‘<span class="var" title="aniñjiyamānena (s1-3, km, mr)" id="note350">aniñjamānena</span> cetasā viharissāmā’ti—evañhi vo, bhikkhave, sikkhitabbaṃ.</p>
<p><a class="sc" id="5"></a><a class="ms" id="p_13S4_1083"></a>‘Asmī’ti, bhikkhave, phanditametaṃ, ‘ayamahamasmī’ti phanditametaṃ, ‘bhavissan’ti … pe … ‘na bhavissan’ti … ‘rūpī bhavissan’ti … ‘arūpī bhavissan’ti … ‘saññī bhavissan’ti … ‘asaññī bhavissan’ti … ‘nevasaññī­nāsaññī bhavissan’ti phanditametaṃ. Phanditaṃ, bhikkhave, rogo, phanditaṃ gaṇḍo, phanditaṃ sallaṃ. Tasmātiha, bhikkhave, ‘<span class="var" title="aphandi­yamā­nena (s1-3, km, mr)" id="note351">aphandamānena</span> cetasā viharissāmā’ti— evañhi vo, bhikkhave, sikkhitabbaṃ.</p>
<p><a class="sc" id="6"></a><a class="ms" id="p_13S4_1084"></a>‘Asmī’ti, bhikkhave, papañcitametaṃ, ‘ayamahamasmī’ti papañcitametaṃ, ‘bhavissan’ti … pe … ‘na bhavissan’ti … ‘rūpī bhavissan’ti … ‘arūpī bhavissan’ti … ‘saññī bhavissan’ti … ‘asaññī bhavissan’ti … ‘nevasaññī­nāsaññī bhavissan’ti papañcitametaṃ. Papañcitaṃ, bhikkhave, rogo, papañcitaṃ gaṇḍo, papañcitaṃ sallaṃ. Tasmātiha, bhikkhave, ‘nippapañcena cetasā viharissāmā’ti— evañhi vo, bhikkhave, sikkhitabbaṃ.</p>
<p><a class="sc" id="7"></a><a class="ms" id="p_13S4_1085"></a>‘Asmī’ti, bhikkhave, mānagatametaṃ, ‘ayamahamasmī’ti mānagatametaṃ, ‘bhavissan’ti mānagatametaṃ, ‘na bhavissan’ti mānagatametaṃ, ‘rūpī bhavissan’ti mānagatametaṃ, ‘arūpī bhavissan’ti mānagatametaṃ, ‘saññī bhavissan’ti mānagatametaṃ, ‘asaññī bhavissan’ti mānagatametaṃ, ‘nevasaññī­nāsaññī bhavissan’ti mānagatametaṃ. Mānagataṃ, bhikkhave, rogo, mānagataṃ gaṇḍo, mānagataṃ sallaṃ. Tasmātiha, bhikkhave, ‘nihatamānena cetasā viharissāmā’ti— evañhi vo, bhikkhave, sikkhitabban”ti.</p>
<p class="endsection">Ekādasamaṃ.</p>
<p class="endsection">Āsīvisavaggo catuttho.</p>
<blockquote class="uddanagatha">
<p><a class="sc" id="8"></a><a class="pts" id="pts4.204"></a><a class="ms" id="p_13S4_1089"></a>Āsīviso ratho kummo,<br> dve dārukkhandhā avassuto;<br> Dukkhadhammā kiṃsukā vīṇā,<br> chappāṇā yavakalāpīti.
</p>
</blockquote>
<p class="endsection">Saḷāya­tana­vagge catut­tha­paṇṇā­sako samatto.</p>
<blockquote class="vagguddanagatha">
<p><a class="sc" id="9"></a><a class="ms" id="p_13S4_1092"></a>Nandikkhayo saṭṭhinayo,<br> samuddo uragena ca;<br> Catupaṇṇāsakā ete,<br> nipātesu pakāsitāti.
</p>
</blockquote>
<p class="endsutta">Saḷāya­tana­saṃ­yuttaṃ samattaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Catut­tha­paṇṇā­saka</span>
<span class="hidden">Āsīvisavagga</span>
<span class="hidden">Āsī­viso­pama­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>