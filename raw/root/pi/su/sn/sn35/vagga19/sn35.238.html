<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.238">
<article>
<div class="hgroup">
<p class="division">Saṃyutta Nikāya 35</p>
<p><span class="var" title="āsivisavaggo (bj)" id="note281">19. Āsīvisavagga</span></p>
<h1>238. Āsī­viso­pama­sutta</h1>
</div>
<p><a class="sc" id="1"></a><a class="pts" id="pts4.173"></a><a class="ms" id="p_13S4_1000"></a><a class="msdiv" id="msdiv238"></a>“Seyyathāpi, bhikkhave, cattāro <span class="var" title="āsivisā (bj) | āsiviso (pts1)" id="note282">āsīvisā</span> uggatejā ghoravisā. Atha puriso āgaccheyya jīvitukāmo amaritukāmo sukhakāmo duk­khap­paṭi­kūlo. Tamenaṃ evaṃ vadeyyuṃ: ‘ime te, ambho purisa, cattāro āsīvisā uggatejā ghoravisā kālena kālaṃ vuṭṭhāpetabbā, kālena kālaṃ nhāpetabbā, kālena kālaṃ bhojetabbā, kālena kālaṃ <span class="var" title="pavesetabbā (s1-3, km, pts1, mr)" id="note283">saṃvesetabbā</span>. Yadā ca kho te, ambho purisa, imesaṃ catunnaṃ āsīvisānaṃ uggatejānaṃ ghoravisānaṃ aññataro vā aññataro vā kuppissati, tato tvaṃ, ambho purisa, maraṇaṃ vā nigacchasi, maraṇamattaṃ vā dukkhaṃ. Yaṃ te, ambho purisa, karaṇīyaṃ taṃ karohī’ti.</p>
<p><a class="sc" id="2"></a><a class="ms" id="p_13S4_1001"></a>Atha kho so, bhikkhave, puriso bhīto catunnaṃ āsīvisānaṃ uggatejānaṃ ghoravisānaṃ yena vā tena vā palāyetha. Tamenaṃ evaṃ vadeyyuṃ: ‘ime kho, ambho purisa, pañca vadhakā paccatthikā piṭṭhito piṭṭhito anubandhā, yattheva naṃ passissāma tattheva jīvitā voropessāmāti. Yaṃ te, ambho purisa, karaṇīyaṃ taṃ karohī’ti.</p>
<p><a class="sc" id="3"></a><a class="ms" id="p_13S4_1002"></a>Atha kho so, bhikkhave, puriso bhīto catunnaṃ āsīvisānaṃ uggatejānaṃ ghoravisānaṃ, bhīto pañcannaṃ vadhakānaṃ paccatthikānaṃ yena vā tena vā palāyetha. Tamenaṃ evaṃ vadeyyuṃ: ‘ayaṃ te, ambho purisa, chaṭṭho antaracaro vadhako ukkhittāsiko piṭṭhito piṭṭhito anubandho yattheva naṃ passissāmi tattheva siro pātessāmīti. Yaṃ te, ambho purisa, karaṇīyaṃ taṃ karohī’ti.</p>
<p><a class="sc" id="4"></a><a class="ms" id="p_13S4_1003"></a>Atha kho so, bhikkhave, puriso bhīto catunnaṃ āsīvisānaṃ uggatejānaṃ ghoravisānaṃ, bhīto pañcannaṃ vadhakānaṃ paccatthikānaṃ, bhīto chaṭṭhassa antaracarassa vadhakassa ukkhittā­si­kassa yena vā tena vā palāyetha. So passeyya suññaṃ gāmaṃ. Yaññadeva gharaṃ paviseyya rittakaññeva paviseyya tucchakaññeva paviseyya suññakaññeva paviseyya. Yaññadeva bhājanaṃ parimaseyya rittakaññeva parimaseyya tucchakaññeva parimaseyya suññakaññeva parimaseyya. Tamenaṃ evaṃ vadeyyuṃ: ‘idāni, ambho purisa, imaṃ suññaṃ gāmaṃ corā gāmaghātakā <span class="var" title="vadhissanti (bj, pts1)" id="note284">pavisanti</span>. Yaṃ te, ambho purisa, karaṇīyaṃ taṃ karohī’ti.</p>
<p><a class="sc" id="5"></a><a class="pts" id="pts4.174"></a><a class="ms" id="p_13S4_1004"></a>Atha kho so, bhikkhave, puriso bhīto catunnaṃ āsīvisānaṃ uggatejānaṃ ghoravisānaṃ, bhīto pañcannaṃ vadhakānaṃ paccatthikānaṃ, bhīto chaṭṭhassa antaracarassa vadhakassa ukkhittā­si­kassa, bhīto corānaṃ gāmaghātakānaṃ yena vā tena vā palāyetha. So passeyya mahantaṃ udakaṇṇavaṃ orimaṃ tīraṃ sāsaṅkaṃ sappaṭibhayaṃ, pārimaṃ tīraṃ khemaṃ appaṭibhayaṃ. Na cassa nāvā santāraṇī uttarasetu vā apārā pāraṃ gamanāya. Atha kho, bhikkhave, tassa purisassa evamassa: ‘ayaṃ kho mahāudakaṇṇavo orimaṃ tīraṃ sāsaṅkaṃ sappaṭibhayaṃ, pārimaṃ tīraṃ khemaṃ appaṭibhayaṃ, <span class="var" title="natthassa (s1-3, km) | na cassa (mr)" id="note285">natthi ca</span> nāvā santāraṇī uttarasetu vā apārā pāraṃ gamanāya. Yannūnāhaṃ tiṇakaṭ­ṭha­sā­khā­palāsaṃ saṅkaḍḍhitvā kullaṃ bandhitvā taṃ kullaṃ nissāya hatthehi ca pādehi ca vāyamamāno sotthinā pāraṃ gaccheyyan’ti.</p>
<p><a class="sc" id="6"></a><a class="ms" id="p_13S4_1005"></a>Atha kho so, bhikkhave, puriso tiṇakaṭ­ṭha­sā­khā­palāsaṃ saṅkaḍḍhitvā kullaṃ bandhitvā taṃ kullaṃ nissāya hatthehi ca pādehi ca vāyamamāno sotthinā pāraṃ gaccheyya, tiṇṇo <span class="var" title="pāragato (bj, s1-3, km)" id="note286">pāraṅgato</span> thale tiṭṭhati brāhmaṇo.</p>
<p><a class="sc" id="7"></a><a class="ms" id="p_13S4_1006"></a>Upamā kho myāyaṃ, bhikkhave, katā atthassa viññāpanāya. <span class="var" title="ayañcevettha (bj)" id="note287">Ayañcettha</span> attho— cattāro āsīvisā uggatejā ghoravisāti kho, bhikkhave, catunnetaṃ mahābhūtānaṃ adhivacanaṃ—pathavīdhātuyā, āpodhātuyā, tejodhātuyā, vāyodhātuyā.</p>
<p><a class="sc" id="8"></a><a class="ms" id="p_13S4_1007"></a>Pañca vadhakā paccatthikāti kho, bhikkhave, pañcannetaṃ upādā­nak­khan­dhā­naṃ adhivacanaṃ, seyyathidaṃ—rūpupādā­nak­khan­dhassa, veda­nupādā­nak­khan­dhassa, sañ­ñupādā­nak­khan­dhassa, saṅ­khā­rupādā­nak­khan­dhassa, viññā­ṇupādā­nak­khan­dhassa.</p>
<p><a class="sc" id="9"></a><a class="ms" id="p_13S4_1008"></a>Chaṭṭho antaracaro vadhako ukkhittāsikoti kho, bhikkhave, nandī­rāgas­setaṃ adhivacanaṃ.</p>
<p><a class="sc" id="10"></a><a class="pts" id="pts4.175"></a><a class="ms" id="p_13S4_1009"></a>Suñño gāmoti kho, bhikkhave, channetaṃ ajjhattikānaṃ āyatanānaṃ adhivacanaṃ. Cakkhuto cepi naṃ, bhikkhave, paṇḍito byatto medhāvī upaparikkhati rittakaññeva khāyati, tucchakaññeva khāyati, suññakaññeva khāyati … pe … jivhāto cepi naṃ, bhikkhave … pe … manato cepi naṃ, bhikkhave, paṇḍito byatto medhāvī upaparikkhati rittakaññeva khāyati, tucchakaññeva khāyati, suññakaññeva khāyati.</p>
<p><a class="sc" id="11"></a><a class="ms" id="p_13S4_1010"></a>Corā gāmaghātakāti kho, bhikkhave, channetaṃ bāhirānaṃ āyatanānaṃ adhivacanaṃ. Cakkhu, bhikkhave, haññati manāpāmanāpesu rūpesu; sotaṃ, bhikkhave … pe … ghānaṃ, bhikkhave … pe … jivhā, bhikkhave, haññati manāpāmanāpesu rasesu; kāyo, bhikkhave … pe … mano, bhikkhave, haññati manāpāmanāpesu dhammesu.</p>
<p><a class="sc" id="12"></a><a class="ms" id="p_13S4_1011"></a>Mahā udakaṇṇavoti kho, bhikkhave, catunnetaṃ oghānaṃ adhivacanaṃ—kāmoghassa, bhavoghassa, diṭṭhoghassa, avijjoghassa.</p>
<p><a class="sc" id="13"></a><a class="ms" id="p_13S4_1012"></a>Orimaṃ tīraṃ sāsaṅkaṃ sap­pa­ṭibha­yanti kho, bhikkhave, sakkāyassetaṃ adhivacanaṃ.</p>
<p><a class="sc" id="14"></a><a class="ms" id="p_13S4_1013"></a>Pārimaṃ tīraṃ khemaṃ appaṭibhayanti kho, bhikkhave, nibbānassetaṃ adhivacanaṃ.</p>
<p><a class="sc" id="15"></a><a class="ms" id="p_13S4_1014"></a>Kullanti kho, bhikkhave, ariyassetaṃ aṭṭhaṅgikassa maggassa adhivacanaṃ, seyyathidaṃ—sammādiṭṭhi … pe … sammāsamādhi.</p>
<p><a class="sc" id="16"></a><a class="ms" id="p_13S4_1015"></a>Tassa hatthehi ca pādehi ca vāyāmoti kho, bhikkhave, vīriyā­rambhas­setaṃ adhivacanaṃ.</p>
<p><a class="sc" id="17"></a><a class="ms" id="p_13S4_1016"></a>Tiṇṇo pāraṅgato thale tiṭṭhati brāhmaṇoti kho, bhikkhave, arahato etaṃ adhivacanan”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Catut­tha­paṇṇā­saka</span>
<span class="hidden">Āsīvisavagga</span>
<span class="hidden">Āsī­viso­pama­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>