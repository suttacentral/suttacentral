<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn20.2">
<article>
<div class="hgroup">
<p class="division">Saṃyutta Nikāya 20</p>
<p>1. Opammavagga</p>
<h1><span class="var" title="nakha­sikkhā­suttaṃ (bj)" id="note334">2. Nakha­sikha­sutta</span></h1>
</div>
<p><a class="sc" id="1"></a><a class="ms" id="p_12S2_1214"></a><a class="msdiv" id="msdiv224"></a>Sāvatthiyaṃ viharati. Atha kho bhagavā parittaṃ nakhasikhāyaṃ paṃsuṃ āropetvā bhikkhū āmantesi: “taṃ kiṃ maññatha, bhikkhave, katamaṃ nu kho bahutaraṃ, yo <span class="var" title="yo vāyaṃ (bj)" id="note335">cāyaṃ</span> mayā paritto nakhasikhāyaṃ paṃsu āropito yā <span class="var" title="ayaṃ vā (bj) | yā cāyam (pts1-2)" id="note336">cāyaṃ</span> mahāpathavī”ti? “Etadeva, bhante, bahutaraṃ yadidaṃ mahāpathavī. Appamattakoyaṃ bhagavatā paritto nakhasikhāyaṃ paṃsu āropito. Saṅkhampi na upeti upanidhimpi na upeti kalabhāgampi na upeti mahāpathaviṃ upanidhāya bhagavatā paritto nakhasikhāyaṃ paṃsu āropito”ti. “Evameva kho, bhikkhave, appakā te sattā ye manussesu paccājāyanti; atha kho eteyeva bahutarā sattā ye aññatra manussehi paccājāyanti. Tasmātiha, bhikkhave, evaṃ sikkhitabbaṃ: ‘appamattā viharissāmā’ti. Evañhi vo, bhikkhave, sikkhitabban”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Opammasaṃyutta</span>
<span class="hidden">Opammavagga</span>
<span class="hidden">Kūṭasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>