<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn55.21">
<article>
<div class="hgroup">
<p class="division">Saṃyutta Nikāya 55</p>
<p><span class="var" title="sarakānivaggo (bj, s1-3)" id="note424">3. Saraṇānivagga</span></p>
<h1>21. Paṭha­ma­mahā­nāma­sutta</h1>
</div>
<p><a class="sc" id="1"></a><a class="pts" id="pts5.369"></a><a class="ms" id="p_14S5_1903"></a><a class="msdiv" id="msdiv1017"></a>
<span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati kapila­vatthus­miṃ nigrodhārāme. Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca: “idaṃ, bhante, kapilavatthu iddhañceva phītañca bāhujaññaṃ ākiṇṇamanussaṃ sambādhabyūhaṃ. So khvāhaṃ, bhante, bhagavantaṃ vā payirupāsitvā manobhāvanīye vā bhikkhū sāyanhasamayaṃ kapilavatthuṃ pavisanto; <span class="var" title="vibbhantenapi (s3) | bhamantenapi (mr)" id="note426">bhantenapi</span> hatthinā samāgacchāmi; bhantenapi assena samāgacchāmi; bhantenapi rathena samāgacchāmi; bhantenapi sakaṭena samāgacchāmi; bhantenapi purisena samāgacchāmi. Tassa mayhaṃ, bhante, tasmiṃ samaye <span class="var" title="musateva (?)" id="note427">mussateva</span> bhagavantaṃ ārabbha sati, <span class="var" title="musati (?)" id="note428">mussati</span> dhammaṃ ārabbha sati, mussati saṃghaṃ ārabbha sati. Tassa mayhaṃ, bhante, evaṃ hoti: ‘imamhi cāhaṃ samaye kālaṃ kareyyaṃ, kā mayhaṃ gati, ko abhisamparāyo’”ti?</p>
<p><a class="sc" id="2"></a><a class="pts" id="pts5.370"></a><a class="ms" id="p_14S5_1904"></a>“Mā bhāyi, mahānāma, mā bhāyi, mahānāma. Apāpakaṃ te maraṇaṃ bhavissati apāpikā <span class="var" title="kālakiriyā (bj, s1-3, km)" id="note429">kālaṃkiriyā</span>. Yassa kassaci, mahānāma, dīgharattaṃ saddhā­pari­bhāvi­taṃ cittaṃ sīla­pari­bhāvi­taṃ cittaṃ suta­pari­bhāvi­taṃ cittaṃ cāga­pari­bhāvi­taṃ cittaṃ paññā­pari­bhāvi­taṃ cittaṃ, tassa yo hi khvāyaṃ kāyo rūpī <span class="var" title="cātumma­hā­bhū­tiko (bj, s1-3, km)" id="note430">­cātuma­hā­bhū­tiko</span> mātā­pet­ti­ka­sam­bhavo odana­kummā­sūpa­cayo anic­cuc­chāda­na­parimad­dana­bheda­na­viddhaṃ­sana­dhammo. Taṃ idheva kākā vā khādanti gijjhā vā khādanti kulalā vā khādanti sunakhā vā khādanti <span class="var" title="sigālā (bj, s1-3, km, pts1)" id="note431">siṅgālā</span> vā khādanti vividhā vā pāṇakajātā khādanti; yañca khvassa cittaṃ dīgharattaṃ saddhā­pari­bhāvi­taṃ … pe … paññā­pari­bhāvi­taṃ taṃ uddhagāmi hoti visesagāmi.</p>
<p><a class="sc" id="3"></a><a class="pts" id="pts5.371"></a><a class="ms" id="p_14S5_1905"></a>Seyyathāpi, mahānāma, puriso sappikumbhaṃ vā telakumbhaṃ vā gambhīraṃ udakarahadaṃ ogāhitvā bhindeyya. Tatra yā <span class="var" title="yāssa (bj)" id="note432">assa</span> sakkharā vā <span class="var" title="kathalā (pts1, mr)" id="note433">kaṭhalā</span> vā sā adhogāmī assa, yañca khvassa tatra sappi vā telaṃ vā taṃ uddhagāmi assa visesagāmi. Evameva kho, mahānāma, yassa kassaci dīgharattaṃ saddhā­pari­bhāvi­taṃ cittaṃ … pe … paññā­pari­bhāvi­taṃ cittaṃ tassa yo hi khvāyaṃ kāyo rūpī ­cātuma­hā­bhū­tiko mātā­pet­ti­ka­sam­bhavo odana­kummā­sūpa­cayo anic­cuc­chāda­na­parimad­dana­bheda­na­viddhaṃ­sana­dhammo taṃ idheva kākā vā khādanti gijjhā vā khādanti kulalā vā khādanti sunakhā vā khādanti siṅgālā vā khādanti vividhā vā pāṇakajātā khādanti; yañca khvassa cittaṃ dīgharattaṃ saddhā­pari­bhāvi­taṃ … pe … paññā­pari­bhāvi­taṃ taṃ uddhagāmi hoti visesagāmi. Tuyhaṃ kho pana, mahānāma, dīgharattaṃ saddhā­pari­bhāvi­taṃ cittaṃ … pe … paññā­pari­bhāvi­taṃ cittaṃ. Mā bhāyi, mahānāma, mā bhāyi, mahānāma. Apāpakaṃ te maraṇaṃ bhavissati, apāpikā kālaṃkiriyā”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sotā­patti­saṃ­yutta</span>
<span class="hidden">Saraṇānivagga</span>
<span class="hidden">Paṭha­ma­mahā­nāma­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>