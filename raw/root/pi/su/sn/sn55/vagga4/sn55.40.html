<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn55.40">
<article>
<div class="hgroup">
<p class="division">Saṃyutta Nikāya 55</p>
<p>4. ­Puññā­bhi­sanda­vagga</p>
<h1><span class="var" title="nandiyasuttaṃ (bj) | nandiya (pts1)" id="note469">40. Nandi­yasakka­sutta</span></h1>
</div>
<p><a class="sc" id="1"></a><a class="ms" id="p_14S5_2035"></a><a class="msdiv" id="msdiv1036"></a>Ekaṃ samayaṃ bhagavā sakkesu viharati kapila­vatthus­miṃ nigrodhārāme. Atha kho nandiyo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho nandiyo sakko bhagavantaṃ etadavoca: “yasseva nu kho, bhante, ariyasāvakassa cattāri sotā­patti­yaṅgāni sabbena sabbaṃ sabbathā sabbaṃ natthi sveva nu kho, bhante, ariyasāvako pamādavihārī”ti.</p>
<p><a class="sc" id="2"></a><a class="pts" id="pts5.398"></a><a class="ms" id="p_14S5_2036"></a>“‘Yassa kho, nandiya, cattāri sotā­patti­yaṅgāni sabbena sabbaṃ sabbathā sabbaṃ natthi tamahaṃ bāhiro puthuj­jana­pak­khe ṭhito’ti vadāmi. Api ca, nandiya, yathā ariyasāvako pamādavihārī ceva hoti, appamādavihārī ca taṃ suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho nandiyo sakko bhagavato paccassosi. Bhagavā etadavoca: </p>
<p><a class="sc" id="3"></a><a class="ms" id="p_14S5_2037"></a>“Kathañca, nandiya, ariyasāvako pamādavihārī hoti? Idha, nandiya, ariyasāvako buddhe aveccap­pasā­dena samannāgato hoti—itipi so bhagavā … pe … satthā devamanussānaṃ buddho bhagavāti. So tena buddhe aveccap­pasā­dena santuṭṭho na <span class="var" title="uttariṃ (bj, s1-3, pts1)" id="note470">uttari</span> vāyamati divā pavivekāya, rattiṃ paṭisallānāya. Tassa evaṃ pamattassa viharato pāmojjaṃ na hoti. Pāmojje asati, pīti na hoti. Pītiyā asati, passaddhi na hoti. Passaddhiyā asati, dukkhaṃ viharati. Dukkhino cittaṃ na samādhiyati. Asamāhite citte dhammā na pātubhavanti. Dhammānaṃ apātubhāvā pamāda­vihārīt­veva saṅkhyaṃ gacchati.</p>
<p><a class="sc" id="4"></a><a class="ms" id="p_14S5_2038"></a>Puna caparaṃ, nandiya, ariyasāvako dhamme … pe … saṅghe … pe … ariyakantehi sīlehi samannāgato hoti akhaṇḍehi … pe … samā­dhi­saṃ­vatta­ni­kehi. So tehi ariyakantehi sīlehi santuṭṭho na uttari vāyamati divā pavivekāya rattiṃ paṭisallānāya. Tassa evaṃ pamattassa viharato pāmojjaṃ na hoti. Pāmojje asati, pīti na hoti. Pītiyā asati, passaddhi na hoti. Passaddhiyā asati, dukkhaṃ viharati. Dukkhino cittaṃ na samādhiyati. Asamāhite citte dhammā na pātubhavanti. Dhammānaṃ apātubhāvā pamāda­vihārīt­veva saṅkhyaṃ gacchati. Evaṃ kho, nandiya, ariyasāvako pamādavihārī hoti.</p>
<p><a class="sc" id="5"></a><a class="pts" id="pts5.399"></a><a class="ms" id="p_14S5_2039"></a>Kathañca, nandiya, ariyasāvako appamādavihārī hoti? Idha, nandiya, ariyasāvako buddhe aveccap­pasā­dena samannāgato hoti—itipi so bhagavā … pe … satthā devamanussānaṃ buddho bhagavāti. So tena buddhe aveccap­pasā­dena asantuṭṭho uttari vāyamati divā pavivekāya rattiṃ paṭisallānāya. Tassa evaṃ appamattassa viharato pāmojjaṃ jāyati. Pamuditassa pīti jāyati. Pītimanassa kāyo passambhati. Passaddhakāyo sukhaṃ vediyati. Sukhino cittaṃ samādhiyati. Samāhite citte dhammā pātubhavanti. Dhammānaṃ pātubhāvā appa­māda­vihārīt­veva saṅkhyaṃ gacchati.</p>
<p><a class="sc" id="6"></a><a class="ms" id="p_14S5_2040"></a>Puna caparaṃ, nandiya, ariyasāvako dhamme … pe … saṅghe … pe … ariyakantehi sīlehi samannāgato hoti akhaṇḍehi … pe … samā­dhi­saṃ­vatta­ni­kehi. So tehi ariyakantehi sīlehi asantuṭṭho uttari vāyamati divā pavivekāya rattiṃ paṭisallānāya. Tassa evaṃ appamattassa viharato pāmojjaṃ jāyati. Pamuditassa pīti jāyati. Pītimanassa kāyo passambhati. Passaddhakāyo sukhaṃ vediyati. Sukhino cittaṃ samādhiyati. Samāhite citte dhammā pātubhavanti. Dhammānaṃ pātubhāvā appa­māda­vihārīt­veva saṅkhyaṃ gacchati. Evaṃ kho, nandiya, ariyasāvako appamādavihārī hotī”ti.</p>
<p class="endsection">Dasamaṃ.</p>
<p class="endsection">­Puññā­bhi­sanda­vaggo catuttho.</p>
<blockquote class="uddanagatha">
<p><a class="sc" id="7"></a><a class="ms" id="p_14S5_2044"></a>Abhisandā tayo vuttā,<br> duve devapadāni ca;<br> Sabhāgataṃ mahānāmo,<br> vassaṃ kāḷī ca nandiyāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sotā­patti­saṃ­yutta</span>
<span class="hidden">­Puññā­bhi­sanda­vagga</span>
<span class="hidden">Paṭha­ma­puññā­bhi­sanda­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>