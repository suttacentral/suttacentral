<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn28.10">
<article>
<div class="hgroup">
<p class="division">Saṃyutta Nikāya 28</p>
<p>1. Sāriputtavagga</p>
<h1>10. Sucimukhīsutta</h1>
</div>
<p><a class="sc" id="1"></a><a class="ms" id="p_13S3_1140"></a><a class="msdiv" id="msdiv341"></a>Ekaṃ samayaṃ āyasmā sāriputto rājagahe viharati veḷuvane kalanda­ka­nivāpe. Atha kho āyasmā sāriputto pubbaṇ­ha­samayaṃ nivāsetvā patta­cīvara­mādāya rājagahe piṇḍāya pāvisi. Rājagahe sapadānaṃ piṇḍāya caritvā taṃ piṇḍapātaṃ aññataraṃ <span class="var" title="kuḍḍamūlaṃ (bj, s1-3, km) | kuḍḍaṃ (si, pts1)" id="note304">kuṭṭamūlaṃ</span> nissāya paribhuñjati. Atha kho sucimukhī paribbājikā yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ etadavoca:</p>
<p><a class="sc" id="2"></a><a class="pts" id="pts3.239"></a><a class="ms" id="p_13S3_1141"></a>“Kiṃ nu kho, samaṇa, adhomukho bhuñjasī”ti? “Na khvāhaṃ, bhagini, adhomukho bhuñjāmī”ti. “Tena hi, samaṇa, <span class="var" title="uddhaṃmukho (bj)" id="note305">ubbhamukho</span> bhuñjasī”ti? “Na khvāhaṃ, bhagini, ubbhamukho bhuñjāmī”ti. “Tena hi, samaṇa, disāmukho bhuñjasī”ti? “Na khvāhaṃ, bhagini, disāmukho bhuñjāmī”ti. “Tena hi, samaṇa, vidisāmukho bhuñjasī”ti? “Na khvāhaṃ, bhagini, vidisāmukho bhuñjāmī”ti.</p>
<p><a class="sc" id="3"></a><a class="ms" id="p_13S3_1142"></a>“‘Kiṃ nu, samaṇa, adhomukho bhuñjasī’ti iti puṭṭho samāno ‘na khvāhaṃ, bhagini, adhomukho bhuñjāmī’ti vadesi. ‘Tena hi, samaṇa, ubbhamukho bhuñjasī’ti iti puṭṭho samāno ‘na khvāhaṃ, bhagini, ubbhamukho bhuñjāmī’ti vadesi. ‘Tena hi, samaṇa, disāmukho bhuñjasī’ti iti puṭṭho samāno ‘na khvāhaṃ, bhagini, disāmukho bhuñjāmī’ti vadesi. ‘Tena hi, samaṇa, vidisāmukho bhuñjasī’ti iti puṭṭho samāno ‘na khvāhaṃ, bhagini, vidisāmukho bhuñjāmī’ti vadesi.</p>
<p><a class="sc" id="4"></a><a class="ms" id="p_13S3_1143"></a>Kathañcarahi, samaṇa, bhuñjasī”ti? “Ye hi keci, bhagini, samaṇabrāhmaṇā vatthu­vijjā­ti­racchā­na­vijjāya micchājīvena <span class="var" title="jīvitaṃ (mr)" id="note306">jīvikaṃ</span> kappenti, ime vuccanti, bhagini, samaṇabrāhmaṇā ‘adhomukhā bhuñjantī’ti. Ye hi keci, bhagini, samaṇabrāhmaṇā ­nak­khat­ta­vijjā­ti­racchā­na­vijjāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘ubbhamukhā bhuñjantī’ti. Ye hi keci, bhagini, samaṇabrāhmaṇā <span class="var" title="... pahina­gamanā­nuyogā (bj) | ... pahiṇa­gamanā­nuyogā (s1-3, km) | ... pahīṇa­gamanā­nuyogā (pts1) | ... pahiṇa­gamanā­nu­yogena (?)" id="note307">dūteyya­pahiṇa­gamanā­nu­yogāya</span> micchājīvena jīvikaṃ kappenti, ime vuccanti, bhagini, samaṇabrāhmaṇā ‘disāmukhā bhuñjantī’ti. Ye hi keci, bhagini, samaṇabrāhmaṇā aṅga­vijjā­ti­racchā­na­vijjāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘vidisāmukhā bhuñjantī’ti.</p>
<p><a class="sc" id="5"></a><a class="ms" id="p_13S3_1144"></a>So khvāhaṃ, bhagini, na vatthu­vijjā­ti­racchā­na­vijjāya micchājīvena jīvikaṃ kappemi, na ­nak­khat­ta­vijjā­ti­racchā­na­vijjāya micchājīvena jīvikaṃ kappemi, na dūteyya­pahiṇa­gamanā­nu­yogāya micchājīvena jīvikaṃ kappemi, na aṅga­vijjā­ti­racchā­na­vijjāya micchājīvena jīvikaṃ kappemi. Dhammena bhikkhaṃ pariyesāmi; dhammena bhikkhaṃ pariyesitvā bhuñjāmī”ti.</p>
<p><a class="sc" id="6"></a><a class="pts" id="pts3.240"></a><a class="ms" id="p_13S3_1145"></a>Atha kho sucimukhī paribbājikā rājagahe rathiyāya rathiyaṃ, siṅghāṭakena siṅghāṭakaṃ upasaṅkamitvā evamārocesi: “dhammikaṃ samaṇā sakyaputtiyā āhāraṃ āhārenti; <span class="var" title="anavajjena (mr)" id="note308">anavajjaṃ</span> samaṇā sakyaputtiyā āhāraṃ āhārenti. Detha samaṇānaṃ sakya­put­ti­yā­naṃ piṇḍan”ti.</p>
<p class="endsection">Dasamaṃ.</p>
<p class="endsection">Sāriputtavaggo paṭhamo.</p>
<blockquote class="uddanagatha">
<p><a class="sc" id="7"></a><a class="ms" id="p_13S3_1149"></a>Vivekajaṃ avitakkaṃ,<br> pīti upekkhā catutthakaṃ;<br> Ākāsañceva viññāṇaṃ,<br> ākiñcaṃ nevasaññinā;<br> Nirodho navamo vutto,<br> dasamaṃ sūcimukhī cāti.
</p>
</blockquote>
<p class="endsutta">Sāri­putta­saṃ­yuttaṃ samattaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sāri­puttasaṃ­yutta</span>
<span class="hidden">Sāriputtavagga</span>
<span class="hidden">Vivekajasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>