<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn54.6">
<article>
<div class="hgroup">
<p class="division">Saṃyutta Nikāya 54</p>
<p>1. Ekadhammavagga</p>
<h1>6. Ariṭṭhasutta</h1>
</div>
<p><a class="sc" id="1"></a><a class="pts" id="pts5.315"></a><a class="ms" id="p_14S5_1661"></a><a class="msdiv" id="msdiv982"></a>Sāvatthi­nidānaṃ. Tatra kho bhagavā … pe … etadavoca: “bhāvetha no tumhe bhikkhave, ānāpānassatin”ti? Evaṃ vutte, āyasmā ariṭṭho bhagavantaṃ etadavoca: “ahaṃ kho, bhante, bhāvemi ānāpānassatin”ti. “Yathā kathaṃ pana tvaṃ, ariṭṭha, bhāvesi ānāpānassatin”ti? “Atītesu me, bhante, kāmesu kāmacchando pahīno, anāgatesu me kāmesu kāmacchando vigato, <span class="var" title="ajjhattaṃ bahiddhā (s1-3, km, pts1, mr)" id="note365">ajjhat­ta­bahid­dhā</span> ca me dhammesu paṭighasaññā suppaṭivinītā. <span class="var" title="sohaṃ (?)" id="note366">So</span> satova assasissāmi, satova passasissāmi. Evaṃ khvāhaṃ, bhante, bhāvemi ānāpānassatin”ti.</p>
<p><a class="sc" id="2"></a><a class="ms" id="p_14S5_1662"></a>“‘Atthesā, ariṭṭha, ānāpānassati, nesā natthī’ti vadāmi. Api ca, ariṭṭha, yathā ānāpānassati vitthārena paripuṇṇā hoti taṃ suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho āyasmā ariṭṭho bhagavato paccassosi. Bhagavā etadavoca: </p>
<p><a class="sc" id="3"></a><a class="ms" id="p_14S5_1663"></a>“Kathañca, ariṭṭha, ānāpānassati vitthārena paripuṇṇā hoti? Idha, ariṭṭha, bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. So satova assasati, satova passasati. Dīghaṃ vā assasanto ‘dīghaṃ assasāmī’ti pajānāti … pe … ‘paṭi­nissag­gā­nu­passī assasissāmī’ti sikkhati, ‘paṭi­nissag­gā­nu­passī passasissāmī’ti sikkhati. Evaṃ kho, ariṭṭha, ānāpānassati vitthārena paripuṇṇā hotī”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Ānāpā­na­saṃ­yutta</span>
<span class="hidden">Ekadhammavagga</span>
<span class="hidden">Ekadhammasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>