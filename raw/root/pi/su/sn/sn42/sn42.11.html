<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn42.11">
<article>
<div class="hgroup">
<p class="division">Saṃyutta Nikāya 42</p>
<p>1. Gāmaṇivagga</p>
<h1><span class="var" title="bhadra (or bhagandha-haṭṭhaka) (pts1)" id="note491">11. Bhadrakasutta</span></h1>
</div>
<p><a class="sc" id="1"></a><a class="ms" id="p_13S4_1603"></a><a class="msdiv" id="msdiv363"></a>Ekaṃ samayaṃ bhagavā mallesu viharati uruvelakappaṃ nāma mallānaṃ nigamo. Atha kho bhadrako gāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho bhadrako gāmaṇi bhagavantaṃ etadavoca: “sādhu me, bhante, bhagavā dukkhassa samudayañca atthaṅgamañca desetū”ti. “<span class="var" title="ahaṃ ca (si, s1, s2, km, pts1, mr)" id="note492">Ahañce</span> te, gāmaṇi, atītamaddhānaṃ ārabbha dukkhassa samudayañca atthaṅgamañca deseyyaṃ: ‘evaṃ ahosi atītamaddhānan’ti, tatra te siyā kaṅkhā, siyā vimati. <span class="var" title="ahaṃ ca (si, s1, s2, km, pts1, mr)" id="note493">Ahañce</span> te, gāmaṇi, anāga­ta­maddhā­naṃ ārabbha dukkhassa samudayañca atthaṅgamañca deseyyaṃ: ‘evaṃ bhavissati anāga­ta­maddhā­nan’ti, tatrāpi te siyā kaṅkhā, siyā vimati. Api cāhaṃ, gāmaṇi, idheva nisinno ettheva te nisinnassa dukkhassa samudayañca atthaṅgamañca desessāmi. Taṃ suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho bhadrako gāmaṇi bhagavato paccassosi. Bhagavā etadavoca:</p>
<p><a class="sc" id="2"></a><a class="pts" id="pts4.328"></a><a class="ms" id="p_13S4_1604"></a>“Taṃ kiṃ maññasi, gāmaṇi, atthi te uruvelakappe manussā yesaṃ te vadhena vā bandhena vā jāniyā vā garahāya vā uppajjeyyuṃ soka­pari­deva­duk­kha­do­manas­supāyāsā”ti? “Atthi me, bhante, uruvelakappe manussā yesaṃ me vadhena vā bandhena vā jāniyā vā garahāya vā uppajjeyyuṃ soka­pari­deva­duk­kha­do­manas­supāyāsā”ti. “Atthi pana te, gāmaṇi, uruvelakappe manussā yesaṃ te vadhena vā bandhena vā jāniyā vā garahāya vā nuppajjeyyuṃ soka­pari­deva­duk­kha­do­manas­supāyāsā”ti? “Atthi me, bhante, uruvelakappe manussā yesaṃ me vadhena vā bandhena vā jāniyā vā garahāya vā nuppajjeyyuṃ soka­pari­deva­duk­kha­do­manas­supāyāsā”ti. “Ko nu kho, gāmaṇi, hetu, ko paccayo yena te ekaccānaṃ uru­vela­kap­pi­yā­naṃ manussānaṃ vadhena vā bandhena vā jāniyā vā garahāya vā uppajjeyyuṃ soka­pari­deva­duk­kha­do­manas­supāyāsā”ti? “Yesaṃ me, bhante, uru­vela­kap­pi­yā­naṃ manussānaṃ vadhena vā bandhena vā jāniyā vā garahāya vā uppajjeyyuṃ soka­pari­deva­duk­kha­do­manas­supāyāsā, atthi me tesu chandarāgo. Yesaṃ pana, bhante, uru­vela­kap­pi­yā­naṃ manussānaṃ vadhena vā bandhena vā jāniyā vā garahāya vā nuppajjeyyuṃ soka­pari­deva­duk­kha­do­manas­supāyāsā, natthi me tesu chandarāgo”ti. “Iminā tvaṃ, gāmaṇi, dhammena diṭṭhena viditena akālikena pattena pariyogāḷhena atītānāgate nayaṃ nehi: ‘yaṃ kho kiñci atītamaddhānaṃ dukkhaṃ uppajjamānaṃ <span class="var" title="uppajjati (sabbattha)" id="note494">uppajji</span> sabbaṃ taṃ chandamūlakaṃ chandanidānaṃ. Chando hi mūlaṃ dukkhassa. Yampi hi kiñci anāga­ta­maddhā­naṃ dukkhaṃ uppajjamānaṃ uppajjissati, sabbaṃ taṃ chandamūlakaṃ chandanidānaṃ. Chando hi mūlaṃ dukkhassā’”ti. “Acchariyaṃ, bhante, abbhutaṃ, bhante. Yāva <span class="var" title="subhāsitamidaṃ (bj, pts1)" id="note495">subhāsi­tañ­cidaṃ</span>, bhante, bhagavatā: ‘<span class="var" title=" " id="note496">yaṃ kiñci dukkhaṃ uppajjamānaṃ uppajjati, sabbaṃ taṃ chandamūlakaṃ chandanidānaṃ. Chando hi mūlaṃ dukkhassā’ti</span>. Atthi me, bhante, ciravāsī nāma kumāro bahi <span class="var" title="āvesane (?)" id="note498">āvasathe</span> paṭivasati. So khvāhaṃ, bhante, kālasseva vuṭṭhāya purisaṃ <span class="var" title="uyyojesiṃ (mr)" id="note499">uyyojemi</span>: ‘gaccha, bhaṇe, ciravāsiṃ kumāraṃ jānāhī’ti. Yāvakīvañca, bhante, so puriso nāgacchati, tassa me hoteva aññathattaṃ: ‘mā heva ciravāsissa kumārassa kiñci <span class="var" title="ābādhayethāti (s1-3, km, mr) | ābādhayessati (pts1)" id="note500">ābādhayitthā’”ti</span>.</p>
<p><a class="sc" id="3"></a><a class="ms" id="p_13S4_1605"></a>“Taṃ kiṃ maññasi, gāmaṇi, ciravāsissa kumārassa vadhena vā bandhena vā jāniyā vā garahāya vā uppajjeyyuṃ soka­pari­deva­duk­kha­do­manas­supāyāsā”ti? “Ciravāsissa me, bhante, kumārassa vadhena vā bandhena vā jāniyā vā garahāya vā jīvitassapi siyā aññathattaṃ, kiṃ pana me nuppajjissanti soka­pari­deva­duk­kha­do­manas­supāyāsā”ti. “Imināpi kho etaṃ, gāmaṇi, pariyāyena veditabbaṃ: ‘yaṃ kiñci dukkhaṃ uppajjamānaṃ uppajjati, sabbaṃ taṃ chandamūlakaṃ chandanidānaṃ. Chando hi mūlaṃ dukkhassā’ti.</p>
<p><a class="sc" id="4"></a><a class="ms" id="p_13S4_1606"></a>Taṃ kiṃ maññasi, gāmaṇi, yadā te <span class="var" title="ciravāsissa mātā (bj, pts1)" id="note501">ciravāsimātā</span> adiṭṭhā ahosi, assutā ahosi, te ciravāsimātuyā chando vā rāgo vā pemaṃ vā”ti? “No hetaṃ, bhante”. “Dassanaṃ vā te, gāmaṇi, āgamma savanaṃ vā evaṃ te ahosi: ‘ciravāsimātuyā chando vā rāgo vā pemaṃ vā’”ti? “Evaṃ, bhante”.</p>
<p><a class="sc" id="5"></a><a class="pts" id="pts4.330"></a><a class="ms" id="p_13S4_1607"></a>“Taṃ kiṃ maññasi, gāmaṇi, ciravāsimātuyā te vadhena vā bandhena vā jāniyā vā garahāya vā uppajjeyyuṃ soka­pari­deva­duk­kha­do­manas­supāyāsā”ti? “Ciravāsimātuyā me, bhante, vadhena vā bandhena vā jāniyā vā garahāya vā jīvitassapi siyā aññathattaṃ, kiṃ pana me nuppajjissanti soka­pari­deva­duk­kha­do­manas­supāyāsā”ti. “Imināpi kho etaṃ, gāmaṇi, pariyāyena veditabbaṃ: ‘yaṃ kiñci dukkhaṃ uppajjamānaṃ uppajjati, sabbaṃ taṃ chandamūlakaṃ chandanidānaṃ. Chando hi mūlaṃ dukkhassā’”ti.</p>
<p class="endsection">Ekādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Gāmaṇisaṃyutta</span>
<span class="hidden">Gāmaṇivagga</span>
<span class="hidden">Caṇḍasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>