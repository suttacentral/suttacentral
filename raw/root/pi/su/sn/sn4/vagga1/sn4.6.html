<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn4.6">
<article>
<div class="hgroup">
<p class="division">Saṃyutta Nikāya 4</p>
<p>1. Paṭhamavagga</p>
<h1>6. Sappasutta</h1>
</div>
<p><a class="sc" id="1"></a><a class="ms" id="p_12S1_793"></a><a class="msdiv" id="msdiv142"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho pana samayena bhagavā rat­tandha­kā­ra­timisā­yaṃ abbhokāse nisinno hoti, devo ca ekamekaṃ phusāyati.</p>
<p><a class="sc" id="2"></a><a class="pts2ed" id="pts2ed1.238"></a><a class="ms" id="p_12S1_794"></a>Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ sappa­rā­javaṇṇaṃ abhinimminitvā yena bhagavā tenupasaṅkami. Seyyathāpi nāma mahatī ekarukkhikā nāvā; evamassa kāyo hoti. Seyyathāpi nāma mahantaṃ soṇḍi­kā­kiḷañ­jaṃ; evamassa phaṇo hoti. Seyyathāpi nāma mahatī kosalikā kaṃsapāti; evamassa akkhīni bhavanti. Seyyathāpi nāma deve gaḷagaḷāyante vijjullatā niccharanti; evamassa mukhato jivhā niccharati. Seyyathāpi nāma kammā­ra­gagga­riyā dhamamānāya saddo hoti; evamassa assāsa­passā­sā­naṃ saddo hoti.</p>
<p><a class="sc" id="3"></a><a class="ms" id="p_12S1_795"></a>Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc456"></a><a class="ms" id="p_12S1_796"></a>“Yo suññagehāni sevati,<br> Seyyā so muni attasaññato;<br> Vossajja careyya tattha so,<br> Patirūpañhi tathāvidhassa taṃ.
</p>
<p><a class="sc" id="5"></a><a class="verse-num-sc" id="verse-num-sc457"></a><a class="pts1ed" id="pts1ed1.107"></a><a class="pts2ed" id="pts2ed1.239"></a><a class="ms" id="p_12S1_797"></a>Carakā bahū bheravā bahū,<br> Atho <span class="var" title="ḍaṃsasiriṃsapā (bj, s1-3, km) | ḍaṃsā siriṃsapā (pts1-2)" id="note263">ḍaṃsasarīsapā</span> bahū;<br> Lomampi na tattha iñjaye,<br> Suññāgāragato mahāmuni.
</p>
<p><a class="sc" id="6"></a><a class="verse-num-sc" id="verse-num-sc458"></a><a class="ms" id="p_12S1_798"></a>Nabhaṃ phaleyya pathavī caleyya,<br> Sabbepi pāṇā uda santaseyyuṃ;<br> Sallampi ce urasi pakappayeyyuṃ,<br> Upadhīsu tāṇaṃ na karonti buddhā”ti.
</p>
</blockquote>
<p><a class="sc" id="7"></a><a class="ms" id="p_12S1_799"></a>Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tat­the­vantara­dhāyīti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mārasaṃyutta</span>
<span class="hidden">Paṭhamavagga</span>
<span class="hidden">Tapokammasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>