<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn4.10">
<article>
<div class="hgroup">
<p class="division">Saṃyutta Nikāya 4</p>
<p>1. Paṭhamavagga</p>
<h1>10. Dutiyaāyusutta</h1>
</div>
<p><a class="sc" id="1"></a><a class="ms" id="p_12S1_814"></a><a class="msdiv" id="msdiv146"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Tatra kho bhagavā … pe … etadavoca: </p>
<p><a class="sc" id="2"></a><a class="ms" id="p_12S1_815"></a>“Appamidaṃ, bhikkhave, manussānaṃ āyu. Gamanīyo samparāyo, kattabbaṃ kusalaṃ, caritabbaṃ brahmacariyaṃ. Natthi jātassa amaraṇaṃ. Yo, bhikkhave, ciraṃ jīvati, so vassasataṃ appaṃ vā bhiyyo”ti.</p>
<p><a class="sc" id="3"></a><a class="ms" id="p_12S1_816"></a>Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc465"></a><a class="pts1ed" id="pts1ed1.109"></a><a class="ms" id="p_12S1_817"></a>“Nāccayanti ahorattā,<br> Jīvitaṃ nūparujjhati;<br> Āyu anupariyāyati maccānaṃ,<br> Nemīva rathakubbaran”ti.
</p>
<p><a class="sc" id="5"></a><a class="verse-num-sc" id="verse-num-sc466"></a><a class="pts2ed" id="pts2ed1.243"></a><a class="ms" id="p_12S1_818"></a>“Accayanti ahorattā,<br> jīvitaṃ uparujjhati;<br> Āyu khīyati maccānaṃ,<br> kunnadīnaṃva odakan”ti.
</p>
</blockquote>
<p><a class="sc" id="6"></a><a class="ms" id="p_12S1_819"></a>Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tat­the­vantara­dhāyīti.</p>
<p class="endsection">Paṭhamo vaggo.</p>
<blockquote class="uddanagatha">
<p><a class="sc" id="7"></a><a class="ms" id="p_12S1_822"></a>Tapokammañca nāgo ca,<br> subhaṃ pāsena te duve;<br> Sappo supati nandanaṃ,<br> āyunā apare duveti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mārasaṃyutta</span>
<span class="hidden">Paṭhamavagga</span>
<span class="hidden">Tapokammasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>