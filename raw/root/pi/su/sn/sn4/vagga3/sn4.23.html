<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn4.23">
<article>
<div class="hgroup">
<p class="division">Saṃyutta Nikāya 4</p>
<p>3. Tatiyavagga</p>
<h1>23. Godhikasutta</h1>
</div>
<p><a class="sc" id="1"></a><a class="pts1ed" id="pts1ed1.121"></a><a class="pts2ed" id="pts2ed1.265"></a><a class="ms" id="p_12S1_886"></a><a class="msdiv" id="msdiv159"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho pana samayena āyasmā godhiko isigilipasse viharati kāḷasilāyaṃ. Atha kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Atha kho āyasmā godhiko tamhā sāmayikāya cetovimuttiyā parihāyi. Dutiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Dutiyampi kho āyasmā godhiko tamhā sāmayikāya cetovimuttiyā parihāyi. Tatiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Tatiyampi kho āyasmā godhiko tamhā … pe … parihāyi. Catutthampi kho āyasmā godhiko appamatto … pe … vimuttiṃ phusi. Catutthampi kho āyasmā godhiko tamhā … pe … parihāyi. Pañcamampi kho āyasmā godhiko … pe … cetovimuttiṃ phusi. Pañcamampi kho āyasmā … pe … vimuttiyā parihāyi. Chaṭṭhampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Chaṭṭhampi kho āyasmā godhiko tamhā sāmayikāya cetovimuttiyā parihāyi. Sattamampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi.</p>
<p><a class="sc" id="2"></a><a class="pts2ed" id="pts2ed1.266"></a><a class="ms" id="p_12S1_887"></a>Atha kho āyasmato godhikassa etadahosi: “yāva chaṭṭhaṃ khvāhaṃ sāmayikāya cetovimuttiyā parihīno. Yannūnāhaṃ satthaṃ āhareyyan”ti. Atha kho māro pāpimā āyasmato godhikassa cetasā ceto­pari­vitak­ka­maññāya yena bhagavā tenupasaṅkami; upasaṅkamitvā bhagavantaṃ gāthāhi ajjhabhāsi: </p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc490"></a><a class="ms" id="p_12S1_888"></a>“Mahāvīra mahāpañña,<br> iddhiyā yasasā jala;<br> Sabba­vera­bhayā­tīta,<br> pāde vandāmi cakkhuma.
</p>
<p><a class="sc" id="4"></a><a class="verse-num-sc" id="verse-num-sc491"></a><a class="ms" id="p_12S1_889"></a>Sāvako te mahāvīra,<br> maraṇaṃ maraṇābhibhū;<br> Ākaṅkhati cetayati,<br> taṃ nisedha jutindhara.
</p>
<p><a class="sc" id="5"></a><a class="verse-num-sc" id="verse-num-sc492"></a><a class="ms" id="p_12S1_890"></a>Kathañhi bhagavā tuyhaṃ,<br> Sāvako sāsane rato;<br> Appattamānaso sekkho,<br> Kālaṃ kayirā janesutā”ti.
</p>
</blockquote>
<p><a class="sc" id="6"></a><a class="ms" id="p_12S1_891"></a>Tena kho pana samayena āyasmatā godhikena satthaṃ āharitaṃ hoti. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: </p>
<blockquote class="gatha">
<p><a class="sc" id="7"></a><a class="verse-num-sc" id="verse-num-sc493"></a><a class="pts2ed" id="pts2ed1.267"></a><a class="ms" id="p_12S1_892"></a>“Evañhi dhīrā kubbanti,<br> nāvakaṅkhanti jīvitaṃ;<br> Samūlaṃ taṇhamabbuyha,<br> godhiko parinibbuto”ti.
</p>
</blockquote>
<p><a class="sc" id="8"></a><a class="ms" id="p_12S1_893"></a>Atha kho bhagavā bhikkhū āmantesi: “āyāma, bhikkhave, yena isigilipassaṃ kāḷasilā tenu­pasaṅka­mis­sāma yattha godhikena kulaputtena satthaṃ āharitan”ti. “Evaṃ, bhante”ti kho te bhikkhū bhagavato paccassosuṃ.</p>
<p><a class="sc" id="9"></a><a class="pts1ed" id="pts1ed1.122"></a><a class="ms" id="p_12S1_894"></a>Atha kho bhagavā sambahulehi bhikkhūhi saddhiṃ yena isigilipassaṃ kāḷasilā tenupasaṅkami. Addasā kho bhagavā āyasmantaṃ godhikaṃ dūratova mañcake ­vivat­tak­khan­dhaṃ <span class="var" title="soppamānaṃ (si, mr) | seyyamānaṃ (s1-3, km)" id="note291">semānaṃ</span>. Tena kho pana samayena dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisaṃ.</p>
<p><a class="sc" id="10"></a><a class="pts2ed" id="pts2ed1.268"></a><a class="ms" id="p_12S1_895"></a>Atha kho bhagavā bhikkhū āmantesi: “passatha no tumhe, bhikkhave, etaṃ dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisan”ti? “Evaṃ, bhante”. “Eso kho, bhikkhave, māro pāpimā godhikassa kulaputtassa viññāṇaṃ samanvesati: ‘kattha godhikassa kulaputtassa viññāṇaṃ patiṭṭhitan’ti? Appatiṭṭhitena ca, bhikkhave, viññāṇena godhiko kulaputto parinibbuto”ti. Atha kho māro pāpimā beluva­paṇḍu­vīṇaṃ ādāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p>
<blockquote class="gatha">
<p><a class="sc" id="11"></a><a class="verse-num-sc" id="verse-num-sc494"></a><a class="ms" id="p_12S1_896"></a>“Uddhaṃ adho ca tiriyaṃ,<br> disā anudisā svahaṃ;<br> Anvesaṃ nādhigacchāmi,<br> godhiko so kuhiṃ gato”ti.
</p>
<p><a class="sc" id="12"></a><a class="verse-num-sc" id="verse-num-sc495"></a><a class="ms" id="p_12S1_897"></a>“<span class="var" title="so (bj, pts1-2)" id="note292">Yo</span> dhīro dhitisampanno,<br> jhāyī jhānarato sadā;<br> Ahorattaṃ anuyuñjaṃ,<br> jīvitaṃ anikāmayaṃ.
</p>
<p><a class="sc" id="13"></a><a class="verse-num-sc" id="verse-num-sc496"></a><a class="ms" id="p_12S1_898"></a>Jetvāna maccuno senaṃ,<br> anāgantvā punabbhavaṃ;<br> Samūlaṃ taṇhamabbuyha,<br> godhiko parinibbuto”ti.
</p>
<p><a class="sc" id="14"></a><a class="verse-num-sc" id="verse-num-sc497"></a><a class="pts2ed" id="pts2ed1.269"></a><a class="ms" id="p_12S1_899"></a>Tassa sokaparetassa,<br> vīṇā kacchā abhassatha;<br> Tato so dummano yakkho,<br> <span class="var" title="tat­the­vantara­dhāyi­thāti (s1-3, km) | tat­the­vantara­dhayathāti (pts1) | tattheva antaradhāyīti (mr)" id="note293">tat­the­vantara­dhāyathāti</span>.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mārasaṃyutta</span>
<span class="hidden">Tatiyavagga</span>
<span class="hidden">Sambahulasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>