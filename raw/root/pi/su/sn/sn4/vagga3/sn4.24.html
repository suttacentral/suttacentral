<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn4.24">
<article>
<div class="hgroup">
<p class="division">Saṃyutta Nikāya 4</p>
<p>3. Tatiyavagga</p>
<h1><span class="var" title="satta­vassa­suttaṃ (bj, s1-3) | sattavassāni (pts1)" id="note294">24. Satta­vas­sānu­bandha­sutta</span></h1>
</div>
<p><a class="sc" id="1"></a><a class="ms" id="p_12S1_900"></a><a class="msdiv" id="msdiv160"></a><span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre ajapā­la­nigrodhe. Tena kho pana samayena māro pāpimā sattavassāni bhagavantaṃ anubandho hoti otārāpekkho otāraṃ alabhamāno. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc498"></a><a class="pts1ed" id="pts1ed1.123"></a><a class="pts2ed" id="pts2ed1.270"></a><a class="ms" id="p_12S1_901"></a>“Sokāvatiṇṇo nu vanamhi jhāyasi,<br> Vittaṃ nu jīno uda patthayāno;<br> Āguṃ nu gāmasmimakāsi kiñci,<br> Kasmā janena na karosi sakkhiṃ;<br> Sakkhī na sampajjati kenaci te”ti.
</p>
<p><a class="sc" id="3"></a><a class="verse-num-sc" id="verse-num-sc499"></a><a class="ms" id="p_12S1_902"></a>“Sokassa mūlaṃ palikhāya sabbaṃ,<br> Anāgu jhāyāmi asocamāno;<br> Chetvāna sabbaṃ bha­valobha­jappaṃ,<br> Anāsavo jhāyāmi pamattabandhū”ti.
</p>
<p><a class="sc" id="4"></a><a class="verse-num-sc" id="verse-num-sc500"></a><a class="ms" id="p_12S1_903"></a>“Yaṃ vadanti mama yidanti,<br> ye vadanti mamanti ca;<br> Ettha ce te mano atthi,<br> na me samaṇa mokkhasī”ti.
</p>
<p><a class="sc" id="5"></a><a class="verse-num-sc" id="verse-num-sc501"></a><a class="ms" id="p_12S1_904"></a>“Yaṃ vadanti na taṃ mayhaṃ,<br> ye vadanti na te ahaṃ;<br> Evaṃ pāpima jānāhi,<br> na me maggampi dakkhasī”ti.
</p>
<p><a class="sc" id="6"></a><a class="verse-num-sc" id="verse-num-sc502"></a><a class="pts2ed" id="pts2ed1.271"></a><a class="ms" id="p_12S1_905"></a>“Sace maggaṃ anubuddhaṃ,<br> khemaṃ amatagāminaṃ;<br> Apehi gaccha tvameveko,<br> kimañ­ña­manu­sā­sasī”ti.
</p>
<p><a class="sc" id="7"></a><a class="verse-num-sc" id="verse-num-sc503"></a><a class="ms" id="p_12S1_906"></a>“Amaccudheyyaṃ pucchanti,<br> ye janā pāragāmino;<br> Tesāhaṃ puṭṭho akkhāmi,<br> yaṃ saccaṃ taṃ nirūpadhin”ti.
</p>
</blockquote>
<p><a class="sc" id="8"></a><a class="pts1ed" id="pts1ed1.124"></a><a class="pts2ed" id="pts2ed1.272"></a><a class="ms" id="p_12S1_907"></a>“Seyyathāpi, bhante, gāmassa vā nigamassa vā avidūre pokkharaṇī. Tatrassa kakkaṭako. Atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā yena sā pokkharaṇī tenu­pasaṅka­meyyuṃ; upasaṅkamitvā taṃ kakkaṭakaṃ udakā uddharitvā thale patiṭṭhapeyyuṃ. Yaṃ yadeva hi so, bhante, kakkaṭako aḷaṃ abhininnāmeyya taṃ tadeva te kumārakā vā kumārikāyo vā kaṭṭhena vā kathalāya vā sañchindeyyuṃ sambhañjeyyuṃ sam­pali­bhañ­jey­yuṃ. Evañhi so, bhante, kakkaṭako sabbehi aḷehi sañchinnehi sambhaggehi sam­pali­bhag­gehi abhabbo taṃ pokkharaṇiṃ otarituṃ. Evameva kho, <span class="var" title="yāni visukāyikāni (bj, mr) | yāni kānici visukāyikāni (s1) | yānikānici visūkāyitāni (s2, s3) | yāni sukāyikāni (pts1)" id="note295">bhante, yāni kānici visūkāyikāni</span> visevitāni <span class="var" title="kānici kānici sabbāni (bj, pts1-2, mr)" id="note296">vipphanditāni, sabbāni</span> tāni bhagavatā sañchinnāni sambhaggāni sam­pali­bhaggāni. Abhabbo dānāhaṃ, bhante, puna bhagavantaṃ upasaṅkamituṃ yadidaṃ otārāpekkho”ti. Atha kho māro pāpimā bhagavato santike imā nibbejanīyā gāthāyo abhāsi:</p>
<blockquote class="gatha">
<p><a class="sc" id="9"></a><a class="verse-num-sc" id="verse-num-sc504"></a><a class="ms" id="p_12S1_908"></a>“Medavaṇṇañca pāsāṇaṃ,<br> vāyaso anupariyagā;<br> Apettha muduṃ vindema,<br> api assādanā siyā.
</p>
<p><a class="sc" id="10"></a><a class="verse-num-sc" id="verse-num-sc505"></a><a class="ms" id="p_12S1_909"></a>Aladdhā tattha assādaṃ,<br> vāyasetto apakkame;<br> Kākova selamāsajja,<br> nibbijjāpema gotamā”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mārasaṃyutta</span>
<span class="hidden">Tatiyavagga</span>
<span class="hidden">Sambahulasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>