<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn4.25">
<article>
<div class="hgroup">
<p class="division">Saṃyutta Nikāya 4</p>
<p>3. Tatiyavagga</p>
<h1>25. Māradhītusutta</h1>
</div>
<p><a class="sc" id="1"></a><a class="pts2ed" id="pts2ed1.273"></a><a class="ms" id="p_12S1_910"></a><a class="msdiv" id="msdiv161"></a>Atha kho māro pāpimā bhagavato santike imā nibbejanīyā gāthāyo <span class="var" title="bhāsitvā (s1-3)" id="note297">abhāsitvā</span> tamhā ṭhānā apakkamma bhagavato avidūre pathaviyaṃ pallaṅkena nisīdi tuṇhībhūto maṅkubhūto pattakkhandho adhomukho pajjhāyanto <span class="var" title="appaṭibhāṇo (s1-3)" id="note298">appaṭibhāno</span> kaṭṭhena bhūmiṃ vilikhanto. Atha kho taṇhā ca <span class="var" title="aratī (s2, s3)" id="note299">arati</span> ca <span class="var" title="rāgā (s1-3)" id="note300">ragā</span> ca māradhītaro yena māro pāpimā tenu­pasaṅka­miṃsu; upasaṅkamitvā māraṃ pāpimantaṃ gāthāya ajjhabhāsiṃsu:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc506"></a><a class="ms" id="p_12S1_911"></a>“Kenāsi dummano tāta,<br> purisaṃ kaṃ nu socasi;<br> Mayaṃ taṃ rāgapāsena,<br> āraññamiva kuñjaraṃ;<br> Bandhitvā ānayissāma,<br> vasago te bhavissatī”ti.
</p>
<p><a class="sc" id="3"></a><a class="verse-num-sc" id="verse-num-sc507"></a><a class="ms" id="p_12S1_912"></a>“Arahaṃ sugato loke,<br> na rāgena suvānayo;<br> Māradheyyaṃ atikkanto,<br> tasmā socāmahaṃ bhusan”ti.
</p>
</blockquote>
<p><a class="sc" id="4"></a><a class="pts2ed" id="pts2ed1.274"></a><a class="ms" id="p_12S1_913"></a>Atha kho taṇhā ca arati ca ragā ca māradhītaro yena bhagavā tenu­pasaṅka­miṃsu; upasaṅkamitvā bhagavantaṃ etadavocuṃ: “pāde te, samaṇa, paricāremā”ti. Atha kho bhagavā na manasākāsi, yathā taṃ anuttare upadhisaṅkhaye vimutto.</p>
<p><a class="sc" id="5"></a><a class="pts1ed" id="pts1ed1.125"></a><a class="ms" id="p_12S1_914"></a>Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ: “uccāvacā kho purisānaṃ adhippāyā. Yannūna mayaṃ ekasataṃ ekasataṃ kumāri­vaṇ­ṇasataṃ abhi­nimmi­neyyāmā”ti. Atha kho taṇhā ca arati ca ragā ca māradhītaro ekasataṃ ekasataṃ kumāri­vaṇ­ṇasataṃ abhinimminitvā yena bhagavā tenu­pasaṅka­miṃsu; upasaṅkamitvā bhagavantaṃ etadavocuṃ: “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto.</p>
<p><a class="sc" id="6"></a><a class="ms" id="p_12S1_915"></a>Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ: “uccāvacā kho purisānaṃ adhippāyā. Yannūna mayaṃ ekasataṃ ekasataṃ avijāta­vaṇ­ṇasataṃ abhi­nimmi­neyyāmā”ti. Atha kho taṇhā ca arati ca ragā ca māradhītaro ekasataṃ ekasataṃ avijāta­vaṇ­ṇasataṃ abhinimminitvā yena bhagavā tenu­pasaṅka­miṃsu; upasaṅkamitvā bhagavantaṃ etadavocuṃ: “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto.</p>
<p><a class="sc" id="7"></a><a class="ms" id="p_12S1_916"></a>Atha kho taṇhā ca … pe … yannūna mayaṃ ekasataṃ ekasataṃ sakiṃ vijā­tavaṇṇa­sataṃ abhi­nimmi­neyyā­māti. Atha kho taṇhā ca … pe … sakiṃ vijā­tavaṇṇa­sataṃ abhinimminitvā yena bhagavā tenu­pasaṅka­miṃsu; upasaṅkamitvā bhagavantaṃ etadavocuṃ: “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto.</p>
<p><a class="sc" id="8"></a><a class="pts2ed" id="pts2ed1.275"></a><a class="ms" id="p_12S1_917"></a>Atha kho taṇhā ca … pe … yannūna mayaṃ ekasataṃ ekasataṃ duvijā­tavaṇṇa­sataṃ abhi­nimmi­neyyā­māti. Atha kho taṇhā ca … pe … duvijā­tavaṇṇa­sataṃ abhinimminitvā yena bhagavā … pe … yathā taṃ anuttare upadhisaṅkhaye vimutto. Atha kho taṇhā ca … pe … maj­jhi­mitthi­vaṇ­ṇasataṃ abhi­nimmi­neyyāmā”ti. Atha kho taṇhā ca … pe … maj­jhi­mitthi­vaṇ­ṇasataṃ abhinimminitvā … pe … anuttare upadhisaṅkhaye vimutto.</p>
<p><a class="sc" id="9"></a><a class="ms" id="p_12S1_918"></a>Atha kho taṇhā ca … pe … mahitthi­vaṇ­ṇasataṃ abhi­nimmi­neyyā­māti. Atha kho taṇhā ca … pe … mahitthi­vaṇ­ṇasataṃ abhinimminitvā yena bhagavā … pe … anuttare upadhisaṅkhaye vimutto. Atha kho taṇhā ca arati ca ragā ca māradhītaro ekamantaṃ apakkamma etadavocuṃ: “saccaṃ kira no pitā avoca: </p>
<blockquote class="gatha">
<p><a class="sc" id="10"></a><a class="verse-num-sc" id="verse-num-sc508"></a><a class="ms" id="p_12S1_919"></a>‘Arahaṃ sugato loke,<br> na rāgena suvānayo;<br> Māradheyyaṃ atikkanto,<br> tasmā socāmahaṃ bhusan’ti.
</p>
</blockquote>
<p><a class="sc" id="11"></a><a class="pts1ed" id="pts1ed1.126"></a><a class="ms" id="p_12S1_920"></a>Yañhi mayaṃ samaṇaṃ vā brāhmaṇaṃ vā avītarāgaṃ iminā upakkamena upakkameyyāma hadayaṃ vāssa phaleyya, uṇhaṃ lohitaṃ vā mukhato uggaccheyya, ummādaṃ vā pāpuṇeyya cittakkhepaṃ vā. Seyyathā vā pana naḷo harito luto ussussati visussati milāyati; evameva ussusseyya visusseyya milāyeyyā”ti.</p>
<p><a class="sc" id="12"></a><a class="pts2ed" id="pts2ed1.276"></a><a class="ms" id="p_12S1_921"></a>Atha kho taṇhā ca arati ca ragā ca māradhītaro yena bhagavā tenu­pasaṅka­miṃsu; upasaṅkamitvā ekamantaṃ aṭṭhaṃsu. Ekamantaṃ ṭhitā kho taṇhā māradhītā bhagavantaṃ gāthāya ajjhabhāsi: </p>
<blockquote class="gatha">
<p><a class="sc" id="13"></a><a class="verse-num-sc" id="verse-num-sc509"></a><a class="ms" id="p_12S1_922"></a>“Sokāvatiṇṇo nu vanamhi jhāyasi,<br> Vittaṃ nu jīno uda patthayāno;<br> Āguṃ nu gāmasmimakāsi kiñci,<br> Kasmā janena na karosi sakkhiṃ;<br> Sakkhī na sampajjati kenaci te”ti.
</p>
<p><a class="sc" id="14"></a><a class="verse-num-sc" id="verse-num-sc510"></a><a class="ms" id="p_12S1_923"></a>“Atthassa pattiṃ hadayassa santiṃ,<br> Jetvāna senaṃ piyasātarūpaṃ;<br> <span class="var" title="ekāhaṃ (bj, s1-3, km, pts1, mr)" id="note302">Ekohaṃ</span> jhāyaṃ sukha­manu­bodhiṃ,<br> Tasmā janena na karomi sakkhiṃ;<br> Sakkhī na sampajjati kenaci me”ti.
</p>
</blockquote>
<p><a class="sc" id="15"></a><a class="ms" id="p_12S1_924"></a>Atha kho <span class="var" title="aratī (s2, s3) | arati ca (mr)" id="note303">arati</span> māradhītā bhagavantaṃ gāthāya ajjhabhāsi:</p>
<blockquote class="gatha">
<p><a class="sc" id="16"></a><a class="verse-num-sc" id="verse-num-sc511"></a><a class="pts2ed" id="pts2ed1.277"></a><a class="ms" id="p_12S1_925"></a>“Kathaṃ­vihārī­bahu­lodha bhikkhu,<br> Pañcoghatiṇṇo atarīdha chaṭṭhaṃ;<br> <span class="var" title="kathaṃ jhāyaṃ (s1-3, km, pts1-2) | kathajjhāyaṃ (mr)" id="note304">Kathaṃ jhāyiṃ</span> bahulaṃ kāmasaññā,<br> Paribāhirā honti aladdha yo tan”ti.
</p>
<p><a class="sc" id="17"></a><a class="verse-num-sc" id="verse-num-sc512"></a><a class="ms" id="p_12S1_926"></a>“Passaddhakāyo suvimuttacitto,<br> Asaṅkharāno satimā anoko;<br> Aññāya dhammaṃ avitakkajhāyī,<br> Na kuppati na sarati na thino.
</p>
<p><a class="sc" id="18"></a><a class="verse-num-sc" id="verse-num-sc513"></a><a class="ms" id="p_12S1_927"></a>Evaṃ­vihārī­bahu­lodha bhikkhu,<br> Pañcoghatiṇṇo atarīdha chaṭṭhaṃ;<br> Evaṃ jhāyiṃ bahulaṃ kāmasaññā,<br> Paribāhirā honti aladdha yo tan”ti.
</p>
</blockquote>
<p><a class="sc" id="19"></a><a class="pts1ed" id="pts1ed1.127"></a><a class="ms" id="p_12S1_928"></a>Atha kho <span class="var" title="rāgā (s1-3) | ragā ca (pts1-2, mr)" id="note305">ragā</span> māradhītā bhagavato santike gāthāya ajjhabhāsi:</p>
<blockquote class="gatha">
<p><a class="sc" id="20"></a><a class="verse-num-sc" id="verse-num-sc514"></a><a class="pts2ed" id="pts2ed1.278"></a><a class="ms" id="p_12S1_929"></a>“Acchejja taṇhaṃ gaṇasaṅghacārī,<br> Addhā carissanti bahū ca saddhā;<br> Bahuṃ vatāyaṃ janataṃ anoko,<br> Acchejja nessati maccurājassa pāran”ti.
</p>
<p><a class="sc" id="21"></a><a class="verse-num-sc" id="verse-num-sc515"></a><a class="ms" id="p_12S1_930"></a>“Nayanti ve mahāvīrā,<br> saddhammena tathāgatā;<br> Dhammena nayamānānaṃ,<br> kā usūyā vijānatan”ti.
</p>
</blockquote>
<p><a class="sc" id="22"></a><a class="ms" id="p_12S1_931"></a>Atha kho taṇhā ca arati ca ragā ca māradhītaro yena māro pāpimā tenu­pasaṅka­miṃsu. Addasā kho māro pāpimā taṇhañca aratiñca ragañca māradhītaro dūratova āgacchantiyo. Disvāna gāthāhi ajjhabhāsi: </p>
<blockquote class="gatha">
<p><a class="sc" id="23"></a><a class="verse-num-sc" id="verse-num-sc516"></a><a class="ms" id="p_12S1_932"></a>“Bālā kumudanāḷehi,<br> pabbataṃ <span class="var" title="abhimanthatha (bj, pts2)" id="note306">abhimatthatha</span>;<br> Giriṃ nakhena khanatha,<br> ayo dantehi khādatha.
</p>
<p><a class="sc" id="24"></a><a class="verse-num-sc" id="verse-num-sc517"></a><a class="pts2ed" id="pts2ed1.279"></a><a class="ms" id="p_12S1_933"></a>Selaṃva <span class="var" title="sirasi ūhacca (si) | sirasi ohacca (s1-3, km)" id="note307">sirasūhacca</span>,<br> pātāle gādhamesatha;<br> Khāṇuṃva urasāsajja,<br> nibbijjāpetha gotamā”ti.
</p>
<p><a class="sc" id="25"></a><a class="verse-num-sc" id="verse-num-sc518"></a><a class="ms" id="p_12S1_934"></a>“Daddallamānā āgañchuṃ,<br> taṇhā ca aratī ragā;<br> Tā tattha panudī satthā,<br> tūlaṃ bhaṭṭhaṃva māluto”ti.
</p>
</blockquote>
<p class="endsection">Tatiyo vaggo.</p>
<blockquote class="uddanagatha">
<p><a class="sc" id="26"></a><a class="ms" id="p_12S1_937"></a>Sambahulā samiddhi ca,<br> Godhikaṃ sattavassāni;<br> Dhītaraṃ desitaṃ buddha,<br> Seṭṭhena imaṃ mārapañcakanti.
</p>
</blockquote>
<p class="endsutta">Mārasaṃyuttaṃ samattaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mārasaṃyutta</span>
<span class="hidden">Tatiyavagga</span>
<span class="hidden">Sambahulasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>