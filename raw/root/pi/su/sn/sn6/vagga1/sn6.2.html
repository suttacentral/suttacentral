<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn6.2">
<article>
<div class="hgroup">
<p class="division">Saṃyutta Nikāya 6</p>
<p>1. Paṭhamavagga</p>
<h1>2. Gāravasutta</h1>
</div>
<p><a class="sc" id="1"></a><a class="pts1ed" id="pts1ed1.139"></a><a class="ms" id="p_12S1_1019"></a><a class="msdiv" id="msdiv173"></a><span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre ajapā­la­nigrodha­mūle paṭha­mā­bhisam­buddho. Atha kho bhagavato rahogatassa paṭisallīnassa evaṃ cetaso parivitakko udapādi: “dukkhaṃ kho agāravo viharati appatisso, kaṃ nu khvāhaṃ samaṇaṃ vā brāhmaṇaṃ vā sakkatvā <span class="var" title="garukatvā (bj, s1-3, km, pts1-2)" id="note343">garuṃ katvā</span> upanissāya vihareyyan”ti?</p>
<p><a class="sc" id="2"></a><a class="pts2ed" id="pts2ed1.304"></a><a class="ms" id="p_12S1_1020"></a>Atha kho bhagavato etadahosi: “aparipuṇṇassa kho sīlak­khan­dhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya attanā sīla­sam­panna­taraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</p>
<p><a class="sc" id="3"></a><a class="ms" id="p_12S1_1021"></a>Aparipuṇṇassa kho samā­dhik­khan­dhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke … pe … attanā samā­dhi­sam­panna­taraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</p>
<p><a class="sc" id="4"></a><a class="ms" id="p_12S1_1022"></a>Aparipuṇṇassa pañ­ñāk­khan­dhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake … pe … attanā paññā­sam­panna­taraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</p>
<p><a class="sc" id="5"></a><a class="ms" id="p_12S1_1023"></a>Aparipuṇṇassa kho vimuttik­khan­dhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake … pe … attanā vimutti­sam­panna­taraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</p>
<p><a class="sc" id="6"></a><a class="pts2ed" id="pts2ed1.305"></a><a class="ms" id="p_12S1_1024"></a>Aparipuṇṇassa kho vimutti­ñāṇadas­sanak­khan­dhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya attanā vimutti­ñāṇadas­sana­sam­panna­taraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ. Yannūnāhaṃ yvāyaṃ dhammo mayā abhisambuddho tameva dhammaṃ sakkatvā garuṃ katvā upanissāya vihareyyan”ti.</p>
<p><a class="sc" id="7"></a><a class="pts1ed" id="pts1ed1.140"></a><a class="ms" id="p_12S1_1025"></a>Atha kho brahmā sahampati bhagavato cetasā ceto­pari­vitak­ka­maññāya—seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya; evameva—brahmaloke antarahito bhagavato purato pāturahosi. Atha kho brahmā sahampati ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: “evametaṃ, bhagavā, evametaṃ, sugata. Yepi te, bhante, ahesuṃ atītamaddhānaṃ arahanto sammāsambuddhā, tepi bhagavanto dhammaññeva sakkatvā garuṃ katvā upanissāya vihariṃsu; yepi te, bhante, bhavissanti anāga­ta­maddhā­naṃ arahanto sammāsambuddhā tepi bhagavanto dhammaññeva sakkatvā garuṃ katvā upanissāya viharissanti. Bhagavāpi, bhante, etarahi arahaṃ sammāsambuddho dhammaññeva sakkatvā garuṃ katvā upanissāya viharatū”ti. Idamavoca brahmā sahampati, idaṃ vatvā athāparaṃ etadavoca: </p>
<blockquote class="gatha">
<p><a class="sc" id="8"></a><a class="verse-num-sc" id="verse-num-sc562"></a><a class="pts2ed" id="pts2ed1.306"></a><a class="ms" id="p_12S1_1026"></a>“Ye ca atītā sambuddhā,<br> ye ca buddhā anāgatā;<br> Yo cetarahi sambuddho,<br> <span class="var" title="bahunnaṃ (bj, s1-3, km, pts1-2)" id="note344">bahūnaṃ</span> sokanāsano.
</p>
<p><a class="sc" id="9"></a><a class="verse-num-sc" id="verse-num-sc563"></a><a class="ms" id="p_12S1_1027"></a>Sabbe sad­dhamma­garuno,<br> <span class="var" title="vihariṃsu (si, s1-3, km, pts1)" id="note345">vihaṃsu</span> viharanti ca;<br> Tathāpi viharissanti,<br> esā buddhāna dhammatā.
</p>
<p><a class="sc" id="10"></a><a class="verse-num-sc" id="verse-num-sc564"></a><a class="ms" id="p_12S1_1028"></a>Tasmā hi <span class="var" title="atthakāmena (bj, pts1, mr)" id="note346">attakāmena</span>,<br> mahat­ta­mabhi­kaṅ­khatā;<br> Saddhammo garukātabbo,<br> saraṃ buddhāna sāsanan”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brahmasaṃyutta</span>
<span class="hidden">Paṭhamavagga</span>
<span class="hidden">Brah­māyā­cana­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>