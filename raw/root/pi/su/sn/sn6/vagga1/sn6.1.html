<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn6.1">
<article>
<div class="hgroup">
<p class="division">Saṃyutta Nikāya 6</p>
<p><span class="var" title="āyācanasuttaṃ (bj, s1-3) | āyācanaṃ (pts1)" id="note328">1. Paṭhamavagga</span></p>
<h1><span class="var" title="kokālikavaggo (bj) | kokālikavaggo paṭhamo (pts2)" id="note327">1. Brah­māyā­cana­sutta</span></h1>
</div>
<p><a class="sc" id="1"></a><a class="pts1ed" id="pts1ed1.136"></a><a class="pts2ed" id="pts2ed1.298"></a><a class="ms" id="p_12S1_1008"></a><a class="msdiv" id="msdiv172"></a><span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre ajapā­la­nigrodha­mūle paṭha­mā­bhisam­buddho. Atha kho bhagavato rahogatassa paṭisallīnassa evaṃ cetaso parivitakko udapādi: “ adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo ­paṇ­ḍita­veda­nīyo. Ālayarāmā kho panāyaṃ pajā ālayaratā ālayasammuditā. Ālayarāmāya kho pana pajāya ālayaratāya ālaya­sam­muditāya duddasaṃ idaṃ ṭhānaṃ yadidaṃ idappac­caya­tā­paṭic­ca­samup­pādo. Idampi kho ṭhānaṃ duddasaṃ yadidaṃ sabba­saṅ­khā­ra­sama­tho sabbū­padhipa­ṭi­nissaggo taṇhākkhayo virāgo nirodho nibbānaṃ. Ahañceva kho pana dhammaṃ deseyyaṃ; pare ca me na ājāneyyuṃ; so mamassa kilamatho, sā mamassa vihesā”ti. Apissu bhagavantaṃ imā anacchariyā gāthāyo paṭibhaṃsu pubbe assutapubbā:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc556"></a><a class="ms" id="p_12S1_1009"></a>“Kicchena me adhigataṃ,<br> halaṃ dāni pakāsituṃ;<br> Rāgado­sapa­retehi,<br> nāyaṃ dhammo susambudho.
</p>
<p><a class="sc" id="3"></a><a class="verse-num-sc" id="verse-num-sc557"></a><a class="ms" id="p_12S1_1010"></a>Paṭisotagāmiṃ nipuṇaṃ,<br> gambhīraṃ duddasaṃ aṇuṃ;<br> Rāgarattā na dakkhanti,<br> <span class="var" title="tamokkhandhena āvutāti (bj, s1-3, km, pts1-2)" id="note330">tamokhandhena āvuṭā”ti</span>.
</p>
</blockquote>
<p><a class="sc" id="4"></a><a class="pts1ed" id="pts1ed1.137"></a><a class="ms" id="p_12S1_1011"></a>Itiha bhagavato paṭi­sañcik­khato appossukkatāya cittaṃ namati, no dhammadesanāya.</p>
<p><a class="sc" id="5"></a><a class="pts2ed" id="pts2ed1.300"></a><a class="ms" id="p_12S1_1012"></a>Atha kho brahmuno sahampatissa bhagavato cetasā ceto­pari­vitak­ka­maññāya etadahosi: “nassati vata bho loko, vinassati vata bho loko, yatra hi nāma tathāgatassa arahato sammā­sambud­dhassa appossukkatāya cittaṃ <span class="var" title="namissati (?)" id="note332">namati</span>, no dhammadesanāyā”ti. Atha kho brahmā sahampati—seyyathāpi nāma balavā puriso <span class="var" title="sammiñjitaṃ (bj, s1-3, km, pts1-2)" id="note333">samiñjitaṃ</span> vā bāhaṃ pasāreyya, pasāritaṃ vā bāhaṃ samiñjeyya; evameva— brahmaloke antarahito bhagavato purato pāturahosi. Atha kho brahmā sahampati ekaṃsaṃ uttarāsaṅgaṃ karitvā ­dak­khi­ṇa­jāṇu­maṇḍa­laṃ pathaviyaṃ nihantvā yena bhagavā tenañjaliṃ paṇāmetvā bhagavantaṃ etadavoca: “desetu, bhante, bhagavā dhammaṃ, desetu sugato dhammaṃ. Santi sattā appa­rajak­kha­jātikā, assavanatā dhammassa parihāyanti. Bhavissanti dhammassa aññātāro”ti. Idamavoca brahmā sahampati, idaṃ vatvā athāparaṃ etadavoca:</p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc558"></a><a class="pts2ed" id="pts2ed1.301"></a><a class="ms" id="p_12S1_1013"></a>“Pāturahosi magadhesu pubbe,<br> Dhammo asuddho samalehi cintito;<br> <span class="var" title="avāpuretaṃ (bj, pts1)" id="note335">Apāpuretaṃ</span> amatassa dvāraṃ,<br> Suṇantu dhammaṃ vima­le­nānu­buddhaṃ.
</p>
<p><a class="sc" id="7"></a><a class="verse-num-sc" id="verse-num-sc559"></a><a class="ms" id="p_12S1_1014"></a>Sele yathā pabba­ta­muddha­niṭṭhito,<br> Yathāpi passe janataṃ samantato;<br> Tathūpamaṃ dhammamayaṃ sumedha,<br> Pāsādamāruyha samantacakkhu;<br> Sokāvatiṇṇaṃ janata­mapeta­soko,<br> Avekkhassu jāti­ja­rā­bhi­bhū­taṃ.
</p>
<p><a class="sc" id="8"></a><a class="verse-num-sc" id="verse-num-sc560"></a><a class="ms" id="p_12S1_1015"></a>Uṭṭhehi vīra vijitasaṅgāma,<br> Satthavāha <span class="var" title="aṇaṇa (rūpasiddhiṭīkā)" id="note337">anaṇa</span> vicara loke;<br> <span class="var" title="desetu (s1-3, km, pts1, mr)" id="note338">Desassu</span> bhagavā dhammaṃ,<br> Aññātāro bhavissantī”ti.
</p>
</blockquote>
<p><a class="sc" id="9"></a><a class="pts1ed" id="pts1ed1.138"></a><a class="pts2ed" id="pts2ed1.302"></a><a class="ms" id="p_12S1_1016"></a>Atha kho bhagavā brahmuno ca ajjhesanaṃ viditvā sattesu ca kāruññataṃ paṭicca buddhacakkhunā lokaṃ volokesi. Addasā kho bhagavā buddhacakkhunā lokaṃ volokento satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce <span class="var" title="... dassāvino (bj, s1-3, km, pts1)" id="note341">para­loka­vajja­bhaya­dassā­vine</span> viharante, appekacce na para­loka­vajja­bhaya­dassā­vine viharante. Seyyathāpi nāma uppaliniyaṃ vā paduminiyaṃ vā puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni anto nimuggaposīni, appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni samodakaṃ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakā accuggamma <span class="var" title="tiṭṭhanti (si, s1-3, km, pts1)" id="note342">ṭhitāni</span> anupalittāni udakena; evameva bhagavā buddhacakkhunā lokaṃ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye, appekacce para­loka­vajja­bhaya­dassā­vine viharante, appekacce na para­loka­vajja­bhaya­dassā­vine viharante. Disvāna brahmānaṃ sahampatiṃ gāthāya paccabhāsi:</p>
<blockquote class="gatha">
<p><a class="sc" id="10"></a><a class="verse-num-sc" id="verse-num-sc561"></a><a class="pts2ed" id="pts2ed1.303"></a><a class="ms" id="p_12S1_1017"></a>“Apārutā tesaṃ amatassa dvārā,<br> Ye sotavanto pamuñcantu saddhaṃ;<br> Vihiṃsasaññī paguṇaṃ na bhāsiṃ,<br> Dhammaṃ paṇītaṃ manujesu brahme”ti.
</p>
</blockquote>
<p><a class="sc" id="11"></a><a class="ms" id="p_12S1_1018"></a>Atha kho brahmā sahampati “katāvakāso khomhi bhagavatā dhammadesanāyā”ti bhagavantaṃ abhivādetvā padakkhiṇaṃ katvā tat­the­vantara­dhāyīti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brahmasaṃyutta</span>
<span class="hidden">Paṭhamavagga</span>
<span class="hidden">Brah­māyā­cana­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>