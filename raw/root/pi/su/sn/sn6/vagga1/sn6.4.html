<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn6.4">
<article>
<div class="hgroup">
<p class="division">Saṃyutta Nikāya 6</p>
<p>1. Paṭhamavagga</p>
<h1><span class="var" title="bakasuttaṃ (s1-3)" id="note349">4. Bakab­rahma­sutta</span></h1>
</div>
<p><a class="sc" id="1"></a><a class="ms" id="p_12S1_1039"></a><a class="msdiv" id="msdiv175"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bakassa brahmuno evarūpaṃ pāpakaṃ diṭṭhigataṃ uppannaṃ hoti: “idaṃ niccaṃ, idaṃ dhuvaṃ, idaṃ sassataṃ, idaṃ kevalaṃ, idaṃ acavanadhammaṃ, idañhi na jāyati na jīyati na mīyati na cavati na upapajjati, ito ca panaññaṃ <span class="var" title="uttariṃ (bj, s1-3, km, pts1-2)" id="note350">uttari</span> nissaraṇaṃ natthī”ti.</p>
<p><a class="sc" id="2"></a><a class="pts2ed" id="pts2ed1.311"></a><a class="ms" id="p_12S1_1040"></a>Atha kho bhagavā bakassa brahmuno cetasā ceto­pari­vitak­ka­maññāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—jetavane antarahito tasmiṃ brahmaloke pāturahosi. Addasā kho bako brahmā bhagavantaṃ dūratova āgacchantaṃ. Disvāna bhagavantaṃ etadavoca: “ehi kho, mārisa, svāgataṃ te, mārisa. Cirassaṃ kho, mārisa, imaṃ pariyāyamakāsi yadidaṃ idhāgamanāya. Idañhi, mārisa, niccaṃ, idaṃ dhuvaṃ, idaṃ sassataṃ, idaṃ kevalaṃ, idaṃ acavanadhammaṃ, idañhi na jāyati na jīyati na mīyati na cavati na upapajjati. Ito ca panaññaṃ uttari nissaraṇaṃ natthī”ti.</p>
<p><a class="sc" id="3"></a><a class="pts1ed" id="pts1ed1.143"></a><a class="ms" id="p_12S1_1041"></a>Evaṃ vutte, bhagavā bakaṃ brahmānaṃ etadavoca: “avijjāgato vata bho bako brahmā, avijjāgato vata bho bako brahmā. Yatra hi nāma aniccaṃyeva samānaṃ niccanti vakkhati, adhuvaṃyeva samānaṃ dhuvanti vakkhati, asassataṃyeva samānaṃ sassatanti vakkhati, akevalaṃyeva samānaṃ kevalanti vakkhati, cava­na­dham­maṃ­yeva samānaṃ acava­na­dham­manti vakkhati. Yattha ca pana jāyati ca jīyati ca mīyati ca cavati ca upapajjati ca, tañca tathā vakkhati: ‘idañhi na jāyati na jīyati na mīyati na cavati na upapajjati’. Santañca panaññaṃ uttari nissaraṇaṃ, ‘natthaññaṃ uttari nissaraṇan’ti vakkhatī”ti.</p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc572"></a><a class="pts2ed" id="pts2ed1.312"></a><a class="ms" id="p_12S1_1042"></a>“Dvāsattati gotama puññakammā,<br> Vasavattino jātijaraṃ atītā;<br> Ayamantimā vedagū brahmupapatti,<br> Asmā­bhi­jappanti janā anekā”ti.
</p>
<p><a class="sc" id="5"></a><a class="verse-num-sc" id="verse-num-sc573"></a><a class="ms" id="p_12S1_1043"></a>“Appañhi etaṃ na hi dīghamāyu,<br> Yaṃ tvaṃ baka maññasi dīghamāyuṃ;<br> Sataṃ <span class="var" title="sahassāna (s1-3, km, pts2)" id="note351">sahassānaṃ</span> nirabbudānaṃ,<br> Āyuṃ pajānāmi tavāhaṃ brahme”ti.
</p>
<p><a class="sc" id="6"></a><a class="verse-num-sc" id="verse-num-sc574"></a><a class="ms" id="p_12S1_1044"></a>“Anantadassī bhagavāhamasmi,<br> Jātijaraṃ soka­mu­pātivatto;<br> Kiṃ me purāṇaṃ vatasīlavattaṃ,<br> Ācikkha me taṃ yamahaṃ vijaññā”ti.
</p>
<p><a class="sc" id="7"></a><a class="verse-num-sc" id="verse-num-sc575"></a><a class="pts2ed" id="pts2ed1.313"></a><a class="ms" id="p_12S1_1045"></a>“Yaṃ tvaṃ apāyesi bahū manusse,<br> Pipāsite ghammani samparete;<br> Taṃ te purāṇaṃ vatasīlavattaṃ,<br> Suttap­pa­buddhova anussarāmi.
</p>
<p><a class="sc" id="8"></a><a class="verse-num-sc" id="verse-num-sc576"></a><a class="ms" id="p_12S1_1046"></a>Yaṃ eṇikūlasmiṃ janaṃ gahītaṃ,<br> Amocayī gayhakaṃ nīyamānaṃ;<br> Taṃ te purāṇaṃ vatasīlavattaṃ,<br> Suttap­pa­buddhova anussarāmi.
</p>
<p><a class="sc" id="9"></a><a class="verse-num-sc" id="verse-num-sc577"></a><a class="ms" id="p_12S1_1047"></a>Gaṅgāya sotasmiṃ gahītanāvaṃ,<br> Luddena nāgena manussakamyā;<br> Pamocayittha balasā pasayha,<br> Taṃ te purāṇaṃ vatasīlavattaṃ;<br> Suttap­pa­buddhova anussarāmi.
</p>
<p><a class="sc" id="10"></a><a class="verse-num-sc" id="verse-num-sc578"></a><a class="pts1ed" id="pts1ed1.144"></a><a class="ms" id="p_12S1_1048"></a>Kappo ca te baddhacaro ahosiṃ,<br> <span class="var" title="sam­buddhi­vantaṃ (si, s1-3, pts1)" id="note352">Sam­buddhi­man­taṃ</span> vatinaṃ amaññi;<br> Taṃ te purāṇaṃ vatasīlavattaṃ,<br> Suttap­pa­buddhova anussarāmī”ti.
</p>
<p><a class="sc" id="11"></a><a class="verse-num-sc" id="verse-num-sc579"></a><a class="pts2ed" id="pts2ed1.314"></a><a class="ms" id="p_12S1_1049"></a>“Addhā pajānāsi mametamāyuṃ,<br> <span class="var" title="aññampi (bj, pts1-2)" id="note353">Aññepi</span> jānāsi tathā hi buddho;<br> Tathā hi tyāyaṃ jalitānubhāvo,<br> Obhāsayaṃ tiṭṭhati brahmalokan”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brahmasaṃyutta</span>
<span class="hidden">Paṭhamavagga</span>
<span class="hidden">Brah­māyā­cana­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>