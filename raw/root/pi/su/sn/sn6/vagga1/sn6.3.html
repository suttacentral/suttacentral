<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn6.3">
<article>
<div class="hgroup">
<p class="division">Saṃyutta Nikāya 6</p>
<p>1. Paṭhamavagga</p>
<h1>3. Brahma­de­vasutta</h1>
</div>
<p><a class="sc" id="1"></a><a class="ms" id="p_12S1_1029"></a><a class="msdiv" id="msdiv174"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarissā brāhmaṇiyā brahmadevo nāma putto bhagavato santike agārasmā anagāriyaṃ pabbajito hoti.</p>
<p><a class="sc" id="2"></a><a class="ms" id="p_12S1_1030"></a>Atha kho āyasmā brahmadevo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahma­cari­ya­pari­yosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā brahmadevo arahataṃ ahosi.</p>
<p><a class="sc" id="3"></a><a class="pts1ed" id="pts1ed1.141"></a><a class="pts2ed" id="pts2ed1.308"></a><a class="ms" id="p_12S1_1031"></a>Atha kho āyasmā brahmadevo pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya pāvisi. Sāvatthiyaṃ sapadānaṃ piṇḍāya caramāno yena sakamātu nivesanaṃ tenupasaṅkami. Tena kho pana samayena āyasmato brahmadevassa mātā brāhmaṇī brahmuno āhutiṃ niccaṃ paggaṇhāti. Atha kho brahmuno sahampatissa etadahosi: “ayaṃ kho āyasmato brahmadevassa mātā brāhmaṇī brahmuno āhutiṃ niccaṃ paggaṇhāti. Yannūnāhaṃ taṃ upasaṅkamitvā saṃvejeyyan”ti. Atha kho brahmā sahampati—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—brahmaloke antarahito āyasmato brahmadevassa mātu nivesane pāturahosi. Atha kho brahmā sahampati vehāsaṃ ṭhito āyasmato brahmadevassa mātaraṃ brāhmaṇiṃ gāthāya ajjhabhāsi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc565"></a><a class="ms" id="p_12S1_1032"></a>“Dūre ito brāhmaṇi brahmaloko,<br> Yassāhutiṃ paggaṇhāsi niccaṃ;<br> Netādiso brāhmaṇi brahmabhakkho,<br> Kiṃ jappasi brahmapathaṃ <span class="var" title="ajānantī (bj, pts1, mr)" id="note347">ajānaṃ</span>.
</p>
<p><a class="sc" id="5"></a><a class="verse-num-sc" id="verse-num-sc566"></a><a class="ms" id="p_12S1_1033"></a>Eso hi te brāhmaṇi brahmadevo,<br> Nirūpadhiko atidevapatto;<br> Akiñcano bhikkhu anaññaposī,<br> Yo te <span class="var" title="te so (pts1) | yo te sa (?)" id="note348">so</span> piṇḍāya gharaṃ paviṭṭho.
</p>
<p><a class="sc" id="6"></a><a class="verse-num-sc" id="verse-num-sc567"></a><a class="pts2ed" id="pts2ed1.309"></a><a class="ms" id="p_12S1_1034"></a>Āhuneyyo vedagu bhāvitatto,<br> Narānaṃ devānañca dakkhiṇeyyo;<br> Bāhitvā pāpāni anūpalitto,<br> Ghāsesanaṃ iriyati sītibhūto.
</p>
<p><a class="sc" id="7"></a><a class="verse-num-sc" id="verse-num-sc568"></a><a class="ms" id="p_12S1_1035"></a>Na tassa pacchā na puratthamatthi,<br> Santo vidhūmo anigho nirāso;<br> Nikkhittadaṇḍo tasathāvaresu,<br> So tyāhutiṃ bhuñjatu aggapiṇḍaṃ.
</p>
<p><a class="sc" id="8"></a><a class="verse-num-sc" id="verse-num-sc569"></a><a class="ms" id="p_12S1_1036"></a>Visenibhūto upasantacitto,<br> Nāgova danto carati anejo;<br> Bhikkhu susīlo suvimuttacitto,<br> So tyāhutiṃ bhuñjatu aggapiṇḍaṃ.
</p>
<p><a class="sc" id="9"></a><a class="verse-num-sc" id="verse-num-sc570"></a><a class="pts1ed" id="pts1ed1.142"></a><a class="ms" id="p_12S1_1037"></a>Tasmiṃ pasannā avikampamānā,<br> Patiṭṭhapehi dakkhiṇaṃ dakkhiṇeyye;<br> Karohi puññaṃ sukhamāyatikaṃ,<br> Disvā muniṃ brāhmaṇi oghatiṇṇanti.
</p>
<p><a class="sc" id="10"></a><a class="verse-num-sc" id="verse-num-sc571"></a><a class="pts2ed" id="pts2ed1.310"></a><a class="ms" id="p_12S1_1038"></a>Tasmiṃ pasannā avikampamānā,<br> Patiṭṭhapesi dakkhiṇaṃ dakkhiṇeyye;<br> Akāsi puññaṃ sukhamāyatikaṃ,<br> Disvā muniṃ brāhmaṇī oghatiṇṇan”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brahmasaṃyutta</span>
<span class="hidden">Paṭhamavagga</span>
<span class="hidden">Brah­māyā­cana­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>