<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn6.13">
<article>
<div class="hgroup">
<p class="division">Saṃyutta Nikāya 6</p>
<p>2. Dutiyavagga</p>
<h1>13. Andha­ka­vinda­sutta</h1>
</div>
<p><a class="sc" id="1"></a><a class="ms" id="p_12S1_1097"></a><a class="msdiv" id="msdiv184"></a>Ekaṃ samayaṃ bhagavā māgadhesu viharati andhakavinde. Tena kho pana samayena bhagavā rat­tandha­kā­ra­timisā­yaṃ abbhokāse nisinno hoti, devo ca ekamekaṃ phusāyati. Atha kho brahmā sahampati abhikkantāya rattiyā abhikkan­ta­vaṇṇo kevalakappaṃ andhakavindaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavato santike imā gāthāyo abhāsi: </p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc598"></a><a class="ms" id="p_12S1_1098"></a>“Sevetha pantāni senāsanāni,<br> Careyya saṃ­yoja­na­vippa­mokkhā;<br> Sace ratiṃ nādhigaccheyya tattha,<br> Saṃghe vase rakkhitatto satīmā.
</p>
<p><a class="sc" id="3"></a><a class="verse-num-sc" id="verse-num-sc599"></a><a class="pts2ed" id="pts2ed1.334"></a><a class="ms" id="p_12S1_1099"></a>Kulākulaṃ piṇḍikāya caranto,<br> Indriyagutto nipako satimā;<br> Sevetha pantāni senāsanāni,<br> Bhayā pamutto abhaye vimutto.
</p>
<p><a class="sc" id="4"></a><a class="verse-num-sc" id="verse-num-sc600"></a><a class="ms" id="p_12S1_1100"></a>Yattha bheravā <span class="var" title="siriṃsapā (bj, s1-3, km, pts1-2)" id="note376">sarīsapā</span>,<br> Vijju sañcarati thanayati devo;<br> Andha­kā­ra­timisāya rattiyā,<br> Nisīdi tattha bhikkhu vigata­loma­haṃso.
</p>
<p><a class="sc" id="5"></a><a class="verse-num-sc" id="verse-num-sc601"></a><a class="ms" id="p_12S1_1101"></a>Idañhi jātu me diṭṭhaṃ,<br> nayidaṃ itihītihaṃ;<br> Ekasmiṃ brahma­cari­yas­miṃ,<br> sahassaṃ maccuhāyinaṃ.
</p>
<p><a class="sc" id="6"></a><a class="verse-num-sc" id="verse-num-sc602"></a><a class="ms" id="p_12S1_1102"></a><span class="var" title="bhīyo (si, s1-3, km, pts1-2)" id="note377">Bhiyyo</span> pañcasatā sekkhā,<br> dasā ca dasadhā dasa;<br> Sabbe sotasamāpannā,<br> ati­racchā­na­gāmino.
</p>
<p><a class="sc" id="7"></a><a class="verse-num-sc" id="verse-num-sc603"></a><a class="pts2ed" id="pts2ed1.335"></a><a class="ms" id="p_12S1_1103"></a><span class="var" title="atthayam (pts1) | atthāyaṃ (^dn18#42 [Jana­vasabha­sutta/9. Sat­tasamā­dhi­parik­khāra])" id="note378">Athāyaṃ</span> itarā pajā,<br> puññabhāgāti me mano;<br> Saṅkhātuṃ nopi sakkomi,<br> musāvādassa <span class="var" title="ottapeti (bj) | ottappeti (pts1, mr)" id="note379">ottapan”ti</span>.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brahmasaṃyutta</span>
<span class="hidden">Dutiyavagga</span>
<span class="hidden">Sanaṅ­kumāra­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>