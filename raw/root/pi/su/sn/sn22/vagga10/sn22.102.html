<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.102">
<article>
<div class="hgroup">
<p class="division">Saṃyutta Nikāya 22</p>
<p>10. Pupphavagga</p>
<h1><span class="var" title="aniccatā (or saññā) (pts1)" id="note185">102. Anic­casaññā­sutta</span></h1>
</div>
<p><a class="sc" id="1"></a><a class="ms" id="p_13S3_636"></a><a class="msdiv" id="msdiv102"></a>Sāvatthi­nidānaṃ. “Aniccasaññā, bhikkhave, bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati.</p>
<p><a class="sc" id="2"></a><a class="ms" id="p_13S3_637"></a>Seyyathāpi, bhikkhave, saradasamaye kassako mahānaṅgalena kasanto sabbāni mūla­santā­na­kāni sampadālento kasati; evameva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati.</p>
<p><a class="sc" id="3"></a><a class="ms" id="p_13S3_638"></a>Seyyathāpi, bhikkhave, pabbajalāyako pabbajaṃ lāyitvā agge gahetvā odhunāti niddhunāti <span class="var" title="nipphoteti (bj) | nipphoṭeti (s1-3)" id="note186">nicchoṭeti</span>; evameva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati … pe … sabbaṃ asmimānaṃ samūhanati.</p>
<p><a class="sc" id="4"></a><a class="pts" id="pts3.156"></a><a class="ms" id="p_13S3_639"></a>Seyyathāpi, bhikkhave, ambapiṇḍiyā vaṇṭacchinnāya yāni tattha ambāni vaṇ­ṭapaṭi­bandhāni sabbāni tāni tadanvayāni bhavanti; evameva kho, bhikkhave, aniccasaññā bhāvitā … pe … sabbaṃ asmimānaṃ samūhanati.</p>
<p><a class="sc" id="5"></a><a class="ms" id="p_13S3_640"></a>Seyyathāpi, bhikkhave, kūṭāgārassa yā kāci gopānasiyo sabbā tā kūṭaṅgamā kūṭaninnā kūṭasamosaraṇā, kūṭaṃ tāsaṃ aggamakkhāyati; evameva kho, bhikkhave, aniccasaññā bhāvitā … pe … sabbaṃ asmimānaṃ samūhanati.</p>
<p><a class="sc" id="6"></a><a class="ms" id="p_13S3_641"></a>Seyyathāpi, bhikkhave, ye keci mūlagandhā kāḷā­nusā­ri­gandho tesaṃ aggamakkhāyati; evameva kho, bhikkhave, aniccasaññā … pe … sabbaṃ asmimānaṃ samūhanati.</p>
<p><a class="sc" id="7"></a><a class="ms" id="p_13S3_642"></a>Seyyathāpi, bhikkhave, ye keci sāragandhā, lohitacandanaṃ tesaṃ aggamakkhāyati; evameva kho, bhikkhave, aniccasaññā … pe … sabbaṃ asmimānaṃ samūhanati.</p>
<p><a class="sc" id="8"></a><a class="ms" id="p_13S3_643"></a>Seyyathāpi, bhikkhave, ye keci pupphagandhā, vassikaṃ tesaṃ aggamakkhāyati; evameva kho, bhikkhave, aniccasaññā … pe … sabbaṃ asmimānaṃ samūhanati.</p>
<p><a class="sc" id="9"></a><a class="ms" id="p_13S3_644"></a>Seyyathāpi, bhikkhave, ye keci <span class="var" title="kuḍḍarājāno (bj, pts1) | kuṭṭharājāno (s1-3)" id="note187">kuṭṭarājāno</span>, sabbete rañño cakkavattissa anuyantā bhavanti, rājā tesaṃ cakkavatti aggamakkhāyati; evameva kho, bhikkhave, aniccasaññā … pe … sabbaṃ asmimānaṃ samūhanati.</p>
<p><a class="sc" id="10"></a><a class="ms" id="p_13S3_645"></a>Seyyathāpi, bhikkhave, yā kāci tārakarūpānaṃ pabhā, sabbā tā can­dimap­pabhāya kalaṃ nāgghanti soḷasiṃ, candappabhā tāsaṃ aggamakkhāyati; evameva kho, bhikkhave, aniccasaññā … pe … sabbaṃ asmimānaṃ samūhanati.</p>
<p><a class="sc" id="11"></a><a class="ms" id="p_13S3_646"></a>Seyyathāpi, bhikkhave, saradasamaye viddhe vigatavalāhake deve ādicco nataṃ abbhus­sakka­māno, sabbaṃ ākāsagataṃ tamagataṃ abhivihacca bhāsate ca tapate ca virocate ca; evameva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati.</p>
<p><a class="sc" id="12"></a><a class="pts" id="pts3.157"></a><a class="ms" id="p_13S3_647"></a>Kathaṃ bhāvitā ca, bhikkhave, aniccasaññā kathaṃ bahulīkatā sabbaṃ kāmarāgaṃ pariyādiyati … pe … sabbaṃ asmimānaṃ samūhanati? ‘Iti rūpaṃ, iti rūpassa samudayo, iti rūpassa atthaṅgamo; iti vedanā … iti saññā … iti saṅkhārā … iti viññāṇaṃ, iti viññāṇassa samudayo, iti viññāṇassa atthaṅgamo’ti—evaṃ bhāvitā kho, bhikkhave, aniccasaññā evaṃ bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanatī”ti.</p>
<p class="endsection">Dasamaṃ.</p>
<p class="endsection">Pupphavaggo pañcamo.</p>
<blockquote class="uddanagatha">
<p><a class="sc" id="13"></a><a class="ms" id="p_13S3_651"></a>Nadī pupphañca pheṇañca,<br> gomayañca nakhāsikhaṃ;<br> Suddhikaṃ dve ca gaddulā,<br> vāsījaṭaṃ aniccatāti.
</p>
</blockquote>
<p class="endsection">Maj­jhima­paṇṇā­sako samatto.</p>
<blockquote class="vagguddanagatha">
<p><a class="sc" id="14"></a><a class="ms" id="p_13S3_654"></a>Upayo arahanto ca,<br> khajjanī therasavhayaṃ;<br> Pupphavaggena paṇṇāsa,<br> dutiyo tena vuccatīti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Maj­jhima­paṇṇā­saka</span>
<span class="hidden">Pupphavagga</span>
<span class="hidden">Nadīsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>