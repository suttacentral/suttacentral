<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.58">
<article>
<div class="hgroup">
<p class="division">Saṃyutta Nikāya 22</p>
<p>6. Upayavagga</p>
<h1><span class="var" title="­sambud­dha­suttaṃ (bj) | sambuddho (pts1)" id="note92">58. Sammā­sambud­dha­sutta</span></h1>
</div>
<p><a class="sc" id="1"></a><a class="ms" id="p_13S3_291"></a><a class="msdiv" id="msdiv58"></a>Sāvatthi­nidānaṃ. “ Tathāgato, bhikkhave, arahaṃ sammāsambuddho rūpassa nibbidā virāgā nirodhā anupādā vimutto sammā­sambud­dhoti vuccati. Bhikkhupi, bhikkhave, paññāvimutto rūpassa nibbidā virāgā nirodhā anupādā vimutto paññāvimuttoti vuccati.</p>
<p><a class="sc" id="2"></a><a class="ms" id="p_13S3_292"></a>Tathāgato, bhikkhave, arahaṃ sammāsambuddho vedanāya nibbidā virāgā nirodhā anupādā vimutto sammā­sambud­dhoti vuccati. Bhikkhupi, bhikkhave, paññāvimutto vedanāya nibbidā … pe … paññāvimuttoti vuccati.</p>
<p><a class="sc" id="3"></a><a class="pts" id="pts3.66"></a><a class="ms" id="p_13S3_293"></a>Tathāgato, bhikkhave, arahaṃ sammāsambuddho saññāya … saṅkhārānaṃ … viññāṇassa nibbidā virāgā nirodhā anupādā vimutto sammā­sambud­dhoti vuccati. Bhikkhupi, bhikkhave, paññāvimutto viññāṇassa nibbidā virāgā nirodhā anupādā vimutto paññāvimuttoti vuccati.</p>
<p><a class="sc" id="4"></a><a class="ms" id="p_13S3_294"></a>Tatra kho, bhikkhave, ko viseso, ko <span class="var" title="adhippāyo (bj) | adhippāyaso (s1-3, km, mr) | adhippāyoso (pts1)" id="note94">adhippayāso</span>, kiṃ nānākaraṇaṃ, tathāgatassa arahato sammā­sambud­dhassa paññāvimuttena bhikkhunā”ti? “Bhagavaṃmūlakā no, bhante, dhammā bhaga­vaṃ­nettikā bhaga­vaṃ­paṭi­saraṇā. Sādhu vata, bhante, bhaga­van­taññeva paṭibhātu etassa bhāsitassa attho. Bhagavato sutvā bhikkhū dhāressantī”ti. “Tena hi, bhikkhave, suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca:</p>
<p><a class="sc" id="5"></a><a class="ms" id="p_13S3_295"></a>“Tathāgato, bhikkhave, arahaṃ sammāsambuddho anuppannassa maggassa uppādetā, asañjātassa maggassa <span class="var" title="sañjānetā (s1-3, km, pts1)" id="note96">sañjanetā</span>, anakkhātassa maggassa akkhātā maggaññū, maggavidū, maggakovido; maggānugā ca, bhikkhave, etarahi sāvakā viharanti pacchā samannāgatā. Ayaṃ kho, bhikkhave, viseso, ayaṃ adhippayāso, idaṃ nānākaraṇaṃ tathāgatassa arahato sammā­sambud­dhassa paññāvimuttena bhikkhunā”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Maj­jhima­paṇṇā­saka</span>
<span class="hidden">Upayavagga</span>
<span class="hidden">Upayasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>