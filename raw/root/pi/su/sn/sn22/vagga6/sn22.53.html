<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.53">
<article>
<div class="hgroup">
<p class="division">Saṃyutta Nikāya 22</p>
<p><span class="var" title="upāyavaggo (s1-3, pts1)" id="note80">6. Upayavagga</span></p>
<h1>53. Upayasutta</h1>
</div>
<p><a class="sc" id="1"></a><a class="ms" id="p_13S3_233"></a><a class="msdiv" id="msdiv53"></a>Sāvatthi­nidānaṃ. “<span class="var" title="upāyo (s1-3, km, pts1)" id="note81">Upayo</span>, bhikkhave, avimutto, anupayo vimutto. <span class="var" title="rūpūpāyaṃ (s1-3, km) | rūpupāyaṃ (pts1, mr)" id="note83">Rūpupayaṃ</span> vā, bhikkhave, viññāṇaṃ tiṭṭhamānaṃ tiṭṭheyya, rūpārammaṇaṃ rūpappatiṭṭhaṃ nandūpasecanaṃ vuddhiṃ virūḷhiṃ vepullaṃ āpajjeyya. Vedanupayaṃ vā … pe … saññupayaṃ vā … pe … saṅkhārupayaṃ vā, bhikkhave, viññāṇaṃ tiṭṭhamānaṃ tiṭṭheyya, saṅ­khā­rā­rammaṇaṃ saṅ­khā­rap­patiṭ­ṭhaṃ nandūpasecanaṃ vuddhiṃ virūḷhiṃ vepullaṃ āpajjeyya.</p>
<p><a class="sc" id="2"></a><a class="ms" id="p_13S3_234"></a>Yo, bhikkhave, evaṃ vadeyya: ‘ahamaññatra rūpā aññatra vedanāya aññatra saññāya aññatra saṅkhārehi viññāṇassa āgatiṃ vā gatiṃ vā cutiṃ vā upapattiṃ vā vuddhiṃ vā virūḷhiṃ vā vepullaṃ vā paññāpessāmī’ti, netaṃ ṭhānaṃ vijjati.</p>
<p><a class="sc" id="3"></a><a class="pts" id="pts3.54"></a><a class="ms" id="p_13S3_235"></a>Rūpadhātuyā ce, bhikkhave, bhikkhuno rāgo pahīno hoti. Rāgassa pahānā voc­chij­ja­tā­ramma­ṇaṃ patiṭṭhā viññāṇassa na hoti. Vedanādhātuyā ce, bhikkhave … saññādhātuyā ce, bhikkhave … saṅ­khā­ra­dhātuyā ce, bhikkhave … viññāṇadhātuyā ce, bhikkhave, bhikkhuno rāgo pahīno hoti. Rāgassa pahānā voc­chij­ja­tā­ramma­ṇaṃ patiṭṭhā viññāṇassa na hoti. Tadap­pa­tiṭṭhi­taṃ viññāṇaṃ avirūḷhaṃ anabhi­saṅ­khacca vimuttaṃ. Vimuttattā ṭhitaṃ. Ṭhitattā santusitaṃ. Santusitattā na paritassati. Aparitassaṃ paccattaññeva parinibbāyati. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Maj­jhima­paṇṇā­saka</span>
<span class="hidden">Upayavagga</span>
<span class="hidden">Upayasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>