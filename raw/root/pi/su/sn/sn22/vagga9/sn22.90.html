<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.90">
<article>
<div class="hgroup">
<p class="division">Saṃyutta Nikāya 22</p>
<p>9. Theravagga</p>
<h1>90. Channasutta</h1>
</div>
<p><a class="sc" id="1"></a><a class="ms" id="p_13S3_559"></a><a class="msdiv" id="msdiv90"></a>Ekaṃ samayaṃ sambahulā therā bhikkhū bārāṇasiyaṃ viharanti isipatane migadāye. Atha kho āyasmā channo sāyanhasamayaṃ paṭisallānā vuṭṭhito <span class="var" title="apāpuraṇaṃ (si, s1-3, km) | avāpuranaṃ (pts1)" id="note151">avāpuraṇaṃ</span> ādāya vihārena vihāraṃ upasaṅkamitvā there bhikkhū etadavoca: “ovadantu maṃ āyasmanto therā, anusāsantu maṃ āyasmanto therā, karontu me āyasmanto therā dhammiṃ kathaṃ, yathāhaṃ dhammaṃ passeyyan”ti.</p>
<p><a class="sc" id="2"></a><a class="ms" id="p_13S3_560"></a>Evaṃ vutte, therā bhikkhū āyasmantaṃ channaṃ etadavocuṃ: “rūpaṃ kho, āvuso channa, aniccaṃ; vedanā aniccā; saññā aniccā; saṅkhārā aniccā; viññāṇaṃ aniccaṃ. Rūpaṃ anattā; vedanā … saññā … saṅkhārā … viññāṇaṃ anattā. Sabbe saṅkhārā aniccā; sabbe dhammā anattā”ti.</p>
<p><a class="sc" id="3"></a><a class="pts" id="pts3.133"></a><a class="ms" id="p_13S3_561"></a>Atha kho āyasmato channassa etadahosi: “<span class="var" title="mayhaṃpi kho evaṃ (s1-3, km)" id="note152">mayhampi kho etaṃ evaṃ</span> hoti: ‘rūpaṃ aniccaṃ, vedanā … saññā … saṅkhārā … viññāṇaṃ aniccaṃ; rūpaṃ anattā, vedanā … saññā … saṅkhārā … viññāṇaṃ anattā. Sabbe saṅkhārā aniccā, sabbe dhammā anattā’ti. Atha ca pana me sabba­saṅ­khā­ra­sama­the sabbū­padhipa­ṭi­nissagge taṇhākkhaye virāge nirodhe nibbāne cittaṃ na pakkhandati nappasīdati na santiṭṭhati nādhimuccati. Paritassanā upādānaṃ uppajjati; paccudāvattati mānasaṃ: ‘atha ko carahi me attā’ti? Na kho panevaṃ dhammaṃ passato hoti. Ko nu kho me tathā dhammaṃ deseyya yathāhaṃ dhammaṃ passeyyan”ti.</p>
<p><a class="sc" id="4"></a><a class="ms" id="p_13S3_562"></a>Atha kho āyasmato channassa etadahosi: “ayaṃ kho āyasmā ānando kosambiyaṃ viharati ghositārāme satthu ceva saṃvaṇṇito sambhāvito ca viññūnaṃ sab­rahma­cārī­naṃ, pahoti ca me āyasmā ānando tathā dhammaṃ desetuṃ yathāhaṃ dhammaṃ passeyyaṃ; atthi ca me āyasmante ānande tāvatikā <span class="var" title="visaṭṭhi (pts1) | vissatthi (?)" id="note153">vissaṭṭhi</span>. Yannūnāhaṃ yenāyasmā ānando tenu­pasaṅka­meyyan”ti. Atha kho āyasmā channo senāsanaṃ saṃsāmetvā patta­cīvara­mādāya yena kosambī ghositārāmo yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi … pe … ekamantaṃ nisinno kho āyasmā channo āyasmantaṃ ānandaṃ etadavoca:</p>
<p><a class="sc" id="5"></a><a class="ms" id="p_13S3_563"></a>“Ekamidāhaṃ, āvuso ānanda, samayaṃ bārāṇasiyaṃ viharāmi isipatane migadāye. Atha khvāhaṃ, āvuso, sāyanhasamayaṃ paṭisallānā vuṭṭhito avāpuraṇaṃ ādāya vihārena vihāraṃ upasaṅkamiṃ; upasaṅkamitvā there bhikkhū etadavocaṃ: ‘ovadantu maṃ āyasmanto therā, anusāsantu maṃ āyasmanto therā, karontu me āyasmanto therā dhammiṃ kathaṃ yathāhaṃ dhammaṃ passeyyan’ti. Evaṃ vutte, maṃ, āvuso, therā bhikkhū etadavocuṃ: ‘rūpaṃ kho, āvuso channa, aniccaṃ; vedanā … saññā … saṅkhārā … viññāṇaṃ aniccaṃ; rūpaṃ anattā … pe … viññāṇaṃ anattā. Sabbe saṅkhārā aniccā, sabbe dhammā anattā’ti.</p>
<p><a class="sc" id="6"></a><a class="pts" id="pts3.134"></a><a class="ms" id="p_13S3_564"></a>Tassa mayhaṃ, āvuso, etadahosi: ‘mayhampi kho etaṃ evaṃ hoti—rūpaṃ aniccaṃ … pe … viññāṇaṃ aniccaṃ, rūpaṃ anattā, vedanā … saññā … saṅkhārā … viññāṇaṃ anattā. Sabbe saṅkhārā aniccā, sabbe dhammā anattā’ti. Atha ca pana me sabba­saṅ­khā­ra­sama­the sabbū­padhipa­ṭi­nissagge taṇhākkhaye virāge nirodhe nibbāne cittaṃ na pakkhandati nappasīdati na santiṭṭhati nādhimuccati. Paritassanā upādānaṃ uppajjati; paccudāvattati mānasaṃ: ‘atha ko carahi me attā’ti? Na kho panevaṃ dhammaṃ passato hoti. Ko nu kho me tathā dhammaṃ deseyya yathāhaṃ dhammaṃ passeyyanti.</p>
<p><a class="sc" id="7"></a><a class="ms" id="p_13S3_565"></a>Tassa mayhaṃ, āvuso, etadahosi: ‘ayaṃ kho āyasmā ānando kosambiyaṃ viharati ghositārāme satthu ceva saṃvaṇṇito sambhāvito ca viññūnaṃ sab­rahma­cārī­naṃ, pahoti ca me āyasmā ānando tathā dhammaṃ desetuṃ yathāhaṃ dhammaṃ passeyyaṃ. Atthi ca me āyasmante ānande tāvatikā vissaṭṭhi. Yannūnāhaṃ yenāyasmā ānando tenu­pasaṅka­meyyan’ti. Ovadatu maṃ, āyasmā ānando; anusāsatu maṃ, āyasmā ānando; karotu me, āyasmā ānando dhammiṃ kathaṃ yathāhaṃ dhammaṃ passeyyan”ti.</p>
<p><a class="sc" id="8"></a><a class="ms" id="p_13S3_566"></a>“Ettakenapi mayaṃ āyasmato channassa attamanā api nāma <span class="var" title="taṃ (bj, s1-3, km)" id="note154">taṃ</span> āyasmā channo āvi akāsi khīlaṃ <span class="var" title="pabhindi (bj, s1-3, km, pts1)" id="note155">chindi</span>. Odahāvuso channa, sotaṃ; <span class="var" title="bhabbo tvaṃ (mr)" id="note156">bhabbosi</span> dhammaṃ viññātun”ti. Atha kho āyasmato channassa <span class="var" title="tāvadeva (si)" id="note157">tāvatakeneva</span> uḷāraṃ pītipāmojjaṃ uppajji: “bhabbo kirasmi dhammaṃ viññātun”ti.</p>
<p><a class="sc" id="9"></a><a class="pts" id="pts3.135"></a><a class="ms" id="p_13S3_567"></a>“Sammukhā metaṃ, āvuso channa, bhagavato sutaṃ, sammukhā paṭiggahitaṃ kaccānagottaṃ bhikkhuṃ ovadantassa—dvayanissito khvāyaṃ, kaccāna, loko yebhuyyena atthitañceva natthitañca. Lokasamudayaṃ kho, kaccāna, yathābhūtaṃ sammappaññāya passato yā loke natthitā, sā na hoti. Lokanirodhaṃ kho, kaccāna, yathābhūtaṃ sammappaññāya passato yā loke atthitā, sā na hoti. Upa­yupā­dā­nābhini­ve­sa­vini­bandho khvāyaṃ, kaccāna, loko yebhuyyena taṃ cāyaṃ upayupādānaṃ cetaso adhiṭṭhā­nā­bhini­ve­sā­nusa­yaṃ na upeti na upādiyati nādhiṭṭhāti ‘attā me’ti. Dukkhameva uppajjamānaṃ uppajjati, dukkhaṃ nirujjhamānaṃ nirujjhatīti na kaṅkhati na vicikicchati. Aparappaccayā ñāṇamevassa ettha hoti. Ettāvatā kho, kaccāna, sammādiṭṭhi hoti. Sabbamatthīti kho, kaccāna, ayameko anto. Sabbaṃ natthīti ayaṃ dutiyo anto. Ete te, kaccāna, ubho ante anupagamma majjhena tathāgato dhammaṃ deseti—avijjāpaccayā saṅkhārā; saṅ­khā­ra­pac­cayā viññāṇaṃ … pe … evametassa kevalassa duk­khak­khan­dhassa samudayo hoti. Avijjāya tveva asesa­virāga­nirodhā saṅ­khā­ra­nirodho … pe … evametassa kevalassa duk­khak­khan­dhassa nirodho hotī”ti.</p>
<p><a class="sc" id="10"></a><a class="ms" id="p_13S3_568"></a>“Evametaṃ, āvuso ānanda, hoti yesaṃ āyasmantānaṃ tādisā sabrahmacārayo anukampakā atthakāmā ovādakā anusāsakā. Idañca pana me āyasmato ānandassa dhammadesanaṃ sutvā dhammo abhisamito”ti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Maj­jhima­paṇṇā­saka</span>
<span class="hidden">Theravagga</span>
<span class="hidden">Ānandasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>