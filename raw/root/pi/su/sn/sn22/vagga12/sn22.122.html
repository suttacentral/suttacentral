<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.122">
<article>
<div class="hgroup">
<p class="division">Saṃyutta Nikāya 22</p>
<p>12. Dhamma­ka­thi­ka­vagga</p>
<h1><span class="var" title="sīlasuttaṃ (bj) | sīlam (pts1)" id="note201">122. Sīlavantasutta</span></h1>
</div>
<p><a class="sc" id="1"></a><a class="pts" id="pts3.168"></a><a class="ms" id="p_13S3_700"></a><a class="msdiv" id="msdiv122"></a>Ekaṃ samayaṃ āyasmā ca sāriputto āyasmā ca <span class="var" title="mahākoṭṭhito (bj, s1-3, km, pts1)" id="note202">mahākoṭṭhiko</span> bārāṇasiyaṃ viharanti isipatane migadāye. Atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā sāriputto tenupasaṅkami … pe … etadavoca: “sīlavatāvuso, sāriputta, bhikkhunā katame dhammā yoniso manasikātabbā”ti? “Sīlavatāvuso, koṭṭhika, bhikkhunā pañcu­pādā­nak­khan­dhā aniccato dukkhato rogato gaṇḍato sallato aghato ābādhato parato palokato suññato anattato yoniso manasi kātabbā. Katame pañca? Seyyathidaṃ—rūpupā­dā­nak­khan­dho, vedanupā­dā­nak­khan­dho, saññu­pādā­nak­khan­dho, saṅ­khā­ru­pādā­nak­khan­dho, viñ­ñāṇupā­dā­nak­khan­dho. Sīlavatāvuso, koṭṭhika, bhikkhunā ime pañcu­pādā­nak­khan­dhā aniccato dukkhato rogato gaṇḍato sallato aghato ābādhato parato palokato suññato anattato yoniso manasi kātabbā. Ṭhānaṃ kho panetaṃ, āvuso, vijjati yaṃ sīlavā bhikkhu ime pañcu­pādā­nak­khan­dhe aniccato … pe … anattato yoniso manasi karonto sotā­patti­phalaṃ sacchikareyyā”ti.</p>
<p><a class="sc" id="2"></a><a class="ms" id="p_13S3_701"></a>“Sotāpannena panāvuso sāriputta, bhikkhunā katame dhammā yoniso manasi kātabbā”ti? “Sotāpannenapi kho, āvuso koṭṭhika, bhikkhunā ime pañcu­pādā­nak­khan­dhā aniccato … pe … anattato yoniso manasi kātabbā. Ṭhānaṃ kho panetaṃ, āvuso, vijjati yaṃ sotāpanno bhikkhu ime pañcu­pādā­nak­khan­dhe aniccato … pe … anattato yoniso manasi karonto sakadā­gāmi­phalaṃ sacchikareyyā”ti.</p>
<p><a class="sc" id="3"></a><a class="ms" id="p_13S3_702"></a>“Sakadāgāminā panāvuso sāriputta, bhikkhunā katame dhammā yoniso manasi kātabbā”ti? “Sakadāgāmināpi kho, āvuso koṭṭhika, bhikkhunā ime pañcu­pādā­nak­khan­dhā aniccato … pe … anattato yoniso manasi kātabbā. Ṭhānaṃ kho panetaṃ, āvuso, vijjati yaṃ sakadāgāmī bhikkhu ime pañcu­pādā­nak­khan­dhe aniccato … pe … anattato yoniso manasi karonto anāgāmiphalaṃ sacchikareyyā”ti.</p>
<p><a class="sc" id="4"></a><a class="ms" id="p_13S3_703"></a>“Anāgāminā panāvuso sāriputta, bhikkhunā katame dhammā yoniso manasi kātabbā”ti? “Anāgāmināpi kho, āvuso koṭṭhika, bhikkhunā ime pañcu­pādā­nak­khan­dhā aniccato … pe … anattato yoniso manasi kātabbā. Ṭhānaṃ kho panetaṃ, āvuso, vijjati yaṃ anāgāmī bhikkhu ime pañcu­pādā­nak­khan­dhe aniccato … pe … anattato yoniso manasi karonto arahattaṃ sacchikareyyā”ti.</p>
<p><a class="sc" id="5"></a><a class="pts" id="pts3.169"></a><a class="ms" id="p_13S3_704"></a>“Arahatā panāvuso sāriputta, katame dhammā yoniso manasi kātabbā”ti? “Arahatāpi kho, āvuso koṭṭhika, ime pañcu­pādā­nak­khan­dhe aniccato dukkhato rogato gaṇḍato sallato aghato ābādhato parato palokato suññato anattato yoniso manasi kātabbā. Natthi, khvāvuso, arahato uttari karaṇīyaṃ katassa vā paticayo; api ca ime dhammā bhāvitā bahulīkatā diṭṭha­dhamma­su­kha­vihārāya ceva saṃvattanti sati­sam­pajañ­ñāya cā”ti.</p>
<p class="endsection">Dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Uparipaṇṇāsaka</span>
<span class="hidden">Dhamma­ka­thi­ka­vagga</span>
<span class="hidden">Avijjāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>