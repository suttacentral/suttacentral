<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.3">
<article>
<div class="hgroup">
<p class="division">Saṃyutta Nikāya 22</p>
<p>1. Nakula­pi­tu­vagga</p>
<h1>3. ­Hālid­di­kāni­sutta</h1>
</div>
<p><a class="sc" id="1"></a><a class="ms" id="p_13S3_35"></a><a class="msdiv" id="msdiv3"></a><span class="evam">Evaṃ me sutaṃ—​</span>   ekaṃ samayaṃ āyasmā mahākaccāno avantīsu viharati <span class="var" title="kulaghare (mr)" id="note11">kuraraghare</span> papāte pabbate. Atha kho <span class="var" title="haliddikāni (s1-3)" id="note12">hāliddikāni</span> gahapati yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ nisinno kho hāliddikāni gahapati āyasmantaṃ mahākaccānaṃ etadavoca: “vuttamidaṃ, bhante, bhagavatā aṭṭhakavaggiye māgaṇḍiyapañhe:</p>
<blockquote class="gatha">
<p><a class="sc" id="2"></a><a class="ms" id="p_13S3_36"></a>‘Okaṃ pahāya aniketasārī,<br> Gāme <span class="var" title="akrubbaṃ (mr)" id="note14">akubbaṃ</span> muni <span class="var" title="sandhavāni (mr)" id="note15">santhavāni</span>;<br> Kāmehi ritto <span class="var" title="apurekkharāno (bj suttanipātepi)" id="note16">apurakkharāno</span>,<br> Kathaṃ na viggayha janena kayirā’ti.
</p>
</blockquote>
<p><a class="sc" id="3"></a><a class="ms" id="p_13S3_37"></a>Imassa nu kho, bhante, bhagavatā saṅkhittena bhāsitassa kathaṃ vitthārena attho daṭṭhabbo”ti?</p>
<p><a class="sc" id="4"></a><a class="pts" id="pts3.10"></a><a class="ms" id="p_13S3_38"></a>“Rūpadhātu kho, gahapati, viññāṇassa oko. <span class="var" title="... vinibaddhañca (bj-a, pts1)" id="note17">Rūpa­dhātu­rāga­vini­bandhañca</span> pana viññāṇaṃ ‘okasārī’ti vuccati. Vedanādhātu kho, gahapati, viññāṇassa oko. Vedanā­dhātu­rāga­vini­bandhañca pana viññāṇaṃ ‘okasārī’ti vuccati. Saññādhātu kho, gahapati, viññāṇassa oko. Saññā­dhātu­rāga­vini­bandhañca pana viññāṇaṃ ‘okasārī’ti vuccati. Saṅkhāradhātu kho, gahapati, viññāṇassa oko. Saṅ­khā­ra­dhātu­rāga­vini­bandhañca pana viññāṇaṃ ‘okasārī’ti vuccati. Evaṃ kho, gahapati, okasārī hoti.</p>
<p><a class="sc" id="5"></a><a class="ms" id="p_13S3_39"></a>Kathañca, gahapati, anokasārī hoti? Rūpadhātuyā kho, gahapati, yo chando yo rāgo yā <span class="var" title="nandi (bj, s1-3, km, pts1)" id="note18">nandī</span> yā taṇhā ye <span class="var" title="upāyupādānā (s1-3, km, pts1)" id="note19">upayupādānā</span> cetaso adhiṭṭhā­nābhini­ve­sā­nusayā te tathāgatassa pahīnā ucchinnamūlā tālāvatthukatā <span class="var" title="anabhāvakatā (bj, pts1)" id="note20">anabhāvaṃkatā</span> āyatiṃ anuppādadhammā. Tasmā tathāgato ‘anokasārī’ti vuccati. Vedanādhātuyā kho, gahapati … saññādhātuyā kho, gahapati … saṅ­khā­ra­dhātuyā kho, gahapati … viññāṇadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhā­nābhini­ve­sā­nusayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā tathāgato ‘anokasārī’ti vuccati. Evaṃ kho, gahapati, anokasārī hoti.</p>
<p><a class="sc" id="6"></a><a class="ms" id="p_13S3_40"></a>Kathañca, gahapati, niketasārī hoti? Rūpa­nimitta­niketa­vi­sāra­vini­bandhā kho, gahapati, ‘niketasārī’ti vuccati. Saddanimitta … pe … gandhanimitta … rasanimitta … ­phoṭṭhab­ba­nimitta … dhamma­ni­mit­tani­keta­vi­sāra­vini­bandhā kho, gahapati, ‘niketasārī’ti vuccati. Evaṃ kho, gahapati, niketasārī hoti.</p>
<p><a class="sc" id="7"></a><a class="pts" id="pts3.11"></a><a class="ms" id="p_13S3_41"></a>Kathañca, gahapati, aniketasārī hoti? Rūpa­nimitta­niketa­vi­sāra­vini­bandhā kho, gahapati, tathāgatassa pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. Tasmā tathāgato ‘aniketasārī’ti vuccati. Saddanimitta … gandhanimitta … rasanimitta … ­phoṭṭhab­ba­nimitta … dhamma­ni­mit­tani­keta­vi­sāra­vini­bandhā kho, gahapati, tathāgatassa pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. Tasmā tathāgato ‘aniketasārī’ti vuccati. Evaṃ kho, gahapati, aniketasārī hoti.</p>
<p><a class="sc" id="8"></a><a class="ms" id="p_13S3_42"></a>Kathañca, gahapati, gāme <span class="var" title="sandhavajāto (mr)" id="note21">santhavajāto</span> hoti? Idha, gahapati, ekacco <span class="var" title="gihi (mr)" id="note22">gihīhi</span> saṃsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kic­cakara­ṇīyesu attanā tesu yogaṃ āpajjati. Evaṃ kho, gahapati, gāme santhavajāto hoti.</p>
<p><a class="sc" id="9"></a><a class="ms" id="p_13S3_43"></a>Kathañca, gahapati, gāme na santhavajāto hoti? Idha, gahapati, <span class="var" title="ekacco (bj)" id="note23">bhikkhu</span> <span class="var" title="gihi (mr)" id="note24">gihīhi</span> asaṃsaṭṭho viharati na sahanandī na sahasokī na sukhitesu sukhito na dukkhitesu dukkhito, uppannesu kic­cakara­ṇīyesu na attanā tesu yogaṃ āpajjati. Evaṃ kho, gahapati, gāme na santhavajāto hoti.</p>
<p><a class="sc" id="10"></a><a class="ms" id="p_13S3_44"></a>Kathañca, gahapati, kāmehi aritto hoti? Idha, gahapati, ekacco kāmesu avigatarāgo hoti avigatacchando avigatapemo avigatapipāso avigata­pari­ḷāho avigatataṇho. Evaṃ kho, gahapati, kāmehi aritto hoti.</p>
<p><a class="sc" id="11"></a><a class="ms" id="p_13S3_45"></a>Kathañca, gahapati, kāmehi ritto hoti? Idha, gahapati, ekacco kāmesu vigatarāgo hoti vigatacchando vigatapemo vigatapipāso vigatapariḷāho vigatataṇho. Evaṃ kho, gahapati, kāmehi ritto hoti.</p>
<p><a class="sc" id="12"></a><a class="ms" id="p_13S3_46"></a>Kathañca, gahapati, purakkharāno hoti? Idha, gahapati, ekaccassa evaṃ hoti: ‘evaṃrūpo siyaṃ anāga­ta­maddhā­naṃ, evaṃvedano siyaṃ anāga­ta­maddhā­naṃ, evaṃsañño siyaṃ anāga­ta­maddhā­naṃ, evaṃsaṅkhāro siyaṃ anāga­ta­maddhā­naṃ, evaṃviññāṇo siyaṃ anāga­ta­maddhā­nan’ti. Evaṃ kho, gahapati, purakkharāno hoti.</p>
<p><a class="sc" id="13"></a><a class="pts" id="pts3.12"></a><a class="ms" id="p_13S3_47"></a>Kathañca, gahapati, apurakkharāno hoti? Idha, gahapati, ekaccassa na evaṃ hoti: ‘evaṃrūpo siyaṃ anāga­ta­maddhā­naṃ, evaṃvedano siyaṃ anāga­ta­maddhā­naṃ, evaṃsañño siyaṃ anāga­ta­maddhā­naṃ, evaṃsaṅkhāro siyaṃ anāga­ta­maddhā­naṃ, evaṃviññāṇo siyaṃ anāga­ta­maddhā­nan’ti. Evaṃ kho, gahapati, apurakkharāno hoti.</p>
<p><a class="sc" id="14"></a><a class="ms" id="p_13S3_48"></a>Kathañca, gahapati, kathaṃ viggayha janena kattā hoti? Idha, gahapati, ekacco evarūpiṃ kathaṃ kattā hoti: ‘na tvaṃ imaṃ dhammavinayaṃ ājānāsi; ahaṃ imaṃ dhammavinayaṃ ājānāmi. Kiṃ tvaṃ imaṃ dhammavinayaṃ ājānissasi? Micchā­paṭi­panno tvamasi; ahamasmi sammāpaṭipanno. Pure vacanīyaṃ pacchā avaca; pacchā vacanīyaṃ pure avaca. Sahitaṃ me, asahitaṃ te. Adhiciṇṇaṃ te viparāvattaṃ. Āropito te vādo; cara vādap­pamok­khāya. Niggahitosi; nibbeṭhehi vā sace pahosī’ti. Evaṃ kho, gahapati, kathaṃ viggayha janena kattā hoti.</p>
<p><a class="sc" id="15"></a><a class="ms" id="p_13S3_49"></a>Kathañca, gahapati, kathaṃ na viggayha janena kattā hoti? Idha, gahapati, bhikkhu na evarūpiṃ kathaṃ kattā hoti: ‘na tvaṃ imaṃ dhammavinayaṃ ājānāsi … pe … nibbeṭhehi vā sace pahosī’ti. Evaṃ kho, gahapati, kathaṃ na viggayha janena kattā hoti.</p>
<p><a class="sc" id="16"></a><a class="ms" id="p_13S3_50"></a>Iti kho, gahapati, yaṃ taṃ vuttaṃ bhagavatā aṭṭhakavaggiye māgaṇḍiyapañhe: </p>
<blockquote class="gatha">
<p><a class="sc" id="17"></a><a class="ms" id="p_13S3_51"></a>‘Okaṃ pahāya aniketasārī,<br> Gāme akubbaṃ munisanthavāni;<br> Kāmehi ritto apurakkharāno,<br> Kathaṃ na viggayha janena kayirā’ti.
</p>
</blockquote>
<p><a class="sc" id="18"></a><a class="ms" id="p_13S3_52"></a>Imassa kho, gahapati, bhagavatā saṅkhittena bhāsitassa evaṃ vitthārena attho daṭṭhabbo”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Mūlapaṇṇāsaka</span>
<span class="hidden">Nakula­pi­tu­vagga</span>
<span class="hidden">Nakula­pi­tusutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>