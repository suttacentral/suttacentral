<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.47">
<article>
<div class="hgroup">
<p class="division">Saṃyutta Nikāya 22</p>
<p>5. Attadīpavagga</p>
<h1>47. Samanu­passa­nā­sutta</h1>
</div>
<p><a class="sc" id="1"></a><a class="ms" id="p_13S3_204"></a><a class="msdiv" id="msdiv47"></a>Sāvatthi­nidānaṃ. “Ye hi keci, bhikkhave, samaṇā vā brāhmaṇā vā anekavihitaṃ attānaṃ sama­nu­passamānā samanupassanti, sabbete pañcu­pādā­nak­khan­dhe samanupassanti, etesaṃ vā aññataraṃ. Katame pañca? Idha, bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sap­purisa­dhammassa akovido sap­purisa­dhamme avinīto rūpaṃ attato samanupassati, rūpavantaṃ vā attānaṃ; attani vā rūpaṃ, rūpasmiṃ vā attānaṃ. Vedanaṃ … saññaṃ … saṅkhāre … viññāṇaṃ attato samanupassati, viññāṇavantaṃ vā attānaṃ; attani vā viññāṇaṃ, viññāṇasmiṃ vā attānaṃ.</p>
<p><a class="sc" id="2"></a><a class="ms" id="p_13S3_205"></a>Iti ayañceva samanupassanā ‘asmī’ti cassa <span class="var" title="adhigataṃ (bahūsu)" id="note75">avigataṃ</span> hoti. ‘Asmī’ti kho pana, bhikkhave, avigate pañcannaṃ indriyānaṃ avakkanti hoti—cak­khun­dri­yassa sotindriyassa ghānindriyassa jivhindriyassa kāyindriyassa. Atthi, bhikkhave, mano, atthi dhammā, atthi avijjādhātu. Avijjā­samphas­sa­jena, bhikkhave, vedayitena phuṭṭhassa assutavato puthujjanassa ‘asmī’tipissa hoti; ‘ayamahamasmī’tipissa hoti; ‘bhavissan’tipissa hoti; ‘na bhavissan’tipissa hoti; ‘rūpī bhavissan’tipissa hoti; ‘arūpī bhavissan’tipissa hoti; ‘saññī bhavissan’tipissa hoti; ‘asaññī bhavissan’tipissa hoti; ‘nevasaññī­nāsaññī bhavissan’tipissa hoti.</p>
<p><a class="sc" id="3"></a><a class="pts" id="pts3.47"></a><a class="ms" id="p_13S3_206"></a><span class="var" title="tiṭṭhanti kho pana (bj, s1-3, km, pts1)" id="note76">Tiṭṭhanteva kho</span>, bhikkhave, <span class="var" title="tatheva (katthaci)" id="note77">tattheva</span> pañcindriyāni. Athettha sutavato ariyasāvakassa avijjā pahīyati, vijjā uppajjati. Tassa avijjāvirāgā vijjuppādā ‘asmī’tipissa na hoti; ‘ayamahamasmī’tipissa na hoti; ‘bhavissan’ti … ‘na bhavissan’ti … rūpī … arūpī … saññī … asaññī … ‘nevasaññī­nāsaññī bhavissan’tipissa na hotī”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Mūlapaṇṇāsaka</span>
<span class="hidden">Attadīpavagga</span>
<span class="hidden">Attadīpasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>