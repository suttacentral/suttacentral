<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn44.11">
<article>
<div class="hgroup">
<p class="division">Saṃyutta Nikāya 44</p>
<p>1. Abyākatavagga</p>
<h1><span class="var" title="sabhiyasuttaṃ (bj) | sabhiyo (pts1)" id="note559">11. Sabhi­ya­kaccāna­sutta</span></h1>
</div>
<p><a class="sc" id="1"></a><a class="ms" id="p_13S4_1826"></a><a class="msdiv" id="msdiv420"></a>Ekaṃ samayaṃ āyasmā sabhiyo kaccāno ñātike viharati giñjakāvasathe. Atha kho vacchagotto paribbājako yenāyasmā sabhiyo kaccāno tenupasaṅkami; upasaṅkamitvā āyasmatā sabhiyena kaccānena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vacchagotto paribbājako āyasmantaṃ sabhiyaṃ kaccānaṃ etadavoca: “kiṃ nu kho bho, kaccāna, hoti tathāgato paraṃ maraṇā”ti? “Abyākataṃ kho etaṃ, vaccha, bhagavatā: ‘hoti tathāgato paraṃ maraṇā’”ti. “Kiṃ pana, bho kaccāna, na hoti tathāgato paraṃ maraṇā”ti? “Etampi kho, vaccha, abyākataṃ bhagavatā: ‘na hoti tathāgato paraṃ maraṇā’”ti.</p>
<p><a class="sc" id="2"></a><a class="pts" id="pts4.402"></a><a class="ms" id="p_13S4_1827"></a>“Kiṃ nu kho, bho kaccāna, hoti ca na ca hoti tathāgato paraṃ maraṇā”ti? “Abyākataṃ kho etaṃ, vaccha, bhagavatā: ‘hoti ca na ca hoti tathāgato paraṃ maraṇā’”ti. “Kiṃ pana, bho kaccāna, neva hoti na na hoti tathāgato paraṃ maraṇā”ti? “Etampi kho, vaccha, abyākataṃ bhagavatā: ‘neva hoti na na hoti tathāgato paraṃ maraṇā’”ti.</p>
<p><a class="sc" id="3"></a><a class="ms" id="p_13S4_1828"></a>“‘Kiṃ nu kho, bho kaccāna, hoti tathāgato paraṃ maraṇā’ti, iti puṭṭho samāno: ‘abyākataṃ kho etaṃ, vaccha, bhagavatā—hoti tathāgato paraṃ maraṇā’ti vadesi. ‘Kiṃ pana, bho kaccāna, na hoti tathāgato paraṃ maraṇā’ti, iti puṭṭho samāno: ‘abyākataṃ kho etaṃ, vaccha, bhagavatā—na hoti tathāgato paraṃ maraṇā’ti vadesi. ‘Kiṃ nu kho, bho kaccāna, hoti ca na ca hoti tathāgato paraṃ maraṇā’ti, iti puṭṭho samāno: ‘abyākataṃ kho etaṃ, vaccha, bhagavatā—hoti ca na ca hoti tathāgato paraṃ maraṇā’ti vadesi. ‘Kiṃ pana, bho kaccāna, neva hoti na na hoti tathāgato paraṃ maraṇā’ti, iti puṭṭho samāno: ‘etampi kho, vaccha, abyākataṃ bhagavatā—neva hoti na na hoti tathāgato paraṃ maraṇā’ti vadesi. Ko nu kho, bho kaccāna, hetu, ko paccayo, yenetaṃ abyākataṃ samaṇena gotamenā”ti? “Yo ca, vaccha, hetu, yo ca paccayo paññāpanāya rūpīti vā arūpīti vā saññīti vā asaññīti vā nevasaññī­nāsaññīti vā, so ca hetu, so ca paccayo sabbena sabbaṃ sabbathā sabbaṃ aparisesaṃ nirujjheyya. Kena naṃ paññāpayamāno paññāpeyya rūpīti vā arūpīti vā saññīti vā asaññīti vā nevasaññī­nāsaññīti vā”ti. “Kīvaciraṃ pabbajitosi, bho kaccānā”ti? “Naciraṃ, āvuso, tīṇi vassānī”ti. “Yassapassa, āvuso, etamettakena ettakameva tampassa <span class="var" title="ko pana vādo eva (bj, pts1)" id="note560">bahu, ko pana vādo evaṃ</span> abhikkante”ti.</p>
<p class="endsection">Ekādasamaṃ.</p>
<p class="endsection">Abyākatavaggo paṭhamo.</p>
<blockquote class="uddanagatha">
<p><a class="sc" id="4"></a><a class="pts" id="pts4.403"></a><a class="ms" id="p_13S4_1832"></a>Khemātherī anurādho,<br> sāriputtoti koṭṭhiko;<br> Moggallāno ca vaccho ca,<br> ­kutū­hala­sālānando;<br> Sabhiyo ekādasamanti.
</p>
</blockquote>
<p class="endsutta">Abyāka­ta­saṃ­yuttaṃ samattaṃ.</p>
<blockquote class="uddanagatha">
<p><a class="sc" id="5"></a><a class="ms" id="p_13S4_1835"></a>Saḷāya­tana­vedanā,<br> mātugāmo jambukhādako;<br> Sāmaṇḍako moggallāno,<br> citto gāmaṇi saṅkhataṃ;<br> Abyākatanti dasadhāti.
</p>
</blockquote>
<p class="endsutta">Saḷāya­tana­vaggo catuttho.</p>
<p class="endbook">Saḷāya­tana­vagga­saṃ­yutta­pāḷi niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Abyāka­ta­saṃ­yutta</span>
<span class="hidden">Abyākatavagga</span>
<span class="hidden">Khemāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>