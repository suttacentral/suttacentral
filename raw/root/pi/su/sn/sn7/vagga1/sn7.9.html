<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn7.9">
<article>
<div class="hgroup">
<p class="division">Saṃyutta Nikāya 7</p>
<p>1. Arahantavagga</p>
<h1>9. Sundarikasutta</h1>
</div>
<p><a class="sc" id="1"></a><a class="pts1ed" id="pts1ed1.168"></a><a class="pts2ed" id="pts2ed1.359"></a><a class="ms" id="p_12S1_1183"></a><a class="msdiv" id="msdiv195"></a>Ekaṃ samayaṃ bhagavā kosalesu viharati sundarikāya nadiyā tīre. Tena kho pana samayena sun­darika­bhārad­vājo brāhmaṇo sundarikāya nadiyā tīre aggiṃ juhati, aggihuttaṃ paricarati. Atha kho sun­darika­bhārad­vājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi: “ko nu kho imaṃ habyasesaṃ bhuñjeyyā”ti? Addasā kho sun­darika­bhārad­vājo brāhmaṇo bhagavantaṃ aññatarasmiṃ rukkhamūle sasīsaṃ pārutaṃ nisinnaṃ. Disvāna vāmena hatthena habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami. Atha kho bhagavā sun­darika­bhārad­vājassa brāhmaṇassa padasaddena sīsaṃ vivari. Atha kho sun­darika­bhārad­vājo brāhmaṇo “muṇḍo ayaṃ bhavaṃ, muṇḍako ayaṃ bhavan”ti tatova puna nivattitukāmo ahosi. Atha kho sun­darika­bhārad­vājassa brāhmaṇassa etadahosi: “muṇḍāpi hi idhekacce brāhmaṇā bhavanti; yannūnāhaṃ taṃ upasaṅkamitvā jātiṃ puccheyyan”ti.</p>
<p><a class="sc" id="2"></a><a class="ms" id="p_12S1_1184"></a>Atha kho sun­darika­bhārad­vājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca: “kiṃjacco bhavan”ti?</p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc638"></a><a class="ms" id="p_12S1_1185"></a>“Mā jātiṃ puccha caraṇañca puccha,<br> Kaṭṭhā have jāyati jātavedo;<br> Nīcākulīnopi muni dhitimā,<br> Ājānīyo hoti hirīnisedho.
</p>
<p><a class="sc" id="4"></a><a class="verse-num-sc" id="verse-num-sc639"></a><a class="ms" id="p_12S1_1186"></a>Saccena danto damasā upeto,<br> Vedantagū vusitab­rahma­cariyo;<br> Yaññopanīto tamupavhayetha,<br> Kālena so juhati dakkhiṇeyye”ti.
</p>
<p><a class="sc" id="5"></a><a class="verse-num-sc" id="verse-num-sc640"></a><a class="pts2ed" id="pts2ed1.361"></a><a class="ms" id="p_12S1_1187"></a>“Addhā suyiṭṭhaṃ suhutaṃ mama yidaṃ,<br> Yaṃ tādisaṃ vedagu­maddasāmi;<br> Tumhādisānañhi adassanena,<br> Añño jano bhuñjati habyasesan”ti.
</p>
</blockquote>
<p><a class="sc" id="6"></a><a class="ms" id="p_12S1_1188"></a>“Bhuñjatu bhavaṃ gotamo. Brāhmaṇo bhavan”ti.</p>
<blockquote class="gatha">
<p><a class="sc" id="7"></a><a class="verse-num-sc" id="verse-num-sc641"></a><a class="ms" id="p_12S1_1189"></a>“Gāthābhigītaṃ me abhojaneyyaṃ,<br> Sampassataṃ brāhmaṇa nesa dhammo;<br> Gāthābhigītaṃ panudanti buddhā,<br> Dhamme sati brāhmaṇa vuttiresā.
</p>
<p><a class="sc" id="8"></a><a class="verse-num-sc" id="verse-num-sc642"></a><a class="ms" id="p_12S1_1190"></a>Aññena ca kevalinaṃ mahesiṃ,<br> Khīṇāsavaṃ kukkuc­ca­vū­pasan­taṃ;<br> Annena pānena upaṭṭhahassu,<br> Khettañhi taṃ puññapekkhassa hotī”ti.
</p>
</blockquote>
<p><a class="sc" id="9"></a><a class="pts1ed" id="pts1ed1.169"></a><a class="pts2ed" id="pts2ed1.362"></a><a class="ms" id="p_12S1_1191"></a>“Atha kassa cāhaṃ, bho gotama, imaṃ habyasesaṃ dammī”ti? “Na khvāhaṃ, brāhmaṇa, passāmi sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya yasseso habyaseso bhutto sammā pariṇāmaṃ gaccheyya aññatra, brāhmaṇa, tathāgatassa vā tathā­gata­sāvakassa vā. Tena hi tvaṃ, brāhmaṇa, taṃ habyasesaṃ appaharite vā chaḍḍehi appāṇake vā udake opilāpehī”ti.</p>
<p><a class="sc" id="10"></a><a class="pts2ed" id="pts2ed1.363"></a><a class="ms" id="p_12S1_1192"></a>Atha kho sun­darika­bhārad­vājo brāhmaṇo taṃ habyasesaṃ appāṇake udake opilāpesi. Atha kho so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. Seyyathāpi nāma <span class="var" title="loho (mr)" id="note403">phālo</span> <span class="var" title="divasasantatto (bj, s1-3, km, pts1-2)" id="note404">divasaṃ­santatto</span> udake pakkhitto cicciṭāyati ciṭiciṭāyati sandhūpāyati sampadhūpāyati; evameva so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati.</p>
<p><a class="sc" id="11"></a><a class="ms" id="p_12S1_1193"></a>Atha kho sun­darika­bhārad­vājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhitaṃ kho sun­darika­bhārad­vājaṃ brāhmaṇaṃ bhagavā gāthāhi ajjhabhāsi: </p>
<blockquote class="gatha">
<p><a class="sc" id="12"></a><a class="verse-num-sc" id="verse-num-sc643"></a><a class="ms" id="p_12S1_1194"></a>“Mā brāhmaṇa dāru samādahāno,<br> Suddhiṃ amaññi bahiddhā hi etaṃ;<br> Na hi tena suddhiṃ kusalā vadanti,<br> Yo bāhirena pari­suddhi­micche.
</p>
<p><a class="sc" id="13"></a><a class="verse-num-sc" id="verse-num-sc644"></a><a class="ms" id="p_12S1_1195"></a>Hitvā ahaṃ brāhmaṇa dārudāhaṃ,<br> <span class="var" title="ajjhattameva jalayāmi (bj, s1-3, km, pts1)" id="note405">Ajjhat­ta­me­vujjala­yāmi</span> jotiṃ;<br> Niccagginī nic­casamā­hitatto,<br> Arahaṃ ahaṃ brahmacariyaṃ carāmi.
</p>
<p><a class="sc" id="14"></a><a class="verse-num-sc" id="verse-num-sc645"></a><a class="pts2ed" id="pts2ed1.364"></a><a class="ms" id="p_12S1_1196"></a>Māno hi te brāhmaṇa khāribhāro,<br> Kodho dhumo bhasmani mosavajjaṃ;<br> Jivhā sujā hadayaṃ jotiṭhānaṃ,<br> Attā sudanto purisassa joti.
</p>
<p><a class="sc" id="15"></a><a class="verse-num-sc" id="verse-num-sc646"></a><a class="ms" id="p_12S1_1197"></a>Dhammo rahado brāhmaṇa sīlatittho,<br> Anāvilo sabbhi sataṃ pasattho;<br> Yattha have vedaguno sinātā,<br> <span class="var" title="anallīna­gattāva (pts1, mr)" id="note407">Anallagattāva</span> taranti pāraṃ.
</p>
<p><a class="sc" id="16"></a><a class="verse-num-sc" id="verse-num-sc647"></a><a class="pts1ed" id="pts1ed1.170"></a><a class="ms" id="p_12S1_1198"></a>Saccaṃ dhammo saṃyamo brahmacariyaṃ,<br> Majjhe sitā brāhmaṇa brahmapatti;<br> Sa tujjubhūtesu namo karohi,<br> Tamahaṃ naraṃ dhammasārīti brūmī”ti.
</p>
</blockquote>
<p><a class="sc" id="17"></a><a class="ms" id="p_12S1_1199"></a>Evaṃ vutte, sun­darika­bhārad­vājo brāhmaṇo bhagavantaṃ etadavoca: “abhikkantaṃ, bho gotama … pe … aññataro ca panāyasmā bhāradvājo arahataṃ ahosīti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brāhma­ṇa­saṃ­yutta</span>
<span class="hidden">Arahantavagga</span>
<span class="hidden">Dha­nañjānī­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>