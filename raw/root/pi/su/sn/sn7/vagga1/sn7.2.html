<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn7.2">
<article>
<div class="hgroup">
<p class="division">Saṃyutta Nikāya 7</p>
<p>1. Arahantavagga</p>
<h1>2. Akkosasutta</h1>
</div>
<p><a class="sc" id="1"></a><a class="pts1ed" id="pts1ed1.162"></a><a class="ms" id="p_12S1_1141"></a><a class="msdiv" id="msdiv188"></a>Ekaṃ samayaṃ bhagavā rājagahe viharati veḷuvane kalanda­ka­nivāpe. Assosi kho akkosa­ka­bhārad­vājo brāhmaṇo: “bhārad­vāja­gotto kira brāhmaṇo samaṇassa gotamassa santike agārasmā anagāriyaṃ pabbajito”ti kupito anattamano yena bhagavā tenupasaṅkami; upasaṅkamitvā bhagavantaṃ asabbhāhi pharusāhi vācāhi akkosati paribhāsati.</p>
<p><a class="sc" id="2"></a><a class="pts2ed" id="pts2ed1.348"></a><a class="ms" id="p_12S1_1142"></a>Evaṃ vutte, bhagavā akkosa­ka­bhārad­vājaṃ brāhmaṇaṃ etadavoca: “taṃ kiṃ maññasi, brāhmaṇa, api nu kho te āgacchanti mittāmaccā ñātisālohitā <span class="var" title="atithayo (bj, pts2)" id="note396">atithiyo</span>”ti? “Appekadā me, bho gotama, āgacchanti mittāmaccā ñātisālohitā atithiyo”ti. “Taṃ kiṃ maññasi, brāhmaṇa, api nu tesaṃ anuppadesi khādanīyaṃ vā bhojanīyaṃ vā sāyanīyaṃ vā”ti? “Appekadā nesāhaṃ, bho gotama, anuppademi khādanīyaṃ vā bhojanīyaṃ vā sāyanīyaṃ vā”ti. “Sace kho pana te, brāhmaṇa, ­nappa­ṭig­gaṇhanti, kassa taṃ hotī”ti? “Sace te, bho gotama, ­nappa­ṭig­gaṇhanti, amhākameva taṃ hotī”ti. “Evameva kho, brāhmaṇa, yaṃ tvaṃ amhe anakkosante akkosasi, arosente rosesi, abhaṇḍante bhaṇḍasi, taṃ te mayaṃ ­nappa­ṭig­gaṇhāma. Tavevetaṃ, brāhmaṇa, hoti; tavevetaṃ, brāhmaṇa, hoti.</p>
<p><a class="sc" id="3"></a><a class="ms" id="p_12S1_1143"></a>Yo kho, brāhmaṇa, akkosantaṃ paccakkosati, rosentaṃ paṭiroseti, bhaṇḍantaṃ paṭibhaṇḍati, ayaṃ vuccati, brāhmaṇa, sambhuñjati vītiharatīti. Te mayaṃ tayā neva sambhuñjāma na vītiharāma. Tavevetaṃ, brāhmaṇa, hoti; tavevetaṃ, brāhmaṇa, hotī”ti. “Bhavantaṃ kho gotamaṃ sarājikā parisā evaṃ jānāti: ‘arahaṃ samaṇo gotamo’ti. Atha ca pana bhavaṃ gotamo kujjhatī”ti.</p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc615"></a><a class="pts2ed" id="pts2ed1.349"></a><a class="ms" id="p_12S1_1144"></a>“Akkodhassa kuto kodho,<br> dantassa samajīvino;<br> Sammadaññā vimuttassa,<br> upasantassa tādino.
</p>
<p><a class="sc" id="5"></a><a class="verse-num-sc" id="verse-num-sc616"></a><a class="ms" id="p_12S1_1145"></a>Tasseva tena pāpiyo,<br> yo kuddhaṃ paṭikujjhati;<br> Kuddhaṃ appa­ṭikuj­jhanto,<br> saṅgāmaṃ jeti dujjayaṃ.
</p>
<p><a class="sc" id="6"></a><a class="verse-num-sc" id="verse-num-sc617"></a><a class="ms" id="p_12S1_1146"></a>Ubhinnamatthaṃ carati,<br> attano ca parassa ca;<br> Paraṃ saṅkupitaṃ ñatvā,<br> yo sato upasammati.
</p>
<p><a class="sc" id="7"></a><a class="verse-num-sc" id="verse-num-sc618"></a><a class="ms" id="p_12S1_1147"></a>Ubhinnaṃ tikicchantānaṃ,<br> attano ca parassa ca;<br> Janā maññanti bāloti,<br> ye dhammassa akovidā”ti.
</p>
</blockquote>
<p><a class="sc" id="8"></a><a class="pts1ed" id="pts1ed1.163"></a><a class="ms" id="p_12S1_1148"></a>Evaṃ vutte, akkosa­ka­bhārad­vājo brāhmaṇo bhagavantaṃ etadavoca: “abhikkantaṃ, bho gotama … pe … esāhaṃ bhavantaṃ gotamaṃ saraṇaṃ gacchāmi dhammañca ­bhik­khu­saṅghañca. Labheyyāhaṃ, bhante, bhoto gotamassa santike pabbajjaṃ, labheyyaṃ upasampadan”ti.</p>
<p><a class="sc" id="9"></a><a class="pts2ed" id="pts2ed1.350"></a><a class="ms" id="p_12S1_1149"></a>Alattha kho akkosa­ka­bhārad­vājo brāhmaṇo bhagavato santike pabbajjaṃ, alattha upasampadaṃ. Acirū­pasam­panno kho panāyasmā akkosa­ka­bhārad­vājo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti tadanuttaraṃ—brahma­cari­ya­pari­yosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ nāparaṃ itthattāyā”ti abbhaññāsi. Aññataro ca panāyasmā bhāradvājo arahataṃ ahosīti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brāhma­ṇa­saṃ­yutta</span>
<span class="hidden">Arahantavagga</span>
<span class="hidden">Dha­nañjānī­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>