<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn7.14">
<article>
<div class="hgroup">
<p class="division">Saṃyutta Nikāya 7</p>
<p>2. Upāsakavagga</p>
<h1>14. Mahāsālasutta</h1>
</div>
<p><a class="sc" id="1"></a><a class="pts1ed" id="pts1ed1.176"></a><a class="pts2ed" id="pts2ed1.378"></a><a class="ms" id="p_12S1_1247"></a><a class="msdiv" id="msdiv200"></a>Sāvatthi­nidānaṃ. Atha kho aññataro brāhma­ṇa­ma­hāsālo lūkho <span class="var" title="lūkhapāpuraṇo (bj, s1-3, km, pts1-2)" id="note422">lūkhapāvuraṇo</span> yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho taṃ brāhma­ṇa­ma­hāsā­laṃ bhagavā etadavoca: “kiṃ nu tvaṃ, brāhmaṇa, lūkho lūkhapāvuraṇo”ti? “Idha me, bho gotama, cattāro puttā. Te maṃ dārehi sampuccha gharā nikkhāmentī”ti. “Tena hi tvaṃ, brāhmaṇa, imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu bhāsassu:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc679"></a><a class="ms" id="p_12S1_1248"></a>‘Yehi jātehi nandissaṃ,<br> yesañca bhavamicchisaṃ;<br> Te maṃ dārehi sampuccha,<br> sāva vārenti sūkaraṃ.
</p>
<p><a class="sc" id="3"></a><a class="verse-num-sc" id="verse-num-sc680"></a><a class="pts2ed" id="pts2ed1.379"></a><a class="ms" id="p_12S1_1249"></a>Asantā kira maṃ jammā,<br> tāta tātāti bhāsare;<br> Rakkhasā puttarūpena,<br> te jahanti vayogataṃ.
</p>
<p><a class="sc" id="4"></a><a class="verse-num-sc" id="verse-num-sc681"></a><a class="ms" id="p_12S1_1250"></a>Assova jiṇṇo nibbhogo,<br> khādanā apanīyati;<br> Bālakānaṃ pitā thero,<br> parāgāresu bhikkhati.
</p>
<p><a class="sc" id="5"></a><a class="verse-num-sc" id="verse-num-sc682"></a><a class="ms" id="p_12S1_1251"></a>Daṇḍova kira me seyyo,<br> yañce puttā anassavā;<br> Caṇḍampi goṇaṃ vāreti,<br> atho caṇḍampi kukkuraṃ.
</p>
<p><a class="sc" id="6"></a><a class="verse-num-sc" id="verse-num-sc683"></a><a class="ms" id="p_12S1_1252"></a>Andhakāre pure hoti,<br> gambhīre gādhamedhati;<br> Daṇḍassa ānubhāvena,<br> khalitvā patitiṭṭhatī’”ti.
</p>
</blockquote>
<p><a class="sc" id="7"></a><a class="ms" id="p_12S1_1253"></a>Atha kho so brāhma­ṇa­ma­hāsālo bhagavato santike imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu abhāsi: </p>
<blockquote class="gatha">
<p><a class="sc" id="8"></a><a class="verse-num-sc" id="verse-num-sc684"></a><a class="pts2ed" id="pts2ed1.380"></a><a class="ms" id="p_12S1_1254"></a>“Yehi jātehi nandissaṃ,<br> yesañca bhavamicchisaṃ;<br> Te maṃ dārehi sampuccha,<br> sāva vārenti sūkaraṃ.
</p>
<p><a class="sc" id="9"></a><a class="verse-num-sc" id="verse-num-sc685"></a><a class="ms" id="p_12S1_1255"></a>Asantā kira maṃ jammā,<br> tāta tātāti bhāsare;<br> Rakkhasā puttarūpena,<br> te jahanti vayogataṃ.
</p>
<p><a class="sc" id="10"></a><a class="verse-num-sc" id="verse-num-sc686"></a><a class="ms" id="p_12S1_1256"></a>Assova jiṇṇo nibbhogo,<br> khādanā apanīyati;<br> Bālakānaṃ pitā thero,<br> parāgāresu bhikkhati.
</p>
<p><a class="sc" id="11"></a><a class="verse-num-sc" id="verse-num-sc687"></a><a class="ms" id="p_12S1_1257"></a>Daṇḍova kira me seyyo,<br> yañce puttā anassavā;<br> Caṇḍampi goṇaṃ vāreti,<br> atho caṇḍampi kukkuraṃ.
</p>
<p><a class="sc" id="12"></a><a class="verse-num-sc" id="verse-num-sc688"></a><a class="ms" id="p_12S1_1258"></a>Andhakāre pure hoti,<br> gambhīre gādhamedhati;<br> Daṇḍassa ānubhāvena,<br> khalitvā patitiṭṭhatī”ti.
</p>
</blockquote>
<p><a class="sc" id="13"></a><a class="pts1ed" id="pts1ed1.177"></a><a class="pts2ed" id="pts2ed1.381"></a><a class="ms" id="p_12S1_1259"></a>Atha kho naṃ brāhma­ṇa­ma­hāsā­laṃ puttā gharaṃ netvā nhāpetvā paccekaṃ dussayugena acchādesuṃ. Atha kho so brāhma­ṇa­ma­hāsālo ekaṃ dussayugaṃ ādāya yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho brāhma­ṇa­ma­hāsālo bhagavantaṃ etadavoca: “mayaṃ, bho gotama, brāhmaṇā nāma ācariyassa ācariyadhanaṃ pariyesāma. Paṭiggaṇhatu me bhavaṃ gotamo ācariyadhanan”ti. Paṭiggahesi bhagavā anukampaṃ upādāya. Atha kho so brāhma­ṇa­ma­hāsālo bhagavantaṃ etadavoca: “abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brāhma­ṇa­saṃ­yutta</span>
<span class="hidden">Upāsakavagga</span>
<span class="hidden">Kasi­bhārad­vāja­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>