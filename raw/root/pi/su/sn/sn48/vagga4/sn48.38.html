<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn48.38">
<article>
<div class="hgroup">
<p class="division">Saṃyutta Nikāya 48</p>
<p>4. Sukhin­dri­yavagga</p>
<h1>38. Tatiya­vibhaṅ­ga­sutta</h1>
</div>
<p><a class="sc" id="1"></a><a class="ms" id="p_14S5_1112"></a><a class="msdiv" id="msdiv508"></a>“Pañcimāni, bhikkhave, indriyāni. Katamāni pañca? Sukhindriyaṃ, dukkhindriyaṃ, somanas­sindriyaṃ, domanas­sindriyaṃ, upekkhindriyaṃ.</p>
<p><a class="sc" id="2"></a><a class="ms" id="p_14S5_1113"></a>Katamañca, bhikkhave, sukhindriyaṃ? Yaṃ kho, bhikkhave, kāyikaṃ sukhaṃ, kāyikaṃ sātaṃ, kāya­samphas­sa­jaṃ sukhaṃ sātaṃ vedayitaṃ—idaṃ vuccati, bhikkhave, sukhindriyaṃ.</p>
<p><a class="sc" id="3"></a><a class="ms" id="p_14S5_1114"></a>Katamañca, bhikkhave, dukkhindriyaṃ? Yaṃ kho, bhikkhave, kāyikaṃ dukkhaṃ, kāyikaṃ asātaṃ, kāya­samphas­sa­jaṃ dukkhaṃ asātaṃ vedayitaṃ—idaṃ vuccati, bhikkhave, dukkhindriyaṃ.</p>
<p><a class="sc" id="4"></a><a class="ms" id="p_14S5_1115"></a>Katamañca, bhikkhave, somanas­sindriyaṃ? Yaṃ kho, bhikkhave, cetasikaṃ sukhaṃ, cetasikaṃ sātaṃ, mano­samphas­sa­jaṃ sukhaṃ sātaṃ vedayitaṃ—idaṃ vuccati, bhikkhave, somanas­sindriyaṃ.</p>
<p><a class="sc" id="5"></a><a class="pts" id="pts5.211"></a><a class="ms" id="p_14S5_1116"></a>Katamañca, bhikkhave, domanas­sindriyaṃ? Yaṃ kho, bhikkhave, cetasikaṃ dukkhaṃ, cetasikaṃ asātaṃ, mano­samphas­sa­jaṃ dukkhaṃ asātaṃ vedayitaṃ—idaṃ vuccati, bhikkhave, domanas­sindriyaṃ.</p>
<p><a class="sc" id="6"></a><a class="ms" id="p_14S5_1117"></a>Katamañca, bhikkhave, upekkhindriyaṃ? Yaṃ kho, bhikkhave, kāyikaṃ vā cetasikaṃ vā neva sātaṃ nāsātaṃ vedayitaṃ—idaṃ vuccati, bhikkhave, upekkhindriyaṃ.</p>
<p><a class="sc" id="7"></a><a class="ms" id="p_14S5_1118"></a>Tatra, bhikkhave, yañca sukhindriyaṃ yañca somanas­sindriyaṃ, sukhā sā vedanā daṭṭhabbā. Tatra, bhikkhave, yañca dukkhindriyaṃ yañca domanas­sindriyaṃ, dukkhā sā vedanā daṭṭhabbā. Tatra, bhikkhave, yadidaṃ upekkhindriyaṃ, adukkhamasukhā sā vedanā daṭṭhabbā. Iti kho, bhikkhave, imāni pañcindriyāni pañca hutvā tīṇi honti, tīṇi hutvā pañca honti pariyāyenā”ti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Indriya­saṃ­yutta</span>
<span class="hidden">Sukhin­dri­yavagga</span>
<span class="hidden">Suddhikasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>