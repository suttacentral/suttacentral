<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn48.58">
<article>
<div class="hgroup">
<p class="division">Saṃyutta Nikāya 48</p>
<p>6. Sūkara­kha­ta­vagga</p>
<h1>58. Sūkara­kha­ta­sutta</h1>
</div>
<p><a class="sc" id="1"></a><a class="pts" id="pts5.234"></a><a class="ms" id="p_14S5_1218"></a><a class="msdiv" id="msdiv528"></a>Ekaṃ samayaṃ bhagavā rājagahe viharati gijjhakūṭe pabbate sūkarakhatāyaṃ. Tatra kho bhagavā āyasmantaṃ sāriputtaṃ āmantesi: “kiṃ nu kho, sāriputta, atthavasaṃ sampassamāno khīṇāsavo bhikkhu tathāgate vā tathā­gata­sāsane vā parama­nipac­ca­kāraṃ <span class="var" title="pavattayamāno pavatteti (si) | pavattamāno pavatteti (pts1)" id="note278">pavattamāno pavattatī”ti</span>? “Anuttarañhi, bhante, yogakkhemaṃ sampassamāno khīṇāsavo bhikkhu tathāgate vā tathā­gata­sāsane vā parama­nipac­ca­kāraṃ pavattamāno pavattatī”ti. “Sādhu sādhu, sāriputta. Anuttarañhi, sāriputta, yogakkhemaṃ sampassamāno khīṇāsavo bhikkhu tathāgate vā tathā­gata­sāsane vā parama­nipac­ca­kāraṃ pavattamāno pavattati.</p>
<p><a class="sc" id="2"></a><a class="ms" id="p_14S5_1219"></a>Katamo ca, sāriputta, anuttaro yogakkhemo yaṃ sampassamāno khīṇāsavo bhikkhu tathāgate vā tathā­gata­sāsane vā parama­nipac­ca­kāraṃ pavattamāno pavattatī”ti? “Idha, bhante, khīṇāsavo bhikkhu saddhindriyaṃ bhāveti upasamagāmiṃ sambodhagāmiṃ, vīriyindriyaṃ bhāveti … pe … satindriyaṃ bhāveti … samādhindriyaṃ bhāveti … paññindriyaṃ bhāveti upasamagāmiṃ sambodhagāmiṃ. Ayaṃ kho, bhante, anuttaro yogakkhemo yaṃ sampassamāno khīṇāsavo bhikkhu tathāgate vā tathā­gata­sāsane vā parama­nipac­ca­kāraṃ pavattamāno pavattatī”ti. “Sādhu sādhu, sāriputta. Eso hi, sāriputta, anuttaro yogakkhemo yaṃ sampassamāno khīṇāsavo bhikkhu tathāgate vā tathā­gata­sāsane vā parama­nipac­ca­kāraṃ pavattamāno pavattatīti.</p>
<p><a class="sc" id="3"></a><a class="pts" id="pts5.235"></a><a class="ms" id="p_14S5_1220"></a>Katamo ca, sāriputta, parama­nipac­ca­kāro yaṃ khīṇāsavo bhikkhu tathāgate vā tathā­gata­sāsane vā parama­nipac­ca­kāraṃ pavattamāno pavattatī”ti? “Idha, bhante, khīṇāsavo bhikkhu satthari sagāravo viharati <span class="var" title="sappaṭisso (s1-3, km, mr)" id="note279">sappatisso</span>, dhamme sagāravo viharati sappatisso, saṃghe sagāravo viharati sappatisso, sikkhāya sagāravo viharati sappatisso, samādhismiṃ sagāravo viharati sappatisso. Ayaṃ kho, bhante, parama­nipac­ca­kāro yaṃ khīṇāsavo bhikkhu tathāgate vā tathā­gata­sāsane vā parama­nipac­ca­kāraṃ pavattamāno pavattatī”ti. “Sādhu sādhu, sāriputta. Eso hi, sāriputta, parama­nipac­ca­kāro yaṃ khīṇāsavo bhikkhu tathāgate vā tathā­gata­sāsane vā parama­nipac­ca­kāraṃ pavattamāno pavattatī”ti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Indriya­saṃ­yutta</span>
<span class="hidden">Sūkara­kha­ta­vagga</span>
<span class="hidden">Sālasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>