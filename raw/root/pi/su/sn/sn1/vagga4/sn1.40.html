<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn1.40">
<article>
<div class="hgroup">
<p class="division">Saṃyutta Nikāya 1</p>
<p>4. Satul­lapa­kāyika­vagga</p>
<h1><span class="var" title="culla­paj­junna­dhītu­suttaṃ (bj) | ­paj­junna­dhītu­suttaṃ (2) (s1) | pajjunnadhītā (2) (pts1)" id="note75">40. Dutiya­paj­junna­dhītu­suttaṃ</span></h1>
</div>
<p><a class="sc" id="1"></a><a class="pts2ed" id="pts2ed1.63"></a><a class="ms" id="p_12S1_231"></a><a class="msdiv" id="msdiv40"></a><span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Atha kho <span class="var" title="cullakokanadā (bj, s1-3, km, pts2)" id="note76">cūḷakokanadā</span> pajjunnassa dhītā abhikkantāya rattiyā abhikkan­ta­vaṇṇā kevalakappaṃ mahāvanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā cūḷakokanadā pajjunnassa dhītā bhagavato santike imā gāthāyo abhāsi:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc134"></a><a class="ms" id="p_12S1_232"></a>“Idhāgamā vijju­pabhā­sa­vaṇṇā,<br> Kokanadā pajjunnassa dhītā;<br> Buddhañca dhammañca namassamānā,<br> Gāthācimā atthavatī abhāsi.
</p>
<p><a class="sc" id="3"></a><a class="verse-num-sc" id="verse-num-sc135"></a><a class="pts1ed" id="pts1ed1.31"></a><a class="ms" id="p_12S1_233"></a>Bahunāpi kho taṃ vibhajeyyaṃ,<br> Pariyāyena tādiso dhammo;<br> <span class="var" title="saṃ­khitta­mattaṃ (bj, mr)" id="note77">Saṃ­khitta­matthaṃ</span> lapayissāmi,<br> Yāvatā me manasā pariyattaṃ.
</p>
<p><a class="sc" id="4"></a><a class="verse-num-sc" id="verse-num-sc136"></a><a class="pts2ed" id="pts2ed1.64"></a><a class="ms" id="p_12S1_234"></a>Pāpaṃ na kayirā vacasā manasā,<br> Kāyena vā kiñcana sabbaloke;<br> Kāme pahāya satimā sampajāno,<br> Dukkhaṃ na sevetha anat­tha­saṃhi­tan”ti.
</p>
</blockquote>
<p class="endsection">Satul­lapa­kāyika­vaggo catuttho.</p>
<blockquote class="uddanagatha">
<p><a class="sc" id="5"></a><a class="ms" id="p_12S1_237"></a>Sabbhi­maccha­rinā sādhu,<br> na san­tuj­jhā­na­saññino;<br> Saddhā samayo sakalikaṃ,<br> ubho ­paj­junna­dhīta­roti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Devatāsaṃyutta</span>
<span class="hidden">Satul­lapa­kāyika­vagga</span>
<span class="hidden">Sabbhisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>