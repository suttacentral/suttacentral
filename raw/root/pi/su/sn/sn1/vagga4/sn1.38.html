<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn1.38">
<article>
<div class="hgroup">
<p class="division">Saṃyutta Nikāya 1</p>
<p>4. Satul­lapa­kāyika­vagga</p>
<h1>38. Sakalikasutta</h1>
</div>
<p><a class="sc" id="1"></a><a class="ms" id="p_12S1_214"></a><a class="msdiv" id="msdiv38"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati madda­kucchis­miṃ migadāye. Tena kho pana samayena bhagavato pādo <span class="var" title="sakkhalikāya (mr)" id="note71">sakalikāya</span> khato hoti. Bhusā sudaṃ bhagavato vedanā vattanti sārīrikā vedanā dukkhā <span class="var" title="tippā (s1-3, km)" id="note72">tibbā</span> kharā kaṭukā asātā amanāpā; tā sudaṃ bhagavā sato sampajāno adhivāseti avihaññamāno. Atha kho bhagavā catugguṇaṃ saṅghāṭiṃ paññāpetvā dakkhiṇena passena sīhaseyyaṃ kappeti pāde pādaṃ accādhāya sato sampajāno.</p>
<p><a class="sc" id="2"></a><a class="pts1ed" id="pts1ed1.28"></a><a class="pts2ed" id="pts2ed1.58"></a><a class="ms" id="p_12S1_215"></a>Atha kho sattasatā satul­la­pakā­yikā devatāyo abhikkantāya rattiyā abhikkan­ta­vaṇṇā kevalakappaṃ maddakucchiṃ obhāsetvā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ udānaṃ udānesi: “nāgo vata, bho, samaṇo gotamo; nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p>
<p><a class="sc" id="3"></a><a class="ms" id="p_12S1_216"></a>Atha kho aparā devatā bhagavato santike imaṃ udānaṃ udānesi: “sīho vata, bho, samaṇo gotamo; sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p>
<p><a class="sc" id="4"></a><a class="ms" id="p_12S1_217"></a>Atha kho aparā devatā bhagavato santike imaṃ udānaṃ udānesi: “ājānīyo vata, bho, samaṇo gotamo; ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p>
<p><a class="sc" id="5"></a><a class="pts2ed" id="pts2ed1.59"></a><a class="ms" id="p_12S1_218"></a>Atha kho aparā devatā bhagavato santike imaṃ udānaṃ udānesi: “nisabho vata, bho, samaṇo gotamo; nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p>
<p><a class="sc" id="6"></a><a class="ms" id="p_12S1_219"></a>Atha kho aparā devatā bhagavato santike imaṃ udānaṃ udānesi: “dhorayho vata, bho, samaṇo gotamo; dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p>
<p><a class="sc" id="7"></a><a class="ms" id="p_12S1_220"></a>Atha kho aparā devatā bhagavato santike imaṃ udānaṃ udānesi: “danto vata, bho, samaṇo gotamo; dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p>
<p><a class="sc" id="8"></a><a class="pts1ed" id="pts1ed1.29"></a><a class="pts2ed" id="pts2ed1.60"></a><a class="ms" id="p_12S1_221"></a>Atha kho aparā devatā bhagavato santike imaṃ udānaṃ udānesi: “passa samādhiṃ subhāvitaṃ cittañca suvimuttaṃ, na cābhinataṃ na cāpanataṃ na ca <span class="var" title="sasaṅ­khā­ra­nig­gay­ha­vāri­tavataṃ (bj, pts2) | sasaṅ­khā­ra­nig­gayha cāritavataṃ (s1-3, km, pts1) | sasaṅ­khā­ra­nig­gay­ha­vāri­vāvataṃ (mr)" id="note73">sasaṅ­khā­ra­nig­gay­ha­vārita­gataṃ</span>. Yo evarūpaṃ purisanāgaṃ purisasīhaṃ purisaājānīyaṃ purisanisabhaṃ purisa­dhoray­haṃ purisadantaṃ atikkamitabbaṃ maññeyya kimaññatra adassanā”ti.</p>
<blockquote class="gatha">
<p><a class="sc" id="9"></a><a class="verse-num-sc" id="verse-num-sc126"></a><a class="ms" id="p_12S1_222"></a>“Pañcavedā sataṃ samaṃ,<br> Tapassī brāhmaṇā caraṃ;<br> Cittañca nesaṃ na sammā vimuttaṃ,<br> Hīnattharūpā na pāraṅgamā te.
</p>
<p><a class="sc" id="10"></a><a class="verse-num-sc" id="verse-num-sc127"></a><a class="ms" id="p_12S1_223"></a>Taṇhādhipannā vatasīlabaddhā,<br> Lūkhaṃ tapaṃ vassasataṃ carantā;<br> Cittañca nesaṃ na sammā vimuttaṃ,<br> Hīnattharūpā na pāraṅgamā te.
</p>
<p><a class="sc" id="11"></a><a class="verse-num-sc" id="verse-num-sc128"></a><a class="pts2ed" id="pts2ed1.61"></a><a class="ms" id="p_12S1_224"></a>Na mānakāmassa damo idhatthi,<br> Na monamatthi asamāhitassa;<br> Eko araññe viharaṃ pamatto,<br> Na maccudheyyassa tareyya pāran”ti.
</p>
<p><a class="sc" id="12"></a><a class="verse-num-sc" id="verse-num-sc129"></a><a class="ms" id="p_12S1_225"></a>“Mānaṃ pahāya susamāhitatto,<br> Sucetaso sabbadhi vippamutto;<br> Eko araññe vihara­mappa­matto,<br> Sa maccudheyyassa tareyya pāran”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Devatāsaṃyutta</span>
<span class="hidden">Satul­lapa­kāyika­vagga</span>
<span class="hidden">Sabbhisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>