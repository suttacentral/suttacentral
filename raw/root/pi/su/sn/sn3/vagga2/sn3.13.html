<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn3.13">
<article>
<div class="hgroup">
<p class="division">Saṃyutta Nikāya 3</p>
<p>2. Dutiyavagga</p>
<h1>13. Doṇapākasutta</h1>
</div>
<p><a class="sc" id="1"></a><a class="ms" id="p_12S1_652"></a><a class="msdiv" id="msdiv124"></a>Sāvatthi­nidānaṃ. Tena kho pana samayena rājā pasenadi kosalo <span class="var" title="doṇapākaṃ sudaṃ (bj, pts1-2) | doṇapākasudaṃ (si, s1) | doṇapākasudhaṃ (s2, s3)" id="note202">doṇapākakuraṃ</span> bhuñjati. Atha kho rājā pasenadi kosalo bhuttāvī mahassāsī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</p>
<p><a class="sc" id="2"></a><a class="ms" id="p_12S1_653"></a>Atha kho bhagavā rājānaṃ pasenadiṃ kosalaṃ bhuttāviṃ mahassāsiṃ viditvā tāyaṃ velāyaṃ imaṃ gāthaṃ abhāsi: </p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc402"></a><a class="ms" id="p_12S1_654"></a>“Manujassa sadā satīmato,<br> Mattaṃ jānato laddhabhojane;<br> <span class="var" title="tanu tassa (bj, pts1-2)" id="note203">Tanukassa</span> bhavanti vedanā,<br> Saṇikaṃ jīrati āyupālayan”ti.
</p>
</blockquote>
<p><a class="sc" id="4"></a><a class="pts1ed" id="pts1ed1.82"></a><a class="pts2ed" id="pts2ed1.186"></a><a class="ms" id="p_12S1_655"></a>Tena kho pana samayena sudassano māṇavo rañño pasenadissa kosalassa piṭṭhito ṭhito hoti. Atha kho rājā pasenadi kosalo sudassanaṃ māṇavaṃ āmantesi: “ehi tvaṃ, tāta sudassana, bhagavato santike imaṃ gāthaṃ pariyāpuṇitvā mama bhattābhihāre <span class="var" title="idaṃ padaṃ bj, s1-3, km, pts1 potthakesu" id="note204">bhattābhihāre</span> bhāsa. Ahañca te devasikaṃ kahāpaṇasataṃ <span class="var" title="idaṃ padaṃ bj, s1-3, km potthakesu" id="note205">kahāpaṇasataṃ</span> niccaṃ bhikkhaṃ pavattayissāmī”ti. “Evaṃ, devā”ti kho sudassano māṇavo rañño pasenadissa kosalassa paṭissutvā bhagavato santike imaṃ gāthaṃ pariyāpuṇitvā rañño pasenadissa kosalassa bhattābhihāre sudaṃ bhāsati:</p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc403"></a><a class="pts2ed" id="pts2ed1.187"></a><a class="ms" id="p_12S1_656"></a>“Manujassa sadā satīmato,<br> Mattaṃ jānato laddhabhojane;<br> Tanukassa bhavanti vedanā,<br> Saṇikaṃ jīrati āyupālayan”ti.
</p>
</blockquote>
<p><a class="sc" id="6"></a><a class="ms" id="p_12S1_657"></a>Atha kho rājā pasenadi kosalo anupubbena <span class="var" title="nāḷi­koda­namattāya (mr)" id="note206">nāḷi­kodana­parama­tāya</span> saṇṭhāsi. Atha kho rājā pasenadi kosalo aparena samayena susal­likhi­ta­gatto pāṇinā gattāni anumajjanto tāyaṃ velāyaṃ imaṃ udānaṃ udānesi: “ubhayena vata maṃ so bhagavā atthena anukampi—diṭṭha­dham­mikena ceva atthena samparāyikena cā”ti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Dutiyavagga</span>
<span class="hidden">Satta­jaṭila­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>