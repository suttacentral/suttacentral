<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn3.11">
<article>
<div class="hgroup">
<p class="division">Saṃyutta Nikāya 3</p>
<p><span class="var" title="aputtakavaggo (bj)" id="note192">2. Dutiyavagga</span></p>
<h1>11. Satta­jaṭila­sutta</h1>
</div>
<p><a class="sc" id="1"></a><a class="ms" id="p_12S1_630"></a><a class="msdiv" id="msdiv122"></a> Ekaṃ samayaṃ bhagavā sāvatthiyaṃ viharati pubbārāme migāramā­tu­pāsāde. Tena kho pana samayena bhagavā sāyanhasamayaṃ paṭisallānā vuṭṭhito bahid­vāra­koṭṭhake nisinno hoti. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</p>
<p><a class="sc" id="2"></a><a class="pts1ed" id="pts1ed1.78"></a><a class="pts2ed" id="pts2ed1.177"></a><a class="ms" id="p_12S1_631"></a>Tena kho pana samayena satta ca jaṭilā satta ca nigaṇṭhā satta ca acelakā satta ca ekasāṭakā satta ca paribbājakā ­parūḷ­ha­kaccha­na­kha­lomā <span class="var" title="khārividham ādāya (pts1-2 ^dn3#46 [Ambaṭṭhasutta/5. Catuapāyamukha])" id="note194">khā­ri­vivi­dhamā­dāya</span> bhagavato avidūre atikkamanti. Atha kho rājā pasenadi kosalo uṭṭhāyāsanā ekaṃsaṃ uttarāsaṅgaṃ karitvā ­dak­khi­ṇa­jāṇu­maṇḍa­laṃ pathaviyaṃ nihantvā yena te satta ca jaṭilā satta ca nigaṇṭhā satta ca acelakā satta ca ekasāṭakā satta ca paribbājakā tenañjaliṃ paṇāmetvā tikkhattuṃ nāmaṃ sāvesi: “rājāhaṃ, bhante, pasenadi kosalo … pe … rājāhaṃ, bhante, pasenadi kosalo”ti.</p>
<p><a class="sc" id="3"></a><a class="pts2ed" id="pts2ed1.178"></a><a class="ms" id="p_12S1_632"></a>Atha kho rājā pasenadi kosalo acira­pakkan­tesu tesu sattasu ca jaṭilesu sattasu ca nigaṇṭhesu sattasu ca acelakesu sattasu ca ekasāṭakesu sattasu ca paribbājakesu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca: “ye te, bhante, loke arahanto vā arahattamaggaṃ vā samāpannā ete tesaṃ aññatarā”ti.</p>
<p><a class="sc" id="4"></a><a class="ms" id="p_12S1_633"></a>“Dujjānaṃ kho etaṃ, mahārāja, tayā gihinā kāmabhoginā putta­sambā­dha­sayanaṃ ajjhāvasantena kāsikacandanaṃ pacca­nubhon­tena mālā­gandha­vi­lepa­naṃ dhārayantena jāta­rūpa­rajataṃ sādiyantena: ‘ime vā arahanto, ime vā arahattamaggaṃ samāpannā’ti.</p>
<p><a class="sc" id="5"></a><a class="pts1ed" id="pts1ed1.79"></a><a class="pts2ed" id="pts2ed1.179"></a><a class="ms" id="p_12S1_634"></a>Saṃvāsena kho, mahārāja, sīlaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Saṃvohārena kho, mahārāja, soceyyaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Āpadāsu kho, mahārāja, thāmo veditabbo. So ca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Sākacchāya, kho, mahārāja, paññā veditabbā. Sā ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā”ti.</p>
<p><a class="sc" id="6"></a><a class="pts2ed" id="pts2ed1.180"></a><a class="ms" id="p_12S1_635"></a>“Acchariyaṃ, bhante, abbhutaṃ, bhante. Yāva <span class="var" title="subhāsi­tañ­cidaṃ (^ud6.2#1 [Satta­jaṭila­sutta])" id="note195">subhāsitamidaṃ</span>, bhante, bhagavatā: ‘dujjānaṃ kho etaṃ, mahārāja, tayā gihinā kāmabhoginā putta­sambā­dha­sayanaṃ ajjhāvasantena kāsikacandanaṃ pacca­nubhon­tena mālā­gandha­vi­lepa­naṃ dhārayantena jāta­rūpa­rajataṃ sādiyantena: “ime vā arahanto, ime vā arahattamaggaṃ samāpannā”ti. Saṃvāsena kho, mahārāja, sīlaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Saṃvohārena kho, mahārāja, soceyyaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Āpadāsu kho, mahārāja, thāmo veditabbo. So ca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Sākacchāya kho, mahārāja, paññā veditabbā. Sā ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti.</p>
<p><a class="sc" id="7"></a><a class="ms" id="p_12S1_636"></a>Ete, bhante, mama purisā carā ocarakā janapadaṃ ocaritvā āgacchanti. Tehi paṭhamaṃ ociṇṇaṃ ahaṃ pacchā <span class="var" title="oyāyissāmi (bj) | ohayissāmi (s1-3, km)" id="note196">osāpayissāmi</span>. Idāni te, bhante, taṃ rajojallaṃ pavāhetvā sunhātā suvilittā kap­pi­ta­kesa­massū <span class="var" title="odāta­vat­thava­sanā (bj, s1-3, pts2)" id="note197">odātavatthā</span> pañcahi kāmaguṇehi samappitā samaṅgībhūtā paricāressantī”ti.</p>
<p><a class="sc" id="8"></a><a class="ms" id="p_12S1_637"></a>Atha kho bhagavā etamatthaṃ viditvā tāyaṃ velāyaṃ imā gāthāyo abhāsi: </p>
<blockquote class="gatha">
<p><a class="sc" id="9"></a><a class="verse-num-sc" id="verse-num-sc399"></a><a class="pts2ed" id="pts2ed1.181"></a><a class="ms" id="p_12S1_638"></a>“Na vaṇṇarūpena naro sujāno,<br> Na vissase ittara­dassa­nena;<br> Susaññatānañhi viyañjanena,<br> Asaññatā lokamimaṃ caranti.
</p>
<p><a class="sc" id="10"></a><a class="verse-num-sc" id="verse-num-sc400"></a><a class="ms" id="p_12S1_639"></a>Patirūpako mat­tikā­kuṇḍa­lova,<br> Lohaḍḍhamāsova suvaṇṇachanno;<br> Caranti <span class="var" title="eke (bj, pts1)" id="note198">loke</span> parivārachannā,<br> Anto asuddhā bahi sobhamānā”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Dutiyavagga</span>
<span class="hidden">Satta­jaṭila­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>