<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn3.9">
<article>
<div class="hgroup">
<p class="division">Saṃyutta Nikāya 3</p>
<p>1. Paṭhamavagga</p>
<h1>9. Yaññasutta</h1>
</div>
<p><a class="sc" id="1"></a><a class="pts1ed" id="pts1ed1.76"></a><a class="ms" id="p_12S1_615"></a><a class="msdiv" id="msdiv120"></a>Sāvatthi­nidānaṃ. Tena kho pana samayena rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vaccha­tara­satāni pañca ca vaccha­tarisa­tāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karonti.</p>
<p><a class="sc" id="2"></a><a class="pts2ed" id="pts2ed1.173"></a><a class="ms" id="p_12S1_616"></a>Atha kho sambahulā bhikkhū pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya pavisiṃsu. Sāvatthiyaṃ piṇḍāya caritvā pacchābhattaṃ piṇḍa­pāta­paṭik­kantā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “idha, bhante, rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vaccha­tara­satāni pañca ca vaccha­tarisa­tāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karontī”ti.</p>
<p><a class="sc" id="3"></a><a class="ms" id="p_12S1_617"></a>Atha kho bhagavā etamatthaṃ viditvā tāyaṃ velāyaṃ imā gāthāyo abhāsi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc393"></a><a class="ms" id="p_12S1_618"></a>“Assamedhaṃ purisamedhaṃ,<br> sammāpāsaṃ vājapeyyaṃ;<br> <span class="var" title="vājapeyyaṃ niraggaḷaṃ; mahāyaññā mahārambhā (bj, s1-3, km) | vājapeyyaṃ; niraggaḷaṃ mahārambhā (pts1) | vājapeyyaṃ niraggalaṃ mahāyaññā mahārambhā (pts2)" id="note190">Niraggaḷaṃ mahārambhā</span>,<br> na te honti mahapphalā.
</p>
<p><a class="sc" id="5"></a><a class="verse-num-sc" id="verse-num-sc394"></a><a class="ms" id="p_12S1_619"></a>Ajeḷakā ca gāvo ca,<br> vividhā yattha haññare;<br> Na taṃ sammaggatā yaññaṃ,<br> upayanti mahesino.
</p>
<p><a class="sc" id="6"></a><a class="verse-num-sc" id="verse-num-sc395"></a><a class="pts2ed" id="pts2ed1.174"></a><a class="ms" id="p_12S1_620"></a>Ye ca yaññā nirārambhā,<br> yajanti anukulaṃ sadā;<br> Ajeḷakā ca gāvo ca,<br> vividhā nettha haññare;<br> Etaṃ sammaggatā yaññaṃ,<br> upayanti mahesino.
</p>
<p><a class="sc" id="7"></a><a class="verse-num-sc" id="verse-num-sc396"></a><a class="ms" id="p_12S1_621"></a>Etaṃ yajetha medhāvī,<br> eso yañño mahapphalo;<br> Etañhi yajamānassa,<br> seyyo hoti na pāpiyo;<br> Yañño ca vipulo hoti,<br> pasīdanti ca devatā”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Paṭhamavagga</span>
<span class="hidden">Daharasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>