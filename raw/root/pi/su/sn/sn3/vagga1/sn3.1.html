<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn3.1">
<article>
<div class="hgroup">
<p class="division">Saṃyutta Nikāya 3</p>
<p><span class="var" title="bandhanavaggo (bj) | bandhanavaggo paṭhamo (pts2)" id="note169">1. Paṭhamavagga</span></p>
<h1>1. Daharasutta</h1>
</div>
<p><a class="sc" id="1"></a><a class="pts1ed" id="pts1ed1.68"></a><a class="pts2ed" id="pts2ed1.157"></a><a class="ms" id="p_12S1_577"></a><a class="msdiv" id="msdiv112"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho rājā pasenadi kosalo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca: “bhavampi no gotamo anuttaraṃ sammāsambodhiṃ abhisam­buddhoti paṭijānātī”ti? “Yañhi taṃ, mahārāja, sammā vadamāno vadeyya ‘anuttaraṃ sammāsambodhiṃ abhisambuddho’ti, <span class="var" title="mamaṃ (bj, pts2) | maman (s1-3, km, pts1)" id="note170">mameva</span> taṃ sammā vadamāno vadeyya. Ahañhi, mahārāja, anuttaraṃ sammāsambodhiṃ abhisambuddho”ti.</p>
<p><a class="sc" id="2"></a><a class="pts2ed" id="pts2ed1.158"></a><a class="ms" id="p_12S1_578"></a>“Yepi te, bho gotama, samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ—pūraṇo kassapo, makkhali gosālo, nigaṇṭho nāṭaputto, sañcayo belaṭṭhaputto, pakudho kaccāyano, ajito kesakambalo; tepi mayā ‘anuttaraṃ sammāsambodhiṃ abhisam­buddhoti paṭijānāthā’ti puṭṭhā samānā anuttaraṃ sammāsambodhiṃ abhisam­buddhoti na paṭijānanti. Kiṃ pana bhavaṃ gotamo daharo ceva jātiyā navo ca pabbajjāyā”ti?</p>
<p><a class="sc" id="3"></a><a class="pts1ed" id="pts1ed1.69"></a><a class="pts2ed" id="pts2ed1.159"></a><a class="ms" id="p_12S1_579"></a>“Cattāro kho me, mahārāja, daharāti na uññātabbā, daharāti na paribhotabbā. Katame cattāro? Khattiyo kho, mahārāja, daharoti na uññātabbo, daharoti na paribhotabbo. Urago kho, mahārāja, daharoti na uññātabbo, daharoti na paribhotabbo. Aggi kho, mahārāja, daharoti na uññātabbo, daharoti na paribhotabbo. Bhikkhu, kho, mahārāja, daharoti na uññātabbo, daharoti na paribhotabbo. Ime kho, mahārāja, cattāro daharāti na uññātabbā, daharāti na paribhotabbā”ti.</p>
<p><a class="sc" id="4"></a><a class="ms" id="p_12S1_580"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc374"></a><a class="ms" id="p_12S1_581"></a>“Khattiyaṃ jātisampannaṃ,<br> abhijātaṃ yasassinaṃ;<br> Daharoti nāvajāneyya,<br> na naṃ paribhave naro.
</p>
<p><a class="sc" id="6"></a><a class="verse-num-sc" id="verse-num-sc375"></a><a class="ms" id="p_12S1_582"></a>Ṭhānañhi so manujindo,<br> rajjaṃ laddhāna khattiyo;<br> So kuddho rājadaṇḍena,<br> tasmiṃ pakkamate bhusaṃ;<br> Tasmā taṃ parivajjeyya,<br> rakkhaṃ jīvitamattano.
</p>
<p><a class="sc" id="7"></a><a class="verse-num-sc" id="verse-num-sc376"></a><a class="ms" id="p_12S1_583"></a>Gāme vā yadi vā raññe,<br> yattha passe bhujaṅgamaṃ;<br> Daharoti nāvajāneyya,<br> na naṃ paribhave naro.
</p>
<p><a class="sc" id="8"></a><a class="verse-num-sc" id="verse-num-sc377"></a><a class="pts2ed" id="pts2ed1.160"></a><a class="ms" id="p_12S1_584"></a>Uccāvacehi vaṇṇehi,<br> urago carati <span class="var" title="tejasā (si) | tejasi (pts1, mr)" id="note171">tejasī</span>;<br> So āsajja ḍaṃse bālaṃ,<br> naraṃ nāriñca ekadā;<br> Tasmā taṃ parivajjeyya,<br> rakkhaṃ jīvitamattano.
</p>
<p><a class="sc" id="9"></a><a class="verse-num-sc" id="verse-num-sc378"></a><a class="ms" id="p_12S1_585"></a>Pahūtabhakkhaṃ jālinaṃ,<br> pāvakaṃ kaṇhavattaniṃ;<br> Daharoti nāvajāneyya,<br> na naṃ paribhave naro.
</p>
<p><a class="sc" id="10"></a><a class="verse-num-sc" id="verse-num-sc379"></a><a class="ms" id="p_12S1_586"></a>Laddhā hi so upādānaṃ,<br> mahā hutvāna pāvako;<br> So āsajja <span class="var" title="ḍase (bj) | dahe (pts2, mr)" id="note172">ḍahe</span> bālaṃ,<br> naraṃ nāriñca ekadā;<br> Tasmā taṃ parivajjeyya,<br> rakkhaṃ jīvitamattano.
</p>
<p><a class="sc" id="11"></a><a class="verse-num-sc" id="verse-num-sc380"></a><a class="ms" id="p_12S1_587"></a>Vanaṃ yadaggi <span class="var" title="dahati (mr)" id="note173">ḍahati</span>,<br> pāvako kaṇhavattanī;<br> Jāyanti tattha pārohā,<br> ahorat­tā­namaccaye.
</p>
<p><a class="sc" id="12"></a><a class="verse-num-sc" id="verse-num-sc381"></a><a class="pts2ed" id="pts2ed1.161"></a><a class="ms" id="p_12S1_588"></a>Yañca kho sīlasampanno,<br> bhikkhu ḍahati tejasā;<br> Na tassa puttā pasavo,<br> dāyādā vindare dhanaṃ;<br> Anapaccā adāyādā,<br> tālāvatthū bhavanti te.
</p>
<p><a class="sc" id="13"></a><a class="verse-num-sc" id="verse-num-sc382"></a><a class="pts1ed" id="pts1ed1.70"></a><a class="ms" id="p_12S1_589"></a>Tasmā hi paṇḍito poso,<br> sampassaṃ atthamattano;<br> Bhujaṅgamaṃ pāvakañca,<br> khattiyañca yasassinaṃ;<br> Bhikkhuñca sīlasampannaṃ,<br> sammadeva samācare”ti.
</p>
</blockquote>
<p><a class="sc" id="14"></a><a class="ms" id="p_12S1_590"></a>Evaṃ vutte, rājā pasenadi kosalo bhagavantaṃ etadavoca: “abhikkantaṃ, bhante, abhikkantaṃ, bhante. Seyyathāpi, bhante, <span class="var" title="nikujjitaṃ (?)" id="note174">nikkujjitaṃ</span> vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhagavatā aneka­pariyā­yena dhammo pakāsito. Esāhaṃ, bhante, bhagavantaṃ saraṇaṃ gacchāmi dhammañca ­bhik­khu­saṃ­ghañca. Upāsakaṃ maṃ, bhante, bhagavā dhāretu ajjatagge pāṇupetaṃ saraṇaṃ gatan”ti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Paṭhamavagga</span>
<span class="hidden">Daharasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>