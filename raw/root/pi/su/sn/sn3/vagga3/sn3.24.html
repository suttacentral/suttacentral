<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn3.24">
<article>
<div class="hgroup">
<p class="division">Saṃyutta Nikāya 3</p>
<p>3. Tatiyavagga</p>
<h1><span class="var" title="issatthasuttaṃ (bj, s1-3, pts2)" id="note237">24. Issattasutta</span></h1>
</div>
<p><a class="sc" id="1"></a><a class="pts1ed" id="pts1ed1.99"></a><a class="pts2ed" id="pts2ed1.220"></a><a class="ms" id="p_12S1_745"></a><a class="msdiv" id="msdiv135"></a>Sāvatthi­nidānaṃ. Ekamantaṃ nisinno kho rājā pasenadi kosalo bhagavantaṃ etadavoca: “kattha nu kho, bhante, dānaṃ dātabban”ti? “Yattha kho, mahārāja, cittaṃ pasīdatī”ti. “Kattha pana, bhante, dinnaṃ mahapphalan”ti? “Aññaṃ kho etaṃ, mahārāja, kattha dānaṃ dātabbaṃ, aññaṃ panetaṃ kattha dinnaṃ mahapphalanti? Sīlavato kho, mahārāja, dinnaṃ mahapphalaṃ, no tathā dussīle. Tena hi, mahārāja, taññevettha paṭi­pucchis­sāmi. Yathā, te khameyya, tathā naṃ byākareyyāsi. Taṃ kiṃ maññasi, mahārāja, idha tyassa yuddhaṃ paccupaṭṭhitaṃ saṅgāmo <span class="var" title="samūpabbūḷho (bj, pts2) | samupabbuḷho (pts1)" id="note238">samupabyūḷho</span>. Atha āgaccheyya khattiyakumāro asikkhito akatahattho akatayoggo akatūpāsano bhīru chambhī utrāsī palāyī. Bhareyyāsi taṃ purisaṃ, attho ca te tādisena purisenā”ti? “Nāhaṃ, bhante, bhareyyaṃ taṃ purisaṃ, na ca me attho tādisena purisenā”ti. “Atha āgaccheyya brāhmaṇakumāro asikkhito … pe … atha āgaccheyya vessakumāro asikkhito … pe … atha āgaccheyya suddakumāro asikkhito … pe … na ca me attho tādisena purisenā”ti.</p>
<p><a class="sc" id="2"></a><a class="pts2ed" id="pts2ed1.222"></a><a class="ms" id="p_12S1_746"></a>“Taṃ kiṃ maññasi, mahārāja, idha tyassa yuddhaṃ paccupaṭṭhitaṃ saṅgāmo samupabyūḷho. Atha āgaccheyya khattiyakumāro susikkhito katahattho katayoggo katūpāsano abhīru acchambhī anutrāsī apalāyī. Bhareyyāsi taṃ purisaṃ, attho ca te tādisena purisenā”ti? “Bhareyyāhaṃ, bhante, taṃ purisaṃ, attho ca me tādisena purisenā”ti. “Atha āgaccheyya brāhmaṇakumāro … pe … atha āgaccheyya vessakumāro … pe … atha āgaccheyya suddakumāro susikkhito katahattho katayoggo katūpāsano abhīru acchambhī anutrāsī apalāyī. Bhareyyāsi taṃ purisaṃ, attho ca te tādisena purisenā”ti? “Bhareyyāhaṃ, bhante, taṃ purisaṃ, attho ca me tādisena purisenā”ti.</p>
<p><a class="sc" id="3"></a><a class="pts1ed" id="pts1ed1.100"></a><a class="pts2ed" id="pts2ed1.223"></a><a class="ms" id="p_12S1_747"></a>“Evameva kho, mahārāja, <span class="var" title="yasmā cepi (si, s1-3, km, mr)" id="note239">yasmā kasmā cepi</span> kulā agārasmā anagāriyaṃ pabbajito hoti, so ca hoti pañcaṅ­ga­vippa­hīno pañcaṅ­ga­saman­nā­gato, tasmiṃ dinnaṃ mahapphalaṃ hoti. Katamāni pañcaṅgāni pahīnāni honti? Kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhac­ca­kukkuc­caṃ pahīnaṃ hoti, vicikicchā pahīnā hoti. Imāni pañcaṅgāni pahīnāni honti. Katamehi pañcahaṅgehi samannāgato hoti? Asekkhena sīlakkhandhena samannāgato hoti, asekkhena samā­dhik­khan­dhena samannāgato hoti, asekkhena pañ­ñāk­khan­dhena samannāgato hoti, asekkhena vimut­tik­khan­dhena samannāgato hoti, asekkhena vimutti­ñāṇadas­sa­nak­khan­dhena samannāgato hoti. Imehi pañcahaṅgehi samannāgato hoti. Iti pañcaṅ­ga­vippa­hīne pañcaṅ­ga­saman­nā­gate dinnaṃ mahapphalan”ti. Idamavoca bhagavā … pe … satthā:</p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc434"></a><a class="ms" id="p_12S1_748"></a>“<span class="var" title="issatthaṃ (bj, s1-3, km, pts2)" id="note240">Issattaṃ</span> <span class="var" title="balaviriyañca (bj, s1-3, km, pts2)" id="note241">balavīriyañca</span>,<br> yasmiṃ vijjetha māṇave;<br> Taṃ yuddhattho bhare rājā,<br> nāsūraṃ jātipaccayā.
</p>
<p><a class="sc" id="5"></a><a class="verse-num-sc" id="verse-num-sc435"></a><a class="ms" id="p_12S1_749"></a>Tatheva khantisoraccaṃ,<br> dhammā yasmiṃ patiṭṭhitā;<br> Ariyavuttiṃ medhāviṃ,<br> hīnajaccampi pūjaye.
</p>
<p><a class="sc" id="6"></a><a class="verse-num-sc" id="verse-num-sc436"></a><a class="ms" id="p_12S1_750"></a>Kāraye assame ramme,<br> vāsayettha bahussute;<br> Papañca vivane kayirā,<br> dugge saṅkamanāni ca.
</p>
<p><a class="sc" id="7"></a><a class="verse-num-sc" id="verse-num-sc437"></a><a class="pts2ed" id="pts2ed1.224"></a><a class="ms" id="p_12S1_751"></a>Annaṃ pānaṃ khādanīyaṃ,<br> vattha­se­nāsa­nāni ca;<br> Dadeyya ujubhūtesu,<br> vippasannena cetasā.
</p>
<p><a class="sc" id="8"></a><a class="verse-num-sc" id="verse-num-sc438"></a><a class="ms" id="p_12S1_752"></a>Yathā hi megho thanayaṃ,<br> vijjumālī satakkaku;<br> Thalaṃ ninnañca pūreti,<br> abhivassaṃ vasundharaṃ.
</p>
<p><a class="sc" id="9"></a><a class="verse-num-sc" id="verse-num-sc439"></a><a class="ms" id="p_12S1_753"></a>Tatheva saddho sutavā,<br> abhisaṅkhacca bhojanaṃ;<br> Vanibbake tappayati,<br> annapānena paṇḍito.
</p>
<p><a class="sc" id="10"></a><a class="verse-num-sc" id="verse-num-sc440"></a><a class="ms" id="p_12S1_754"></a>Āmodamāno pakireti,<br> detha dethāti bhāsati;<br> Taṃ hissa gajjitaṃ hoti,<br> devasseva pavassato;<br> Sā puññadhārā vipulā,<br> dātāraṃ abhivassatī”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Tatiyavagga</span>
<span class="hidden">Puggalasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>