<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn10.5">
<article>
<div class="hgroup">
<p class="division">Saṃyutta Nikāya 10</p>
<p>1. Indakavagga</p>
<h1>5. Sānusutta</h1>
</div>
<p><a class="sc" id="1"></a><a class="verse-num-sc" id="verse-num-sc815"></a><a class="ms" id="p_12S1_1469"></a><a class="msdiv" id="msdiv239"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarissā upāsikāya sānu nāma putto yakkhena gahito hoti. Atha kho sā upāsikā paridevamānā tāyaṃ velāyaṃ imā gāthāyo abhāsi: </p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc816"></a><a class="pts2ed" id="pts2ed1.449"></a><a class="ms" id="p_12S1_1470"></a>“Cātuddasiṃ pañcadasiṃ,<br> yā ca pakkhassa aṭṭhamī;<br> ­Pā­ṭihā­ri­ya­pak­khañca,<br> aṭṭhaṅ­gasu­sa­māga­taṃ.
</p>
<p><a class="sc" id="3"></a><a class="verse-num-sc" id="verse-num-sc817"></a><a class="ms" id="p_12S1_1471"></a>Uposathaṃ upavasanti,<br> brahmacariyaṃ caranti ye;<br> Na tehi yakkhā kīḷanti,<br> iti me arahataṃ sutaṃ;<br> Sā dāni ajja passāmi,<br> yakkhā kīḷanti sānunā”ti.
</p>
<p><a class="sc" id="4"></a><a class="verse-num-sc" id="verse-num-sc818"></a><a class="pts1ed" id="pts1ed1.209"></a><a class="ms" id="p_12S1_1472"></a>“Cātuddasiṃ pañcadasiṃ,<br> yā ca pakkhassa aṭṭhamī;<br> ­Pā­ṭihā­ri­ya­pak­khañca,<br> aṭṭhaṅ­gasu­sa­māga­taṃ;</p>
<p><a class="sc" id="5"></a><a class="verse-num-sc" id="verse-num-sc819"></a>Uposathaṃ upavasanti,<br> brahmacariyaṃ caranti ye.<br>Na tehi yakkhā kīḷanti,<br> sāhu te arahataṃ sutaṃ;</p>
<p><a class="sc" id="6"></a><a class="verse-num-sc" id="verse-num-sc820"></a><a class="pts2ed" id="pts2ed1.450"></a><a class="ms" id="p_12S1_1473"></a>Sānuṃ pabuddhaṃ vajjāsi,<br> yakkhānaṃ vacanaṃ idaṃ;<br> Mākāsi pāpakaṃ kammaṃ,<br> āvi vā yadi vā raho.
</p>
<p><a class="sc" id="7"></a><a class="verse-num-sc" id="verse-num-sc821"></a><a class="ms" id="p_12S1_1474"></a><span class="var" title="yañceva (bj) | saceva (s1-3, km, pts1, mr)" id="note489">Sace ca</span> pāpakaṃ kammaṃ,<br> karissasi karosi vā;<br> Na te dukkhā pamutyatthi,<br> uppaccāpi palāyato”ti.
</p>
<p><a class="sc" id="8"></a><a class="verse-num-sc" id="verse-num-sc822"></a><a class="ms" id="p_12S1_1475"></a>“Mataṃ vā amma rodanti,<br> yo vā jīvaṃ na dissati;<br> Jīvantaṃ amma passantī,<br> kasmā maṃ amma rodasī”ti.
</p>
<p><a class="sc" id="9"></a><a class="verse-num-sc" id="verse-num-sc823"></a><a class="ms" id="p_12S1_1476"></a>“Mataṃ vā putta rodanti,<br> yo vā jīvaṃ na dissati;<br> Yo ca kāme cajitvāna,<br> punarāgacchate idha;<br> Taṃ vāpi putta rodanti,<br> puna jīvaṃ mato hi so.
</p>
<p><a class="sc" id="10"></a><a class="verse-num-sc" id="verse-num-sc824"></a><a class="pts2ed" id="pts2ed1.451"></a><a class="ms" id="p_12S1_1477"></a>Kukkuḷā ubbhato tāta,<br> <span class="var" title="kukkulā (si) | kukkulaṃ (s3)" id="note491">kukkuḷaṃ</span> patitumicchasi;<br> Narakā ubbhato tāta,<br> narakaṃ patitumicchasi.
</p>
<p><a class="sc" id="11"></a><a class="verse-num-sc" id="verse-num-sc825"></a><a class="ms" id="p_12S1_1478"></a>Abhidhāvatha bhaddante,<br> kassa ujjhāpayāmase;<br> Ādittā <span class="var" title="nīhaṭaṃ (bj) | nibbhataṃ (s1-3, km, mr) | nibhataṃ (pts1, mr)" id="note492">nīhataṃ</span> bhaṇḍaṃ,<br> puna ḍayhi­tu­micchasī”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Yakkhasaṃyutta</span>
<span class="hidden">Indakavagga</span>
<span class="hidden">Indakasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>