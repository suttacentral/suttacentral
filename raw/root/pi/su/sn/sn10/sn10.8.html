<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn10.8">
<article>
<div class="hgroup">
<p class="division">Saṃyutta Nikāya 10</p>
<p>1. Indakavagga</p>
<h1>8. Sudattasutta</h1>
</div>
<p><a class="sc" id="1"></a><a class="pts1ed" id="pts1ed1.211"></a><a class="pts2ed" id="pts2ed1.456"></a><a class="ms" id="p_12S1_1492"></a><a class="msdiv" id="msdiv242"></a>Ekaṃ samayaṃ bhagavā rājagahe viharati sītavane. Tena kho pana samayena anāthapiṇḍiko gahapati rājagahaṃ anuppatto hoti kenacideva karaṇīyena. Assosi kho anāthapiṇḍiko gahapati: “buddho kira loke uppanno”ti. Tāvadeva ca pana bhagavantaṃ dassanāya upasaṅka­mi­tukāmo hoti. Athassa anātha­piṇḍi­kassa gahapatissa etadahosi: “akālo kho ajja bhagavantaṃ dassanāya upasaṅkamituṃ. Sve dānāhaṃ kālena bhagavantaṃ dassanāya gamissāmī”ti buddhagatāya satiyā nipajji. Rattiyā sudaṃ tikkhattuṃ vuṭṭhāsi pabhātanti maññamāno. Atha kho anāthapiṇḍiko gahapati yena <span class="var" title="sīva­thikad­vāraṃ (bj, s1-3, km, pts1-2)" id="note495">siva­thikad­vāraṃ</span> tenupasaṅkami. Amanussā dvāraṃ vivariṃsu. Atha kho anātha­piṇḍi­kassa gahapatissa nagaramhā nikkhamantassa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. Atha kho <span class="var" title="sīvako (bj, pts1-2)" id="note496">sivako</span> yakkho antarahito sad­da­manus­sā­vesi:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc837"></a><a class="ms" id="p_12S1_1493"></a>“Sataṃ hatthī sataṃ assā,<br> Sataṃ assatarīrathā;<br> Sataṃ kaññāsahassāni,<br> Āmuk­kama­ṇi­kuṇḍalā;<br> Ekassa pada­vī­tihā­rassa,<br> Kalaṃ nāgghanti soḷasiṃ.
</p>
<p><a class="sc" id="3"></a><a class="verse-num-sc" id="verse-num-sc838"></a><a class="ms" id="p_12S1_1494"></a>Abhikkama gahapati,<br> abhikkama gahapati;<br> Abhikkamanaṃ te seyyo,<br> no paṭikkamanan”ti.
</p>
</blockquote>
<p><a class="sc" id="4"></a><a class="ms" id="p_12S1_1495"></a>Atha kho anātha­piṇḍi­kassa gahapatissa andhakāro antaradhāyi, āloko pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. Dutiyampi kho anātha­piṇḍi­kassa gahapatissa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. Dutiyampi kho sivako yakkho antarahito sad­da­manus­sā­vesi: </p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc839"></a><a class="ms" id="p_12S1_1496"></a>“Sataṃ hatthī sataṃ assā,<br> … pe …<br> Kalaṃ nāgghanti soḷasiṃ.
</p>
<p><a class="sc" id="6"></a><a class="pts2ed" id="pts2ed1.457"></a><a class="ms" id="p_12S1_1497"></a>Abhikkama gahapati,<br> abhikkama gahapati;<br> Abhikkamanaṃ te seyyo,<br> no paṭikkamanan”ti.
</p>
</blockquote>
<p><a class="sc" id="7"></a><a class="pts1ed" id="pts1ed1.212"></a><a class="ms" id="p_12S1_1498"></a>Atha kho anātha­piṇḍi­kassa gahapatissa andhakāro antaradhāyi, āloko pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. Tatiyampi kho anātha­piṇḍi­kassa gahapatissa āloko antaradhāyi, andhakāro pāturahosi, bhayaṃ chambhitattaṃ lomahaṃso udapādi, tatova puna nivattitukāmo ahosi. Tatiyampi kho sivako yakkho antarahito sad­da­manus­sā­vesi: </p>
<blockquote class="gatha">
<p><a class="sc" id="8"></a><a class="ms" id="p_12S1_1499"></a>“Sataṃ hatthī sataṃ assā,<br> … pe …<br> Kalaṃ nāgghanti soḷasiṃ.
</p>
<p><a class="sc" id="9"></a><a class="ms" id="p_12S1_1500"></a>Abhikkama gahapati,<br> abhikkama gahapati;<br> Abhikkamanaṃ te seyyo,<br> no paṭikkamanan”ti.
</p>
</blockquote>
<p><a class="sc" id="10"></a><a class="ms" id="p_12S1_1501"></a>Atha kho anātha­piṇḍi­kassa gahapatissa andhakāro antaradhāyi, āloko pāturahosi, yaṃ ahosi bhayaṃ chambhitattaṃ lomahaṃso, so paṭippassambhi. Atha kho anāthapiṇḍiko gahapati yena sītavanaṃ yena bhagavā tenupasaṅkami.</p>
<p><a class="sc" id="11"></a><a class="pts2ed" id="pts2ed1.458"></a><a class="ms" id="p_12S1_1502"></a>Tena kho pana samayena bhagavā rattiyā paccūsasamayaṃ paccuṭṭhāya abbhokāse caṅkamati. Addasā kho bhagavā anāthapiṇḍikaṃ gahapatiṃ dūratova āgacchantaṃ. Disvāna caṅkamā orohitvā paññatte āsane nisīdi. Nisajja kho bhagavā anāthapiṇḍikaṃ gahapatiṃ etadavoca: “ehi, sudattā”ti. Atha kho anāthapiṇḍiko gahapati, nāmena maṃ bhagavā ālapatīti, haṭṭho udaggo tattheva bhagavato pādesu sirasā nipatitvā bhagavantaṃ etadavoca: “kacci, bhante, bhagavā sukha­ma­sayit­thā”ti?</p>
<blockquote class="gatha">
<p><a class="sc" id="12"></a><a class="verse-num-sc" id="verse-num-sc840"></a><a class="ms" id="p_12S1_1503"></a>“Sabbadā ve sukhaṃ seti,<br> brāhmaṇo parinibbuto;<br> Yo na limpati kāmesu,<br> sītibhūto nirūpadhi.
</p>
<p><a class="sc" id="13"></a><a class="verse-num-sc" id="verse-num-sc841"></a><a class="ms" id="p_12S1_1504"></a>Sabbā āsattiyo chetvā,<br> vineyya hadaye daraṃ;<br> Upasanto sukhaṃ seti,<br> santiṃ pappuyya <span class="var" title="cetasoti (bj, pts2)" id="note498">cetasā”ti</span>.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Yakkhasaṃyutta</span>
<span class="hidden">Indakavagga</span>
<span class="hidden">Indakasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>