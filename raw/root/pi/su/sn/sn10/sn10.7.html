<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn10.7">
<article>
<div class="hgroup">
<p class="division">Saṃyutta Nikāya 10</p>
<p>1. Indakavagga</p>
<h1>7. Punabbasusutta</h1>
</div>
<p><a class="sc" id="1"></a><a class="pts1ed" id="pts1ed1.210"></a><a class="ms" id="p_12S1_1482"></a><a class="msdiv" id="msdiv241"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bhagavā bhikkhū nib­bā­na­paṭi­saṃ­yuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho punabbasumātā yakkhinī puttake evaṃ tosesi: </p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc828"></a><a class="pts2ed" id="pts2ed1.453"></a><a class="ms" id="p_12S1_1483"></a>“Tuṇhī uttarike hohi,<br> tuṇhī hohi punabbasu;<br> Yāvāhaṃ buddha­seṭṭhassa,<br> dhammaṃ sossāmi satthuno.
</p>
<p><a class="sc" id="3"></a><a class="verse-num-sc" id="verse-num-sc829"></a><a class="ms" id="p_12S1_1484"></a>Nibbānaṃ bhagavā āha,<br> sabba­ganthap­pa­moca­naṃ;<br> Ativelā ca me hoti,<br> asmiṃ dhamme piyāyanā.
</p>
<p><a class="sc" id="4"></a><a class="verse-num-sc" id="verse-num-sc830"></a><a class="ms" id="p_12S1_1485"></a>Piyo loke sako putto,<br> piyo loke sako pati;<br> Tato piyatarā mayhaṃ,<br> assa dhammassa magganā.
</p>
<p><a class="sc" id="5"></a><a class="verse-num-sc" id="verse-num-sc831"></a><a class="ms" id="p_12S1_1486"></a>Na hi putto pati vāpi,<br> piyo dukkhā pamocaye;<br> Yathā saddham­mas­savanaṃ,<br> dukkhā moceti pāṇinaṃ.
</p>
<p><a class="sc" id="6"></a><a class="verse-num-sc" id="verse-num-sc832"></a><a class="ms" id="p_12S1_1487"></a>Loke duk­kha­paretas­miṃ,<br> Jarā­maraṇa­saṃ­yute;<br> ­Jarāma­raṇa­mokkhāya,<br> Yaṃ dhammaṃ abhisambudhaṃ;<br> Taṃ dhammaṃ sotumicchāmi,<br> Tuṇhī hohi punabbasū”ti.
</p>
<p><a class="sc" id="7"></a><a class="verse-num-sc" id="verse-num-sc833"></a><a class="pts2ed" id="pts2ed1.454"></a><a class="ms" id="p_12S1_1488"></a>“Ammā na byāharissāmi,<br> tuṇhī­bhūtā­yamuttarā;<br> Dhammameva nisāmehi,<br> saddham­mas­savanaṃ sukhaṃ;<br> Saddhammassa anaññāya,<br> ammā dukkhaṃ carāmase.
</p>
<p><a class="sc" id="8"></a><a class="verse-num-sc" id="verse-num-sc834"></a><a class="ms" id="p_12S1_1489"></a>Esa devamanussānaṃ,<br> sammūḷhānaṃ pabhaṅkaro;<br> Buddho antimasārīro,<br> dhammaṃ deseti cakkhumā”ti.
</p>
<p><a class="sc" id="9"></a><a class="verse-num-sc" id="verse-num-sc835"></a><a class="ms" id="p_12S1_1490"></a>“Sādhu kho paṇḍito nāma,<br> putto jāto uresayo;<br> Putto me buddha­seṭṭhassa,<br> dhammaṃ suddhaṃ piyāyati.
</p>
<p><a class="sc" id="10"></a><a class="verse-num-sc" id="verse-num-sc836"></a><a class="pts2ed" id="pts2ed1.455"></a><a class="ms" id="p_12S1_1491"></a>Punabbasu sukhī hohi,<br> ajjāhamhi samuggatā;<br> Diṭṭhāni ariyasaccāni,<br> uttarāpi suṇātu me”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Yakkhasaṃyutta</span>
<span class="hidden">Indakavagga</span>
<span class="hidden">Indakasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>