<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn41.5">
<article>
<div class="hgroup">
<p class="division">Saṃyutta Nikāya 41</p>
<p>1. Cittavagga</p>
<h1>5. Paṭha­ma­kāma­bhūsutta</h1>
</div>
<p><a class="sc" id="1"></a><a class="ms" id="p_13S4_1500"></a><a class="msdiv" id="msdiv347"></a>Ekaṃ samayaṃ āyasmā kāmabhū macchikāsaṇḍe viharati ambāṭakavane. Atha kho citto gahapati yenāyasmā kāmabhū tenupasaṅkami; upasaṅkamitvā āyasmantaṃ kāmabhuṃ abhivādetvā ekamantaṃ nisīdi. Ekamantaṃ nisinnaṃ kho cittaṃ gahapatiṃ āyasmā kāmabhū etadavoca: </p>
<p><a class="sc" id="2"></a><a class="ms" id="p_13S4_1501"></a>“Vuttamidaṃ, gahapati: </p>
<blockquote class="gatha">
<p><a class="sc" id="3"></a><a class="ms" id="p_13S4_1502"></a>‘Nelaṅgo setapacchādo,<br> ekāro vattatī ratho;<br> Anīghaṃ passa <span class="var" title="appattaṃ (s1, s2, km, mr)" id="note449">āyantaṃ</span>,<br> chinnasotaṃ abandhanan’ti.
</p>
</blockquote>
<p><a class="sc" id="4"></a><a class="ms" id="p_13S4_1503"></a>Imassa nu kho, gahapati, saṅkhittena bhāsitassa kathaṃ vitthārena attho daṭṭhabbo”ti? “Kiṃ nu kho etaṃ, bhante, bhagavatā bhāsitan”ti? “Evaṃ, gahapatī”ti. “Tena hi, bhante, muhuttaṃ āgamehi yāvassa atthaṃ pekkhāmī”ti. Atha kho citto gahapati muhuttaṃ tuṇhī hutvā āyasmantaṃ kāmabhuṃ etadavoca: </p>
<p><a class="sc" id="5"></a><a class="pts" id="pts4.292"></a><a class="ms" id="p_13S4_1504"></a>“‘Nelaṅgan’ti kho, bhante, sīlānametaṃ adhivacanaṃ. ‘Setapacchādo’ti kho, bhante, vimuttiyā etaṃ adhivacanaṃ. ‘Ekāro’ti kho, bhante, satiyā etaṃ adhivacanaṃ. ‘Vattatī’ti kho, bhante, abhikka­ma­paṭik­kamas­setaṃ adhivacanaṃ. ‘Ratho’ti kho, bhante, imassetaṃ ­cātuma­hā­bhū­tikassa kāyassa adhivacanaṃ mātā­pet­ti­ka­sam­bha­vassa odana­kummā­sūpa­ca­yassa anic­cuc­chāda­na­parimad­dana­bheda­na­viddhaṃ­sana­dhammassa. Rāgo kho, bhante, nīgho, doso nīgho, moho nīgho. Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. Tasmā khīṇāsavo bhikkhu ‘anīgho’ti vuccati. ‘Āyantan’ti kho, bhante, arahato etaṃ adhivacanaṃ. ‘Soto’ti kho, bhante, taṇhāyetaṃ adhivacanaṃ. Sā khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. Tasmā khīṇāsavo bhikkhu ‘chinnasoto’ti vuccati. Rāgo kho, bhante, bandhanaṃ, doso bandhanaṃ, moho bandhanaṃ. Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. Tasmā khīṇāsavo bhikkhu ‘abandhano’ti vuccati. Iti kho, bhante, yaṃ taṃ bhagavatā vuttaṃ: </p>
<blockquote class="gatha">
<p><a class="sc" id="6"></a><a class="ms" id="p_13S4_1505"></a>‘Nelaṅgo setapacchādo,<br> ekāro vattatī ratho;<br> Anīghaṃ passa āyantaṃ,<br> chinnasotaṃ abandhanan’ti.
</p>
</blockquote>
<p><a class="sc" id="7"></a><a class="ms" id="p_13S4_1506"></a>Imassa kho, bhante, bhagavatā saṅkhittena bhāsitassa evaṃ vitthārena atthaṃ ājānāmī”ti. “Lābhā te, gahapati, suladdhaṃ te, gahapati. Yassa te gambhīre buddhavacane paññācakkhu kamatī”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Cittasaṃyutta</span>
<span class="hidden">Cittavagga</span>
<span class="hidden">Saṃyojanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>