<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn47.9">
<article>
<div class="hgroup">
<p class="division">Saṃyutta Nikāya 47</p>
<p>1. Ambapālivagga</p>
<h1>9. Gilānasutta</h1>
</div>
<p><a class="sc" id="1"></a><a class="ms" id="p_14S5_790"></a><a class="msdiv" id="msdiv375"></a><span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati <span class="var" title="beluvagāmake (bj, pts1) | veluvagāmake (s1-3, km)" id="note157">veḷuvagāmake</span>. Tatra kho bhagavā bhikkhū āmantesi: “etha tumhe, bhikkhave, samantā vesāliyā yathāmittaṃ yathā­sandiṭ­ṭhaṃ yathā­sam­bhat­taṃ vassaṃ upetha. Idhevāhaṃ veḷuvagāmake vassaṃ upagacchāmī”ti. “Evaṃ, bhante”ti kho te bhikkhū bhagavato paṭissutvā samantā vesāliyā yathāmittaṃ yathā­sandiṭ­ṭhaṃ yathā­sam­bhat­taṃ vassaṃ upagacchuṃ. Bhagavā pana tattheva veḷuvagāmake vassaṃ <span class="var" title="upagañchi (bj, pts1)" id="note158">upagacchi</span>.</p>
<p><a class="sc" id="2"></a><a class="pts" id="pts5.153"></a><a class="ms" id="p_14S5_791"></a>Atha kho bhagavato vassūpagatassa kharo ābādho uppajji, bāḷhā vedanā vattanti māraṇantikā. Tatra sudaṃ bhagavā sato sampajāno adhivāsesi avihaññamāno. Atha kho bhagavato etadahosi: “na kho me taṃ patirūpaṃ, yohaṃ anāmantetvā upaṭṭhāke anapaloketvā bhikkhusaṃghaṃ pari­nib­bā­yey­yaṃ. Yannūnāhaṃ imaṃ ābādhaṃ vīriyena paṭipaṇāmetvā jīvita­saṅ­khā­raṃ adhiṭṭhāya vihareyyan”ti. Atha kho bhagavā taṃ ābādhaṃ vīriyena <span class="var" title="paṭippaṇāmetvā (bj, s1-3)" id="note159">paṭipaṇāmetvā</span> jīvita­saṅ­khā­raṃ adhiṭṭhāya vihāsi. Atha kho bhagavato so ābādho paṭippassambhi.</p>
<p><a class="sc" id="3"></a><a class="ms" id="p_14S5_792"></a>Atha kho bhagavā <span class="var" title="gilānavuṭṭhito (saddanīti)" id="note160">gilānā vuṭṭhito</span> aciravuṭṭhito gelaññā vihārā nikkhamitvā <span class="var" title="vihāra­pacchā­chāyā­yaṃ (pts1)" id="note161">vihāra­pacchā­yā­yaṃ</span> paññatte āsane nisīdi. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: “diṭṭho me, bhante, bhagavato phāsu; diṭṭhaṃ, bhante, bhagavato khamanīyaṃ; diṭṭhaṃ, bhante, bhagavato yāpanīyaṃ. Api ca me, bhante, madhurakajāto viya kāyo, disāpi me na pakkhāyanti, dhammāpi maṃ nappaṭibhanti bhagavato gelaññena. Api ca me, bhante, ahosi kācideva assāsamattā: ‘na tāva bhagavā pari­nib­bā­yis­sati, na yāva bhagavā bhikkhusaṃghaṃ ārabbha kiñcideva udāharatī’”ti.</p>
<p><a class="sc" id="4"></a><a class="ms" id="p_14S5_793"></a>“Kiṃ pana dāni, ānanda, bhikkhusaṃgho mayi <span class="var" title="paccāsiṃsati (bj, s1-3, km, pts1)" id="note162">paccāsīsati</span>? Desito, ānanda, mayā dhammo anantaraṃ abāhiraṃ karitvā. Natthānanda, tathāgatassa dhammesu ācariyamuṭṭhi. Yassa nūna, ānanda, evamassa: ‘ahaṃ bhikkhusaṃghaṃ pariharissāmī’ti vā, ‘mamuddesiko bhikkhusaṃgho’ti vā, so nūna, ānanda, bhikkhusaṃghaṃ ārabbha kiñcideva udāhareyya. Tathāgatassa kho, ānanda, na evaṃ hoti: ‘ahaṃ bhikkhusaṃghaṃ pariharissāmī’ti vā, ‘mamuddesiko bhikkhusaṃgho’ti vā. Sa kiṃ, ānanda, tathāgato bhikkhusaṃghaṃ ārabbha kiñcideva udāharissati. Etarahi kho panāhaṃ, ānanda, jiṇṇo vuddho mahallako addhagato vayoanuppatto. Āsītiko me vayo vattati. Seyyathāpi, ānanda, <span class="var" title="jarasakaṭaṃ (s1-3, pts1)" id="note165">jajjarasakaṭaṃ</span> <span class="var" title="veḷumissakena (bj, s1-3, km) | vegamissakena (si) | vedhamissakena (pts1, mr) | vekhamissakena (mr)" id="note166">veḷamissakena</span> yāpeti; evameva kho, ānanda, veḷamissakena maññe tathāgatassa kāyo yāpeti.</p>
<p><a class="sc" id="5"></a><a class="pts" id="pts5.154"></a><a class="ms" id="p_14S5_794"></a>Yasmiṃ, ānanda, samaye tathāgato sabba­nimittā­naṃ amanasikārā ekaccānaṃ vedanānaṃ nirodhā animittaṃ cetosamādhiṃ upasampajja viharati, <span class="var" title="phāsutaraṃ (bahūsu)" id="note167">phāsutaro</span>, ānanda, tasmiṃ samaye <span class="var" title="tathāgatassa hoti (bahūsu)" id="note168">tathāgatassa kāyo hoti</span>. Tasmātihānanda, attadīpā viharatha attasaraṇā anaññasaraṇā, dhammadīpā dhammasaraṇā anaññasaraṇā.</p>
<p><a class="sc" id="6"></a><a class="ms" id="p_14S5_795"></a>Kathañcānanda, bhikkhu attadīpo viharati attasaraṇo anaññasaraṇo, dhammadīpo dhammasaraṇo anaññasaraṇo? Idhānanda, bhikkhu kāye kāyānupassī viharati ātāpī sampajāno satimā, vineyya loke abhij­jhā­do­manas­saṃ; vedanāsu … pe … citte … pe … dhammesu dhammānupassī viharati ātāpī sampajāno satimā, vineyya loke abhij­jhā­do­manas­saṃ. Evaṃ kho, ānanda, bhikkhu attadīpo viharati attasaraṇo anaññasaraṇo, dhammadīpo dhammasaraṇo anaññasaraṇo. Ye hi keci, ānanda, etarahi vā mamaccaye vā attadīpā viharissanti attasaraṇā anaññasaraṇā, dhammadīpā dhammasaraṇā anaññasaraṇā; tamatagge mete, ānanda, bhikkhū bhavissanti ye keci sikkhākāmā”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sati­paṭṭhā­na­saṃ­yutta</span>
<span class="hidden">Ambapālivagga</span>
<span class="hidden">Ambapālisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>