<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn47.6">
<article>
<div class="hgroup">
<p class="division">Saṃyutta Nikāya 47</p>
<p>1. Ambapālivagga</p>
<h1>6. Sakuṇag­ghi­sutta</h1>
</div>
<p><a class="sc" id="1"></a><a class="pts" id="pts5.147"></a><a class="ms" id="p_14S5_771"></a><a class="msdiv" id="msdiv372"></a>“Bhūtapubbaṃ, bhikkhave, sakuṇagghi lāpaṃ sakuṇaṃ sahasā ajjhappattā aggahesi. Atha kho, bhikkhave, lāpo sakuṇo sakuṇagghiyā hariyamāno evaṃ paridevasi: ‘<span class="var" title="mayamevāmha (mr)" id="note143">mayamevamha</span> alakkhikā, mayaṃ appapuññā, ye mayaṃ agocare carimha paravisaye. Sacejja mayaṃ gocare careyyāma sake pettike visaye, <span class="var" title="na cāyaṃ (bj)" id="note144">na myāyaṃ</span>, sakuṇagghi, alaṃ abhavissa, yadidaṃ—yuddhāyā’ti. ‘Ko pana te, lāpa, gocaro sako pettiko visayo’ti? ‘Yadidaṃ—­naṅga­la­kaṭṭha­ka­ra­ṇaṃ leḍḍuṭṭhānan’ti. Atha kho, bhikkhave, sakuṇagghi sake bale apatthaddhā sake bale<span class="var" title=" avacamānā amuñci (sī1), avādamānā lāpaṃ sakuṇaṃ pamuñci (syā1-3)" id="note145"> asaṃvadamānā lāpaṃ sakuṇaṃ pamuñci</span>: ‘gaccha kho tvaṃ, lāpa, tatrapi me gantvā na mokkhasī’ti.</p>
<p><a class="sc" id="2"></a><a class="ms" id="p_14S5_772"></a>Atha kho, bhikkhave, lāpo sakuṇo ­naṅga­la­kaṭṭha­ka­ra­ṇaṃ leḍḍuṭṭhānaṃ gantvā mahantaṃ leḍḍuṃ abhiruhitvā sakuṇagghiṃ vadamāno aṭṭhāsi: ‘ehi kho<span class="var" title=" dāni (sī1)" id="note147"> dāni me</span>, sakuṇagghi, ehi kho dāni me, sakuṇagghī’ti. Atha kho sā, bhikkhave, sakuṇagghi sake bale apatthaddhā sake bale asaṃvadamānā ubho pakkhe <span class="var" title="sandhāya (bj, s1-3) | sannāyha (pts1)" id="note149">sannayha</span> lāpaṃ sakuṇaṃ sahasā ajjhappattā. Yadā kho, bhikkhave, aññāsi lāpo sakuṇo ‘bahuāgato kho myāyaṃ sakuṇagghī’ti, atha tasseva leḍḍussa antaraṃ paccupādi. Atha kho, bhikkhave, sakuṇagghi tattheva uraṃ paccatāḷesi. <span class="var" title="evaṃ hetaṃ (bj) | evañhetaṃ (s1-3)" id="note150">Evañhi taṃ</span>, bhikkhave, hoti yo agocare carati paravisaye.</p>
<p><a class="sc" id="3"></a><a class="ms" id="p_14S5_773"></a>Tasmātiha, bhikkhave, mā agocare carittha paravisaye. Agocare, bhikkhave, carataṃ paravisaye lacchati māro otāraṃ, lacchati māro ārammaṇaṃ. Ko ca, bhikkhave, bhikkhuno agocaro paravisayo? Yadidaṃ—pañca kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā gandhā … pe … jivhāviññeyyā rasā … pe … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā— ayaṃ, bhikkhave, bhikkhuno agocaro paravisayo.</p>
<p><a class="sc" id="4"></a><a class="pts" id="pts5.148"></a><a class="ms" id="p_14S5_774"></a>Gocare, bhikkhave, caratha sake pettike visaye. Gocare, bhikkhave, carataṃ sake pettike visaye na lacchati māro otāraṃ, na lacchati māro ārammaṇaṃ. Ko ca, bhikkhave, bhikkhuno gocaro sako pettiko visayo? Yadidaṃ—cattāro satipaṭṭhānā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhij­jhā­do­manas­saṃ; vedanāsu … pe … citte … pe … dhammesu dhammānupassī viharati ātāpī sampajāno satimā, vineyya loke abhij­jhā­do­manas­saṃ—ayaṃ, bhikkhave, bhikkhuno gocaro sako pettiko visayo”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sati­paṭṭhā­na­saṃ­yutta</span>
<span class="hidden">Ambapālivagga</span>
<span class="hidden">Ambapālisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>