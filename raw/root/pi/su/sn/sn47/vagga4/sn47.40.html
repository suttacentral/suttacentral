<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn47.40">
<article>
<div class="hgroup">
<p class="division">Saṃyutta Nikāya 47</p>
<p>4. Ananus­suta­vagga</p>
<h1>40. Vibhaṅgasutta</h1>
</div>
<p><a class="sc" id="1"></a><a class="ms" id="p_14S5_932"></a><a class="msdiv" id="msdiv406"></a>“Sati­paṭṭhā­nañca vo, bhikkhave, desessāmi sati­paṭṭhā­na­bhāva­nañca sati­paṭṭhā­na­bhā­va­nāgā­mi­niñca paṭipadaṃ. Taṃ suṇātha. Katamañca, bhikkhave, satipaṭṭhānaṃ? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhij­jhā­do­manas­saṃ; vedanāsu vedanānupassī viharati … pe … citte cittānupassī viharati … pe … dhammesu dhammānupassī viharati ātāpī sampajāno satimā, vineyya loke abhij­jhā­do­manas­saṃ. Idaṃ vuccati, bhikkhave, satipaṭṭhānaṃ.</p>
<p><a class="sc" id="2"></a><a class="ms" id="p_14S5_933"></a>Katamā ca, bhikkhave, sati­paṭṭhā­na­bhāvanā? Idha, bhikkhave, bhikkhu samuda­ya­dhammā­nu­passī kāyasmiṃ viharati, vaya­dham­mā­nu­passī kāyasmiṃ viharati, samuda­ya­va­ya­dham­mā­nu­passī kāyasmiṃ viharati, ātāpī sampajāno satimā, vineyya loke abhij­jhā­do­manas­saṃ. Samuda­ya­dhammā­nu­passī vedanāsu viharati … pe … samuda­ya­dhammā­nu­passī citte viharati … pe … samuda­ya­dhammā­nu­passī dhammesu viharati, vaya­dham­mā­nu­passī dhammesu viharati, samuda­ya­va­ya­dham­mā­nu­passī dhammesu viharati, ātāpī sampajāno satimā, vineyya loke abhij­jhā­do­manas­saṃ. Ayaṃ vuccati, bhikkhave, sati­paṭṭhā­na­bhāvanā.</p>
<p><a class="sc" id="3"></a><a class="ms" id="p_14S5_934"></a>Katamā ca, bhikkhave, sati­paṭṭhā­na­bhā­va­nāgā­minī paṭipadā? Ayameva ariyo aṭṭhaṅgiko maggo, seyyathidaṃ—sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. Ayaṃ vuccati, bhikkhave, sati­paṭṭhā­na­bhā­va­nāgā­minī paṭipadā”ti.</p>
<p class="endsection">Dasamaṃ.</p>
<p class="endsection">Ananus­suta­vaggo catuttho.</p>
<blockquote class="uddanagatha">
<p><a class="sc" id="4"></a><a class="pts" id="pts5.184"></a><a class="ms" id="p_14S5_938"></a>Ananussutaṃ virāgo,<br> viraddho bhāvanā sati;<br> Aññā chandaṃ pariññāya,<br> bhāvanā vibhaṅgena cāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sati­paṭṭhā­na­saṃ­yutta</span>
<span class="hidden">Ananus­suta­vagga</span>
<span class="hidden">Ananus­suta­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>