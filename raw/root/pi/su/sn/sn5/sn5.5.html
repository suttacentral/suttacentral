<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn5.5">
<article>
<div class="hgroup">
<p class="division">Saṃyutta Nikāya 5</p>
<p>1. Bhikkhunīvagga</p>
<h1>5. Uppa­lavaṇṇā­sutta</h1>
</div>
<p><a class="sc" id="1"></a><a class="pts2ed" id="pts2ed1.288"></a><a class="ms" id="p_12S1_965"></a><a class="msdiv" id="msdiv166"></a>Sāvatthi­nidānaṃ. Atha kho uppalavaṇṇā bhikkhunī pubbaṇ­ha­samayaṃ nivāsetvā … pe … aññatarasmiṃ supupphi­ta­sāla­rukkha­mūle aṭṭhāsi. Atha kho māro pāpimā uppalavaṇṇāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena uppalavaṇṇā bhikkhunī tenupasaṅkami; upasaṅkamitvā uppalavaṇṇaṃ bhikkhuniṃ gāthāya ajjhabhāsi: </p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc532"></a><a class="ms" id="p_12S1_966"></a>“Supupphitaggaṃ upagamma bhikkhuni,<br> Ekā tuvaṃ tiṭṭhasi sālamūle;<br> Na catthi te dutiyā vaṇṇadhātu,<br> Bāle na tvaṃ bhāyasi dhuttakānan”ti.
</p>
</blockquote>
<p><a class="sc" id="3"></a><a class="pts1ed" id="pts1ed1.132"></a><a class="pts2ed" id="pts2ed1.289"></a><a class="ms" id="p_12S1_967"></a>Atha kho uppalavaṇṇāya bhikkhuniyā etadahosi: “ko nu khvāyaṃ manusso vā amanusso vā gāthaṃ bhāsatī”ti? Atha kho uppalavaṇṇāya bhikkhuniyā etadahosi: “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho uppalavaṇṇā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc533"></a><a class="ms" id="p_12S1_968"></a>“Sataṃ sahassānipi dhuttakānaṃ,<br> Idhāgatā tādisakā bhaveyyuṃ;<br> Lomaṃ na iñjāmi na santasāmi,<br> Na māra bhāyāmi tamekikāpi.
</p>
<p><a class="sc" id="5"></a><a class="verse-num-sc" id="verse-num-sc534"></a><a class="ms" id="p_12S1_969"></a>Esā antaradhāyāmi,<br> kucchiṃ vā pavisāmi te;<br> ­Pa­khu­man­tari­kāyampi,<br> tiṭṭhantiṃ maṃ na dakkhasi.
</p>
<p><a class="sc" id="6"></a><a class="verse-num-sc" id="verse-num-sc535"></a><a class="ms" id="p_12S1_970"></a>Cittasmiṃ vasībhūtāmhi,<br> iddhipādā subhāvitā;<br> Sab­ba­bandha­na­muttāmhi,<br> na taṃ bhāyāmi āvuso”ti.
</p>
</blockquote>
<p><a class="sc" id="7"></a><a class="pts2ed" id="pts2ed1.290"></a><a class="ms" id="p_12S1_971"></a>Atha kho māro pāpimā “jānāti maṃ uppalavaṇṇā bhikkhunī”ti dukkhī dummano tat­the­vantara­dhāyīti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Bhik­khu­nī­saṃ­yutta</span>
<span class="hidden">Bhikkhunīvagga</span>
<span class="hidden">Āḷavikāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>