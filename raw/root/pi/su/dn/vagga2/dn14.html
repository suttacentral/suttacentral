<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn14">
<article>
<div class="hgroup">
<p class="division">Dīgha Nikāya 14</p>
<h1>Mahāpadā­na­sutta</h1>
</div>
<h2>1. Pubbe­nivāsa­paṭi­saṃ­yutta­kathā</h2>
<p><a class="sc" id="1"></a><a class="wp" id="wp1.1"></a><a class="pts" id="pts2.1"></a><a class="ms" id="p_7D_2"></a><a class="msdiv" id="msdiv1"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme kareri­kuṭikā­yaṃ. Atha kho sambahulānaṃ bhikkhūnaṃ pacchābhattaṃ piṇḍa­pāta­paṭik­kantā­naṃ kareri­maṇḍa­la­māḷe sannisinnānaṃ sannipatitānaṃ pubbe­nivāsa­paṭi­saṃ­yuttā dhammī kathā udapādi: “itipi pubbenivāso, itipi pubbenivāso”ti.</p>
<p><a class="sc" id="2"></a><a class="wp" id="wp1.2"></a><a class="ms" id="p_7D_3"></a><a class="msdiv" id="msdiv2"></a>Assosi kho bhagavā dibbāya sotadhātuyā visuddhāya atik­kanta­mānusi­kāya tesaṃ bhikkhūnaṃ imaṃ kathāsallāpaṃ. Atha kho bhagavā uṭṭhāyāsanā yena kareri­maṇḍa­la­māḷo tenupasaṅkami; upasaṅkamitvā paññatte āsane nisīdi, nisajja kho bhagavā bhikkhū āmantesi: “kāya nuttha, bhikkhave, etarahi kathāya sannisinnā; kā ca pana vo antarākathā vippakatā”ti?</p>
<p><a class="sc" id="3"></a><a class="pts" id="pts2.2"></a><a class="ms" id="p_7D_4"></a>Evaṃ vutte, te bhikkhū bhagavantaṃ etadavocuṃ: “idha, bhante, amhākaṃ pacchābhattaṃ piṇḍa­pāta­paṭik­kantā­naṃ kareri­maṇḍa­la­māḷe sannisinnānaṃ sannipatitānaṃ pubbe­nivāsa­paṭi­saṃ­yuttā dhammī kathā udapādi: ‘itipi pubbenivāso itipi pubbenivāso’ti. Ayaṃ kho no, bhante, antarākathā vippakatā. Atha bhagavā anuppatto”ti.</p>
<p><a class="sc" id="4"></a><a class="wp" id="wp1.3"></a><a class="ms" id="p_7D_5"></a><a class="msdiv" id="msdiv3"></a>“Iccheyyātha no tumhe, bhikkhave, pubbe­nivāsa­paṭi­saṃ­yuttaṃ dhammiṃ kathaṃ sotun”ti? “Etassa, bhagavā, kālo; etassa, sugata, kālo; yaṃ bhagavā pubbe­nivāsa­paṭi­saṃ­yuttaṃ dhammiṃ kathaṃ kareyya, <span class="var" title="bhagavato vacanaṃ sutvā (s1-3)" id="note1">bhagavato sutvā</span> bhikkhū dhāressantī”ti. “Tena hi, bhikkhave, suṇātha sādhukaṃ manasi karotha bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca:</p>
<p><a class="sc" id="5"></a><a class="wp" id="wp1.4"></a><a class="ms" id="p_7D_6"></a><a class="msdiv" id="msdiv4"></a>“Ito so, bhikkhave, <span class="var" title="ekanavuto kappo (bj, s1-3, km, pts1)" id="note2">ekanavutikappe</span> yaṃ vipassī bhagavā arahaṃ sammāsambuddho loke udapādi. Ito so, bhikkhave, <span class="var" title="ekatiṃso kappo (bj, s1-3, km, pts1)" id="note3">ekatiṃse kappe</span> yaṃ sikhī bhagavā arahaṃ sammāsambuddho loke udapādi. Tasmiññeva kho, bhikkhave, ekatiṃse kappe vessabhū bhagavā arahaṃ sammāsambuddho loke udapādi. <span class="var" title="imasmiṃ yeva (km, pts1) | imasmiṃ (katthaci)" id="note4">Imasmiññeva</span> kho, bhikkhave, bhaddakappe kakusandho bhagavā arahaṃ sammāsambuddho loke udapādi. Imasmiññeva kho, bhikkhave, bhaddakappe koṇāgamano bhagavā arahaṃ sammāsambuddho loke udapādi. Imasmiññeva kho, bhikkhave, bhaddakappe kassapo bhagavā arahaṃ sammāsambuddho loke udapādi. Imasmiññeva kho, bhikkhave, bhaddakappe ahaṃ etarahi arahaṃ sammāsambuddho loke uppanno.</p>
<p><a class="sc" id="6"></a><a class="wp" id="wp1.5"></a><a class="pts" id="pts2.3"></a><a class="ms" id="p_7D_7"></a><a class="msdiv" id="msdiv5"></a>Vipassī, bhikkhave, bhagavā arahaṃ sammāsambuddho khattiyo jātiyā ahosi, khattiyakule udapādi. Sikhī, bhikkhave, bhagavā arahaṃ sammāsambuddho khattiyo jātiyā ahosi, khattiyakule udapādi. Vessabhū, bhikkhave, bhagavā arahaṃ sammāsambuddho khattiyo jātiyā ahosi, khattiyakule udapādi. Kakusandho, bhikkhave, bhagavā arahaṃ sammāsambuddho brāhmaṇo jātiyā ahosi, brāhmaṇakule udapādi. Koṇāgamano, bhikkhave, bhagavā arahaṃ sammāsambuddho brāhmaṇo jātiyā ahosi, brāhmaṇakule udapādi. Kassapo, bhikkhave, bhagavā arahaṃ sammāsambuddho brāhmaṇo jātiyā ahosi, brāhmaṇakule udapādi. Ahaṃ, bhikkhave, etarahi arahaṃ sammāsambuddho khattiyo jātiyā ahosiṃ, khattiyakule uppanno.</p>
<p><a class="sc" id="7"></a><a class="wp" id="wp1.6"></a><a class="ms" id="p_7D_8"></a><a class="msdiv" id="msdiv6"></a>Vipassī, bhikkhave, bhagavā arahaṃ sammāsambuddho koṇḍañño gottena ahosi. Sikhī, bhikkhave, bhagavā arahaṃ sammāsambuddho koṇḍañño gottena ahosi. Vessabhū, bhikkhave, bhagavā arahaṃ sammāsambuddho koṇḍañño gottena ahosi. Kakusandho, bhikkhave, bhagavā arahaṃ sammāsambuddho kassapo gottena ahosi. Koṇāgamano, bhikkhave, bhagavā arahaṃ sammāsambuddho kassapo gottena ahosi. Kassapo, bhikkhave, bhagavā arahaṃ sammāsambuddho kassapo gottena ahosi. Ahaṃ, bhikkhave, etarahi arahaṃ sammāsambuddho gotamo gottena ahosiṃ.</p>
<p><a class="sc" id="8"></a><a class="wp" id="wp1.7"></a><a class="pts" id="pts2.4"></a><a class="ms" id="p_7D_9"></a><a class="msdiv" id="msdiv7"></a>Vipassissa, bhikkhave, bhagavato arahato sammā­sambud­dhassa asīti­vassa­sahas­sāni āyuppamāṇaṃ ahosi. Sikhissa, bhikkhave, bhagavato arahato sammā­sambud­dhassa satta­ti­vassa­sahas­sāni āyuppamāṇaṃ ahosi. Vessabhussa, bhikkhave, bhagavato arahato sammā­sambud­dhassa saṭṭhi­vassa­sahas­sāni āyuppamāṇaṃ ahosi. Kakusandhassa, bhikkhave, bhagavato arahato sammā­sambud­dhassa cattā­līsa­vassa­sahas­sāni āyuppamāṇaṃ ahosi. Koṇāgamanassa, bhikkhave, bhagavato arahato sammā­sambud­dhassa tiṃ­sa­vassa­sahas­sāni āyuppamāṇaṃ ahosi. Kassapassa, bhikkhave, bhagavato arahato sammā­sambud­dhassa vīsati­vassa­sahas­sāni āyuppamāṇaṃ ahosi. Mayhaṃ, bhikkhave, etarahi appakaṃ āyuppamāṇaṃ parittaṃ lahukaṃ; yo ciraṃ jīvati, so vassasataṃ appaṃ vā bhiyyo.</p>
<p><a class="sc" id="9"></a><a class="wp" id="wp1.8"></a><a class="ms" id="p_7D_10"></a><a class="msdiv" id="msdiv8"></a>Vipassī, bhikkhave, bhagavā arahaṃ sammāsambuddho pāṭaliyā mūle abhisambuddho. Sikhī, bhikkhave, bhagavā arahaṃ sammāsambuddho puṇḍarīkassa mūle abhisambuddho. Vessabhū, bhikkhave, bhagavā arahaṃ sammāsambuddho sālassa mūle abhisambuddho. Kakusandho, bhikkhave, bhagavā arahaṃ sammāsambuddho sirīsassa mūle abhisambuddho. Koṇāgamano, bhikkhave, bhagavā arahaṃ sammāsambuddho udumbarassa mūle abhisambuddho. Kassapo, bhikkhave, bhagavā arahaṃ sammāsambuddho nigrodhassa mūle abhisambuddho. Ahaṃ, bhikkhave, etarahi arahaṃ sammāsambuddho assatthassa mūle abhisambuddho.</p>
<p><a class="sc" id="10"></a><a class="wp" id="wp1.9"></a><a class="pts" id="pts2.5"></a><a class="ms" id="p_7D_11"></a><a class="msdiv" id="msdiv9"></a>Vipassissa, bhikkhave, bhagavato arahato sammā­sambud­dhassa khaṇḍatissaṃ nāma sāvakayugaṃ ahosi aggaṃ bhaddayugaṃ. Sikhissa, bhikkhave, bhagavato arahato sammā­sambud­dhassa abhi­bhū­sam­bha­vaṃ nāma sāvakayugaṃ ahosi aggaṃ bhaddayugaṃ. Vessabhussa, bhikkhave, bhagavato arahato sammā­sambud­dhassa soṇuttaraṃ nāma sāvakayugaṃ ahosi aggaṃ bhaddayugaṃ. Kakusandhassa, bhikkhave, bhagavato arahato sammā­sambud­dhassa vidhura­sañ­jīvaṃ nāma sāvakayugaṃ ahosi aggaṃ bhaddayugaṃ. Koṇāgamanassa, bhikkhave, bhagavato arahato sammā­sambud­dhassa bhiyyosuttaraṃ nāma sāvakayugaṃ ahosi aggaṃ bhaddayugaṃ. Kassapassa, bhikkhave, bhagavato arahato sammā­sambud­dhassa tissa­bhārad­vājaṃ nāma sāvakayugaṃ ahosi aggaṃ bhaddayugaṃ. Mayhaṃ, bhikkhave, etarahi sāri­putta­mog­gallā­naṃ nāma sāvakayugaṃ ahosi aggaṃ bhaddayugaṃ.</p>
<p><a class="sc" id="11"></a><a class="wp" id="wp1.10"></a><a class="ms" id="p_7D_12"></a><a class="msdiv" id="msdiv10"></a>Vipassissa, bhikkhave, bhagavato arahato sammā­sambud­dhassa tayo sāvakānaṃ sannipātā ahesuṃ. Eko sāvakānaṃ sannipāto ahosi aṭṭha­saṭṭhi­bhik­khu­sata­sahas­saṃ, eko sāvakānaṃ sannipāto ahosi ­bhik­khu­sata­sahas­saṃ, eko sāvakānaṃ sannipāto ahosi asīti­bhik­khu­sahas­sāni. Vipassissa, bhikkhave, bhagavato arahato sammā­sambud­dhassa ime tayo sāvakānaṃ sannipātā ahesuṃ sabbesaṃyeva khīṇāsavānaṃ.</p>
<p><a class="sc" id="12"></a><a class="ms" id="p_7D_13"></a>Sikhissa, bhikkhave, bhagavato arahato sammā­sambud­dhassa tayo sāvakānaṃ sannipātā ahesuṃ. Eko sāvakānaṃ sannipāto ahosi ­bhik­khu­sata­sahas­saṃ, eko sāvakānaṃ sannipāto ahosi asīti­bhik­khu­sahas­sāni, eko sāvakānaṃ sannipāto ahosi satta­ti­bhik­khu­sahas­sāni. Sikhissa, bhikkhave, bhagavato arahato sammā­sambud­dhassa ime tayo sāvakānaṃ sannipātā ahesuṃ sabbesaṃyeva khīṇāsavānaṃ.</p>
<p><a class="sc" id="13"></a><a class="ms" id="p_7D_14"></a>Vessabhussa, bhikkhave, bhagavato arahato sammā­sambud­dhassa tayo sāvakānaṃ sannipātā ahesuṃ. Eko sāvakānaṃ sannipāto ahosi asīti­bhik­khu­sahas­sāni, eko sāvakānaṃ sannipāto ahosi satta­ti­bhik­khu­sahas­sāni, eko sāvakānaṃ sannipāto ahosi saṭṭhi­bhik­khu­sahas­sāni. Vessabhussa, bhikkhave, bhagavato arahato sammā­sambud­dhassa ime tayo sāvakānaṃ sannipātā ahesuṃ sabbesaṃyeva khīṇāsavānaṃ.</p>
<p><a class="sc" id="14"></a><a class="ms" id="p_7D_15"></a>Kakusandhassa, bhikkhave, bhagavato arahato sammā­sambud­dhassa eko sāvakānaṃ sannipāto ahosi cattā­līsa­bhik­khu­sahas­sāni. Kakusandhassa, bhikkhave, bhagavato arahato sammā­sambud­dhassa ayaṃ eko sāvakānaṃ sannipāto ahosi sabbesaṃyeva khīṇāsavānaṃ.</p>
<p><a class="sc" id="15"></a><a class="pts" id="pts2.6"></a><a class="ms" id="p_7D_16"></a>Koṇāgamanassa, bhikkhave, bhagavato arahato sammā­sambud­dhassa eko sāvakānaṃ sannipāto ahosi tiṃsa­bhik­khu­sahas­sāni. Koṇāgamanassa, bhikkhave, bhagavato arahato sammā­sambud­dhassa ayaṃ eko sāvakānaṃ sannipāto ahosi sabbesaṃyeva khīṇāsavānaṃ.</p>
<p><a class="sc" id="16"></a><a class="ms" id="p_7D_17"></a>Kassapassa, bhikkhave, bhagavato arahato sammā­sambud­dhassa eko sāvakānaṃ sannipāto ahosi vīsati­bhik­khu­sahas­sāni. Kassapassa, bhikkhave, bhagavato arahato sammā­sambud­dhassa ayaṃ eko sāvakānaṃ sannipāto ahosi sabbesaṃyeva khīṇāsavānaṃ.</p>
<p><a class="sc" id="17"></a><a class="ms" id="p_7D_18"></a>Mayhaṃ, bhikkhave, etarahi eko sāvakānaṃ sannipāto ahosi aḍḍhateḷasāni bhikkhusatāni. Mayhaṃ, bhikkhave, ayaṃ eko sāvakānaṃ sannipāto ahosi sabbesaṃyeva khīṇāsavānaṃ.</p>
<p><a class="sc" id="18"></a><a class="wp" id="wp1.11"></a><a class="ms" id="p_7D_19"></a><a class="msdiv" id="msdiv11"></a>Vipassissa, bhikkhave, bhagavato arahato sammā­sambud­dhassa asoko nāma bhikkhu upaṭṭhāko ahosi aggupaṭṭhāko. Sikhissa, bhikkhave, bhagavato arahato sammā­sambud­dhassa khemaṅkaro nāma bhikkhu upaṭṭhāko ahosi aggupaṭṭhāko. Vessabhussa, bhikkhave, bhagavato arahato sammā­sambud­dhassa upasanto nāma bhikkhu upaṭṭhāko ahosi aggupaṭṭhāko. Kakusandhassa, bhikkhave, bhagavato arahato sammā­sambud­dhassa buddhijo nāma bhikkhu upaṭṭhāko ahosi aggupaṭṭhāko. Koṇāgamanassa, bhikkhave, bhagavato arahato sammā­sambud­dhassa sotthijo nāma bhikkhu upaṭṭhāko ahosi aggupaṭṭhāko. Kassapassa, bhikkhave, bhagavato arahato sammā­sambud­dhassa sabbamitto nāma bhikkhu upaṭṭhāko ahosi aggupaṭṭhāko. Mayhaṃ, bhikkhave, etarahi ānando nāma bhikkhu upaṭṭhāko ahosi aggupaṭṭhāko.</p>
<p><a class="sc" id="19"></a><a class="wp" id="wp1.12"></a><a class="pts" id="pts2.7"></a><a class="ms" id="p_7D_20"></a><a class="msdiv" id="msdiv12"></a>Vipassissa, bhikkhave, bhagavato arahato sammā­sambud­dhassa bandhumā nāma rājā pitā ahosi. Bandhumatī nāma devī mātā ahosi <span class="var" title="janettī (s1-3, pts1)" id="note5">janetti</span>. Bandhumassa rañño bandhumatī nāma nagaraṃ rājadhānī ahosi.</p>
<p><a class="sc" id="20"></a><a class="ms" id="p_7D_21"></a>Sikhissa, bhikkhave, bhagavato arahato sammā­sambud­dhassa aruṇo nāma rājā pitā ahosi. Pabhāvatī nāma devī mātā ahosi janetti. Aruṇassa rañño aruṇavatī nāma nagaraṃ rājadhānī ahosi.</p>
<p><a class="sc" id="21"></a><a class="ms" id="p_7D_22"></a>Vessabhussa, bhikkhave, bhagavato arahato sammā­sambud­dhassa <span class="var" title="suppatīto nāma (bj, s1-3, pts1)" id="note6">suppatito nāma</span> rājā pitā ahosi. <span class="var" title="yasavatī nāma (bj, s1-3, km, pts1)" id="note7">Vassavatī nāma</span> devī mātā ahosi janetti. Suppatitassa rañño anomaṃ nāma nagaraṃ rājadhānī ahosi.</p>
<p><a class="sc" id="22"></a><a class="ms" id="p_7D_23"></a>Kakusandhassa, bhikkhave, bhagavato arahato sammā­sambud­dhassa aggidatto nāma brāhmaṇo pitā ahosi. Visākhā nāma brāhmaṇī mātā ahosi janetti. Tena kho pana, bhikkhave, samayena khemo nāma rājā ahosi. Khemassa rañño khemavatī nāma nagaraṃ rājadhānī ahosi.</p>
<p><a class="sc" id="23"></a><a class="ms" id="p_7D_24"></a>Koṇāgamanassa, bhikkhave, bhagavato arahato sammā­sambud­dhassa yaññadatto nāma brāhmaṇo pitā ahosi. Uttarā nāma brāhmaṇī mātā ahosi janetti. Tena kho pana, bhikkhave, samayena sobho nāma rājā ahosi. Sobhassa rañño sobhavatī nāma nagaraṃ rājadhānī ahosi.</p>
<p><a class="sc" id="24"></a><a class="ms" id="p_7D_25"></a>Kassapassa, bhikkhave, bhagavato arahato sammā­sambud­dhassa brahmadatto nāma brāhmaṇo pitā ahosi. Dhanavatī nāma brāhmaṇī mātā ahosi janetti. Tena kho pana, bhikkhave, samayena kikī <span class="var" title="kiṃkī nāma (s1-3)" id="note8">nāma</span> rājā ahosi. Kikissa rañño bārāṇasī nāma nagaraṃ rājadhānī ahosi.</p>
<p><a class="sc" id="25"></a><a class="ms" id="p_7D_26"></a>Mayhaṃ, bhikkhave, etarahi suddhodano nāma rājā pitā ahosi. Māyā nāma devī mātā ahosi janetti. Kapilavatthu nāma nagaraṃ rājadhānī ahosī”ti. Idamavoca bhagavā. Idaṃ vatvāna sugato uṭṭhāyāsanā vihāraṃ pāvisi.</p>
<p><a class="sc" id="26"></a><a class="wp" id="wp1.13"></a><a class="pts" id="pts2.8"></a><a class="ms" id="p_7D_27"></a><a class="msdiv" id="msdiv13"></a>Atha kho tesaṃ bhikkhūnaṃ acira­pakkan­tassa bhagavato aya­manta­rākathā udapādi: “acchariyaṃ, āvuso, abbhutaṃ, āvuso, tathāgatassa mahiddhikatā mahānubhāvatā. Yatra hi nāma tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarissati, nāmatopi anussarissati, gottatopi anussarissati, āyuppamāṇatopi anussarissati, sāvakayugatopi anussarissati, sāvaka­sanni­pāta­topi anussarissati: ‘evaṃjaccā te bhagavanto ahesuṃ itipi, evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ itipī’”ti.</p>
<p><a class="sc" id="27"></a><a class="pts" id="pts2.9"></a><a class="ms" id="p_7D_28"></a>“Kiṃ nu kho, āvuso, tathāgatasseva nu kho esā dhammadhātu suppaṭividdhā, yassā dhammadhātuyā ­suppaṭi­viddhattā tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarati, nāmatopi anussarati, gottatopi anussarati, āyuppamāṇatopi anussarati, sāvakayugatopi anussarati, sāvaka­sanni­pāta­topi anussarati: ‘evaṃjaccā te bhagavanto ahesuṃ itipi, evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ itipī’ti, udāhu devatā tathāgatassa etamatthaṃ ārocesuṃ, yena tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarati, nāmatopi anussarati, gottatopi anussarati, āyuppamāṇatopi anussarati, sāvakayugatopi anussarati, sāvaka­sanni­pāta­topi anussarati: ‘evaṃjaccā te bhagavanto ahesuṃ itipi, evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ itipī’”ti. Ayañca hidaṃ tesaṃ bhikkhūnaṃ antarākathā vippakatā hoti.</p>
<p><a class="sc" id="28"></a><a class="wp" id="wp1.14"></a><a class="ms" id="p_7D_29"></a><a class="msdiv" id="msdiv14"></a>Atha kho bhagavā sāyanhasamayaṃ paṭisallānā vuṭṭhito yena kareri­maṇḍa­la­māḷo tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi: “kāya nuttha, bhikkhave, etarahi kathāya sannisinnā; kā ca pana vo antarākathā vippakatā”ti?</p>
<p><a class="sc" id="29"></a><a class="pts" id="pts2.10"></a><a class="ms" id="p_7D_30"></a>Evaṃ vutte, te bhikkhū bhagavantaṃ etadavocuṃ: “idha, bhante, amhākaṃ acira­pakkan­tassa bhagavato ayaṃ antarākathā udapādi: ‘acchariyaṃ, āvuso, abbhutaṃ, āvuso, tathāgatassa mahiddhikatā mahānubhāvatā. Yatra hi nāma tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarissati, nāmatopi anussarissati, gottatopi anussarissati, āyuppamāṇatopi anussarissati, sāvakayugatopi anussarissati, sāvaka­sanni­pāta­topi anussarissati: “evaṃjaccā te bhagavanto ahesuṃ itipi, evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ itipī”ti. Kiṃ nu kho, āvuso, tathāgatasseva nu kho esā dhammadhātu suppaṭividdhā, yassā dhammadhātuyā ­suppaṭi­viddhattā tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarati, nāmatopi anussarati, gottatopi anussarati, āyuppamāṇatopi anussarati, sāvakayugatopi anussarati, sāvaka­sanni­pāta­topi anussarati: “evaṃjaccā te bhagavanto ahesuṃ itipi, evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ itipī”ti. Udāhu devatā tathāgatassa etamatthaṃ ārocesuṃ, yena tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarati, nāmatopi anussarati, gottatopi anussarati, āyuppamāṇatopi anussarati, sāvakayugatopi anussarati, sāvaka­sanni­pāta­topi anussarati: “evaṃjaccā te bhagavanto ahesuṃ itipi, evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ itipī”’ti? Ayaṃ kho no, bhante, antarākathā vippakatā, atha bhagavā anuppatto”ti.</p>
<p><a class="sc" id="30"></a><a class="wp" id="wp1.15"></a><a class="ms" id="p_7D_31"></a><a class="msdiv" id="msdiv15"></a>“Tathā­gatas­se­vesā, bhikkhave, dhammadhātu suppaṭividdhā, yassā dhammadhātuyā ­suppaṭi­viddhattā tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarati, nāmatopi anussarati, gottatopi anussarati, āyuppamāṇatopi anussarati, sāvakayugatopi anussarati, sāvaka­sanni­pāta­topi anussarati: ‘evaṃjaccā te bhagavanto ahesuṃ itipi, evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ itipī’ti. Devatāpi tathāgatassa etamatthaṃ ārocesuṃ, yena tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarati, nāmatopi anussarati, gottatopi anussarati, āyuppamāṇatopi anussarati, sāvakayugatopi anussarati, sāvaka­sanni­pāta­topi anussarati: ‘evaṃjaccā te bhagavanto ahesuṃ itipi, evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ itipī’ti.</p>
<p><a class="sc" id="31"></a><a class="pts" id="pts2.11"></a><a class="ms" id="p_7D_32"></a>Iccheyyātha no tumhe, bhikkhave, bhiyyoso mattāya pubbe­nivāsa­paṭi­saṃ­yuttaṃ dhammiṃ kathaṃ sotun”ti? “Etassa, bhagavā, kālo; etassa, sugata, kālo; yaṃ bhagavā bhiyyoso mattāya pubbe­nivāsa­paṭi­saṃ­yuttaṃ dhammiṃ kathaṃ kareyya, bhagavato sutvā bhikkhū dhāressantī”ti. “Tena hi, bhikkhave, suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p>
<p><a class="sc" id="32"></a><a class="wp" id="wp1.16"></a><a class="pts" id="pts2.12"></a><a class="ms" id="p_7D_33"></a><a class="msdiv" id="msdiv16"></a>“Ito so, bhikkhave, ekanavutikappe yaṃ vipassī bhagavā arahaṃ sammāsambuddho loke udapādi. Vipassī, bhikkhave, bhagavā arahaṃ sammāsambuddho khattiyo jātiyā ahosi, khattiyakule udapādi. Vipassī, bhikkhave, bhagavā arahaṃ sammāsambuddho koṇḍañño gottena ahosi. Vipassissa, bhikkhave, bhagavato arahato sammā­sambud­dhassa asīti­vassa­sahas­sāni āyuppamāṇaṃ ahosi. Vipassī, bhikkhave, bhagavā arahaṃ sammāsambuddho pāṭaliyā mūle abhisambuddho. Vipassissa, bhikkhave, bhagavato arahato sammā­sambud­dhassa khaṇḍatissaṃ nāma sāvakayugaṃ ahosi aggaṃ bhaddayugaṃ. Vipassissa, bhikkhave, bhagavato arahato sammā­sambud­dhassa tayo sāvakānaṃ sannipātā ahesuṃ. Eko sāvakānaṃ sannipāto ahosi aṭṭha­saṭṭhi­bhik­khu­sata­sahas­saṃ, eko sāvakānaṃ sannipāto ahosi ­bhik­khu­sata­sahas­saṃ, eko sāvakānaṃ sannipāto ahosi asīti­bhik­khu­sahas­sāni. Vipassissa, bhikkhave, bhagavato arahato sammā­sambud­dhassa ime tayo sāvakānaṃ sannipātā ahesuṃ sabbesaṃyeva khīṇāsavānaṃ. Vipassissa, bhikkhave, bhagavato arahato sammā­sambud­dhassa asoko nāma bhikkhu upaṭṭhāko ahosi aggupaṭṭhāko. Vipassissa, bhikkhave, bhagavato arahato sammā­sambud­dhassa bandhumā nāma rājā pitā ahosi. Bandhumatī nāma devī mātā ahosi janetti. Bandhumassa rañño bandhumatī nāma nagaraṃ rājadhānī ahosi.</p>
<h2>2. Bodhi­sat­ta­dham­matā</h2>
<p><a class="sc" id="33"></a><a class="wp" id="wp1.17"></a><a class="ms" id="p_7D_34"></a><a class="msdiv" id="msdiv17"></a>Atha kho, bhikkhave, vipassī bodhisatto tusitā kāyā cavitvā sato sampajāno mātukucchiṃ okkami. Ayamettha dhammatā. <span class="brnum">(1)</span></p>
<p><a class="sc" id="34"></a><a class="ms" id="p_7D_35"></a><a class="msdiv" id="msdiv18"></a>Dhammatā esā, bhikkhave, yadā bodhisatto tusitā kāyā cavitvā mātukucchiṃ okkamati. Atha sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya appamāṇo uḷāro obhāso pātubhavati atikkammeva devānaṃ devānubhāvaṃ. Yāpi tā lokantarikā aghā asaṃvutā andhakārā andha­kā­ra­timisā, yatthapime candimasūriyā evaṃmahiddhikā evaṃma­hānu­bhāvā ābhāya nānubhonti, tatthapi appamāṇo uḷāro obhāso pātubhavati atikkammeva devānaṃ devānubhāvaṃ. Yepi tattha sattā upapannā, tepi tenobhāsena aññamaññaṃ sañjānanti: ‘aññepi kira, bho, santi sattā idhūpapannā’ti. Ayañca dasasahassī lokadhātu saṅkampati sampakampati sampavedhati. Appamāṇo ca uḷāro obhāso loke pātubhavati atikkammeva devānaṃ devānubhāvaṃ. Ayamettha dhammatā. <span class="brnum">(2)</span></p>
<p><a class="sc" id="35"></a><a class="ms" id="p_7D_36"></a><a class="msdiv" id="msdiv19"></a>Dhammatā esā, bhikkhave, yadā bodhisatto mātukucchiṃ okkanto hoti, cattāro naṃ devaputtā <span class="var" title="cātuddisaṃ (s1-3, km)" id="note9">catuddisaṃ</span> rakkhāya upagacchanti: ‘mā naṃ bodhisattaṃ vā bodhi­satta­mā­taraṃ vā manusso vā amanusso vā koci vā viheṭhesī’ti. Ayamettha dhammatā. <span class="brnum">(3)</span></p>
<p><a class="sc" id="36"></a><a class="wp" id="wp1.18"></a><a class="pts" id="pts2.13"></a><a class="ms" id="p_7D_37"></a><a class="msdiv" id="msdiv20"></a>Dhammatā esā, bhikkhave, yadā bodhisatto mātukucchiṃ okkanto hoti, pakatiyā sīlavatī bodhisattamātā hoti, viratā pāṇātipātā, viratā adinnādānā, viratā kāmesu­micchā­cārā, viratā musāvādā, viratā surā­meraya­maj­jappa­mādaṭ­ṭhānā. Ayamettha dhammatā. <span class="brnum">(4)</span></p>
<p><a class="sc" id="37"></a><a class="wp" id="wp1.19"></a><a class="ms" id="p_7D_38"></a><a class="msdiv" id="msdiv21"></a>Dhammatā esā, bhikkhave, yadā bodhisatto mātukucchiṃ okkanto hoti, na bodhisattamātu purisesu mānasaṃ uppajjati kāma­guṇūpa­saṃhi­taṃ, anatikkamanīyā ca bodhisattamātā hoti kenaci purisena rattacittena. Ayamettha dhammatā. <span class="brnum">(5)</span></p>
<p><a class="sc" id="38"></a><a class="wp" id="wp1.20"></a><a class="ms" id="p_7D_39"></a><a class="msdiv" id="msdiv22"></a>Dhammatā esā, bhikkhave, yadā bodhisatto mātukucchiṃ okkanto hoti, lābhinī bodhisattamātā hoti pañcannaṃ kāmaguṇānaṃ. Sā pañcahi kāmaguṇehi samappitā samaṅgībhūtā paricāreti. Ayamettha dhammatā. <span class="brnum">(6)</span></p>
<p><a class="sc" id="39"></a><a class="wp" id="wp1.21"></a><a class="pts" id="pts2.14"></a><a class="ms" id="p_7D_40"></a><a class="msdiv" id="msdiv23"></a>Dhammatā esā, bhikkhave, yadā bodhisatto mātukucchiṃ okkanto hoti, na bodhisattamātu kocideva ābādho uppajjati. Sukhinī bodhisattamātā hoti akilantakāyā, bodhisattañca bodhisattamātā tiro­kucchi­gataṃ passati sabbaṅ­gapaccaṅ­giṃ ahīnindriyaṃ. Seyyathāpi, bhikkhave, maṇi veḷuriyo subho jātimā aṭṭhaṃso supari­kamma­kato accho vippasanno anāvilo sab­bākāra­sam­panno. <span class="var" title="tatra yaṃ (bj) | tatrassa (s1-3, km, pts1)" id="note10">Tatrāssa</span> suttaṃ āvutaṃ nīlaṃ vā pītaṃ vā lohitaṃ vā odātaṃ vā paṇḍusuttaṃ vā. Tamenaṃ cakkhumā puriso hatthe karitvā paccavekkheyya: ‘ayaṃ kho maṇi veḷuriyo subho jātimā aṭṭhaṃso supari­kamma­kato accho vippasanno anāvilo sab­bākāra­sam­panno. Tatridaṃ suttaṃ āvutaṃ nīlaṃ vā pītaṃ vā lohitaṃ vā odātaṃ vā paṇḍusuttaṃ vā’ti. Evameva kho, bhikkhave, yadā bodhisatto mātukucchiṃ okkanto hoti, na bodhisattamātu kocideva ābādho uppajjati, sukhinī bodhisattamātā hoti akilantakāyā, bodhisattañca bodhisattamātā tiro­kucchi­gataṃ passati sabbaṅ­gapaccaṅ­giṃ ahīnindriyaṃ. Ayamettha dhammatā. <span class="brnum">(7)</span></p>
<p><a class="sc" id="40"></a><a class="wp" id="wp1.22"></a><a class="ms" id="p_7D_41"></a><a class="msdiv" id="msdiv24"></a>Dhammatā esā, bhikkhave, sattāhajāte bodhisatte bodhisattamātā kālaṃ karoti tusitaṃ kāyaṃ upapajjati. Ayamettha dhammatā. <span class="brnum">(8)</span></p>
<p><a class="sc" id="41"></a><a class="wp" id="wp1.23"></a><a class="ms" id="p_7D_42"></a><a class="msdiv" id="msdiv25"></a>Dhammatā esā, bhikkhave, yathā aññā itthikā nava vā dasa vā māse gabbhaṃ kucchinā pariharitvā vijāyanti, na hevaṃ bodhisattaṃ bodhisattamātā vijāyati. Daseva māsāni bodhisattaṃ bodhisattamātā kucchinā pariharitvā vijāyati. Ayamettha dhammatā. <span class="brnum">(9)</span></p>
<p><a class="sc" id="42"></a><a class="wp" id="wp1.24"></a><a class="ms" id="p_7D_43"></a><a class="msdiv" id="msdiv26"></a>Dhammatā esā, bhikkhave, yathā aññā itthikā nisinnā vā nipannā vā vijāyanti, na hevaṃ bodhisattaṃ bodhisattamātā vijāyati. Ṭhitāva bodhisattaṃ bodhisattamātā vijāyati. Ayamettha dhammatā. <span class="brnum">(10)</span></p>
<p><a class="sc" id="43"></a><a class="wp" id="wp1.25"></a><a class="ms" id="p_7D_44"></a><a class="msdiv" id="msdiv27"></a>Dhammatā esā, bhikkhave, yadā bodhisatto mātukucchimhā nikkhamati, devā paṭhamaṃ paṭiggaṇhanti, pacchā manussā. Ayamettha dhammatā. <span class="brnum">(11)</span></p>
<p><a class="sc" id="44"></a><a class="wp" id="wp1.26"></a><a class="ms" id="p_7D_45"></a><a class="msdiv" id="msdiv28"></a>Dhammatā esā, bhikkhave, yadā bodhisatto mātukucchimhā nikkhamati, appattova bodhisatto pathaviṃ hoti, cattāro naṃ devaputtā paṭiggahetvā mātu purato ṭhapenti: ‘attamanā, devi, hohi; mahesakkho te putto uppanno’ti. Ayamettha dhammatā. <span class="brnum">(12)</span></p>
<p><a class="sc" id="45"></a><a class="wp" id="wp1.27"></a><a class="pts" id="pts2.15"></a><a class="ms" id="p_7D_46"></a><a class="msdiv" id="msdiv29"></a>Dhammatā esā, bhikkhave, yadā bodhisatto mātukucchimhā nikkhamati, visadova nikkhamati amakkhito <span class="var" title="uddena (bj, s1-3, km, pts1) | udarena (katthaci)" id="note11">udena</span> amakkhito semhena amakkhito ruhirena amakkhito kenaci <span class="var" title="visuddho (s1-3)" id="note12">asucinā suddho</span> visado. Seyyathāpi, bhikkhave, maṇiratanaṃ kāsike vatthe nikkhittaṃ neva maṇiratanaṃ kāsikaṃ vatthaṃ makkheti, nāpi kāsikaṃ vatthaṃ maṇiratanaṃ makkheti. Taṃ kissa hetu? Ubhinnaṃ suddhattā. Evameva kho, bhikkhave, yadā bodhisatto mātukucchimhā nikkhamati, visadova nikkhamati amakkhito, udena amakkhito semhena amakkhito ruhirena amakkhito kenaci asucinā suddho visado. Ayamettha dhammatā. <span class="brnum">(13)</span></p>
<p><a class="sc" id="46"></a><a class="wp" id="wp1.28"></a><a class="ms" id="p_7D_47"></a><a class="msdiv" id="msdiv30"></a>Dhammatā esā, bhikkhave, yadā bodhisatto mātukucchimhā nikkhamati, dve udakassa dhārā antalikkhā pātubhavanti—ekā sītassa ekā uṇhassa yena bodhisattassa udakakiccaṃ karonti mātu ca. Ayamettha dhammatā. <span class="brnum">(14)</span></p>
<p><a class="sc" id="47"></a><a class="wp" id="wp1.29"></a><a class="ms" id="p_7D_48"></a><a class="msdiv" id="msdiv31"></a>Dhammatā esā, bhikkhave, sampatijāto bodhisatto samehi pādehi patiṭṭhahitvā <span class="var" title="uttare­nābhi­mukho (s1-3, km) uttarenamukho (mr)" id="note13">uttarābhimukho</span> satta­pada­vī­tihā­rena gacchati setamhi chatte anudhāriyamāne, sabbā ca disā anuviloketi, āsabhiṃ vācaṃ bhāsati ‘aggohamasmi lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi dāni punabbhavo’ti. Ayamettha dhammatā. <span class="brnum">(15)</span></p>
<p><a class="sc" id="48"></a><a class="wp" id="wp1.30"></a><a class="ms" id="p_7D_49"></a><a class="msdiv" id="msdiv32"></a>Dhammatā esā, bhikkhave, yadā bodhisatto mātukucchimhā nikkhamati, atha sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya appamāṇo uḷāro obhāso pātubhavati, atikkammeva devānaṃ devānubhāvaṃ. Yāpi tā lokantarikā aghā asaṃvutā andhakārā andha­kā­ra­timisā, yatthapime candimasūriyā evaṃmahiddhikā evaṃma­hānu­bhāvā ābhāya nānubhonti, tatthapi appamāṇo uḷāro obhāso pātubhavati atikkammeva devānaṃ devānubhāvaṃ. Yepi tattha sattā upapannā, tepi tenobhāsena aññamaññaṃ sañjānanti: ‘aññepi kira, bho, santi sattā idhūpapannā’ti. Ayañca dasasahassī lokadhātu saṅkampati sampakampati sampavedhati appamāṇo ca uḷāro obhāso loke pātubhavati atikkammeva devānaṃ devānubhāvaṃ. Ayamettha dhammatā. <span class="brnum">(16)</span></p>
<h2>3. Dvattiṃ­sama­hāpuri­sa­lak­khaṇā</h2>
<p><a class="sc" id="49"></a><a class="wp" id="wp1.31"></a><a class="pts" id="pts2.16"></a><a class="ms" id="p_7D_50"></a><a class="msdiv" id="msdiv33"></a>Jāte kho pana, bhikkhave, vipassimhi kumāre bandhumato rañño paṭivedesuṃ: ‘putto te, <span class="var" title="deva te (mr)" id="note14">deva</span>, jāto, taṃ devo passatū’ti. Addasā kho, bhikkhave, bandhumā rājā vipassiṃ kumāraṃ, disvā nemitte brāhmaṇe āmantāpetvā etadavoca: ‘passantu bhonto nemittā brāhmaṇā kumāran’ti. Addasaṃsu kho, bhikkhave, nemittā brāhmaṇā vipassiṃ kumāraṃ, disvā bandhumantaṃ rājānaṃ etadavocuṃ: ‘attamano, deva, hohi, mahesakkho te putto uppanno, lābhā te, mahārāja, suladdhaṃ te, mahārāja, yassa te kule evarūpo putto uppanno. Ayañhi, deva, kumāro dvattiṃ­sama­hāpuri­sa­lak­kha­ṇehi samannāgato, yehi samannāgatassa mahāpurisassa dveva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī jana­padat­thāva­riyap­patto satta­ratana­saman­nā­gato. Tassimāni sattaratanāni bhavanti. Seyyathidaṃ—cakkaratanaṃ hatthiratanaṃ assaratanaṃ maṇiratanaṃ itthiratanaṃ gaha­pati­ratanaṃ pari­ṇāya­ka­ratana­meva sattamaṃ. Parosahassaṃ kho panassa puttā bhavanti sūrā vīraṅgarūpā para­se­nappa­maddanā. So imaṃ pathaviṃ sāgara­pariyan­taṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭacchado.</p>
<p><a class="sc" id="50"></a><a class="wp" id="wp1.32"></a><a class="pts" id="pts2.17"></a><a class="ms" id="p_7D_51"></a><a class="msdiv" id="msdiv34"></a>Katamehi cāyaṃ, deva, kumāro dvattiṃ­sama­hāpuri­sa­lak­kha­ṇehi samannāgato, yehi samannāgatassa mahāpurisassa dveva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī jana­padat­thāva­riyap­patto satta­ratana­saman­nā­gato. Tassimāni sattaratanāni bhavanti. Seyyathidaṃ—cakkaratanaṃ hatthiratanaṃ assaratanaṃ maṇiratanaṃ itthiratanaṃ gaha­pati­ratanaṃ pari­ṇāya­ka­ratana­meva sattamaṃ. Parosahassaṃ kho panassa puttā bhavanti sūrā vīraṅgarūpā para­se­nappa­maddanā. So imaṃ pathaviṃ sāgara­pariyan­taṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭacchado.</p>
<p><a class="sc" id="51"></a><a class="ms" id="p_7D_52"></a><a class="msdiv" id="msdiv35"></a>Ayañhi, deva, kumāro ­suppatiṭ­ṭhita­pādo. Yaṃ pāyaṃ, deva, kumāro ­suppatiṭ­ṭhita­pādo. Idampissa mahāpurisassa mahā­puri­sa­lak­kha­ṇaṃ bhavati. <span class="brnum">(1)</span></p>
<p><a class="sc" id="52"></a><a class="ms" id="p_7D_53"></a><span class="var" title="imassa hi deva (?)" id="note15">Imassa, deva</span>, kumārassa heṭṭhā pādatalesu cakkāni jātāni sahassārāni sanemikāni sanābhikāni sabbā­kāra­pari­pūrāni. Yampi imassa, deva, kumārassa heṭṭhā pādatalesu cakkāni jātāni sahassārāni sanemikāni sanābhikāni sabbā­kāra­pari­pūrāni, idampissa mahāpurisassa mahā­puri­sa­lak­kha­ṇaṃ bhavati. <span class="brnum">(2)</span></p>
<p><a class="sc" id="53"></a><a class="ms" id="p_7D_54"></a>Ayañhi, deva, kumāro āyatapaṇhī … pe … <span class="brnum">(3)</span></p>
<p><a class="sc" id="54"></a><a class="ms" id="p_7D_55"></a>Ayañhi, deva, kumāro dīghaṅgulī … pe … <span class="brnum">(4)</span></p>
<p><a class="sc" id="55"></a><a class="ms" id="p_7D_56"></a>Ayañhi, deva, kumāro muduta­luna­hattha­pādo … pe … <span class="brnum">(5)</span></p>
<p><a class="sc" id="56"></a><a class="ms" id="p_7D_57"></a>Ayañhi, deva kumāro jālahatthapādo … pe … <span class="brnum">(6)</span></p>
<p><a class="sc" id="57"></a><a class="ms" id="p_7D_58"></a>Ayañhi, deva, kumāro ussaṅkhapādo … pe … <span class="brnum">(7)</span></p>
<p><a class="sc" id="58"></a><a class="ms" id="p_7D_59"></a>Ayañhi, deva, kumāro eṇijaṅgho … pe … <span class="brnum">(8)</span></p>
<p><a class="sc" id="59"></a><a class="ms" id="p_7D_60"></a>Ayañhi, deva, kumāro ṭhitakova anonamanto ubhohi pāṇitalehi jaṇṇukāni <span class="var" title="parāmasati (mr)" id="note16">parimasati</span> parimajjati … pe … <span class="brnum">(9)</span></p>
<p><a class="sc" id="60"></a><a class="ms" id="p_7D_61"></a>Ayañhi, deva, kumāro koso­hi­ta­vattha­guyho … pe … <span class="brnum">(10)</span></p>
<p><a class="sc" id="61"></a><a class="ms" id="p_7D_62"></a>Ayañhi, deva, kumāro suvaṇṇavaṇṇo kañ­cana­sanni­bhat­taco … pe … <span class="brnum">(11)</span></p>
<p><a class="sc" id="62"></a><a class="pts" id="pts2.18"></a><a class="ms" id="p_7D_63"></a>Ayañhi, deva, kumāro sukhumacchavī; sukhumattā chaviyā rajojallaṃ kāye na <span class="var" title="upalippati (bj, s1-3)" id="note17">upalimpati</span> … pe … <span class="brnum">(12)</span></p>
<p><a class="sc" id="63"></a><a class="ms" id="p_7D_64"></a>Ayañhi, deva, kumāro ekekalomo; ekekāni lomāni lomakūpesu jātāni … pe … <span class="brnum">(13)</span></p>
<p><a class="sc" id="64"></a><a class="ms" id="p_7D_65"></a>Ayañhi, deva, kumāro uddhaggalomo; uddhaggāni lomāni jātāni nīlāni añjanavaṇṇāni kuṇḍalāvaṭṭāni ­dak­khi­ṇā­vaṭṭa­kajā­tāni … pe … <span class="brnum">(14)</span></p>
<p><a class="sc" id="65"></a><a class="ms" id="p_7D_66"></a>Ayañhi, deva, kumāro brahmujugatto … pe … <span class="brnum">(15)</span></p>
<p><a class="sc" id="66"></a><a class="ms" id="p_7D_67"></a>Ayañhi, deva, kumāro sattussado … pe … <span class="brnum">(16)</span></p>
<p><a class="sc" id="67"></a><a class="ms" id="p_7D_68"></a>Ayañhi, deva, kumāro sīha­pub­baddha­kāyo … pe … <span class="brnum">(17)</span></p>
<p><a class="sc" id="68"></a><a class="ms" id="p_7D_69"></a>Ayañhi, deva, kumāro <span class="var" title="pittantaraṃso (s1-3, km)" id="note18">citantaraṃso</span> … pe … <span class="brnum">(18)</span></p>
<p><a class="sc" id="69"></a><a class="ms" id="p_7D_70"></a>Ayañhi, deva, kumāro nigrodha­parimaṇ­ḍalo yāvatakvassa kāyo tāvatakvassa byāmo, yāvatakvassa byāmo, tāvatakvassa kāyo … pe … <span class="brnum">(19)</span></p>
<p><a class="sc" id="70"></a><a class="ms" id="p_7D_71"></a>Ayañhi, deva, kumāro sama­vaṭ­ṭak­khan­dho … pe … <span class="brnum">(20)</span></p>
<p><a class="sc" id="71"></a><a class="ms" id="p_7D_72"></a>Ayañhi, deva, kumāro rasaggasaggī … pe … <span class="brnum">(21)</span></p>
<p><a class="sc" id="72"></a><a class="ms" id="p_7D_73"></a>Ayañhi, deva, kumāro sīhahanu … pe … <span class="brnum">(22)</span></p>
<p><a class="sc" id="73"></a><a class="ms" id="p_7D_74"></a>Ayañhi, deva, kumāro cattālīsadanto … pe … <span class="brnum">(23)</span></p>
<p><a class="sc" id="74"></a><a class="ms" id="p_7D_75"></a>Ayañhi, deva, kumāro samadanto … pe … <span class="brnum">(24)</span></p>
<p><a class="sc" id="75"></a><a class="ms" id="p_7D_76"></a>Ayañhi, deva, kumāro aviraḷadanto … pe … <span class="brnum">(25)</span></p>
<p><a class="sc" id="76"></a><a class="ms" id="p_7D_77"></a>Ayañhi, deva, kumāro susukkadāṭho … pe … <span class="brnum">(26)</span></p>
<p><a class="sc" id="77"></a><a class="ms" id="p_7D_78"></a>Ayañhi, deva, kumāro pahūtajivho … pe … <span class="brnum">(27)</span></p>
<p><a class="sc" id="78"></a><a class="ms" id="p_7D_79"></a>Ayañhi, deva, kumāro brahmassaro karavīkabhāṇī … pe … <span class="brnum">(28)</span></p>
<p><a class="sc" id="79"></a><a class="ms" id="p_7D_80"></a>Ayañhi, deva, kumāro abhinīlanetto … pe … <span class="brnum">(29)</span></p>
<p><a class="sc" id="80"></a><a class="ms" id="p_7D_81"></a>Ayañhi, deva, kumāro gopakhumo … pe … <span class="brnum">(30)</span></p>
<p><a class="sc" id="81"></a><a class="pts" id="pts2.19"></a><a class="ms" id="p_7D_82"></a>Imassa, deva, kumārassa uṇṇā bhamukantare jātā odātā mudu­tū­lasanni­bhā. Yampi imassa, deva, kumārassa uṇṇā bhamukantare jātā odātā mudu­tū­lasanni­bhā, idampimassa mahāpurisassa mahā­puri­sa­lak­kha­ṇaṃ bhavati. <span class="brnum">(31)</span></p>
<p><a class="sc" id="82"></a><a class="ms" id="p_7D_83"></a>Ayañhi, deva, kumāro uṇhīsasīso. Yaṃ pāyaṃ, deva, kumāro uṇhīsasīso, idampissa mahāpurisassa mahā­puri­sa­lak­kha­ṇaṃ bhavati. <span class="brnum">(32)</span></p>
<p><a class="sc" id="83"></a><a class="wp" id="wp1.33"></a><a class="ms" id="p_7D_84"></a><a class="msdiv" id="msdiv36"></a>Imehi kho ayaṃ, deva, kumāro dvattiṃ­sama­hāpuri­sa­lak­kha­ṇehi samannāgato, yehi samannāgatassa mahāpurisassa dveva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī jana­padat­thāva­riyap­patto satta­ratana­saman­nā­gato. Tassimāni sattaratanāni bhavanti. Seyyathidaṃ—cakkaratanaṃ hatthiratanaṃ assaratanaṃ maṇiratanaṃ itthiratanaṃ gaha­pati­ratanaṃ pari­ṇāya­ka­ratana­meva sattamaṃ. Parosahassaṃ kho panassa puttā bhavanti sūrā vīraṅgarūpā para­se­nappa­maddanā. So imaṃ pathaviṃ sāgara­pariyan­taṃ adaṇḍena <span class="var" title="dhammena samena (s1-3, km)" id="note19">asatthena dhammena</span> abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭacchado’ti.</p>
<h2>4. Vipassīsamaññā</h2>
<p><a class="sc" id="84"></a><a class="pts" id="pts2.20"></a><a class="ms" id="p_7D_85"></a><a class="msdiv" id="msdiv37"></a>Atha kho, bhikkhave, bandhumā rājā nemitte brāhmaṇe ahatehi vatthehi <span class="var" title="acchādetvā (s1-3, km)" id="note20">acchādāpetvā</span> sabbakāmehi santappesi. <a class="wp" id="wp1.34"></a>Atha kho, bhikkhave, bandhumā rājā vipassissa kumārassa dhātiyo upaṭṭhāpesi. Aññā khīraṃ pāyenti, aññā nhāpenti, aññā dhārenti, aññā aṅkena pariharanti. Jātassa kho pana, bhikkhave, vipassissa kumārassa setacchattaṃ dhārayittha divā ceva rattiñca: ‘mā naṃ sītaṃ vā uṇhaṃ vā tiṇaṃ vā rajo vā ussāvo vā bādhayitthā’ti. Jāto kho pana, bhikkhave, vipassī kumāro bahuno janassa piyo ahosi manāpo. Seyyathāpi, bhikkhave, uppalaṃ vā padumaṃ vā puṇḍarīkaṃ vā bahuno janassa piyaṃ manāpaṃ; evameva kho, bhikkhave, vipassī kumāro bahuno janassa piyo ahosi manāpo. Svāssudaṃ aṅkeneva aṅkaṃ parihariyati.</p>
<p><a class="sc" id="85"></a><a class="wp" id="wp1.35"></a><a class="ms" id="p_7D_86"></a><a class="msdiv" id="msdiv38"></a>Jāto <span class="var" title="kumāro brahmassaro mañjussaro ca (mr)" id="note21">kho pana, bhikkhave, vipassī kumāro mañjussaro ca</span> ahosi vaggussaro ca madhurassaro ca pemaniyassaro ca. Seyyathāpi, bhikkhave, himavante pabbate karavīkā nāma sakuṇajāti mañjussarā ca vaggussarā ca madhurassarā ca pemaniyassarā ca; evameva kho, bhikkhave, vipassī kumāro mañjussaro ca ahosi vaggussaro ca madhurassaro ca pemaniyassaro ca.</p>
<p><a class="sc" id="86"></a><a class="wp" id="wp1.36"></a><a class="ms" id="p_7D_87"></a><a class="msdiv" id="msdiv39"></a>Jātassa kho pana, bhikkhave, vipassissa kumārassa kammavipākajaṃ dibbacakkhu pāturahosi <span class="var" title="yena dūraṃ (s1-3, km)" id="note22">yena sudaṃ</span> samantā yojanaṃ passati divā ceva rattiñca.</p>
<p><a class="sc" id="87"></a><a class="wp" id="wp1.37"></a><a class="ms" id="p_7D_88"></a><a class="msdiv" id="msdiv40"></a>Jāto kho pana, bhikkhave, vipassī kumāro animisanto pekkhati seyyathāpi devā tāvatiṃsā. ‘<span class="var" title="jātassa kho pana bhikkhave (s1-3) | animmissantā pekkhāti evameva kho bhikkheve (km) | jātassa kho pana bhikkhave (mr)" id="note23">Animisanto kumāro pekkhatī’ti kho, bhikkhave</span>, vipassissa kumārassa ‘vipassī vipassī’ tveva samaññā udapādi.</p>
<p><a class="sc" id="88"></a><a class="pts" id="pts2.21"></a><a class="ms" id="p_7D_89"></a><a class="msdiv" id="msdiv41"></a>Atha kho, bhikkhave, bandhumā rājā <span class="var" title="aṭṭakaraṇe (s1-3, km)" id="note24">atthakaraṇe</span> nisinno vipassiṃ kumāraṃ aṅke nisīdāpetvā atthe anusāsati. Tatra sudaṃ, bhikkhave, vipassī kumāro pituaṅke nisinno viceyya viceyya atthe panāyati <span class="var" title="ñāṇena (s1-3, km)" id="note25">ñāyena</span>. Viceyya viceyya kumāro atthe panāyati ñāyenāti kho, bhikkhave, vipassissa kumārassa bhiyyoso mattāya ‘vipassī vipassī’ tveva samaññā udapādi.</p>
<p><a class="sc" id="89"></a><a class="wp" id="wp1.38"></a><a class="ms" id="p_7D_90"></a><a class="msdiv" id="msdiv42"></a>Atha kho, bhikkhave, bandhumā rājā vipassissa kumārassa tayo pāsāde kārāpesi, ekaṃ vassikaṃ ekaṃ hemantikaṃ ekaṃ gimhikaṃ; pañca kāmaguṇāni upaṭṭhāpesi. <span class="var" title="vassike pāsāde vassike cattāro māse (bj, pts1)" id="note26">Tatra sudaṃ, bhikkhave, vipassī kumāro vassike pāsāde cattāro māse</span> nippurisehi tūriyehi paricārayamāno na heṭṭhāpāsādaṃ orohatīti.</p>
<p class="endsection">Paṭha­ma­bhā­ṇavāro.</p>
<h2>5. Jiṇṇapurisa</h2>
<p><a class="sc" id="90"></a><a class="wp" id="wp2.1"></a><a class="ms" id="p_7D_92"></a><a class="msdiv" id="msdiv43"></a>Atha kho, bhikkhave, vipassī kumāro bahūnaṃ vassānaṃ bahūnaṃ vassasatānaṃ bahūnaṃ vassa­sahas­sā­naṃ accayena sārathiṃ āmantesi: ‘yojehi, samma sārathi, bhaddāni bhaddāni yānāni uyyānabhūmiṃ gacchāma subhū­mi­dassa­nāyā’ti. ‘Evaṃ, devā’ti kho, bhikkhave, sārathi vipassissa kumārassa paṭissutvā bhaddāni bhaddāni yānāni yojetvā vipassissa kumārassa paṭivedesi: ‘yuttāni kho te, deva, bhaddāni bhaddāni yānāni, yassadāni kālaṃ maññasī’ti. Atha kho, bhikkhave, vipassī kumāro bhaddaṃ <span class="var" title="bhadraṃ yānaṃ (s1-3, km)" id="note28">bhaddaṃ yānaṃ</span> abhiruhitvā bhaddehi bhaddehi yānehi uyyānabhūmiṃ niyyāsi.</p>
<p><a class="sc" id="91"></a><a class="wp" id="wp2.2"></a><a class="pts" id="pts2.22"></a><a class="ms" id="p_7D_93"></a><a class="msdiv" id="msdiv44"></a>Addasā kho, bhikkhave, vipassī kumāro uyyānabhūmiṃ niyyanto purisaṃ jiṇṇaṃ gopānasivaṅkaṃ <span class="var" title="bhaggaṃ (s1-3, km)" id="note29">bhoggaṃ</span> daṇḍaparāyanaṃ pavedhamānaṃ gacchantaṃ āturaṃ gatayobbanaṃ. Disvā sārathiṃ āmantesi: ‘ayaṃ pana, samma sārathi, puriso kiṃkato? Kesāpissa na yathā aññesaṃ, kāyopissa na yathā aññesan’ti. ‘Eso kho, deva, jiṇṇo nāmā’ti. ‘Kiṃ paneso, samma sārathi, jiṇṇo nāmā’ti? ‘Eso kho, deva, jiṇṇo nāma. Na dāni tena ciraṃ jīvitabbaṃ bhavissatī’ti. ‘Kiṃ pana, samma sārathi, ahampi jarādhammo, jaraṃ anatīto’ti? ‘Tvañca, deva, mayañcamha sabbe jarādhammā, jaraṃ anatītā’ti. ‘Tena hi, samma sārathi, alaṃ dānajja uyyānabhūmiyā. Itova antepuraṃ paccaniyyāhī’ti. ‘Evaṃ, devā’ti kho, bhikkhave, sārathi vipassissa kumārassa paṭissutvā tatova antepuraṃ paccaniyyāsi. Tatra sudaṃ, bhikkhave, vipassī kumāro antepuraṃ gato dukkhī dummano pajjhāyati: ‘dhiratthu kira, bho, jāti nāma, yatra hi nāma jātassa jarā paññāyissatī’ti.</p>
<p><a class="sc" id="92"></a><a class="wp" id="wp2.3"></a><a class="pts" id="pts2.23"></a><a class="ms" id="p_7D_94"></a><a class="msdiv" id="msdiv45"></a>Atha kho, bhikkhave, bandhumā rājā sārathiṃ āmantāpetvā etadavoca: ‘kacci, samma sārathi, kumāro uyyānabhūmiyā abhiramittha? Kacci, samma sārathi, kumāro uyyānabhūmiyā attamano ahosī’ti? ‘Na kho, deva, kumāro uyyānabhūmiyā abhiramittha, na kho, deva, kumāro uyyānabhūmiyā attamano ahosī’ti. ‘Kiṃ pana, samma sārathi, addasa kumāro uyyānabhūmiṃ niyyanto’ti? ‘Addasā kho, deva, kumāro uyyānabhūmiṃ niyyanto purisaṃ jiṇṇaṃ gopānasivaṅkaṃ bhoggaṃ daṇḍaparāyanaṃ pavedhamānaṃ gacchantaṃ āturaṃ gatayobbanaṃ. Disvā maṃ etadavoca: “ayaṃ pana, samma sārathi, puriso kiṅkato, kesāpissa na yathā aññesaṃ, kāyopissa na yathā aññesan”ti? “Eso kho, deva, jiṇṇo nāmā”ti. “Kiṃ paneso, samma sārathi, jiṇṇo nāmā”ti? “Eso kho, deva, jiṇṇo nāma na dāni tena ciraṃ jīvitabbaṃ bhavissatī”ti. “Kiṃ pana, samma sārathi, ahampi jarādhammo, jaraṃ anatīto”ti? “Tvañca, deva, mayañcamha sabbe jarādhammā, jaraṃ anatītā”ti.</p>
<p><a class="sc" id="93"></a><a class="ms" id="p_7D_95"></a>“Tena hi, samma sārathi, alaṃ dānajja uyyānabhūmiyā, itova antepuraṃ paccaniyyāhī”ti. “Evaṃ, devā”ti kho ahaṃ, deva, vipassissa kumārassa paṭissutvā tatova antepuraṃ paccaniyyāsiṃ. So kho, deva, kumāro antepuraṃ gato dukkhī dummano pajjhāyati: “dhiratthu kira, bho, jāti nāma, yatra hi nāma jātassa jarā paññāyissatī”’ti.</p>
<h2>6. Byādhitapurisa</h2>
<p><a class="sc" id="94"></a><a class="wp" id="wp2.4"></a><a class="ms" id="p_7D_96"></a><a class="msdiv" id="msdiv46"></a>Atha kho, bhikkhave, bandhumassa rañño etadahosi: </p>
<p><a class="sc" id="95"></a><a class="ms" id="p_7D_97"></a>‘Mā heva kho vipassī kumāro na rajjaṃ kāresi, mā heva vipassī kumāro agārasmā anagāriyaṃ pabbaji, mā heva nemittānaṃ brāhmaṇānaṃ saccaṃ assa vacanan’ti. Atha kho, bhikkhave, bandhumā rājā vipassissa kumārassa bhiyyoso mattāya pañca kāmaguṇāni upaṭṭhāpesi: ‘yathā vipassī kumāro rajjaṃ kareyya, yathā vipassī kumāro na agārasmā anagāriyaṃ pabbajeyya, yathā nemittānaṃ brāhmaṇānaṃ micchā assa vacanan’ti.</p>
<p><a class="sc" id="96"></a><a class="ms" id="p_7D_98"></a>Tatra sudaṃ, bhikkhave, vipassī kumāro pañcahi kāmaguṇehi samappito samaṅgībhūto paricāreti. <a class="wp" id="wp2.5"></a>Atha kho, bhikkhave, vipassī kumāro bahūnaṃ vassānaṃ … pe …</p>
<p><a class="sc" id="97"></a><a class="wp" id="wp2.6"></a><a class="pts" id="pts2.24"></a><a class="ms" id="p_7D_99"></a><a class="msdiv" id="msdiv47"></a>Addasā kho, bhikkhave, vipassī kumāro uyyānabhūmiṃ niyyanto purisaṃ ābādhikaṃ dukkhitaṃ bāḷhagilānaṃ sake muttakarīse palipannaṃ <span class="var" title="sayamānaṃ (s1-3, km, mr)" id="note30">semānaṃ</span> aññehi vuṭṭhā­pi­yamā­naṃ aññehi saṃvesiyamānaṃ. Disvā sārathiṃ āmantesi: ‘ayaṃ pana, samma sārathi, puriso kiṃkato? Akkhīnipissa na yathā aññesaṃ, <span class="var" title="siropissa (s1-3, km)" id="note31">saropissa</span> na yathā aññesan’ti? ‘Eso kho, deva, byādhito nāmā’ti. ‘Kiṃ paneso, samma sārathi, byādhito nāmā’ti? ‘Eso kho, deva, byādhito nāma appeva nāma tamhā ābādhā vuṭṭhaheyyā’ti. ‘Kiṃ pana, samma sārathi, ahampi byādhidhammo, byādhiṃ anatīto’ti? ‘Tvañca, deva, mayañcamha sabbe byādhidhammā, byādhiṃ anatītā’ti. ‘Tena hi, samma sārathi, alaṃ dānajja uyyānabhūmiyā, itova antepuraṃ paccaniyyāhī’ti. ‘Evaṃ, devā’ti kho, bhikkhave, sārathi vipassissa kumārassa paṭissutvā tatova antepuraṃ paccaniyyāsi. Tatra sudaṃ, bhikkhave, vipassī kumāro antepuraṃ gato dukkhī dummano pajjhāyati: ‘dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissatī’ti.</p>
<p><a class="sc" id="98"></a><a class="wp" id="wp2.7"></a><a class="pts" id="pts2.25"></a><a class="ms" id="p_7D_100"></a><a class="msdiv" id="msdiv48"></a>Atha kho, bhikkhave, bandhumā rājā sārathiṃ āmantāpetvā etadavoca: ‘kacci, samma sārathi, kumāro uyyānabhūmiyā abhiramittha, kacci, samma sārathi, kumāro uyyānabhūmiyā attamano ahosī’ti? ‘Na kho, deva, kumāro uyyānabhūmiyā abhiramittha, na kho, deva, kumāro uyyānabhūmiyā attamano ahosī’ti. ‘Kiṃ pana, samma sārathi, addasa kumāro uyyānabhūmiṃ niyyanto’ti? ‘Addasā kho, deva, kumāro uyyānabhūmiṃ niyyanto purisaṃ ābādhikaṃ dukkhitaṃ bāḷhagilānaṃ sake muttakarīse palipannaṃ semānaṃ aññehi vuṭṭhā­pi­yamā­naṃ aññehi saṃvesiyamānaṃ. Disvā maṃ etadavoca: “ayaṃ pana, samma sārathi, puriso kiṅkato, akkhīnipissa na yathā aññesaṃ, saropissa na yathā aññesan”ti? “Eso kho, deva, byādhito nāmā”ti. “Kiṃ paneso, samma sārathi, byādhito nāmā”ti? “Eso kho, deva, byādhito nāma appeva nāma tamhā ābādhā vuṭṭhaheyyā”ti. “Kiṃ pana, samma sārathi, ahampi byādhidhammo, byādhiṃ anatīto”ti? “Tvañca, deva, mayañcamha sabbe byādhidhammā, byādhiṃ anatītā”ti. “Tena hi, samma sārathi, alaṃ dānajja uyyānabhūmiyā, itova antepuraṃ paccaniyyāhī”ti. “Evaṃ, devā”ti kho ahaṃ, deva, vipassissa kumārassa paṭissutvā tatova antepuraṃ paccaniyyāsiṃ. So kho, deva, kumāro antepuraṃ gato dukkhī dummano pajjhāyati: “dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissatī”’ti.</p>
<h2>7. Kālaṅ­ka­ta­purisa</h2>
<p><a class="sc" id="99"></a><a class="wp" id="wp2.8"></a><a class="ms" id="p_7D_101"></a><a class="msdiv" id="msdiv49"></a>Atha kho, bhikkhave, bandhumassa rañño etadahosi: ‘mā heva kho vipassī kumāro na rajjaṃ kāresi, mā heva vipassī kumāro agārasmā anagāriyaṃ pabbaji, mā heva nemittānaṃ brāhmaṇānaṃ saccaṃ assa vacanan’ti. Atha kho, bhikkhave, bandhumā rājā vipassissa kumārassa bhiyyoso mattāya pañca kāmaguṇāni upaṭṭhāpesi: ‘yathā vipassī kumāro rajjaṃ kareyya, yathā vipassī kumāro na agārasmā anagāriyaṃ pabbajeyya, yathā nemittānaṃ brāhmaṇānaṃ micchā assa vacanan’ti.</p>
<p><a class="sc" id="100"></a><a class="wp" id="wp2.9"></a><a class="ms" id="p_7D_102"></a>Tatra sudaṃ, bhikkhave, vipassī kumāro pañcahi kāmaguṇehi samappito samaṅgībhūto paricāreti. Atha kho, bhikkhave, vipassī kumāro bahūnaṃ vassānaṃ … pe …</p>
<p><a class="sc" id="101"></a><a class="wp" id="wp2.10"></a><a class="pts" id="pts2.26"></a><a class="ms" id="p_7D_103"></a><a class="msdiv" id="msdiv50"></a>Addasā kho, bhikkhave, vipassī kumāro uyyānabhūmiṃ niyyanto mahājanakāyaṃ sannipatitaṃ nānārattānañca dussānaṃ vilātaṃ kayiramānaṃ. Disvā sārathiṃ āmantesi: ‘kiṃ nu kho so, samma sārathi, mahājanakāyo sannipatito nānārattānañca dussānaṃ vilātaṃ kayiratī’ti? ‘Eso kho, deva, kālaṅkato nāmā’ti. ‘Tena hi, samma sārathi, yena so kālaṅkato tena rathaṃ pesehī’ti. ‘Evaṃ, devā’ti kho, bhikkhave, sārathi vipassissa kumārassa paṭissutvā yena so kālaṅkato tena rathaṃ pesesi. Addasā kho, bhikkhave, vipassī kumāro petaṃ kālaṅkataṃ, disvā sārathiṃ āmantesi: ‘kiṃ panāyaṃ, samma sārathi, kālaṅkato nāmā’ti? ‘Eso kho, deva, kālaṅkato nāma. Na dāni taṃ dakkhanti mātā vā pitā vā aññe vā ñātisālohitā, sopi na dakkhissati mātaraṃ vā pitaraṃ vā aññe vā ñātisālohite’ti. ‘Kiṃ pana, samma sārathi, ahampi maraṇadhammo maraṇaṃ anatīto; mampi na dakkhanti devo vā devī vā aññe vā ñātisālohitā; ahampi na dakkhissāmi devaṃ vā deviṃ vā aññe vā ñātisālohite’ti? ‘Tvañca, deva, mayañcamha sabbe maraṇadhammā maraṇaṃ anatītā; tampi na dakkhanti devo vā devī vā aññe vā ñātisālohitā; tvampi na dakkhissasi devaṃ vā deviṃ vā aññe vā ñātisālohite’ti. ‘Tena hi, samma sārathi, alaṃ dānajja uyyānabhūmiyā, itova antepuraṃ paccaniyyāhī’ti. ‘Evaṃ, devā’ti kho, bhikkhave, sārathi vipassissa kumārassa paṭissutvā tatova antepuraṃ paccaniyyāsi. Tatra sudaṃ, bhikkhave, vipassī kumāro antepuraṃ gato dukkhī dummano pajjhāyati: ‘dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissati, maraṇaṃ paññāyissatī’ti.</p>
<p><a class="sc" id="102"></a><a class="wp" id="wp2.11"></a><a class="pts" id="pts2.27"></a><a class="ms" id="p_7D_104"></a><a class="msdiv" id="msdiv51"></a>Atha kho, bhikkhave, bandhumā rājā sārathiṃ āmantāpetvā etadavoca: ‘kacci, samma sārathi, kumāro uyyānabhūmiyā abhiramittha, kacci, samma sārathi, kumāro uyyānabhūmiyā attamano ahosī’ti? ‘Na kho, deva, kumāro uyyānabhūmiyā abhiramittha, na kho, deva, kumāro uyyānabhūmiyā attamano ahosī’ti. ‘Kiṃ pana, samma sārathi, addasa kumāro uyyānabhūmiṃ niyyanto’ti? ‘Addasā kho, deva, kumāro uyyānabhūmiṃ niyyanto mahājanakāyaṃ sannipatitaṃ nānārattānañca dussānaṃ vilātaṃ kayiramānaṃ. Disvā maṃ etadavoca: “kiṃ nu kho so, samma sārathi, mahājanakāyo sannipatito nānārattānañca dussānaṃ vilātaṃ kayiratī”ti? “Eso kho, deva, kālaṅkato nāmā”ti. “Tena hi, samma sārathi, yena so kālaṅkato tena rathaṃ pesehī”ti. “Evaṃ, devā”ti kho ahaṃ, deva, vipassissa kumārassa paṭissutvā yena so kālaṅkato tena rathaṃ pesesiṃ. Addasā kho, deva, kumāro petaṃ kālaṅkataṃ, disvā maṃ etadavoca: “kiṃ panāyaṃ, samma sārathi, kālaṅkato nāmā”ti? “Eso kho, deva, kālaṅkato nāma. Na dāni taṃ dakkhanti mātā vā pitā vā aññe vā ñātisālohitā, sopi na dakkhissati mātaraṃ vā pitaraṃ vā aññe vā ñātisālohite”ti. “Kiṃ pana, samma sārathi, ahampi maraṇadhammo maraṇaṃ anatīto; mampi na dakkhanti devo vā devī vā aññe vā ñātisālohitā; ahampi na dakkhissāmi devaṃ vā deviṃ vā aññe vā ñātisālohite”ti? “Tvañca, deva, mayañcamha sabbe maraṇadhammā maraṇaṃ anatītā; tampi na dakkhanti devo vā devī vā aññe vā ñātisālohitā, tvampi na dakkhissasi devaṃ vā deviṃ vā aññe vā ñātisālohite”ti. “Tena hi, samma sārathi, alaṃ dānajja uyyānabhūmiyā, itova antepuraṃ paccaniyyāhī”ti. “Evaṃ, devā”ti kho ahaṃ, deva, vipassissa kumārassa paṭissutvā tatova antepuraṃ paccaniyyāsiṃ. So kho, deva, kumāro antepuraṃ gato dukkhī dummano pajjhāyati: “dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissati, maraṇaṃ paññāyissatī”’ti.</p>
<h2>8. Pabbajita</h2>
<p><a class="sc" id="103"></a><a class="wp" id="wp2.12"></a><a class="pts" id="pts2.28"></a><a class="ms" id="p_7D_105"></a><a class="msdiv" id="msdiv52"></a>Atha kho, bhikkhave, bandhumassa rañño etadahosi: ‘mā heva kho vipassī kumāro na rajjaṃ kāresi, mā heva vipassī kumāro agārasmā anagāriyaṃ pabbaji, mā heva nemittānaṃ brāhmaṇānaṃ saccaṃ assa vacanan’ti. Atha kho, bhikkhave, bandhumā rājā vipassissa kumārassa bhiyyoso mattāya pañca kāmaguṇāni upaṭṭhāpesi: ‘yathā vipassī kumāro rajjaṃ kareyya, yathā vipassī kumāro na agārasmā anagāriyaṃ pabbajeyya, yathā nemittānaṃ brāhmaṇānaṃ micchā assa vacanan’ti.</p>
<p><a class="sc" id="104"></a><a class="wp" id="wp2.13"></a><a class="ms" id="p_7D_106"></a>Tatra sudaṃ, bhikkhave, vipassī kumāro pañcahi kāmaguṇehi samappito samaṅgībhūto paricāreti. Atha kho, bhikkhave, vipassī kumāro bahūnaṃ vassānaṃ bahūnaṃ vassasatānaṃ bahūnaṃ vassa­sahas­sā­naṃ accayena sārathiṃ āmantesi: ‘yojehi, samma sārathi, bhaddāni bhaddāni yānāni, uyyānabhūmiṃ gacchāma subhū­mi­dassa­nāyā’ti. ‘Evaṃ, devā’ti kho, bhikkhave, sārathi vipassissa kumārassa paṭissutvā bhaddāni bhaddāni yānāni yojetvā vipassissa kumārassa paṭivedesi: ‘yuttāni kho te, deva, bhaddāni bhaddāni yānāni, yassadāni kālaṃ maññasī’ti. Atha kho, bhikkhave, vipassī kumāro bhaddaṃ bhaddaṃ yānaṃ abhiruhitvā bhaddehi bhaddehi yānehi uyyānabhūmiṃ niyyāsi.</p>
<p><a class="sc" id="105"></a><a class="wp" id="wp2.14"></a><a class="pts" id="pts2.29"></a><a class="ms" id="p_7D_107"></a><a class="msdiv" id="msdiv53"></a>Addasā kho, bhikkhave, vipassī kumāro uyyānabhūmiṃ niyyanto purisaṃ bhaṇḍuṃ pabbajitaṃ kāsāyavasanaṃ. Disvā sārathiṃ āmantesi: ‘ayaṃ pana, samma sārathi, puriso kiṃkato? Sīsampissa na yathā aññesaṃ, vatthānipissa na yathā aññesan’ti? ‘Eso kho, deva, pabbajito nāmā’ti. ‘Kiṃ paneso, samma sārathi, pabbajito nāmā’ti? ‘Eso kho, deva, pabbajito nāma sādhu dhammacariyā sādhu <span class="var" title="sammacariyā (mr)" id="note32">samacariyā</span> sādhu <span class="var" title="kusalacariyā (s1-3, km)" id="note33">kusalakiriyā</span> sādhu puññakiriyā sādhu avihiṃsā sādhu bhūtānukampā’ti. ‘Sādhu kho so, samma sārathi, pabbajito nāma, sādhu dhammacariyā sādhu samacariyā sādhu kusalakiriyā sādhu puññakiriyā sādhu avihiṃsā sādhu bhūtānukampā. Tena hi, samma sārathi, yena so pabbajito tena rathaṃ pesehī’ti. ‘Evaṃ, devā’ti kho, bhikkhave, sārathi vipassissa kumārassa paṭissutvā yena so pabbajito tena rathaṃ pesesi. Atha kho, bhikkhave, vipassī kumāro taṃ pabbajitaṃ etadavoca: ‘tvaṃ pana, samma, kiṃkato, sīsampi te na yathā aññesaṃ, vatthānipi te na yathā aññesan’ti? ‘Ahaṃ kho, deva, pabbajito nāmā’ti. ‘Kiṃ pana tvaṃ, samma, pabbajito nāmā’ti? ‘Ahaṃ kho, deva, pabbajito nāma, sādhu dhammacariyā sādhu samacariyā sādhu kusalakiriyā sādhu puññakiriyā sādhu avihiṃsā sādhu bhūtānukampā’ti. ‘Sādhu kho tvaṃ, samma, pabbajito nāma sādhu dhammacariyā sādhu samacariyā sādhu kusalakiriyā sādhu puññakiriyā sādhu avihiṃsā sādhu bhūtānukampā’ti.</p>
<h2>9. Bodhi­satta­pabbajjā</h2>
<p><a class="sc" id="106"></a><a class="wp" id="wp2.15"></a><a class="ms" id="p_7D_108"></a><a class="msdiv" id="msdiv54"></a>Atha kho, bhikkhave, vipassī kumāro sārathiṃ āmantesi: ‘tena hi, samma sārathi, rathaṃ ādāya itova antepuraṃ paccaniyyāhi. Ahaṃ pana idheva kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajissāmī’ti. ‘Evaṃ, devā’ti kho, bhikkhave, sārathi vipassissa kumārassa paṭissutvā rathaṃ ādāya tatova antepuraṃ paccaniyyāsi. Vipassī pana kumāro tattheva kesamassuṃ ohāretvā kāsāyāni vatthāni acchādetvā agārasmā anagāriyaṃ pabbaji.</p>
<h2>10. Mahā­jana­kāya­anupab­bajjā</h2>
<p><a class="sc" id="107"></a><a class="wp" id="wp2.16"></a><a class="pts" id="pts2.30"></a><a class="ms" id="p_7D_109"></a><a class="msdiv" id="msdiv55"></a>Assosi kho, bhikkhave, bandhumatiyā rājadhāniyā mahājanakāyo caturā­sīti­pāṇa­sahas­sāni: ‘vipassī kira kumāro kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito’ti. Sutvāna tesaṃ etadahosi: ‘na hi nūna so orako dhammavinayo, na sā <span class="var" title="orikā (s1-3, pts1)" id="note34">orakā</span> pabbajjā, yattha vipassī kumāro kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito. Vipassīpi nāma kumāro kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajissati, <span class="var" title="kimaṅga (bj, pts1)" id="note35">kimaṅgaṃ</span> <span class="var" title="pana na mayanti (s1-3, km, pts1)" id="note36">pana mayan’ti</span>.</p>
<p><a class="sc" id="108"></a><a class="ms" id="p_7D_110"></a>Atha kho, so bhikkhave, <span class="var" title="mahājanakāyā (s1-3, km)" id="note37">mahājanakāyo</span> caturā­sīti­pāṇa­sahas­sāni kesamassuṃ ohāretvā kāsāyāni vatthāni acchādetvā vipassiṃ bodhisattaṃ agārasmā anagāriyaṃ pabbajitaṃ anupabbajiṃsu. Tāya sudaṃ, bhikkhave, parisāya parivuto vipassī bodhisatto gāmani­gama­jana­pada­rāja­dhānīsu cārikaṃ carati.</p>
<p><a class="sc" id="109"></a><a class="wp" id="wp2.17"></a><a class="ms" id="p_7D_111"></a><a class="msdiv" id="msdiv56"></a>Atha kho, bhikkhave, vipassissa bodhisattassa rahogatassa paṭisallīnassa evaṃ cetaso parivitakko udapādi: ‘<span class="var" title="na kho panetaṃ (s1-3, km) | na kho me taṃ (pts1)" id="note38">na kho metaṃ</span> patirūpaṃ yohaṃ ākiṇṇo viharāmi, yannūnāhaṃ eko gaṇamhā vūpakaṭṭho vihareyyan’ti. Atha kho, bhikkhave, vipassī bodhisatto aparena samayena eko gaṇamhā vūpakaṭṭho vihāsi, aññeneva tāni caturā­sīti­pabba­ji­ta­sahas­sāni agamaṃsu, aññena maggena vipassī bodhisatto.</p>
<h2>11. Bodhi­satta­abhini­vesa</h2>
<p><a class="sc" id="110"></a><a class="wp" id="wp2.18"></a><a class="pts" id="pts2.31"></a><a class="ms" id="p_7D_112"></a><a class="msdiv" id="msdiv57"></a>Atha kho, bhikkhave, vipassissa bodhisattassa vāsūpagatassa rahogatassa paṭisallīnassa evaṃ cetaso parivitakko udapādi: ‘kicchaṃ vatāyaṃ loko āpanno, jāyati ca <span class="var" title="jiyyati ca miyyati ca (mr)" id="note40">jīyati ca mīyati ca</span> cavati ca upapajjati ca, atha ca panimassa dukkhassa nissaraṇaṃ nappajānāti jarāmaraṇassa, kudāssu nāma imassa dukkhassa nissaraṇaṃ paññāyissati jarāmaraṇassā’ti?</p>
<p><a class="sc" id="111"></a><a class="ms" id="p_7D_113"></a>Atha kho, bhikkhave, vipassissa bodhisattassa etadahosi: ‘kimhi nu kho sati jarāmaraṇaṃ hoti, kiṃpaccayā jarāmaraṇan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘jātiyā kho sati jarāmaraṇaṃ hoti, jātipaccayā jarāmaraṇan’ti.</p>
<p><a class="sc" id="112"></a><a class="ms" id="p_7D_114"></a>Atha kho, bhikkhave, vipassissa bodhisattassa etadahosi: ‘kimhi nu kho sati jāti hoti, kiṃpaccayā jātī’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘bhave kho sati jāti hoti, bhavapaccayā jātī’ti.</p>
<p><a class="sc" id="113"></a><a class="ms" id="p_7D_115"></a>Atha kho, bhikkhave, vipassissa bodhisattassa etadahosi: ‘kimhi nu kho sati bhavo hoti, kiṃpaccayā bhavo’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘upādāne kho sati bhavo hoti, upādānapaccayā bhavo’ti.</p>
<p><a class="sc" id="114"></a><a class="ms" id="p_7D_116"></a>Atha kho, bhikkhave, vipassissa bodhisattassa etadahosi: ‘kimhi nu kho sati upādānaṃ hoti, kiṃpaccayā upādānan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘taṇhāya kho sati upādānaṃ hoti, taṇhāpaccayā upādānan’ti.</p>
<p><a class="sc" id="115"></a><a class="ms" id="p_7D_117"></a>Atha kho, bhikkhave, vipassissa bodhisattassa etadahosi: ‘kimhi nu kho sati taṇhā hoti, kiṃpaccayā taṇhā’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘vedanāya kho sati taṇhā hoti, vedanāpaccayā taṇhā’ti.</p>
<p><a class="sc" id="116"></a><a class="pts" id="pts2.32"></a><a class="ms" id="p_7D_118"></a>Atha kho, bhikkhave, vipassissa bodhisattassa etadahosi: ‘kimhi nu kho sati vedanā hoti, kiṃpaccayā vedanā’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘phasse kho sati vedanā hoti, phassapaccayā vedanā’ti.</p>
<p><a class="sc" id="117"></a><a class="ms" id="p_7D_119"></a>Atha kho, bhikkhave, vipassissa bodhisattassa etadahosi: ‘kimhi nu kho sati phasso hoti, kiṃpaccayā phasso’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘saḷāyatane kho sati phasso hoti, saḷāya­tana­pac­cayā phasso’ti.</p>
<p><a class="sc" id="118"></a><a class="ms" id="p_7D_120"></a>Atha kho, bhikkhave, vipassissa bodhisattassa etadahosi: ‘kimhi nu kho sati saḷāyatanaṃ hoti, kiṃpaccayā saḷāyatanan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘nāmarūpe kho sati saḷāyatanaṃ hoti, nāmarū­papaccayā saḷāyatanan’ti.</p>
<p><a class="sc" id="119"></a><a class="ms" id="p_7D_121"></a>Atha kho, bhikkhave, vipassissa bodhisattassa etadahosi: ‘kimhi nu kho sati nāmarūpaṃ hoti, kiṃpaccayā nāmarūpan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘viññāṇe kho sati nāmarūpaṃ hoti, viññāṇapaccayā nāmarūpan’ti.</p>
<p><a class="sc" id="120"></a><a class="ms" id="p_7D_122"></a>Atha kho, bhikkhave, vipassissa bodhisattassa etadahosi: ‘kimhi nu kho sati viññāṇaṃ hoti, kiṃpaccayā viññāṇan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘nāmarūpe kho sati viññāṇaṃ hoti, nāmarū­papaccayā viññāṇan’ti.</p>
<p><a class="sc" id="121"></a><a class="wp" id="wp2.19"></a><a class="pts" id="pts2.33"></a><a class="ms" id="p_7D_123"></a><a class="msdiv" id="msdiv58"></a>Atha kho, bhikkhave, vipassissa bodhisattassa etadahosi: ‘paccudāvattati kho idaṃ viññāṇaṃ nāmarūpamhā, nāparaṃ gacchati. Ettāvatā jāyetha vā jiyyetha vā miyyetha vā cavetha vā upapajjetha vā, yadidaṃ nāmarū­papaccayā viññāṇaṃ, viññāṇapaccayā nāmarūpaṃ, nāmarū­papaccayā saḷāyatanaṃ, saḷāya­tana­pac­cayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ soka­pari­deva­duk­kha­do­manas­supāyāsā sambhavanti. Evametassa kevalassa duk­khak­khan­dhassa samudayo hoti’.</p>
<p><a class="sc" id="122"></a><a class="ms" id="p_7D_124"></a><a class="msdiv" id="msdiv59"></a>‘Samudayo samudayo’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class="sc" id="123"></a><a class="wp" id="wp2.20"></a><a class="ms" id="p_7D_125"></a><a class="msdiv" id="msdiv60"></a>Atha kho, bhikkhave, vipassissa bodhisattassa etadahosi: ‘kimhi nu kho asati jarāmaraṇaṃ na hoti, kissa nirodhā jarā­maraṇa­nirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘jātiyā kho asati jarāmaraṇaṃ na hoti, jātinirodhā jarā­maraṇa­nirodho’ti.</p>
<p><a class="sc" id="124"></a><a class="ms" id="p_7D_126"></a>Atha kho, bhikkhave, vipassissa bodhisattassa etadahosi: ‘kimhi nu kho asati jāti na hoti, kissa nirodhā jātinirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘bhave kho asati jāti na hoti, bhavanirodhā jātinirodho’ti.</p>
<p><a class="sc" id="125"></a><a class="ms" id="p_7D_127"></a>Atha kho, bhikkhave, vipassissa bodhisattassa etadahosi: ‘kimhi nu kho asati bhavo na hoti, kissa nirodhā bhavanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘upādāne kho asati bhavo na hoti, upādānanirodhā bhavanirodho’ti.</p>
<p><a class="sc" id="126"></a><a class="ms" id="p_7D_128"></a>Atha kho, bhikkhave, vipassissa bodhisattassa etadahosi: ‘kimhi nu kho asati upādānaṃ na hoti, kissa nirodhā upādānanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘taṇhāya kho asati upādānaṃ na hoti, taṇhānirodhā upādānanirodho’ti.</p>
<p><a class="sc" id="127"></a><a class="pts" id="pts2.34"></a><a class="ms" id="p_7D_129"></a>Atha kho, bhikkhave, vipassissa bodhisattassa etadahosi: ‘kimhi nu kho asati taṇhā na hoti, kissa nirodhā taṇhānirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘vedanāya kho asati taṇhā na hoti, vedanānirodhā taṇhānirodho’ti.</p>
<p><a class="sc" id="128"></a><a class="ms" id="p_7D_130"></a>Atha kho, bhikkhave, vipassissa bodhisattassa etadahosi: ‘kimhi nu kho asati vedanā na hoti, kissa nirodhā vedanānirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘phasse kho asati vedanā na hoti, phassanirodhā vedanānirodho’ti.</p>
<p><a class="sc" id="129"></a><a class="ms" id="p_7D_131"></a>Atha kho, bhikkhave, vipassissa bodhisattassa etadahosi: ‘kimhi nu kho asati phasso na hoti, kissa nirodhā phassanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘saḷāyatane kho asati phasso na hoti, saḷāya­tana­nirodhā phassanirodho’ti.</p>
<p><a class="sc" id="130"></a><a class="ms" id="p_7D_132"></a>Atha kho, bhikkhave, vipassissa bodhisattassa etadahosi: ‘kimhi nu kho asati saḷāyatanaṃ na hoti, kissa nirodhā saḷāya­tana­nirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘nāmarūpe kho asati saḷāyatanaṃ na hoti, nāmarūpa­nirodhā saḷāya­tana­nirodho’ti.</p>
<p><a class="sc" id="131"></a><a class="ms" id="p_7D_133"></a>Atha kho, bhikkhave, vipassissa bodhisattassa etadahosi: ‘kimhi nu kho asati nāmarūpaṃ na hoti, kissa nirodhā nāmarūpa­nirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘viññāṇe kho asati nāmarūpaṃ na hoti, viññāṇanirodhā nāmarūpa­nirodho’ti.</p>
<p><a class="sc" id="132"></a><a class="ms" id="p_7D_134"></a>Atha kho, bhikkhave, vipassissa bodhisattassa etadahosi: ‘kimhi nu kho asati viññāṇaṃ na hoti, kissa nirodhā viññāṇanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo: ‘nāmarūpe kho asati viññāṇaṃ na hoti, nāmarūpa­nirodhā viññāṇanirodho’ti.</p>
<p><a class="sc" id="133"></a><a class="wp" id="wp2.21"></a><a class="pts" id="pts2.35"></a><a class="ms" id="p_7D_135"></a><a class="msdiv" id="msdiv61"></a>Atha kho, bhikkhave, vipassissa bodhisattassa etadahosi: ‘adhigato kho myāyaṃ maggo sambodhāya yadidaṃ—nāmarūpa­nirodhā viññāṇanirodho, viññāṇanirodhā nāmarūpa­nirodho, nāmarūpa­nirodhā saḷāya­tana­nirodho, saḷāya­tana­nirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṃ soka­pari­deva­duk­kha­do­manas­supāyāsā nirujjhanti. Evametassa kevalassa duk­khak­khan­dhassa nirodho hoti’.</p>
<p><a class="sc" id="134"></a><a class="ms" id="p_7D_136"></a><a class="msdiv" id="msdiv62"></a>‘Nirodho nirodho’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class="sc" id="135"></a><a class="wp" id="wp2.22"></a><a class="ms" id="p_7D_137"></a><a class="msdiv" id="msdiv63"></a>Atha kho, bhikkhave, vipassī bodhisatto aparena samayena pañcasu upādā­nak­khan­dhesu udayab­bayā­nu­passī vihāsi: ‘iti rūpaṃ, iti rūpassa samudayo, iti rūpassa atthaṅgamo; iti vedanā, iti vedanāya samudayo, iti vedanāya atthaṅgamo; iti saññā, iti saññāya samudayo, iti saññāya atthaṅgamo; iti saṅkhārā, iti saṅkhārānaṃ samudayo, iti saṅkhārānaṃ atthaṅgamo; iti viññāṇaṃ, iti viññāṇassa samudayo, iti viññāṇassa atthaṅgamo’ti, tassa pañcasu upādā­nak­khan­dhesu udayab­bayā­nu­passino viharato na cirasseva anupādāya āsavehi cittaṃ vimuccīti.</p>
<p class="endsection">Dutiya­bhā­ṇavāro.</p>
<h2>12. Brahma­yācana­ka­thā</h2>
<p><a class="sc" id="136"></a><a class="wp" id="wp3.1"></a><a class="pts" id="pts2.36"></a><a class="ms" id="p_7D_139"></a><a class="msdiv" id="msdiv64"></a>Atha kho, bhikkhave, vipassissa bhagavato arahato sammā­sambud­dhassa etadahosi: ‘yannūnāhaṃ dhammaṃ deseyyan’ti. Atha kho, bhikkhave, vipassissa bhagavato arahato sammā­sambud­dhassa etadahosi: ‘adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo ­paṇ­ḍita­veda­nīyo. Ālayarāmā kho panāyaṃ pajā ālayaratā ālayasammuditā. Ālayarāmāya kho pana pajāya ālayaratāya ālaya­sam­muditāya duddasaṃ idaṃ ṭhānaṃ yadidaṃ idappac­caya­tā­paṭic­ca­samup­pādo. Idampi kho ṭhānaṃ duddasaṃ yadidaṃ sabba­saṅ­khā­ra­sama­tho sabbū­padhipa­ṭi­nissaggo taṇhākkhayo virāgo nirodho nibbānaṃ. Ahañceva kho pana dhammaṃ deseyyaṃ, pare ca me na ājāneyyuṃ; so mamassa kilamatho, sā mamassa vihesā’ti.</p>
<p><a class="sc" id="137"></a><a class="wp" id="wp3.2"></a><a class="ms" id="p_7D_140"></a><a class="msdiv" id="msdiv65"></a>Apissu, bhikkhave, vipassiṃ bhagavantaṃ arahantaṃ sammā­sambud­dhaṃ imā anacchariyā gāthāyo paṭibhaṃsu pubbe assutapubbā: </p>
<blockquote class="gatha">
<p><a class="sc" id="138"></a><a class="ms" id="p_7D_141"></a>‘Kicchena me adhigataṃ,<br> halaṃ dāni pakāsituṃ;<br> Rāgado­sapa­retehi,<br> nāyaṃ dhammo susambudho.
</p>
<p><a class="sc" id="139"></a><a class="ms" id="p_7D_142"></a>Paṭisotagāmiṃ nipuṇaṃ,<br> gambhīraṃ duddasaṃ aṇuṃ;<br> Rāgarattā na dakkhanti,<br> tamokhandhena āvuṭā’ti.
</p>
</blockquote>
<p><a class="sc" id="140"></a><a class="ms" id="p_7D_143"></a>Itiha, bhikkhave, vipassissa bhagavato arahato sammā­sambud­dhassa paṭi­sañcik­khato appossukkatāya cittaṃ nami, no dhammadesanāya.</p>
<p><a class="sc" id="141"></a><a class="pts" id="pts2.37"></a><a class="ms" id="p_7D_144"></a><a class="msdiv" id="msdiv66"></a>Atha kho, bhikkhave, aññatarassa mahābrahmuno vipassissa bhagavato arahato sammā­sambud­dhassa cetasā ceto­pari­vitak­ka­maññāya etadahosi: ‘nassati vata bho loko, vinassati vata bho loko, yatra hi nāma vipassissa bhagavato arahato sammā­sambud­dhassa appossukkatāya cittaṃ <span class="var" title="nami (s1-3, km, mr) | namissati (?)" id="note43">namati</span>, no dhammadesanāyā’ti. Atha kho so, bhikkhave, mahābrahmā seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—brahmaloke antarahito vipassissa bhagavato arahato sammā­sambud­dhassa purato pāturahosi. <a class="wp" id="wp3.3"></a>Atha kho so, bhikkhave, mahābrahmā ekaṃsaṃ uttarāsaṅgaṃ karitvā dakkhiṇaṃ jāṇumaṇḍalaṃ pathaviyaṃ <span class="var" title="nidahanto (s1-3, km)" id="note44">nihantvā</span> yena vipassī bhagavā arahaṃ sammāsambuddho tenañjaliṃ paṇāmetvā vipassiṃ bhagavantaṃ arahantaṃ sammā­sambud­dhaṃ etadavoca: ‘desetu, bhante, bhagavā dhammaṃ, desetu sugato dhammaṃ, <span class="var" title="santīdha (s1-3, km)" id="note45">santi</span> sattā appa­rajak­kha­jātikā; assavanatā dhammassa parihāyanti, bhavissanti dhammassa aññātāro’ti.</p>
<p><a class="sc" id="142"></a><a class="wp" id="wp3.4"></a><a class="pts" id="pts2.38"></a><a class="ms" id="p_7D_145"></a><a class="msdiv" id="msdiv67"></a><span class="var" title="atha kho (bj, mr)" id="note46">Evaṃ vutte</span>, bhikkhave, vipassī bhagavā arahaṃ sammāsambuddho taṃ mahābrahmānaṃ etadavoca: ‘mayhampi kho, brahme, etadahosi: “yannūnāhaṃ dhammaṃ deseyyan”ti. Tassa mayhaṃ, brahme, etadahosi: “adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo ­paṇ­ḍita­veda­nīyo. Ālayarāmā kho panāyaṃ pajā ālayaratā ālayasammuditā. Ālayarāmāya kho pana pajāya ālayaratāya ālaya­sam­muditāya duddasaṃ idaṃ ṭhānaṃ yadidaṃ idappac­caya­tā­paṭic­ca­samup­pādo. Idampi kho ṭhānaṃ duddasaṃ yadidaṃ sabba­saṅ­khā­ra­sama­tho sabbū­padhipa­ṭi­nissaggo taṇhākkhayo virāgo nirodho nibbānaṃ. Ahañceva kho pana dhammaṃ deseyyaṃ, pare ca me na ājāneyyuṃ; so mamassa kilamatho, sā mamassa vihesā”ti. Apissu maṃ, brahme, imā anacchariyā gāthāyo paṭibhaṃsu pubbe assutapubbā:</p>
<blockquote class="gatha">
<p><a class="sc" id="143"></a><a class="ms" id="p_7D_146"></a>“Kicchena me adhigataṃ,<br> halaṃ dāni pakāsituṃ;<br> Rāgado­sapa­retehi,<br> nāyaṃ dhammo susambudho.
</p>
<p><a class="sc" id="144"></a><a class="ms" id="p_7D_147"></a>Paṭisotagāmiṃ nipuṇaṃ,<br> gambhīraṃ duddasaṃ aṇuṃ;<br> Rāgarattā na dakkhanti,<br> tamokhandhena āvuṭā”ti.
</p>
</blockquote>
<p><a class="sc" id="145"></a><a class="ms" id="p_7D_148"></a>Itiha me, brahme, paṭi­sañcik­khato appossukkatāya cittaṃ nami, no dhammadesanāyā’ti.</p>
<p><a class="sc" id="146"></a><a class="wp" id="wp3.5"></a><a class="ms" id="p_7D_149"></a><a class="msdiv" id="msdiv68"></a>Dutiyampi kho, bhikkhave, so mahābrahmā … pe … tatiyampi kho, bhikkhave, so mahābrahmā vipassiṃ bhagavantaṃ arahantaṃ sammā­sambud­dhaṃ etadavoca: ‘desetu, bhante, bhagavā dhammaṃ, desetu sugato dhammaṃ, santi sattā appa­rajak­kha­jātikā, assavanatā dhammassa parihāyanti, bhavissanti dhammassa aññātāro’ti.</p>
<p><a class="sc" id="147"></a><a class="wp" id="wp3.6"></a><a class="pts" id="pts2.39"></a><a class="ms" id="p_7D_150"></a><a class="msdiv" id="msdiv69"></a>Atha kho, bhikkhave, vipassī bhagavā arahaṃ sammāsambuddho brahmuno ca ajjhesanaṃ viditvā sattesu ca kāruññataṃ paṭicca buddhacakkhunā lokaṃ volokesi. Addasā kho, bhikkhave, vipassī bhagavā arahaṃ sammāsambuddho buddhacakkhunā lokaṃ volokento satte apparajakkhe mahārajakkhe tikkhindriye mudindriye svākāre dvākāre <span class="var" title="duviññāpaye bhabbe abhabbe (s1-3, km)" id="note48">suviññāpaye duviññāpaye</span> appekacce <span class="var" title="para­loka­vajja­dassā­vino (bj, s1-3, km, mr)" id="note49">para­loka­vajja­bhaya­dassā­vine</span> viharante,<span class="var" title=" ayaṃ pāṭho syā1-3, kaṃ potthakesu" id="note50"> appekacce na <span class="var" title="... dassāvino (bj, pts1, mr)" id="note51">para­loka­vajja­bhaya­dassā­vine</span> viharante</span>. Seyyathāpi nāma uppaliniyaṃ vā paduminiyaṃ vā puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni anto nimuggaposīni. Appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni samodakaṃ ṭhitāni. Appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakā accuggamma ṭhitāni anupalittāni udakena. Evameva kho, bhikkhave, vipassī bhagavā arahaṃ sammāsambuddho buddhacakkhunā lokaṃ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce para­loka­vajja­bhaya­dassā­vine viharante, appekacce na para­loka­vajja­bhaya­dassā­vine viharante.</p>
<p><a class="sc" id="148"></a><a class="wp" id="wp3.7"></a><a class="ms" id="p_7D_151"></a><a class="msdiv" id="msdiv70"></a>Atha kho so, bhikkhave, mahābrahmā vipassissa bhagavato arahato sammā­sambud­dhassa cetasā ceto­pari­vitak­ka­maññāya vipassiṃ bhagavantaṃ arahantaṃ sammā­sambud­dhaṃ gāthāhi ajjhabhāsi: </p>
<blockquote class="gatha">
<p><a class="sc" id="149"></a><a class="ms" id="p_7D_152"></a> ‘Sele yathā pabba­ta­muddha­niṭṭhito,<br> Yathāpi passe janataṃ samantato;<br> Tathūpamaṃ dhammamayaṃ sumedha,<br> Pāsādamāruyha samantacakkhu;<br> <span class="var" title="sokāvakiṇṇaṃ (s1-3, km)" id="note54">Sokāvatiṇṇaṃ</span> janata­mapeta­soko,<br> Avekkhassu jāti­ja­rā­bhi­bhū­taṃ.
</p>
<p><a class="sc" id="150"></a><a class="ms" id="p_7D_153"></a>Uṭṭhehi vīra vijitasaṅgāma,<br> Satthavāha aṇaṇa vicara loke;<br> <span class="var" title="desetu (s1-3, km, pts1)" id="note55">Desassu</span> bhagavā dhammaṃ,<br> Aññātāro bhavissantī’ti.
</p>
</blockquote>
<p><a class="sc" id="151"></a><a class="ms" id="p_7D_154"></a><a class="msdiv" id="msdiv71"></a>Atha kho, bhikkhave, vipassī bhagavā arahaṃ sammāsambuddho taṃ mahābrahmānaṃ gāthāya ajjhabhāsi: </p>
<blockquote class="gatha">
<p><a class="sc" id="152"></a><a class="ms" id="p_7D_155"></a>‘Apārutā tesaṃ amatassa dvārā,<br> Ye sotavanto pamuñcantu saddhaṃ;<br> Vihiṃsasaññī paguṇaṃ na bhāsiṃ,<br> Dhammaṃ paṇītaṃ manujesu brahme’ti.
</p>
</blockquote>
<p><a class="sc" id="153"></a><a class="pts" id="pts2.40"></a><a class="ms" id="p_7D_156"></a>Atha kho so, bhikkhave, mahābrahmā: ‘katāvakāso khomhi vipassinā bhagavatā arahatā sammā­sambud­dhena dhammadesanāyā’ti vipassiṃ bhagavantaṃ arahantaṃ sammā­sambud­dhaṃ abhivādetvā padakkhiṇaṃ katvā tattheva antaradhāyi.</p>
<h2>13. Aggasāvakayuga</h2>
<p><a class="sc" id="154"></a><a class="wp" id="wp3.8"></a><a class="ms" id="p_7D_157"></a><a class="msdiv" id="msdiv72"></a>Atha kho, bhikkhave, vipassissa bhagavato arahato sammā­sambud­dhassa etadahosi: ‘kassa nu kho ahaṃ paṭhamaṃ dhammaṃ deseyyaṃ, ko imaṃ dhammaṃ khippameva ājānissatī’ti? Atha kho, bhikkhave, vipassissa bhagavato arahato sammā­sambud­dhassa etadahosi: ‘ayaṃ kho khaṇḍo ca rājaputto tisso ca purohitaputto bandhumatiyā rājadhāniyā paṭivasanti paṇḍitā viyattā medhāvino dīgharattaṃ appa­rajak­kha­jātikā. Yannūnāhaṃ khaṇḍassa ca rājaputtassa, tissassa ca puro­hi­ta­puttassa paṭhamaṃ dhammaṃ deseyyaṃ, te imaṃ dhammaṃ khippameva ājānissantī’ti.</p>
<p><a class="sc" id="155"></a><a class="wp" id="wp3.9"></a><a class="ms" id="p_7D_158"></a><a class="msdiv" id="msdiv73"></a>Atha kho, bhikkhave, vipassī bhagavā arahaṃ sammāsambuddho seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—bodhi­rukkha­mūle antarahito bandhumatiyā rājadhāniyā kheme migadāye pāturahosi. Atha kho, bhikkhave, vipassī bhagavā arahaṃ sammāsambuddho <span class="var" title="migadāyapālaṃ (s1-3)" id="note56">dāyapālaṃ</span> āmantesi: ‘ehi tvaṃ, samma dāyapāla, bandhumatiṃ rājadhāniṃ pavisitvā khaṇḍañca rājaputtaṃ tissañca purohitaputtaṃ evaṃ vadehi—vipassī, bhante, bhagavā arahaṃ sammāsambuddho bandhumatiṃ rājadhāniṃ anuppatto kheme migadāye viharati, so tumhākaṃ dassanakāmo’ti. ‘Evaṃ, bhante’ti kho, bhikkhave, dāyapālo vipassissa bhagavato arahato sammā­sambud­dhassa paṭissutvā bandhumatiṃ rājadhāniṃ pavisitvā khaṇḍañca rājaputtaṃ tissañca purohitaputtaṃ etadavoca: ‘vipassī, bhante, bhagavā arahaṃ sammāsambuddho bandhumatiṃ rājadhāniṃ anuppatto kheme migadāye viharati; so tumhākaṃ dassanakāmo’ti.</p>
<p><a class="sc" id="156"></a><a class="wp" id="wp3.10"></a><a class="pts" id="pts2.41"></a><a class="ms" id="p_7D_159"></a><a class="msdiv" id="msdiv74"></a>Atha kho, bhikkhave, khaṇḍo ca rājaputto tisso ca purohitaputto bhaddāni bhaddāni yānāni yojāpetvā bhaddaṃ bhaddaṃ yānaṃ abhiruhitvā bhaddehi bhaddehi yānehi bandhumatiyā rājadhāniyā niyyiṃsu. Yena khemo migadāyo tena pāyiṃsu. Yāvatikā yānassa bhūmi, yānena gantvā yānā paccorohitvā <span class="var" title="pattikā (s1-3, km)" id="note57">pattikāva</span> yena vipassī bhagavā arahaṃ sammāsambuddho tenu­pasaṅka­miṃsu. Upasaṅkamitvā vipassiṃ bhagavantaṃ arahantaṃ sammā­sambud­dhaṃ abhivādetvā ekamantaṃ nisīdiṃsu.</p>
<p><a class="sc" id="157"></a><a class="wp" id="wp3.11"></a><a class="ms" id="p_7D_160"></a><a class="msdiv" id="msdiv75"></a>Tesaṃ vipassī bhagavā arahaṃ sammāsambuddho <span class="var" title="anupubbīkathaṃ (s1-3, km) | ānupubbikathaṃ (pts1)" id="note58">anupubbiṃ kathaṃ</span> kathesi, seyyathidaṃ—dānakathaṃ sīlakathaṃ saggakathaṃ kāmānaṃ ādīnavaṃ okāraṃ saṃkilesaṃ nekkhamme ānisaṃsaṃ pakāsesi. Yadā te bhagavā aññāsi kallacitte muducitte vinīvara­ṇa­citte udaggacitte pasannacitte, atha yā buddhānaṃ sāmukkaṃsikā dhammadesanā, taṃ pakāsesi—dukkhaṃ samudayaṃ nirodhaṃ maggaṃ. Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya; evameva khaṇḍassa ca rājaputtassa tissassa ca puro­hi­ta­puttassa tasmiṃyeva āsane virajaṃ vītamalaṃ dhammacakkhuṃ udapādi: ‘yaṃ kiñci samuda­ya­dhammaṃ sabbaṃ taṃ nirodhadhamman’ti.</p>
<p><a class="sc" id="158"></a><a class="wp" id="wp3.12"></a><a class="pts" id="pts2.42"></a><a class="ms" id="p_7D_161"></a><a class="msdiv" id="msdiv76"></a>Te diṭṭhadhammā pattadhammā viditadhammā pari­yogāḷ­ha­dhammā tiṇ­ṇavici­kicchā vigata­kathaṅ­kathā vesāraj­jap­pattā aparappaccayā satthusāsane vipassiṃ bhagavantaṃ arahantaṃ sammā­sambud­dhaṃ etadavocuṃ: ‘abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: “cakkhumanto rūpāni dakkhantī”ti; evamevaṃ bhagavatā aneka­pariyā­yena dhammo pakāsito. Ete mayaṃ, bhante, bhagavantaṃ saraṇaṃ gacchāma dhammañca. Labheyyāma mayaṃ, bhante, bhagavato santike pabbajjaṃ, labheyyāma upasampadan’ti.</p>
<p><a class="sc" id="159"></a><a class="wp" id="wp3.13"></a><a class="ms" id="p_7D_162"></a><a class="msdiv" id="msdiv77"></a>Alatthuṃ kho, bhikkhave, khaṇḍo ca rājaputto, tisso ca purohitaputto vipassissa bhagavato arahato sammā­sambud­dhassa santike pabbajjaṃ alatthuṃ upasampadaṃ. Te vipassī bhagavā arahaṃ sammāsambuddho dhammiyā kathāya sandassesi samādapesi samuttejesi sampahaṃsesi; saṅkhārānaṃ ādīnavaṃ okāraṃ saṃkilesaṃ <span class="var" title="nibbāne va (bj) | nekkhamme (s1-3, km)" id="note59">nibbāne</span> ānisaṃsaṃ pakāsesi. Tesaṃ vipassinā bhagavatā arahatā sammā­sambud­dhena dhammiyā kathāya san­dassi­ya­mānā­naṃ samāda­piya­mānānaṃ ­samut­te­ji­yamā­nā­naṃ sam­pahaṃ­si­ya­mānānaṃ nacirasseva anupādāya āsavehi cittāni vimucciṃsu.</p>
<h2>14. Mahā­jana­kāya­pabbajjā</h2>
<p><a class="sc" id="160"></a><a class="wp" id="wp3.14"></a><a class="pts" id="pts2.43"></a><a class="ms" id="p_7D_163"></a><a class="msdiv" id="msdiv78"></a>Assosi kho, bhikkhave, bandhumatiyā rājadhāniyā mahājanakāyo caturā­sīti­pāṇa­sahas­sāni: ‘vipassī kira bhagavā arahaṃ sammāsambuddho bandhumatiṃ rājadhāniṃ anuppatto kheme migadāye viharati. Khaṇḍo ca kira rājaputto tisso ca purohitaputto vipassissa bhagavato arahato sammā­sambud­dhassa santike kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitā’ti. Sutvāna nesaṃ etadahosi: ‘na hi nūna so orako dhammavinayo, na sā orakā pabbajjā, yattha khaṇḍo ca rājaputto tisso ca purohitaputto kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitā. Khaṇḍo ca rājaputto tisso ca purohitaputto kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajissanti, kimaṅgaṃ pana mayan’ti. Atha kho so, bhikkhave, mahājanakāyo caturā­sīti­pāṇa­sahas­sāni bandhumatiyā rājadhāniyā nikkhamitvā yena khemo migadāyo yena vipassī bhagavā arahaṃ sammāsambuddho tenu­pasaṅka­miṃsu; upasaṅkamitvā vipassiṃ bhagavantaṃ arahantaṃ sammā­sambud­dhaṃ abhivādetvā ekamantaṃ nisīdiṃsu.</p>
<p><a class="sc" id="161"></a><a class="wp" id="wp3.15"></a><a class="ms" id="p_7D_164"></a><a class="msdiv" id="msdiv79"></a>Tesaṃ vipassī bhagavā arahaṃ sammāsambuddho anupubbiṃ kathaṃ kathesi. Seyyathidaṃ—dānakathaṃ sīlakathaṃ saggakathaṃ kāmānaṃ ādīnavaṃ okāraṃ saṅkilesaṃ nekkhamme ānisaṃsaṃ pakāsesi. Yadā te bhagavā aññāsi kallacitte muducitte vinīvara­ṇa­citte udaggacitte pasannacitte, atha yā buddhānaṃ sāmukkaṃsikā dhammadesanā, taṃ pakāsesi—dukkhaṃ samudayaṃ nirodhaṃ maggaṃ. Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya; evameva tesaṃ caturā­sīti­pāṇa­sahas­sā­naṃ tasmiṃyeva āsane virajaṃ vītamalaṃ dhammacakkhuṃ udapādi: ‘yaṃ kiñci samuda­ya­dhammaṃ sabbaṃ taṃ nirodhadhamman’ti.</p>
<p><a class="sc" id="162"></a><a class="ms" id="p_7D_165"></a><a class="msdiv" id="msdiv80"></a>Te diṭṭhadhammā pattadhammā viditadhammā pari­yogāḷ­ha­dhammā tiṇ­ṇavici­kicchā vigata­kathaṃ­kathā vesāraj­jap­pattā aparappaccayā satthusāsane vipassiṃ bhagavantaṃ arahantaṃ sammā­sambud­dhaṃ etadavocuṃ: ‘abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: “cakkhumanto rūpāni dakkhantī”ti; evamevaṃ bhagavatā aneka­pariyā­yena dhammo pakāsito. Ete mayaṃ, bhante, bhagavantaṃ saraṇaṃ gacchāma dhammañca <span class="var" title="idaṃ padaṃ pts1 potthake ca aṭṭha­ka­thā­yañca" id="note60">­bhik­khu­saṃ­ghañca</span>. Labheyyāma mayaṃ, bhante, bhagavato santike pabbajjaṃ labheyyāma upasampadan’ti.</p>
<p><a class="sc" id="163"></a><a class="wp" id="wp3.17"></a><a class="pts" id="pts2.44"></a><a class="ms" id="p_7D_166"></a><a class="msdiv" id="msdiv81"></a>Alatthuṃ kho, bhikkhave, tāni caturā­sīti­pāṇa­sahas­sāni vipassissa bhagavato arahato sammā­sambud­dhassa santike pabbajjaṃ, alatthuṃ upasampadaṃ. Te vipassī bhagavā arahaṃ sammāsambuddho dhammiyā kathāya sandassesi samādapesi samuttejesi sampahaṃsesi; saṅkhārānaṃ ādīnavaṃ okāraṃ saṅkilesaṃ nibbāne ānisaṃsaṃ pakāsesi. Tesaṃ vipassinā bhagavatā arahatā sammā­sambud­dhena dhammiyā kathāya san­dassi­ya­mānā­naṃ samāda­piya­mānānaṃ ­samut­te­ji­yamā­nā­naṃ sam­pahaṃ­si­ya­mānānaṃ nacirasseva anupādāya āsavehi cittāni vimucciṃsu.</p>
<h2>15. Purima­pabba­ji­tā­naṃ dhammā­bhisa­maya</h2>
<p><a class="sc" id="164"></a><a class="wp" id="wp3.18"></a><a class="ms" id="p_7D_167"></a><a class="msdiv" id="msdiv82"></a>Assosuṃ kho, bhikkhave, tāni purimāni caturā­sīti­pabba­ji­ta­sahas­sāni: ‘vipassī kira bhagavā arahaṃ sammāsambuddho bandhumatiṃ rājadhāniṃ anuppatto kheme migadāye viharati, dhammañca kira desetī’ti. Atha kho, bhikkhave, tāni caturā­sīti­pabba­ji­ta­sahas­sāni yena bandhumatī rājadhānī yena khemo migadāyo yena vipassī bhagavā arahaṃ sammāsambuddho tenu­pasaṅka­miṃsu; upasaṅkamitvā vipassiṃ bhagavantaṃ arahantaṃ sammā­sambud­dhaṃ abhivādetvā ekamantaṃ nisīdiṃsu.</p>
<p><a class="sc" id="165"></a><a class="wp" id="wp3.19"></a><a class="ms" id="p_7D_168"></a><a class="msdiv" id="msdiv83"></a>Tesaṃ vipassī bhagavā arahaṃ sammāsambuddho anupubbiṃ kathaṃ kathesi. Seyyathidaṃ—dānakathaṃ sīlakathaṃ saggakathaṃ kāmānaṃ ādīnavaṃ okāraṃ saṅkilesaṃ nekkhamme ānisaṃsaṃ pakāsesi. Yadā te bhagavā aññāsi kallacitte muducitte vinīvara­ṇa­citte udaggacitte pasannacitte, atha yā buddhānaṃ sāmukkaṃsikā dhammadesanā, taṃ pakāsesi—dukkhaṃ samudayaṃ nirodhaṃ maggaṃ. Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya; evameva tesaṃ caturā­sīti­pabba­ji­ta­sahas­sā­naṃ tasmiṃyeva āsane virajaṃ vītamalaṃ dhammacakkhuṃ udapādi: ‘yaṃ kiñci samuda­ya­dhammaṃ sabbaṃ taṃ nirodhadhamman’ti.</p>
<p><a class="sc" id="166"></a><a class="wp" id="wp3.20"></a><a class="pts" id="pts2.45"></a><a class="ms" id="p_7D_169"></a><a class="msdiv" id="msdiv84"></a>Te diṭṭhadhammā pattadhammā viditadhammā pari­yogāḷ­ha­dhammā tiṇ­ṇavici­kicchā vigata­kathaṅ­kathā vesāraj­jap­pattā aparappaccayā satthusāsane vipassiṃ bhagavantaṃ arahantaṃ sammā­sambud­dhaṃ etadavocuṃ: ‘abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: “cakkhumanto rūpāni dakkhantī”ti; evamevaṃ bhagavatā aneka­pariyā­yena dhammo pakāsito. Ete mayaṃ, bhante, bhagavantaṃ saraṇaṃ gacchāma dhammañca ­bhik­khu­saṅghañca. Labheyyāma mayaṃ, bhante, bhagavato santike pabbajjaṃ labheyyāma upasampadan’ti.</p>
<p><a class="sc" id="167"></a><a class="wp" id="wp3.21"></a><a class="ms" id="p_7D_170"></a><a class="msdiv" id="msdiv85"></a>Alatthuṃ kho, bhikkhave, tāni caturā­sīti­pabba­ji­ta­sahas­sāni vipassissa bhagavato arahato sammā­sambud­dhassa santike pabbajjaṃ alatthuṃ upasampadaṃ. Te vipassī bhagavā arahaṃ sammāsambuddho dhammiyā kathāya sandassesi samādapesi samuttejesi sampahaṃsesi; saṅkhārānaṃ ādīnavaṃ okāraṃ saṅkilesaṃ nibbāne ānisaṃsaṃ pakāsesi. Tesaṃ vipassinā bhagavatā arahatā sammā­sambud­dhena dhammiyā kathāya san­dassi­ya­mānā­naṃ samāda­piya­mānānaṃ ­samut­te­ji­yamā­nā­naṃ sam­pahaṃ­si­ya­mānānaṃ nacirasseva anupādāya āsavehi cittāni vimucciṃsu.</p>
<h2>16. Cārikā­anujā­nana</h2>
<p><a class="sc" id="168"></a><a class="wp" id="wp3.22"></a><a class="pts" id="pts2.46"></a><a class="ms" id="p_7D_171"></a><a class="msdiv" id="msdiv86"></a>Tena kho pana, bhikkhave, samayena bandhumatiyā rājadhāniyā mahā­bhik­khu­saṅgho paṭivasati aṭṭha­saṭṭhi­bhik­khu­sata­sahas­saṃ. Atha kho, bhikkhave, vipassissa bhagavato arahato sammā­sambud­dhassa rahogatassa paṭisallīnassa evaṃ cetaso parivitakko udapādi: ‘mahā kho etarahi bhikkhusaṅgho bandhumatiyā rājadhāniyā paṭivasati aṭṭha­saṭṭhi­bhik­khu­sata­sahas­saṃ, yannūnāhaṃ bhikkhū anujāneyyaṃ: “caratha, bhikkhave, cārikaṃ bahujanahitāya bahu­jana­su­khāya lokānukampāya atthāya hitāya sukhāya devamanussānaṃ; mā ekena dve agamittha; desetha, bhikkhave, dhammaṃ ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsetha. Santi sattā appa­rajak­kha­jātikā, assavanatā dhammassa parihāyanti, bhavissanti dhammassa aññātāro. Api ca channaṃ channaṃ vassānaṃ accayena bandhumatī rājadhānī upasaṅka­mi­tabbā pāti­mok­khuddesāyā”’ti.</p>
<p><a class="sc" id="169"></a><a class="wp" id="wp3.23"></a><a class="pts" id="pts2.47"></a><a class="ms" id="p_7D_172"></a><a class="msdiv" id="msdiv87"></a>Atha kho, bhikkhave, aññataro mahābrahmā vipassissa bhagavato arahato sammā­sambud­dhassa cetasā ceto­pari­vitak­ka­maññāya seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva— brahmaloke antarahito vipassissa bhagavato arahato sammā­sambud­dhassa purato pāturahosi. Atha kho so, bhikkhave, mahābrahmā ekaṃsaṃ uttarāsaṅgaṃ karitvā yena vipassī bhagavā arahaṃ sammāsambuddho tenañjaliṃ paṇāmetvā vipassiṃ bhagavantaṃ arahantaṃ sammā­sambud­dhaṃ etadavoca: ‘evametaṃ, bhagavā, evametaṃ, sugata. Mahā kho, bhante, etarahi bhikkhusaṃgho bandhumatiyā rājadhāniyā paṭivasati aṭṭha­saṭṭhi­bhik­khu­sata­sahas­saṃ, anujānātu, bhante, bhagavā bhikkhū: “caratha, bhikkhave, cārikaṃ bahujanahitāya bahu­jana­su­khāya lokānukampāya atthāya hitāya sukhāya devamanussānaṃ; mā ekena dve agamittha; desetha, bhikkhave, dhammaṃ ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsetha. Santi sattā appa­rajak­kha­jātikā, assavanatā dhammassa parihāyanti, bhavissanti dhammassa <span class="var" title="aññātāro (s1-3, km, pts1)" id="note61">aññātāro”ti</span>. Api ca, bhante, mayaṃ tathā karissāma yathā bhikkhū channaṃ channaṃ vassānaṃ accayena bandhumatiṃ rājadhāniṃ upasaṅka­mis­santi pāti­mok­khuddesāyā’ti. Idamavoca, bhikkhave, so mahābrahmā. Idaṃ vatvā vipassiṃ bhagavantaṃ arahantaṃ sammā­sambud­dhaṃ abhivādetvā padakkhiṇaṃ katvā tattheva antaradhāyi.</p>
<p><a class="sc" id="170"></a><a class="wp" id="wp3.24"></a><a class="ms" id="p_7D_173"></a><a class="msdiv" id="msdiv88"></a>Atha kho, bhikkhave, vipassī bhagavā arahaṃ sammāsambuddho sāyanhasamayaṃ paṭisallānā vuṭṭhito bhikkhū āmantesi: ‘idha mayhaṃ, bhikkhave, rahogatassa paṭisallīnassa evaṃ cetaso parivitakko udapādi: “mahā kho etarahi bhikkhusaṅgho bandhumatiyā rājadhāniyā paṭivasati aṭṭha­saṭṭhi­bhik­khu­sata­sahas­saṃ. Yannūnāhaṃ bhikkhū anujāneyyaṃ—caratha, bhikkhave, cārikaṃ bahujanahitāya bahu­jana­su­khāya lokānukampāya atthāya hitāya sukhāya devamanussānaṃ; mā ekena dve agamittha; desetha, bhikkhave, dhammaṃ ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsetha. Santi sattā appa­rajak­kha­jātikā, assavanatā dhammassa parihāyanti, bhavissanti dhammassa aññātāro. Api ca channaṃ channaṃ vassānaṃ accayena bandhumatī rājadhānī upasaṅka­mi­tabbā pāti­mok­khuddesāyā”’ti.</p>
<p><a class="sc" id="171"></a><a class="wp" id="wp3.25"></a><a class="pts" id="pts2.48"></a><a class="ms" id="p_7D_174"></a>Atha kho, bhikkhave, aññataro mahābrahmā mama cetasā ceto­pari­vitak­ka­maññāya seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—brahmaloke antarahito mama purato pāturahosi. Atha kho so, bhikkhave, mahābrahmā ekaṃsaṃ uttarāsaṅgaṃ karitvā yenāhaṃ tenañjaliṃ paṇāmetvā maṃ etadavoca: ‘evametaṃ, bhagavā, evametaṃ, sugata. Mahā kho, bhante, etarahi bhikkhusaṅgho bandhumatiyā rājadhāniyā paṭivasati aṭṭha­saṭṭhi­bhik­khu­sata­sahas­saṃ. Anujānātu, bhante, bhagavā bhikkhū— caratha, bhikkhave, cārikaṃ bahujanahitāya bahu­jana­su­khāya lokānukampāya atthāya hitāya sukhāya devamanussānaṃ; mā ekena dve agamittha; desetha, bhikkhave, dhammaṃ … pe … santi sattā appa­rajak­kha­jātikā, assavanatā dhammassa parihāyanti, bhavissanti dhammassa aññātāroti. Api ca, bhante, mayaṃ tathā karissāma, yathā bhikkhū channaṃ channaṃ vassānaṃ accayena bandhumatiṃ rājadhāniṃ upasaṅka­mis­santi pāti­mok­khuddesāyā’ti. Idamavoca, bhikkhave, so mahābrahmā. Idaṃ vatvā maṃ abhivādetvā padakkhiṇaṃ katvā tattheva antaradhāyi.</p>
<p><a class="sc" id="172"></a><a class="wp" id="wp3.26"></a><a class="ms" id="p_7D_175"></a>‘Anujānāmi, bhikkhave, caratha cārikaṃ bahujanahitāya bahu­jana­su­khāya lokānukampāya atthāya hitāya sukhāya devamanussānaṃ; mā ekena dve agamittha; desetha, bhikkhave, dhammaṃ ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsetha. Santi sattā appa­rajak­kha­jātikā, assavanatā dhammassa parihāyanti, bhavissanti dhammassa aññātāro. Api ca, bhikkhave, channaṃ channaṃ vassānaṃ accayena bandhumatī rājadhānī upasaṅka­mi­tabbā pāti­mok­khuddesāyā’ti. Atha kho, bhikkhave, bhikkhū yebhuyyena ekāheneva jana­pada­cārikaṃ pakkamiṃsu.</p>
<p><a class="sc" id="173"></a><a class="wp" id="wp3.27"></a><a class="pts" id="pts2.49"></a><a class="ms" id="p_7D_176"></a><a class="msdiv" id="msdiv89"></a>Tena kho pana samayena jambudīpe caturāsīti āvāsasahassāni honti. Ekamhi hi vasse nikkhante devatā sad­da­manus­sā­vesuṃ: ‘nikkhantaṃ kho, mārisā, ekaṃ vassaṃ; pañca dāni vassāni sesāni; pañcannaṃ vassānaṃ accayena bandhumatī rājadhānī upasaṅka­mi­tabbā pāti­mok­khuddesāyā’ti. Dvīsu vassesu nikkhantesu … tīsu vassesu nikkhantesu … catūsu vassesu nikkhantesu … pañcasu vassesu nikkhantesu devatā sad­da­manus­sā­vesuṃ: ‘nikkhantāni kho, mārisā, pañcavassāni; ekaṃ dāni vassaṃ sesaṃ; ekassa vassassa accayena bandhumatī rājadhānī upasaṅka­mi­tabbā pāti­mok­khuddesāyā’ti. Chasu vassesu nikkhantesu devatā sad­da­manus­sā­vesuṃ: ‘nikkhantāni kho, mārisā, chabbassāni, samayo dāni bandhumatiṃ rājadhāniṃ upasaṅkamituṃ pāti­mok­khuddesāyā’ti. Atha kho te, bhikkhave, bhikkhū appekacce sakena iddhānubhāvena appekacce devatānaṃ iddhānubhāvena ekāheneva bandhumatiṃ rājadhāniṃ upasaṅkamiṃsu <span class="var" title="pāti­mok­khuddesāya (?)" id="note62">pāti­mok­khuddesā­yāti</span>.</p>
<p><a class="sc" id="174"></a><a class="wp" id="wp3.28"></a><a class="ms" id="p_7D_177"></a><a class="msdiv" id="msdiv90"></a>Tatra sudaṃ, bhikkhave, vipassī bhagavā arahaṃ sammāsambuddho bhikkhusaṅghe evaṃ pātimokkhaṃ uddisati: </p>
<blockquote class="gatha">
<p><a class="sc" id="175"></a><a class="ms" id="p_7D_178"></a>‘Khantī paramaṃ tapo titikkhā,<br> Nibbānaṃ paramaṃ vadanti buddhā;<br> Na hi pabbajito parūpaghātī,<br><span class="var" title=" samaṇo (sī1, syā1-3, kaṃ, pā1)" id="note63"> Na samaṇo</span> hoti paraṃ viheṭhayanto.</p>
<p><a class="sc" id="176"></a><a class="ms" id="p_7D_179"></a> Sabbapāpassa akaraṇaṃ,<br> kusalassa upasampadā;<br> Sacitta­pari­yo­dapa­naṃ,<br> etaṃ buddhā­na­sāsa­naṃ.
</p>
<p><a class="sc" id="177"></a><a class="pts" id="pts2.50"></a><a class="ms" id="p_7D_180"></a> <span class="var" title="anupavādo anupaghāto (pts1, mr)" id="note67">Anūpavādo anūpaghāto</span>,<br> Pātimokkhe ca saṃvaro;<br> Mattaññutā ca bhattasmiṃ,<br> Pantañca sayanāsanaṃ;<br> Adhicitte ca āyogo,<br> Etaṃ buddhā­na­sāsa­nan’ti.
</p>
</blockquote>
<h2>17. Devatārocana</h2>
<p><a class="sc" id="178"></a><a class="wp" id="wp3.29"></a><a class="pts" id="pts2.51"></a><a class="ms" id="p_7D_181"></a><a class="msdiv" id="msdiv91"></a>Ekamidāhaṃ, bhikkhave, samayaṃ ukkaṭṭhāyaṃ viharāmi subhagavane sālarājamūle. Tassa mayhaṃ, bhikkhave, rahogatassa paṭisallīnassa evaṃ cetaso parivitakko udapādi: ‘na kho so sattāvāso sulabharūpo, yo mayā <span class="var" title="anaj­jhā­vuttha­pubbo (bj) | anaj­jhā­vuṭṭha­pubbo (mr)" id="note68">anāvutthapubbo</span> iminā dīghena addhunā aññatra suddhāvāsehi devehi. Yannūnāhaṃ yena suddhāvāsā devā tenu­pasaṅka­meyyan’ti. Atha khvāhaṃ, bhikkhave, seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva— ukkaṭṭhāyaṃ subhagavane sālarājamūle antarahito avihesu devesu pāturahosiṃ. Tasmiṃ, bhikkhave, devanikāye anekāni devatā­sahas­sāni <span class="var" title="anekāni devatāsatāni anekāni devatā­sahas­sāni (s1-3, km) | 'nekāni devatā­sahas­sāni (pts1)" id="note69">anekāni devatā­sata­sahas­sāni</span> yenāhaṃ tenu­pasaṅka­miṃsu; upasaṅkamitvā maṃ abhivādetvā ekamantaṃ aṭṭhaṃsu. Ekamantaṃ ṭhitā kho, bhikkhave, tā devatā maṃ etadavocuṃ: ‘ito so, mārisā, ekanavutikappe yaṃ vipassī bhagavā arahaṃ sammāsambuddho loke udapādi. Vipassī, mārisā, bhagavā arahaṃ sammāsambuddho khattiyo jātiyā ahosi, khattiyakule udapādi. Vipassī, mārisā, bhagavā arahaṃ sammāsambuddho koṇḍañño gottena ahosi. Vipassissa, mārisā, bhagavato arahato sammā­sambud­dhassa asīti­vassa­sahas­sāni āyuppamāṇaṃ ahosi. Vipassī, mārisā, bhagavā arahaṃ sammāsambuddho pāṭaliyā mūle abhisambuddho. Vipassissa, mārisā, bhagavato arahato sammā­sambud­dhassa khaṇḍatissaṃ nāma sāvakayugaṃ ahosi aggaṃ bhaddayugaṃ. Vipassissa, mārisā, bhagavato arahato sammā­sambud­dhassa tayo sāvakānaṃ sannipātā ahesuṃ. Eko sāvakānaṃ sannipāto ahosi aṭṭha­saṭṭhi­bhik­khu­sata­sahas­saṃ. Eko sāvakānaṃ sannipāto ahosi ­bhik­khu­sata­sahas­saṃ. Eko sāvakānaṃ sannipāto ahosi asīti­bhik­khu­sahas­sāni. Vipassissa, mārisā, bhagavato arahato sammā­sambud­dhassa ime tayo sāvakānaṃ sannipātā ahesuṃ sabbesaṃyeva khīṇāsavānaṃ. Vipassissa, mārisā, bhagavato arahato sammā­sambud­dhassa asoko nāma bhikkhu upaṭṭhāko ahosi aggupaṭṭhāko. Vipassissa, mārisā, bhagavato arahato sammā­sambud­dhassa bandhumā nāma rājā pitā ahosi. Bandhumatī nāma devī mātā ahosi janetti. Bandhumassa rañño bandhumatī nāma nagaraṃ rājadhānī ahosi. Vipassissa, mārisā, bhagavato arahato sammā­sambud­dhassa evaṃ abhi­nikkha­ma­naṃ ahosi evaṃ pabbajjā evaṃ padhānaṃ evaṃ abhisambodhi evaṃ dhamma­cakkap­pa­vat­ta­naṃ. Te mayaṃ, mārisā, vipassimhi bhagavati brahmacariyaṃ caritvā kāmesu kāmacchandaṃ virājetvā idhūpapannā’ti … pe …</p>
<p><a class="sc" id="179"></a><a class="wp" id="wp3.30"></a><a class="pts" id="pts2.52"></a><a class="ms" id="p_7D_182"></a>Tasmiṃyeva kho, bhikkhave, <span class="var" title="anekāni devatāsatāni anekāni devatā­sahas­sāni (s1-3, km) | 'nekāni devatā­sahas­sāni ...pe... 'nekāni devatāsatāni (pts1)" id="note70">devanikāye anekāni devatā­sahas­sāni anekāni devatā­sata­sahas­sāni</span> yenāhaṃ tenu­pasaṅka­miṃsu; upasaṅkamitvā maṃ abhivādetvā ekamantaṃ aṭṭhaṃsu. Ekamantaṃ ṭhitā kho, bhikkhave, tā devatā maṃ etadavocuṃ: ‘imasmiṃyeva kho, mārisā, bhaddakappe bhagavā etarahi arahaṃ sammāsambuddho loke uppanno. Bhagavā, mārisā, khattiyo jātiyā khattiyakule uppanno. Bhagavā, mārisā, gotamo gottena. Bhagavato, mārisā, appakaṃ āyuppamāṇaṃ parittaṃ lahukaṃ yo ciraṃ jīvati, so vassasataṃ appaṃ vā bhiyyo. Bhagavā, mārisā, assatthassa mūle abhisambuddho. Bhagavato, mārisā, sāri­putta­mog­gallā­naṃ nāma sāvakayugaṃ ahosi aggaṃ bhaddayugaṃ. Bhagavato, mārisā, eko sāvakānaṃ sannipāto ahosi aḍḍhateḷasāni bhikkhusatāni. Bhagavato, mārisā, ayaṃ eko sāvakānaṃ sannipāto ahosi sabbesaṃyeva khīṇāsavānaṃ. Bhagavato, mārisā, ānando nāma bhikkhu upaṭṭhāko ahosi aggupaṭṭhāko. Bhagavato, mārisā, suddhodano nāma rājā pitā ahosi. Māyā nāma devī mātā ahosi janetti. Kapilavatthu nāma nagaraṃ rājadhānī ahosi. Bhagavato, mārisā, evaṃ abhi­nikkha­ma­naṃ ahosi evaṃ pabbajjā evaṃ padhānaṃ evaṃ abhisambodhi evaṃ dhamma­cakkap­pa­vat­ta­naṃ. Te mayaṃ, mārisā, bhagavati brahmacariyaṃ caritvā kāmesu kāmacchandaṃ virājetvā idhūpapannā’ti.</p>
<p><a class="sc" id="180"></a><a class="wp" id="wp3.31"></a><a class="ms" id="p_7D_183"></a><a class="msdiv" id="msdiv92"></a>Atha khvāhaṃ, bhikkhave, avihehi devehi saddhiṃ yena atappā devā tenupasaṅkamiṃ … pe … atha khvāhaṃ, bhikkhave, avihehi ca devehi atappehi ca devehi saddhiṃ yena sudassā devā tenupasaṅkamiṃ. Atha khvāhaṃ, bhikkhave, avihehi ca devehi atappehi ca devehi sudassehi ca devehi saddhiṃ yena sudassī devā tenupasaṅkamiṃ. Atha khvāhaṃ, bhikkhave, avihehi ca devehi atappehi ca devehi sudassehi ca devehi sudassīhi ca devehi saddhiṃ yena akaniṭṭhā devā tenupasaṅkamiṃ. Tasmiṃ, bhikkhave, devanikāye anekāni devatā­sahas­sāni anekāni devatā­sata­sahas­sāni yenāhaṃ tenu­pasaṅka­miṃsu, upasaṅkamitvā maṃ abhivādetvā ekamantaṃ aṭṭhaṃsu.</p>
<p><a class="sc" id="181"></a><a class="pts" id="pts2.53"></a><a class="ms" id="p_7D_184"></a>Ekamantaṃ ṭhitā kho, bhikkhave, tā devatā maṃ etadavocuṃ: ‘ito so, mārisā, ekanavutikappe yaṃ vipassī bhagavā arahaṃ sammāsambuddho loke udapādi. Vipassī, mārisā, bhagavā arahaṃ sammāsambuddho khattiyo jātiyā ahosi. Khattiyakule udapādi. Vipassī, mārisā, bhagavā arahaṃ sammāsambuddho koṇḍañño gottena ahosi. Vipassissa, mārisā, bhagavato arahato sammā­sambud­dhassa asīti­vassa­sahas­sāni āyuppamāṇaṃ ahosi. Vipassī, mārisā, bhagavā arahaṃ sammāsambuddho pāṭaliyā mūle abhisambuddho. Vipassissa, mārisā, bhagavato arahato sammā­sambud­dhassa khaṇḍatissaṃ nāma sāvakayugaṃ ahosi aggaṃ bhaddayugaṃ. Vipassissa, mārisā, bhagavato arahato sammā­sambud­dhassa tayo sāvakānaṃ sannipātā ahesuṃ. Eko sāvakānaṃ sannipāto ahosi aṭṭha­saṭṭhi­bhik­khu­sata­sahas­saṃ. Eko sāvakānaṃ sannipāto ahosi ­bhik­khu­sata­sahas­saṃ. Eko sāvakānaṃ sannipāto ahosi asīti­bhik­khu­sahas­sāni. Vipassissa, mārisā, bhagavato arahato sammā­sambud­dhassa ime tayo sāvakānaṃ sannipātā ahesuṃ sabbesaṃyeva khīṇāsavānaṃ. Vipassissa, mārisā, bhagavato arahato sammā­sambud­dhassa asoko nāma bhikkhu upaṭṭhāko ahosi aggupaṭṭhāko. Vipassissa, mārisā, bhagavato arahato sammā­sambud­dhassa bandhumā nāma rājā pitā ahosi bandhumatī nāma devī mātā ahosi janetti. Bandhumassa rañño bandhumatī nāma nagaraṃ rājadhānī ahosi. Vipassissa, mārisā, bhagavato arahato sammā­sambud­dhassa evaṃ abhi­nikkha­ma­naṃ ahosi evaṃ pabbajjā evaṃ padhānaṃ evaṃ abhisambodhi, evaṃ dhamma­cakkap­pa­vat­ta­naṃ. Te mayaṃ, mārisā, vipassimhi bhagavati brahmacariyaṃ caritvā kāmesu kāmacchandaṃ virājetvā idhūpapannā’ti. Tasmiṃyeva kho, bhikkhave, devanikāye anekāni devatā­sahas­sāni anekāni devatā­sata­sahas­sāni yenāhaṃ tenu­pasaṅka­miṃsu; upasaṅkamitvā maṃ abhivādetvā ekamantaṃ aṭṭhaṃsu. Ekamantaṃ ṭhitā kho, bhikkhave, tā devatā maṃ etadavocuṃ: ‘ito so, mārisā, ekatiṃse kappe yaṃ sikhī bhagavā … pe … te mayaṃ, mārisā, sikhimhi bhagavati tasmiññeva kho, mārisā, ekatiṃse kappe yaṃ vessabhū bhagavā … pe … te mayaṃ, mārisā, vessabhumhi bhagavati … pe … imasmiṃyeva kho, mārisā, bhaddakappe kakusandho koṇāgamano kassapo bhagavā … pe … te mayaṃ, mārisā, kakusandhamhi koṇāgamanamhi kassapamhi bhagavati brahmacariyaṃ caritvā kāmesu kāmacchandaṃ virājetvā idhūpapannā’ti.</p>
<p><a class="sc" id="182"></a><a class="wp" id="wp3.32"></a><a class="ms" id="p_7D_185"></a><a class="msdiv" id="msdiv93"></a>Tasmiṃyeva kho, bhikkhave, devanikāye anekāni devatā­sahas­sāni anekāni devatā­sata­sahas­sāni yenāhaṃ tenu­pasaṅka­miṃsu; upasaṅkamitvā maṃ abhivādetvā ekamantaṃ aṭṭhaṃsu. Ekamantaṃ ṭhitā kho, bhikkhave, tā devatā maṃ etadavocuṃ: ‘imasmiṃyeva kho, mārisā, bhaddakappe bhagavā etarahi arahaṃ sammāsambuddho loke uppanno. Bhagavā, mārisā, khattiyo jātiyā, khattiyakule uppanno. Bhagavā, mārisā, gotamo gottena. Bhagavato, mārisā, appakaṃ āyuppamāṇaṃ parittaṃ lahukaṃ yo ciraṃ jīvati, so vassasataṃ appaṃ vā bhiyyo. Bhagavā, mārisā, assatthassa mūle abhisambuddho. Bhagavato, mārisā, sāri­putta­mog­gallā­naṃ nāma sāvakayugaṃ ahosi aggaṃ bhaddayugaṃ. Bhagavato, mārisā, eko sāvakānaṃ sannipāto ahosi aḍḍhateḷasāni bhikkhusatāni. Bhagavato, mārisā, ayaṃ eko sāvakānaṃ sannipāto ahosi sabbesaṃyeva khīṇāsavānaṃ. Bhagavato, mārisā, ānando nāma bhikkhu upaṭṭhāko aggupaṭṭhāko ahosi. Bhagavato, mārisā, suddhodano nāma rājā pitā ahosi. Māyā nāma devī mātā ahosi janetti. Kapilavatthu nāma nagaraṃ rājadhānī ahosi. Bhagavato, mārisā, evaṃ abhi­nikkha­ma­naṃ ahosi, evaṃ pabbajjā, evaṃ padhānaṃ, evaṃ abhisambodhi, evaṃ dhamma­cakkap­pa­vat­ta­naṃ. Te mayaṃ, mārisā, bhagavati brahmacariyaṃ caritvā kāmesu kāmacchandaṃ virājetvā idhūpapannā’ti.</p>
<p><a class="sc" id="183"></a><a class="wp" id="wp3.33"></a><a class="pts" id="pts2.54"></a><a class="ms" id="p_7D_186"></a><a class="msdiv" id="msdiv94"></a>Iti kho, bhikkhave, tathā­gatas­se­vesā dhammadhātu suppaṭividdhā, yassā dhammadhātuyā ­suppaṭi­viddhattā tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarati, nāmatopi anussarati, gottatopi anussarati, āyuppamāṇatopi anussarati, sāvakayugatopi anussarati, sāvaka­sanni­pāta­topi anussarati ‘evaṃjaccā te bhagavanto ahesuṃ’ itipi. ‘Evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ’ itipīti.</p>
<p><a class="sc" id="184"></a><a class="ms" id="p_7D_187"></a>Devatāpi tathāgatassa etamatthaṃ ārocesuṃ, yena tathāgato atīte buddhe parinibbute chinnapapañce chinnavaṭume ­pariyā­dinna­vaṭṭe sabba­duk­kha­vī­tivatte jātitopi anussarati, nāmatopi anussarati, gottatopi anussarati, āyuppamāṇatopi anussarati, sāvakayugatopi anussarati, sāvaka­sanni­pāta­topi anussarati ‘evaṃjaccā te bhagavanto ahesuṃ’ itipi. ‘Evaṃnāmā evaṅgottā evaṃsīlā evaṃdhammā evaṃpaññā evaṃvihārī evaṃvimuttā te bhagavanto ahesuṃ’ itipī”ti.</p>
<p><a class="sc" id="185"></a><a class="ms" id="p_7D_188"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsutta">Mahāpadā­na­suttaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Mahāpadā­na­sutta</span> <span class="hidden">Pubbe­nivāsa­paṭi­saṃ­yutta­kathā</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>