<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn18">
<article>
<div class="hgroup">
<p class="division">Dīgha Nikāya 18</p>
<h1>Jana­vasabha­sutta</h1>
</div>
<h2>1. Nāti­kiyā­dibyā­karaṇa</h2>
<p><a class="sc" id="1"></a><a class="wp" id="wp1"></a><a class="pts" id="pts2.200"></a><a class="ms" id="p_7D_596"></a><a class="msdiv" id="msdiv273"></a><span class="evam">Evaṃ me sutaṃ—​</span>   ekaṃ samayaṃ bhagavā <span class="var" title="nādike (si, s1-3, km, pts1)" id="note302">nātike</span> viharati giñjakāvasathe. Tena kho pana samayena bhagavā parito parito janapadesu paricārake abbhatīte kālaṅkate upapattīsu byākaroti kāsikosalesu vajjimallesu <span class="var" title="cetiyavaṃsesu (mr)" id="note303">cetivaṃsesu</span> kurupañcālesu <span class="var" title="maccha­sūra­senesu (bj, pts1) | maccha­sura­senesu (s1-3, km)" id="note304">majjha­sūra­senesu</span>: “asu amutra upapanno, asu amutra <span class="var" title="uppanno (pts1) | upapannoti (mr)" id="note305">upapanno</span>. Paropaññāsa nātikiyā paricārakā abbhatītā kālaṅkatā pañcannaṃ orambhāgiyānaṃ saṃyojanānaṃ parikkhayā opapātikā tattha parinibbāyino anāvattidhammā tasmā lokā. Sādhikā navuti nātikiyā paricārakā abbhatītā kālaṅkatā tiṇṇaṃ saṃyojanānaṃ parikkhayā rāgado­samohā­naṃ tanuttā sakadāgāmino, <span class="var" title="sakiṃdeva (mr)" id="note306">sakideva</span> imaṃ lokaṃ āgantvā dukkhassantaṃ karissanti. Sātirekāni pañcasatāni nātikiyā paricārakā abbhatītā kālaṅkatā tiṇṇaṃ saṃyojanānaṃ parikkhayā sotāpannā avini­pāta­dhammā niyatā sam­bodhi­parā­yaṇā”ti.</p>
<p><a class="sc" id="2"></a><a class="wp" id="wp2"></a><a class="pts" id="pts2.201"></a><a class="ms" id="p_7D_597"></a><a class="msdiv" id="msdiv274"></a>Assosuṃ kho nātikiyā paricārakā: “bhagavā kira parito parito janapadesu paricārake abbhatīte kālaṅkate upapattīsu byākaroti kāsikosalesu vajjimallesu cetivaṃsesu kurupañcālesu majjha­sūra­senesu: ‘asu amutra upapanno, asu amutra upapanno. Paropaññāsa nātikiyā paricārakā abbhatītā kālaṅkatā pañcannaṃ orambhāgiyānaṃ saṃyojanānaṃ parikkhayā opapātikā tattha parinibbāyino anāvattidhammā tasmā lokā. Sādhikā navuti nātikiyā paricārakā abbhatītā kālaṅkatā tiṇṇaṃ saṃyojanānaṃ parikkhayā rāgado­samohā­naṃ tanuttā sakadāgāmino sakideva imaṃ lokaṃ āgantvā dukkhassantaṃ karissanti. Sātirekāni pañcasatāni nātikiyā paricārakā abbhatītā kālaṅkatā tiṇṇaṃ saṃyojanānaṃ parikkhayā sotāpannā avini­pāta­dhammā niyatā sam­bodhi­parā­yaṇā’”ti. Tena ca nātikiyā paricārakā attamanā ahesuṃ pamuditā pīti­so­manas­sa­jātā bhagavato <span class="var" title="pañhā­vey­yāka­ra­ṇaṃ (s1-3, km, mr)" id="note307">pañha­vey­yāka­ra­ṇaṃ</span> sutvā.</p>
<p><a class="sc" id="3"></a><a class="wp" id="wp3"></a><a class="ms" id="p_7D_598"></a><a class="msdiv" id="msdiv275"></a>Assosi kho āyasmā ānando: “bhagavā kira parito parito janapadesu paricārake abbhatīte kālaṅkate upapattīsu byākaroti kāsikosalesu vajjimallesu cetivaṃsesu kurupañcālesu majjha­sūra­senesu: ‘asu amutra upapanno, asu amutra upapanno. Paropaññāsa nātikiyā paricārakā abbhatītā kālaṅkatā pañcannaṃ orambhāgiyānaṃ saṃyojanānaṃ parikkhayā opapātikā tattha parinibbāyino anāvattidhammā tasmā lokā. Sādhikā navuti nātikiyā paricārakā abbhatītā kālaṅkatā tiṇṇaṃ saṃyojanānaṃ parikkhayā rāgado­samohā­naṃ tanuttā sakadāgāmino sakideva imaṃ lokaṃ āgantvā dukkhassantaṃ karissanti. Sātirekāni pañcasatāni nātikiyā paricārakā abbhatītā kālaṅkatā tiṇṇaṃ saṃyojanānaṃ parikkhayā sotāpannā avini­pāta­dhammā niyatā sam­bodhi­parā­yaṇā’ti. Tena ca nātikiyā paricārakā attamanā ahesuṃ pamuditā pīti­so­manas­sa­jātā bhagavato pañha­vey­yāka­ra­ṇaṃ sutvā”ti.</p>
<h2>2. Ānanda­pari­kathā</h2>
<p><a class="sc" id="4"></a><a class="wp" id="wp4"></a><a class="pts" id="pts2.202"></a><a class="ms" id="p_7D_599"></a><a class="msdiv" id="msdiv276"></a>Atha kho āyasmato ānandassa etadahosi: “ime kho panāpi ahesuṃ māgadhakā paricārakā bahū ceva rattaññū ca abbhatītā kālaṅkatā. Suññā maññe aṅgamagadhā <span class="var" title="māgadhikehi (s1-3, km) | māgadhakehi (pts1)" id="note308">aṅga­māga­dha­kehi</span> paricārakehi abbhatītehi kālaṅkatehi. Te <span class="var" title="tena kho panāpi (s1-3) | te kho panapi (pts1)" id="note309">kho panāpi</span> ahesuṃ buddhe pasannā dhamme pasannā saṃghe pasannā sīlesu paripūrakārino. Te abbhatītā kālaṅkatā bhagavatā abyākatā; tesampissa sādhu veyyākaraṇaṃ, bahujano pasīdeyya, tato gaccheyya sugatiṃ. Ayaṃ kho panāpi ahosi rājā māgadho seniyo bimbisāro dhammiko dhammarājā hito brāhma­ṇa­gaha­pati­kānaṃ negamānañceva jānapadānañca. Apissudaṃ manussā kit­tayamā­narūpā viharanti: ‘evaṃ no so dhammiko dhammarājā sukhāpetvā kālaṅkato, evaṃ mayaṃ tassa dhammikassa dhammarañño vijite <span class="var" title="phāsukaṃ (s1-3, km)" id="note310">phāsu</span> viharimhā’ti. So kho panāpi ahosi buddhe pasanno dhamme pasanno saṃghe pasanno sīlesu paripūrakārī. Apissudaṃ manussā evamāhaṃsu: ‘yāva maraṇakālāpi rājā māgadho seniyo bimbisāro bhagavantaṃ kit­tayamā­narūpo kālaṅkato’ti. So abbhatīto kālaṅkato bhagavatā abyākato. Tassapissa sādhu veyyākaraṇaṃ bahujano pasīdeyya, tato gaccheyya sugatiṃ. Bhagavato kho pana sambodhi magadhesu. Yattha kho pana bhagavato sambodhi magadhesu, kathaṃ tatra bhagavā māgadhake paricārake abbhatīte kālaṅkate upapattīsu na byākareyya. Bhagavā ce kho pana māgadhake paricārake abbhatīte kālaṅkate upapattīsu na byākareyya, <span class="var" title="ninnamanā (s1-3, km) | dīnamānā (pts1)" id="note311">dīnamanā</span> tenassu māgadhakā paricārakā; yena kho panassu <span class="var" title="ninnamanā (s1-3, km) | dīnamānā (pts1)" id="note312">dīnamanā</span> māgadhakā paricārakā kathaṃ te bhagavā na byākareyyā”ti?</p>
<p><a class="sc" id="5"></a><a class="wp" id="wp5"></a><a class="pts" id="pts2.204"></a><a class="ms" id="p_7D_600"></a><a class="msdiv" id="msdiv277"></a>Idamāyasmā ānando māgadhake paricārake ārabbha eko raho anuvicintetvā rattiyā paccūsasamayaṃ paccuṭṭhāya yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: “sutaṃ metaṃ, bhante: ‘bhagavā kira parito parito janapadesu paricārake abbhatīte kālaṅkate upapattīsu byākaroti kāsikosalesu vajjimallesu cetivaṃsesu kurupañcālesu majjha­sūra­senesu: “asu amutra upapanno, asu amutra upapanno. Paropaññāsa nātikiyā paricārakā abbhatītā kālaṅkatā pañcannaṃ orambhāgiyānaṃ saṃyojanānaṃ parikkhayā opapātikā tattha parinibbāyino anāvattidhammā tasmā lokā. Sādhikā navuti nātikiyā paricārakā abbhatītā kālaṅkatā tiṇṇaṃ saṃyojanānaṃ parikkhayā rāgado­samohā­naṃ tanuttā sakadāgāmino, sakideva imaṃ lokaṃ āgantvā dukkhassantaṃ karissanti. Sātirekāni pañcasatāni nātikiyā paricārakā abbhatītā kālaṅkatā tiṇṇaṃ saṃyojanānaṃ parikkhayā sotāpannā avini­pāta­dhammā niyatā sam­bodhi­parā­yaṇāti. Tena ca nātikiyā paricārakā attamanā ahesuṃ pamuditā pīti­so­manas­sa­jātā bhagavato pañha­vey­yāka­ra­ṇaṃ sutvā”’ti. Ime kho panāpi, bhante, ahesuṃ māgadhakā paricārakā bahū ceva rattaññū ca abbhatītā kālaṅkatā. Suññā maññe aṅgamagadhā aṅga­māga­dha­kehi paricārakehi abbhatītehi kālaṅkatehi. Te kho panāpi, bhante, ahesuṃ buddhe pasannā dhamme pasannā saṅghe pasannā sīlesu paripūrakārino, te abbhatītā kālaṅkatā bhagavatā abyākatā. Tesampissa sādhu veyyākaraṇaṃ, bahujano pasīdeyya, tato gaccheyya sugatiṃ. Ayaṃ kho panāpi, bhante, ahosi rājā māgadho seniyo bimbisāro dhammiko dhammarājā hito brāhma­ṇa­gaha­pati­kānaṃ negamānañceva jānapadānañca. Apissudaṃ manussā kit­tayamā­narūpā viharanti: ‘evaṃ no so dhammiko dhammarājā sukhāpetvā kālaṅkato. Evaṃ mayaṃ tassa dhammikassa dhammarañño vijite phāsu viharimhā’ti. <a class="wp" id="wp6"></a>So kho panāpi, bhante, ahosi buddhe pasanno dhamme pasanno saṅghe pasanno sīlesu paripūrakārī. Apissudaṃ manussā evamāhaṃsu: ‘yāva maraṇakālāpi rājā māgadho seniyo bimbisāro bhagavantaṃ kit­tayamā­narūpo kālaṅkato’ti. So abbhatīto kālaṅkato bhagavatā abyākato; tassapissa sādhu veyyākaraṇaṃ, bahujano pasīdeyya, tato gaccheyya sugatiṃ. Bhagavato kho pana, bhante, sambodhi magadhesu. Yattha kho pana, bhante, bhagavato sambodhi magadhesu, kathaṃ tatra bhagavā māgadhake paricārake abbhatīte kālaṅkate upapattīsu na byākareyya? Bhagavā ce kho pana, bhante, māgadhake paricārake abbhatīte kālaṅkate upapattīsu na byākareyya, dīnamanā tenassu māgadhakā paricārakā; yena kho panassu dīnamanā māgadhakā paricārakā kathaṃ te bhagavā na byākareyyā”ti. Idamāyasmā ānando māgadhake paricārake ārabbha bhagavato sammukhā parikathaṃ katvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="6"></a><a class="wp" id="wp7"></a><a class="pts" id="pts2.205"></a><a class="ms" id="p_7D_601"></a><a class="msdiv" id="msdiv278"></a>Atha kho bhagavā acirapakkante āyasmante ānande pubbaṇ­ha­samayaṃ nivāsetvā patta­cīvara­mādāya nātikaṃ piṇḍāya pāvisi. Nātike piṇḍāya caritvā pacchābhattaṃ piṇḍa­pāta­paṭik­kanto pāde pakkhāletvā giñ­ja­kā­vasa­thaṃ pavisitvā māgadhake paricārake ārabbha <span class="var" title="aṭṭhikatvā (bj, s1-3, km, pts1)" id="note313">aṭṭhiṃ katvā</span> manasikatvā <span class="var" title="sabbaṃ cetaso (bj, s1-3, km) | sabbacetaso (pts1)" id="note314">sabbaṃ cetasā</span> samannāharitvā paññatte āsane nisīdi: “gatiṃ nesaṃ jānissāmi abhisamparāyaṃ, yaṃgatikā te bhavanto yaṃa­bhisam­parāyā”ti. Addasā kho bhagavā māgadhake paricārake: “yaṃgatikā te bhavanto yaṃa­bhisam­parāyā”ti. Atha kho bhagavā sāyanhasamayaṃ paṭisallānā vuṭṭhito giñjakāvasathā nikkhamitvā vihāra­pacchā­yā­yaṃ paññatte āsane nisīdi.</p>
<p><a class="sc" id="7"></a><a class="wp" id="wp8"></a><a class="ms" id="p_7D_602"></a><a class="msdiv" id="msdiv279"></a>Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: “<span class="var" title="upasan­ta­patisso (s1-3, km) | upasan­tap­padisso (pts1) | upasantapatiso (mr)" id="note315">upasan­ta­padisso</span>, bhante, bhagavā bhātiriva bhagavato mukhavaṇṇo vippasannattā indriyānaṃ. Santena nūnajja, bhante, bhagavā vihārena vihāsī”ti?</p>
<p><a class="sc" id="8"></a><a class="ms" id="p_7D_603"></a>“Yadeva kho me tvaṃ, ānanda, māgadhake paricārake ārabbha sammukhā parikathaṃ katvā uṭṭhāyāsanā pakkanto, tadevāhaṃ nātike piṇḍāya caritvā pacchābhattaṃ piṇḍa­pāta­paṭik­kanto pāde pakkhāletvā giñ­ja­kā­vasa­thaṃ pavisitvā māgadhake paricārake ārabbha aṭṭhiṃ katvā manasikatvā sabbaṃ cetasā samannāharitvā paññatte āsane nisīdiṃ: ‘gatiṃ nesaṃ jānissāmi abhisamparāyaṃ, yaṅgatikā te bhavanto yaṃa­bhisam­parāyā’ti. Addasaṃ kho ahaṃ, ānanda, māgadhake paricārake ‘yaṅgatikā te bhavanto yaṃa­bhisam­parāyā’ti.</p>
<h2>3. Jana­vasabha­yak­kha</h2>
<p><a class="sc" id="9"></a><a class="ms" id="p_7D_604"></a><a class="msdiv" id="msdiv280"></a>Atha kho, ānanda, antarahito yakkho sad­da­manus­sā­vesi: ‘janavasabho ahaṃ, bhagavā; janavasabho ahaṃ, sugatā’ti. Abhijānāsi no tvaṃ, ānanda, ito pubbe evarūpaṃ nāmadheyyaṃ <span class="var" title="sutvā (pts1)" id="note316">sutaṃ</span> yadidaṃ janavasabho”ti?</p>
<p><a class="sc" id="10"></a><a class="pts" id="pts2.206"></a><a class="ms" id="p_7D_605"></a>“Na kho ahaṃ, bhante, abhijānāmi ito pubbe evarūpaṃ nāmadheyyaṃ sutaṃ yadidaṃ janavasabhoti, api ca me, bhante, lomāni haṭṭhāni ‘janavasabho’ti nāmadheyyaṃ sutvā. Tassa mayhaṃ, bhante, etadahosi: ‘na hi nūna so orako yakkho bhavissati yadidaṃ evarūpaṃ nāmadheyyaṃ supaññattaṃ yadidaṃ janavasabho’”ti. <a class="wp" id="wp10"></a>“Anantarā kho, ānanda, saddapātubhāvā uḷāravaṇṇo me yakkho sammukhe pāturahosi. Dutiyakampi sad­da­manus­sā­vesi: ‘bimbisāro ahaṃ, bhagavā; bimbisāro ahaṃ, sugatāti. Idaṃ sattamaṃ kho ahaṃ, bhante, vessavaṇassa mahārājassa sahabyataṃ upapajjāmi, so tato cuto <span class="var" title="so ito cuto manussesu rājā bhavituṃ pahomi (s1-3, km) | amanussarājā divi homi (pts1)" id="note317">manussarājā bhavituṃ pahomi</span>.</p>
<blockquote class="gatha">
<p><a class="sc" id="11"></a><a class="ms" id="p_7D_606"></a>Ito satta tato satta,<br> saṃsārāni catuddasa;<br> Nivāsa­mabhi­jānāmi,<br> yattha me vusitaṃ pure.
</p>
</blockquote>
<p><a class="sc" id="12"></a><a class="ms" id="p_7D_607"></a><a class="msdiv" id="msdiv281"></a>Dīgharattaṃ kho ahaṃ, bhante, avinipāto avinipātaṃ sañjānāmi, āsā ca pana me santiṭṭhati sakadāgāmitāyā’”ti.</p>
<p><a class="sc" id="13"></a><a class="pts" id="pts2.207"></a><a class="ms" id="p_7D_608"></a>“Acchariyamidaṃ āyasmato janavasabhassa yakkhassa, abbhutamidaṃ āyasmato janavasabhassa yakkhassa. ‘Dīgharattaṃ kho ahaṃ, bhante, avinipāto avinipātaṃ sañjānāmī’ti ca vadesi, ‘āsā ca pana me santiṭṭhati sakadāgāmitāyā’ti ca vadesi, kutonidānaṃ panāyasmā janavasabho yakkho evarūpaṃ uḷāraṃ visesādhigamaṃ sañjānātī”ti? “<a class="wp" id="wp11"></a>‘Na aññatra, bhagavā, tava sāsanā, na <span class="var" title="aññattha (bj, pts1)" id="note318">aññatra</span>, sugata, tava sāsanā; yadagge ahaṃ, bhante, bhagavati <span class="var" title="ekantato (s1-3, km) | ekantagato (pts1)" id="note319">ekantikato</span> abhippasanno, tadagge ahaṃ, bhante, dīgharattaṃ avinipāto avinipātaṃ sañjānāmi, āsā ca pana me santiṭṭhati sakadāgāmitāya. Idhāhaṃ, bhante, vessavaṇena mahārājena pesito virūḷhakassa mahārājassa santike kenacideva karaṇīyena addasaṃ bhagavantaṃ antarāmagge giñ­ja­kā­vasa­thaṃ pavisitvā māgadhake paricārake ārabbha aṭṭhiṃ katvā manasikatvā sabbaṃ cetasā samannāharitvā nisinnaṃ: “gatiṃ nesaṃ jānissāmi abhisamparāyaṃ, yaṃgatikā te bhavanto yaṃa­bhisam­parāyā”ti. Anacchariyaṃ kho panetaṃ, bhante, yaṃ vessavaṇassa mahārājassa tassaṃ parisāyaṃ bhāsato sammukhā sutaṃ sammukhā paṭiggahitaṃ: “yaṃgatikā te bhavanto yaṃa­bhisam­parāyā”ti. Tassa mayhaṃ, bhante, etadahosi: “bhagavantañca dakkhāmi, idañca bhagavato ārocessāmī”ti. Ime kho me, bhante, dvepaccayā bhagavantaṃ dassanāya upasaṅkamituṃ.</p>
<h2>4. Devasabhā</h2>
<p><a class="sc" id="14"></a><a class="wp" id="wp12"></a><a class="pts" id="pts2.208"></a><a class="ms" id="p_7D_609"></a><a class="msdiv" id="msdiv282"></a>Purimāni, bhante, divasāni purimatarāni tadahuposathe pannarase vas­sūpa­nāyi­kāya puṇṇāya puṇṇamāya rattiyā kevalakappā ca devā tāvatiṃsā sudhammāyaṃ sabhāyaṃ sannisinnā honti sannipatitā. Mahatī ca <span class="var" title="dibbā parisā (pts1)" id="note320">dibbaparisā</span> <span class="var" title="sannisinnā honti (bj) | sannisinnā honti sannipatitā (mr)" id="note321">samantato nisinnā honti</span>, cattāro ca mahārājāno catuddisā nisinnā honti. Puratthimāya disāya dhataraṭṭho mahārājā <span class="var" title="pacchāmukho (pts1) | pacchābhimukho (mr)" id="note322">pacchi­mā­bhi­mukho</span> nisinno hoti deve purakkhatvā; dakkhiṇāya disāya virūḷhako mahārājā uttarābhimukho nisinno hoti deve purakkhatvā; pacchimāya disāya virūpakkho mahārājā purat­thā­bhi­mukho nisinno hoti deve purakkhatvā; uttarāya disāya vessavaṇo mahārājā ­dak­khi­ṇā­bhi­mukho nisinno hoti deve purakkhatvā. Yadā, bhante, kevalakappā ca devā tāvatiṃsā sudhammāyaṃ sabhāyaṃ sannisinnā honti sannipatitā, mahatī ca dibbaparisā samantato nisinnā honti, cattāro ca mahārājāno catuddisā nisinnā honti. Idaṃ nesaṃ hoti āsanasmiṃ; atha pacchā amhākaṃ āsanaṃ hoti. Ye te, bhante, devā bhagavati brahmacariyaṃ caritvā adhunūpapannā tāvatiṃsakāyaṃ, te aññe deve atirocanti vaṇṇena ceva yasasā ca. Tena sudaṃ, bhante, devā tāvatiṃsā attamanā honti pamuditā pīti­so­manas­sa­jātā: “dibbā vata bho kāyā paripūrenti, hāyanti asurakāyā”ti. <a class="wp" id="wp13"></a>Atha kho, bhante, sakko devānamindo devānaṃ tāvatiṃsānaṃ sampasādaṃ viditvā imāhi gāthāhi anumodi:</p>
<blockquote class="gatha">
<p><a class="sc" id="15"></a><a class="ms" id="p_7D_610"></a>“Modanti vata bho devā,<br> tāvatiṃsā <span class="var" title="saindakā (si)" id="note323">sahindakā</span>;<br> Tathāgataṃ namassantā,<br> dhammassa ca sudhammataṃ.
</p>
<p><a class="sc" id="16"></a><a class="ms" id="p_7D_611"></a>Nave deve ca passantā,<br> vaṇṇavante <span class="var" title="yasassino (s1-3, km, pts1)" id="note324">yasassine</span>;<br> Sugatasmiṃ brahmacariyaṃ,<br> caritvāna idhāgate.
</p>
<p><a class="sc" id="17"></a><a class="ms" id="p_7D_612"></a>Te aññe atirocanti,<br> vaṇṇena yasasāyunā;<br> Sāvakā bhūripaññassa,<br> visesūpagatā idha.
</p>
<p><a class="sc" id="18"></a><a class="ms" id="p_7D_613"></a>Idaṃ disvāna nandanti,<br> tāvatiṃsā sahindakā;<br> Tathāgataṃ namassantā,<br> dhammassa ca sudhammatan”ti.
</p>
</blockquote>
<p><a class="sc" id="19"></a><a class="pts" id="pts2.209"></a><a class="ms" id="p_7D_614"></a>Tena sudaṃ, bhante, devā tāvatiṃsā bhiyyoso mattāya attamanā honti pamuditā pīti­so­manas­sa­jātā “dibbā vata, bho, kāyā paripūrenti, hāyanti asurakāyā”ti.<a class="wp" id="wp14"></a> Atha kho, bhante, yenatthena devā tāvatiṃsā sudhammāyaṃ sabhāyaṃ sannisinnā honti sannipatitā, taṃ atthaṃ cintayitvā taṃ atthaṃ mantayitvā <span class="var" title="vuttavacanā nāmidaṃ (mr)" id="note325">vuttavacanāpi taṃ</span> cattāro mahārājāno tasmiṃ atthe honti. <span class="var" title="pac­canu­siṭṭha­vacanāpi taṃ (bj, pts1) | pac­cānu­siṭṭha­vacanā nāmidaṃ (mr)" id="note326">Pac­cānu­siṭṭha­vacanāpi taṃ</span> cattāro mahārājāno tasmiṃ atthe honti, sakesu sakesu āsanesu ṭhitā <span class="var" title="adhipakkantā (mr)" id="note327">avipakkantā</span>.</p>
<blockquote class="gatha">
<p><a class="sc" id="20"></a><a class="ms" id="p_7D_615"></a>Te vuttavākyā rājāno,<br> paṭig­gayhā­nu­sāsaniṃ;<br> Vippasannamanā santā,<br> aṭṭhaṃsu samhi āsaneti.
</p>
</blockquote>
<p><a class="sc" id="21"></a><a class="wp" id="wp15"></a><a class="ms" id="p_7D_616"></a><a class="msdiv" id="msdiv283"></a>Atha kho, bhante, uttarāya disāya uḷāro āloko sañjāyi, obhāso pāturahosi atikkammeva devānaṃ devānubhāvaṃ. Atha kho, bhante, sakko devānamindo deve tāvatiṃse āmantesi: “yathā kho, mārisā, nimittāni dissanti, uḷāro āloko sañjāyati, obhāso pātubhavati, brahmā pātubhavissati. Brahmuno hetaṃ pubbanimittaṃ pātubhāvāya yadidaṃ āloko sañjāyati obhāso pātubhavatī”ti.</p>
<blockquote class="gatha">
<p><a class="sc" id="22"></a><a class="ms" id="p_7D_617"></a>Yathā nimittā dissanti,<br> brahmā pātubhavissati;<br> Brahmuno hetaṃ nimittaṃ,<br> obhāso vipulo mahāti.
</p>
</blockquote>
<h2>5. Sanaṅ­kumāra­ka­thā</h2>
<p><a class="sc" id="23"></a><a class="wp" id="wp16"></a><a class="pts" id="pts2.210"></a><a class="ms" id="p_7D_618"></a><a class="msdiv" id="msdiv284"></a>Atha kho, bhante, devā tāvatiṃsā yathāsakesu āsanesu nisīdiṃsu: “obhāsametaṃ ñassāma, yaṃvipāko bhavissati, sacchikatvāva naṃ gamissāmā”ti. Cattāropi mahārājāno yathāsakesu āsanesu nisīdiṃsu: “obhāsametaṃ ñassāma yaṃvipāko bhavissati, sacchikatvāva naṃ gamissāmā”ti. Idaṃ sutvā devā tāvatiṃsā ekaggā samāpajjiṃsu: “obhāsametaṃ ñassāma, yaṃvipāko bhavissati, sacchikatvāva naṃ gamissāmā”ti.</p>
<p><a class="sc" id="24"></a><a class="wp" id="w17"></a><a class="ms" id="p_7D_619"></a>Yadā, bhante, brahmā sanaṅkumāro devānaṃ tāvatiṃsānaṃ pātubhavati, oḷārikaṃ attabhāvaṃ abhinimminitvā pātubhavati. Yo kho pana, bhante, brahmuno pakativaṇṇo anabhi­sam­bha­va­nīyo so devānaṃ tāvatiṃsānaṃ cak­khu­pathas­miṃ. Yadā, bhante, brahmā sanaṅkumāro devānaṃ tāvatiṃsānaṃ pātubhavati, so aññe deve atirocati vaṇṇena ceva yasasā ca. Seyyathāpi, bhante, sovaṇṇo viggaho mānusaṃ viggahaṃ atirocati; evameva kho, bhante, yadā brahmā sanaṅkumāro devānaṃ tāvatiṃsānaṃ pātubhavati, so aññe deve atirocati vaṇṇena ceva yasasā ca. Yadā, bhante, brahmā sanaṅkumāro devānaṃ tāvatiṃsānaṃ pātubhavati, na tassaṃ parisāyaṃ koci devo abhivādeti vā paccuṭṭheti vā āsanena vā nimanteti. Sabbeva tuṇhībhūtā pañjalikā pallaṅkena nisīdanti: “yassadāni devassa pallaṅkaṃ icchissati brahmā sanaṅkumāro, tassa devassa pallaṅke nisīdissatī”ti.</p>
<p><a class="sc" id="25"></a><a class="pts" id="pts2.211"></a><a class="ms" id="p_7D_620"></a>Yassa kho pana, bhante, devassa brahmā sanaṅkumāro pallaṅke nisīdati, uḷāraṃ so labhati devo vedapaṭilābhaṃ; uḷāraṃ so labhati devo somanas­sa­paṭi­lābhaṃ.<a class="wp" id="wp18"></a> Seyyathāpi, bhante, rājā khattiyo muddhāvasitto adhunābhisitto rajjena, uḷāraṃ so labhati vedapaṭilābhaṃ, uḷāraṃ so labhati somanas­sa­paṭi­lābhaṃ; evameva kho, bhante, yassa devassa brahmā sanaṅkumāro pallaṅke nisīdati, uḷāraṃ so labhati devo vedapaṭilābhaṃ, uḷāraṃ so labhati devo somanas­sa­paṭi­lābhaṃ. Atha, bhante, brahmā sanaṅkumāro oḷārikaṃ attabhāvaṃ abhinimminitvā <span class="var" title="kumāravaṇṇo (s1-3, mr)" id="note328">kumāravaṇṇī</span> hutvā pañcasikho devānaṃ tāvatiṃsānaṃ pāturahosi. So vehāsaṃ abbhuggantvā ākāse antalikkhe pallaṅkena nisīdi. Seyyathāpi, bhante, balavā puriso supaccatthate vā pallaṅke same vā bhūmibhāge pallaṅkena nisīdeyya; evameva kho, bhante, brahmā sanaṅkumāro vehāsaṃ abbhuggantvā ākāse antalikkhe pallaṅkena nisīditvā devānaṃ tāvatiṃsānaṃ sampasādaṃ viditvā imāhi gāthāhi anumodi:</p>
<blockquote class="gatha">
<p><a class="sc" id="26"></a><a class="ms" id="p_7D_621"></a>“Modanti vata bho devā,<br> tāvatiṃsā sahindakā;<br> Tathāgataṃ namassantā,<br> dhammassa ca sudhammataṃ.
</p>
<p><a class="sc" id="27"></a><a class="ms" id="p_7D_622"></a>Nave deve ca passantā,<br> vaṇṇavante yasassine;<br> Sugatasmiṃ brahmacariyaṃ,<br> caritvāna idhāgate.
</p>
<p><a class="sc" id="28"></a><a class="ms" id="p_7D_623"></a>Te aññe atirocanti,<br> vaṇṇena yasasāyunā;<br> Sāvakā bhūripaññassa,<br> visesūpagatā idha.
</p>
<p><a class="sc" id="29"></a><a class="ms" id="p_7D_624"></a>Idaṃ disvāna nandanti,<br> tāvatiṃsā sahindakā;<br> Tathāgataṃ namassantā,<br> dhammassa ca sudhammatan”ti.
</p>
</blockquote>
<p><a class="sc" id="30"></a><a class="wp" id="wp19"></a><a class="ms" id="p_7D_625"></a><a class="msdiv" id="msdiv285"></a>Imamatthaṃ, bhante, brahmā sanaṅkumāro bhāsittha; imamatthaṃ, bhante, brahmuno sanaṅkumārassa bhāsato aṭṭhaṅ­ga­saman­nā­gato saro hoti vissaṭṭho ca viññeyyo ca mañju ca savanīyo ca bindu ca avisārī ca gambhīro ca ninnādī ca. Yathāparisaṃ kho pana, bhante, brahmā sanaṅkumāro sarena viññāpeti; na cassa bahiddhā parisāya ghoso niccharati. Yassa kho pana, bhante, evaṃ aṭṭhaṅ­ga­saman­nā­gato saro hoti, so vuccati “brahmassaro”ti.</p>
<p><a class="sc" id="31"></a><a class="wp" id="wp20"></a><a class="pts" id="pts2.212"></a><a class="ms" id="p_7D_626"></a>Atha kho, bhante, brahmā sanaṅkumāro tettiṃse attabhāve abhinimminitvā devānaṃ tāvatiṃsānaṃ<span class="var" title=" pac­ce­ka­pallaṅ­kesu pac­ce­ka­pallaṅ­kena (sī1, ka-ma), pac­ce­ka­pallaṅke (syā1-3, kaṃ)" id="note329"> pallaṅkena</span> nisīditvā deve tāvatiṃse āmantesi: “taṃ kiṃ maññanti, bhonto devā tāvatiṃsā, yāvañca so bhagavā bahujanahitāya paṭipanno bahu­jana­su­khāya lokānukampāya atthāya hitāya sukhāya devamanussānaṃ. Ye hi keci, bho, buddhaṃ saraṇaṃ gatā dhammaṃ saraṇaṃ gatā saṃghaṃ saraṇaṃ gatā sīlesu paripūrakārino te kāyassa bhedā paraṃ maraṇā appekacce ­paranim­mita­vasavat­tī­naṃ devānaṃ sahabyataṃ upapajjanti, appekacce nimmānaratīnaṃ devānaṃ sahabyataṃ upapajjanti, appekacce tusitānaṃ devānaṃ sahabyataṃ upapajjanti, appekacce yāmānaṃ devānaṃ sahabyataṃ upapajjanti, appekacce tāvatiṃsānaṃ devānaṃ sahabyataṃ upapajjanti, appekacce ­cātuma­hārāji­kānaṃ devānaṃ sahabyataṃ upapajjanti. Ye sabbanihīnaṃ kāyaṃ paripūrenti, te gandhabbakāyaṃ paripūrentī”ti.</p>
<p><a class="sc" id="32"></a><a class="wp" id="wp21"></a><a class="ms" id="p_7D_627"></a><a class="msdiv" id="msdiv286"></a>Imamatthaṃ, bhante, brahmā sanaṅkumāro bhāsittha; imamatthaṃ, bhante, brahmuno sanaṅkumārassa bhāsato ghosoyeva devā maññanti: “yvāyaṃ mama pallaṅke svāyaṃ ekova bhāsatī”ti.</p>
<blockquote class="gatha">
<p><a class="sc" id="33"></a><a class="ms" id="p_7D_628"></a>Ekasmiṃ bhāsamānasmiṃ,<br> sabbe bhāsanti nimmitā;<br> Ekasmiṃ tuṇhimāsīne,<br> sabbe tuṇhī bhavanti te.
</p>
<p><a class="sc" id="34"></a><a class="ms" id="p_7D_629"></a>Tadāsu devā maññanti,<br> tāvatiṃsā sahindakā;<br> Yvāyaṃ mama pallaṅkasmiṃ,<br> svāyaṃ ekova bhāsatīti.
</p>
</blockquote>
<p><a class="sc" id="35"></a><a class="wp" id="wp22"></a><a class="pts" id="pts2.213"></a><a class="ms" id="p_7D_630"></a>Atha kho, bhante, brahmā sanaṅkumāro ekattena attānaṃ upasaṃharati, ekattena attānaṃ upasaṃharitvā sakkassa devānamindassa pallaṅke pallaṅkena nisīditvā deve tāvatiṃse āmantesi: </p>
<h2>6. Bhāvi­ta­iddhi­pāda</h2>
<p><a class="sc" id="36"></a><a class="ms" id="p_7D_631"></a><a class="msdiv" id="msdiv287"></a>“Taṃ kiṃ maññanti, bhonto devā tāvatiṃsā, yāva supaññattā cime tena bhagavatā jānatā passatā arahatā sammā­sambud­dhena cattāro iddhipādā paññattā <span class="var" title="iddhi­bahu­līka­tāya (s1-3, km)" id="note331">iddhipahutāya</span> <span class="var" title="iddhi­vi­sevitāya (s1-3, km)" id="note332">iddhi­vi­savitāya</span> iddhi­vikub­ba­na­tāya. Katame cattāro? Idha bho bhikkhu chanda­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti. Vīriya­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti. Citta­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti. Vīmaṃ­sā­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti. Ime kho, bho, tena bhagavatā jānatā passatā arahatā sammā­sambud­dhena cattāro iddhipādā paññattā iddhipahutāya iddhi­vi­savitāya iddhi­vikub­ba­na­tāya.</p>
<p><a class="sc" id="37"></a><a class="pts" id="pts2.214"></a><a class="ms" id="p_7D_632"></a>Ye hi keci bho atītamaddhānaṃ samaṇā vā brāhmaṇā vā anekavihitaṃ iddhividhaṃ paccanubhosuṃ, sabbe te imesaṃyeva catunnaṃ iddhipādānaṃ bhāvitattā bahulīkatattā. Yepi hi keci bho anāga­ta­maddhā­naṃ samaṇā vā brāhmaṇā vā anekavihitaṃ iddhividhaṃ pacca­nubhos­santi, sabbe te imesaṃyeva catunnaṃ iddhipādānaṃ bhāvitattā bahulīkatattā. Yepi hi keci bho etarahi samaṇā vā brāhmaṇā vā anekavihitaṃ iddhividhaṃ paccanubhonti, sabbe te imesaṃyeva catunnaṃ iddhipādānaṃ bhāvitattā bahulīkatattā. Passanti no, bhonto devā tāvatiṃsā, mamapimaṃ evarūpaṃ iddhānubhāvan”ti? “Evaṃ, mahābrahme”ti. “Ahampi kho bho imesaṃyeva catunnañca iddhipādānaṃ bhāvitattā bahulīkatattā evaṃ mahiddhiko evaṃma­hānu­bhāvo”ti. <a class="wp" id="wp23"></a>Imamatthaṃ, bhante, brahmā sanaṅkumāro bhāsittha. Imamatthaṃ, bhante, brahmā sanaṅkumāro bhāsitvā deve tāvatiṃse āmantesi: </p>
<h2>7. Tividha­okāsā­dhi­gama</h2>
<p><a class="sc" id="38"></a><a class="ms" id="p_7D_633"></a><a class="msdiv" id="msdiv288"></a>“Taṃ kiṃ maññanti, bhonto devā tāvatiṃsā, yāvañcidaṃ tena bhagavatā jānatā passatā arahatā sammā­sambud­dhena tayo okāsādhigamā anubuddhā sukhas­sādhi­gamāya. Katame tayo? Idha bho ekacco saṃsaṭṭho viharati kāmehi saṃsaṭṭho akusalehi dhammehi. So aparena samayena ariyadhammaṃ suṇāti, yoniso manasi karoti, dhammā­nu­dhammaṃ paṭipajjati. So ariya­dhammas­savanaṃ āgamma yoniso­ma­nasikā­raṃ dhammā­nu­dhammap­paṭi­pattiṃ asaṃsaṭṭho viharati kāmehi asaṃsaṭṭho akusalehi dhammehi. Tassa asaṃsaṭṭhassa kāmehi asaṃsaṭṭhassa akusalehi dhammehi uppajjati sukhaṃ, sukhā bhiyyo somanassaṃ. Seyyathāpi, bho, pamudā <span class="var" title="pāmujjaṃ (pts1, mr)" id="note333">pāmojjaṃ</span> jāyetha; evameva kho, bho, asaṃsaṭṭhassa kāmehi asaṃsaṭṭhassa akusalehi dhammehi uppajjati sukhaṃ, sukhā bhiyyo somanassaṃ. Ayaṃ kho, bho, tena bhagavatā jānatā passatā arahatā sammā­sambud­dhena paṭhamo okāsādhigamo anubuddho sukhas­sādhi­gamāya.</p>
<p><a class="sc" id="39"></a><a class="wp" id="wp24"></a><a class="pts" id="pts2.215"></a><a class="ms" id="p_7D_634"></a>Puna caparaṃ, bho, idhekaccassa oḷārikā kāyasaṅkhārā appa­ṭippas­sad­dhā honti, oḷārikā vacīsaṅkhārā appa­ṭippas­sad­dhā honti, oḷārikā cittasaṅkhārā appa­ṭippas­sad­dhā honti. So aparena samayena ariyadhammaṃ suṇāti, yoniso manasi karoti, dhammā­nu­dhammaṃ paṭipajjati. Tassa ariya­dhammas­savanaṃ āgamma yoniso­ma­nasikā­raṃ dhammā­nu­dhammap­paṭi­pattiṃ oḷārikā kāyasaṅkhārā paṭippas­sam­bhanti, oḷārikā vacīsaṅkhārā paṭippas­sam­bhanti, oḷārikā cittasaṅkhārā paṭippas­sam­bhanti. Tassa oḷārikānaṃ kāya­saṅ­khā­rā­naṃ paṭippas­sad­dhiyā oḷārikānaṃ vacī­saṅ­khā­rā­naṃ paṭippas­sad­dhiyā oḷārikānaṃ citta­saṅ­khā­rā­naṃ paṭippas­sad­dhiyā uppajjati sukhaṃ, sukhā bhiyyo somanassaṃ. Seyyathāpi, bho, pamudā pāmojjaṃ jāyetha; evameva kho bho oḷārikānaṃ kāya­saṅ­khā­rā­naṃ paṭippas­sad­dhiyā oḷārikānaṃ vacī­saṅ­khā­rā­naṃ paṭippas­sad­dhiyā oḷārikānaṃ citta­saṅ­khā­rā­naṃ paṭippas­sad­dhiyā uppajjati sukhaṃ, sukhā bhiyyo somanassaṃ. Ayaṃ kho, bho, tena bhagavatā jānatā passatā arahatā sammā­sambud­dhena dutiyo okāsādhigamo anubuddho sukhas­sādhi­gamāya.</p>
<p><a class="sc" id="40"></a><a class="wp" id="wp25"></a><a class="pts" id="pts2.216"></a><a class="ms" id="p_7D_635"></a>Puna caparaṃ, bho, idhekacco ‘idaṃ kusalan’ti yathābhūtaṃ nappajānāti, ‘idaṃ akusalan’ti yathābhūtaṃ nappajānāti. ‘Idaṃ sāvajjaṃ idaṃ anavajjaṃ, idaṃ sevitabbaṃ idaṃ na sevitabbaṃ, idaṃ hīnaṃ idaṃ paṇītaṃ, idaṃ kaṇha­sukka­sap­pa­ṭibhā­gan’ti yathābhūtaṃ nappajānāti. So aparena samayena ariyadhammaṃ suṇāti, yoniso manasi karoti, dhammā­nu­dhammaṃ paṭipajjati. So ariya­dhammas­savanaṃ āgamma yoniso­ma­nasikā­raṃ dhammā­nu­dhammap­paṭi­pattiṃ, ‘idaṃ kusalan’ti yathābhūtaṃ pajānāti, ‘idaṃ akusalan’ti yathābhūtaṃ pajānāti. ‘Idaṃ sāvajjaṃ idaṃ anavajjaṃ, idaṃ sevitabbaṃ idaṃ na sevitabbaṃ, idaṃ hīnaṃ idaṃ paṇītaṃ, idaṃ kaṇha­sukka­sap­pa­ṭibhā­gan’ti yathābhūtaṃ pajānāti. Tassa evaṃ jānato evaṃ passato avijjā pahīyati, vijjā uppajjati. Tassa avijjāvirāgā vijjuppādā uppajjati sukhaṃ, sukhā bhiyyo somanassaṃ. Seyyathāpi, bho, pamudā pāmojjaṃ jāyetha; evameva kho, bho, avijjāvirāgā vijjuppādā uppajjati sukhaṃ, sukhā bhiyyo somanassaṃ. Ayaṃ kho, bho, tena bhagavatā jānatā passatā arahatā sammā­sambud­dhena tatiyo okāsādhigamo anubuddho sukhas­sādhi­gamāya. Ime kho, bho, tena bhagavatā jānatā passatā arahatā sammā­sambud­dhena tayo okāsādhigamā anubuddhā sukhas­sādhi­gamāyā”ti. <a class="wp" id="wp26"></a>Imamatthaṃ, bhante, brahmā sanaṅkumāro bhāsittha, imamatthaṃ, bhante, brahmā sanaṅkumāro bhāsitvā deve tāvatiṃse āmantesi: </p>
<h2>8. Catu­sati­paṭṭhāna</h2>
<p><a class="sc" id="41"></a><a class="ms" id="p_7D_636"></a><a class="msdiv" id="msdiv289"></a>“Taṃ kiṃ maññanti, bhonto devā tāvatiṃsā, yāva supaññattā cime tena bhagavatā jānatā passatā arahatā sammā­sambud­dhena cattāro satipaṭṭhānā paññattā kusalas­sādhi­gamāya. Katame cattāro? Idha, bho, bhikkhu ajjhattaṃ kāye kāyānupassī viharati ātāpī sampajāno satimā vineyya loke abhij­jhā­do­manas­saṃ. Ajjhattaṃ kāye kāyānupassī viharanto tattha sammā samādhiyati, sammā vippasīdati. So tattha sammā samāhito sammā vippasanno bahiddhā parakāye ñāṇadassanaṃ abhinibbatteti. Ajjhattaṃ vedanāsu vedanānupassī viharati … pe … bahiddhā paravedanāsu ñāṇadassanaṃ abhinibbatteti. Ajjhattaṃ citte cittānupassī viharati … pe … bahiddhā paracitte ñāṇadassanaṃ abhinibbatteti. Ajjhattaṃ dhammesu dhammānupassī viharati ātāpī sampajāno satimā vineyya loke abhij­jhā­do­manas­saṃ. Ajjhattaṃ dhammesu dhammānupassī viharanto tattha sammā samādhiyati, sammā vippasīdati. So tattha sammā samāhito sammā vippasanno bahiddhā paradhammesu ñāṇadassanaṃ abhinibbatteti. Ime kho, bho, tena bhagavatā jānatā passatā arahatā sammā­sambud­dhena cattāro satipaṭṭhānā paññattā kusalas­sādhi­gamāyā”ti. <a class="wp" id="wp27"></a>Imamatthaṃ, bhante, brahmā sanaṅkumāro bhāsittha. Imamatthaṃ, bhante, brahmā sanaṅkumāro bhāsitvā deve tāvatiṃse āmantesi: </p>
<h2>9. Sat­tasamā­dhi­parik­khāra</h2>
<p><a class="sc" id="42"></a><a class="pts" id="pts2.217"></a><a class="ms" id="p_7D_637"></a><a class="msdiv" id="msdiv290"></a>“Taṃ kiṃ maññanti, bhonto devā tāvatiṃsā, yāva supaññattā cime tena bhagavatā jānatā passatā arahatā sammā­sambud­dhena satta samā­dhi­parik­khārā sammā­samā­dhissa paribhāvanāya sammā­samā­dhissa pāripūriyā. Katame satta? Sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati. Yā kho, bho, imehi sattahaṅgehi cittassa ekaggatā parikkhatā, ayaṃ vuccati, bho, ariyo sammāsamādhi saupaniso itipi saparikkhāro itipi. Sammādiṭṭhissa, bho, sammāsaṅkappo pahoti, sam­māsaṅkap­passa sammāvācā pahoti, sammāvācassa sammākammanto pahoti. Sammā­kamman­tassa sammāājīvo pahoti, sammāājīvassa sammāvāyāmo pahoti, sammāvāyāmassa sammāsati pahoti, sammāsatissa sammāsamādhi pahoti, sammā­samā­dhissa sammāñāṇaṃ pahoti, sammāñāṇassa sammāvimutti pahoti. Yañhi taṃ, bho, sammā vadamāno vadeyya: ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhi apārutā amatassa dvārā ’ti idameva taṃ sammā vadamāno vadeyya. Svākkhāto hi, bho, bhagavatā dhammo sandiṭṭhiko, akāliko ehipassiko opaneyyiko paccattaṃ veditabbo viññūhi apārutā amatassa <span class="var" title="dvārāti (s1-3, km, mr)" id="note334">dvārā</span>.</p>
<p><a class="sc" id="43"></a><a class="pts" id="pts2.218"></a><a class="ms" id="p_7D_638"></a>Ye hi keci, bho, buddhe aveccap­pasā­dena samannāgatā, dhamme aveccap­pasā­dena samannāgatā, saṅghe aveccap­pasā­dena samannāgatā, ariyakantehi sīlehi samannāgatā, ye cime opapātikā dhammavinītā sātirekāni catu­vīsa­ti­sata­sahas­sāni māgadhakā paricārakā abbhatītā kālaṅkatā tiṇṇaṃ saṃyojanānaṃ parikkhayā sotāpannā avini­pāta­dhammā niyatā sam­bodhi­parā­yaṇā. Atthi cevettha sakadāgāmino.</p>
<blockquote class="gatha">
<p><a class="sc" id="44"></a><a class="ms" id="p_7D_639"></a><span class="var" title="athāyaṃ (s1-3, km, pts1 ^sn6.13#1 [13. Andha­ka­vinda­sutta])" id="note335">Atthāyaṃ</span> itarā pajā,<br> puññābhāgāti me mano;<br> Saṅkhātuṃ nopi sakkomi,<br> musāvādassa ottappan”ti.
</p>
</blockquote>
<p><a class="sc" id="45"></a><a class="wp" id="wp28"></a><a class="ms" id="p_7D_640"></a><a class="msdiv" id="msdiv291"></a>Imamatthaṃ, bhante, brahmā sanaṅkumāro bhāsittha, imamatthaṃ, bhante, brahmuno sanaṅkumārassa bhāsato vessavaṇassa mahārājassa evaṃ cetaso parivitakko udapādi: “acchariyaṃ vata bho, abbhutaṃ vata bho, evarūpopi nāma uḷāro satthā bhavissati, evarūpaṃ uḷāraṃ dhammakkhānaṃ, evarūpā uḷārā visesādhigamā paññāyissantī”ti. Atha, bhante, brahmā sanaṅkumāro vessavaṇassa mahārājassa cetasā ceto­pari­vitak­ka­maññāya vessavaṇaṃ mahārājānaṃ etadavoca: “taṃ kiṃ maññati bhavaṃ vessavaṇo mahārājā atītampi addhānaṃ evarūpo uḷāro satthā ahosi, evarūpaṃ uḷāraṃ dhammakkhānaṃ, evarūpā uḷārā visesādhigamā paññāyiṃsu. Anāgatampi addhānaṃ evarūpo uḷāro satthā bhavissati, evarūpaṃ uḷāraṃ dhammakkhānaṃ, evarūpā uḷārā visesādhigamā paññāyissantī”ti.</p>
<p><a class="sc" id="46"></a><a class="wp" id="wp29"></a><a class="pts" id="pts2.219"></a><a class="ms" id="p_7D_641"></a><a class="msdiv" id="msdiv292"></a>Imamatthaṃ, bhante, brahmā sanaṅkumāro devānaṃ tāvatiṃsānaṃ abhāsi, imamatthaṃ vessavaṇo mahārājā brahmuno sanaṅkumārassa devānaṃ tāvatiṃsānaṃ bhāsato sammukhā <span class="var" title="sutvā (pts1)" id="note336">sutaṃ</span> sammukhā <span class="var" title="paṭiggahetvā (pts1)" id="note337">paṭiggahitaṃ</span> sayaṃ parisāyaṃ ārocesi’”.</p>
<p><a class="sc" id="47"></a><a class="ms" id="p_7D_642"></a>Imamatthaṃ janavasabho yakkho vessavaṇassa mahārājassa sayaṃ parisāyaṃ bhāsato sammukhā <span class="var" title="sutvā (bj, pts1)" id="note338">sutaṃ</span> sammukhā <span class="var" title="paṭiggahetvā (pts1)" id="note339">paṭiggahitaṃ</span> bhagavato ārocesi. Imamatthaṃ bhagavā janavasabhassa yakkhassa sammukhā sutvā sammukhā paṭiggahetvā sāmañca abhiññāya āyasmato ānandassa ārocesi, ima­mattha­mā­yasmā ānando bhagavato sammukhā sutvā sammukhā paṭiggahetvā ārocesi bhikkhūnaṃ bhikkhunīnaṃ upāsakānaṃ upāsikānaṃ. Tayidaṃ brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsitanti.</p>
<p class="endsutta">Jana­vasabha­suttaṃ niṭṭhitaṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Jana­vasabha­sutta</span> <span class="hidden">Nāti­kiyā­dibyā­karaṇa</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>