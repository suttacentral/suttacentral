<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn19">
<article>
<div class="hgroup">
<p class="division">Dīgha Nikāya 19</p>
<h1>Mahā­go­vinda­sutta</h1>
</div>
<p><a class="sc" id="1"></a><a class="pts" id="pts2.220"></a><a class="ms" id="p_7D_644"></a><a class="msdiv" id="msdiv293"></a> <span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati gijjhakūṭe pabbate. Atha kho pañcasikho gandhabbaputto abhikkantāya rattiyā abhikkan­ta­vaṇṇo kevalakappaṃ gijjhakūṭaṃ pabbataṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho pañcasikho gandhabbaputto bhagavantaṃ etadavoca: “yaṃ kho me, bhante, devānaṃ tāvatiṃsānaṃ sammukhā sutaṃ sammukhā paṭiggahitaṃ, ārocemi taṃ bhagavato”ti. “Ārocehi me tvaṃ, pañcasikhā”ti bhagavā avoca.</p>
<h2>1. Devasabhā</h2>
<p><a class="sc" id="2"></a><a class="wp" id="wp2"></a><a class="pts" id="pts2.221"></a><a class="ms" id="p_7D_645"></a><a class="msdiv" id="msdiv294"></a>“Purimāni, bhante, divasāni purimatarāni tadahuposathe pannarase pavāraṇāya puṇṇāya puṇṇamāya rattiyā kevalakappā ca devā tāvatiṃsā sudhammāyaṃ sabhāyaṃ sannisinnā honti sannipatitā; mahatī ca dibbaparisā samantato nisinnā honti, cattāro ca mahārājāno catuddisā nisinnā honti; puratthimāya disāya dhataraṭṭho mahārājā pacchi­mā­bhi­mukho nisinno hoti deve purakkhatvā; dakkhiṇāya disāya virūḷhako mahārājā uttarābhimukho nisinno hoti deve purakkhatvā; pacchimāya disāya virūpakkho mahārājā purat­thā­bhi­mukho nisinno hoti deve purakkhatvā; uttarāya disāya vessavaṇo mahārājā ­dak­khi­ṇā­bhi­mukho nisinno hoti deve purakkhatvā. Yadā, bhante, kevalakappā ca devā tāvatiṃsā sudhammāyaṃ sabhāyaṃ sannisinnā honti sannipatitā, mahatī ca dibbaparisā samantato nisinnā honti, cattāro ca mahārājāno catuddisā nisinnā honti, idaṃ nesaṃ hoti āsanasmiṃ; atha pacchā amhākaṃ āsanaṃ hoti.</p>
<p><a class="sc" id="3"></a><a class="wp" id="wp3"></a><a class="ms" id="p_7D_646"></a>Ye te, bhante, devā bhagavati brahmacariyaṃ caritvā adhunūpapannā tāvatiṃsakāyaṃ, te aññe deve atirocanti vaṇṇena ceva yasasā ca. Tena sudaṃ, bhante, devā tāvatiṃsā attamanā honti pamuditā pīti­so­manas­sa­jātā; ‘dibbā vata bho kāyā paripūrenti, hāyanti asurakāyā’ti.</p>
<p><a class="sc" id="4"></a><a class="ms" id="p_7D_647"></a><a class="msdiv" id="msdiv295"></a>Atha kho, bhante, sakko devānamindo devānaṃ tāvatiṃsānaṃ sampasādaṃ viditvā imāhi gāthāhi anumodi: </p>
<blockquote class="gatha">
<p><a class="sc" id="5"></a><a class="ms" id="p_7D_648"></a>‘Modanti vata bho devā,<br> tāvatiṃsā sahindakā;<br> Tathāgataṃ namassantā,<br> dhammassa ca sudhammataṃ.
</p>
<p><a class="sc" id="6"></a><a class="ms" id="p_7D_649"></a>Nave deve ca passantā,<br> vaṇṇavante yasassine;<br> Sugatasmiṃ brahmacariyaṃ,<br> caritvāna idhāgate.
</p>
<p><a class="sc" id="7"></a><a class="ms" id="p_7D_650"></a>Te aññe atirocanti,<br> vaṇṇena yasasāyunā;<br> Sāvakā bhūripaññassa,<br> visesūpagatā idha.
</p>
<p><a class="sc" id="8"></a><a class="ms" id="p_7D_651"></a>Idaṃ disvāna nandanti,<br> tāvatiṃsā sahindakā;<br> Tathāgataṃ namassantā,<br> dhammassa ca sudhammatan’ti.
</p>
</blockquote>
<p><a class="sc" id="9"></a><a class="pts" id="pts2.222"></a><a class="ms" id="p_7D_652"></a>Tena sudaṃ, bhante, devā tāvatiṃsā bhiyyoso mattāya attamanā honti pamuditā pīti­so­manas­sa­jātā; ‘dibbā vata bho, kāyā paripūrenti, hāyanti asurakāyā’ti.</p>
<h2>2. Aṭṭha­yathā­bhucca­vaṇṇa</h2>
<p><a class="sc" id="10"></a><a class="wp" id="wp4"></a><a class="ms" id="p_7D_653"></a><a class="msdiv" id="msdiv296"></a>Atha kho, bhante, sakko devānamindo devānaṃ tāvatiṃsānaṃ sampasādaṃ viditvā deve tāvatiṃse āmantesi: ‘iccheyyātha no tumhe, mārisā, tassa bhagavato aṭṭha yathābhucce vaṇṇe sotun’ti? ‘Icchāma mayaṃ, mārisa, tassa bhagavato aṭṭha yathābhucce vaṇṇe sotun’ti. Atha kho, bhante, sakko devānamindo devānaṃ tāvatiṃsānaṃ bhagavato aṭṭha yathābhucce vaṇṇe payirudāhāsi: </p>
<p><a class="sc" id="11"></a><a class="wp" id="wp5"></a><a class="ms" id="p_7D_654"></a>‘Taṃ kiṃ maññanti, bhonto devā tāvatiṃsā? Yāvañca so bhagavā bahujanahitāya paṭipanno bahu­jana­su­khāya lokānukampāya atthāya hitāya sukhāya devamanussānaṃ. Evaṃ bahujanahitāya paṭipannaṃ bahu­jana­su­khāya lokānukampāya atthāya hitāya sukhāya devamanussānaṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(1)</span></p>
<p><a class="sc" id="12"></a><a class="wp" id="wp6"></a><a class="ms" id="p_7D_655"></a>Svākkhāto kho pana tena bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhi. Evaṃ opaneyyikassa dhammassa desetāraṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(2)</span></p>
<p><a class="sc" id="13"></a><a class="wp" id="wp7"></a><a class="pts" id="pts2.223"></a><a class="ms" id="p_7D_656"></a>“Idaṃ kusalan”ti kho pana tena bhagavatā supaññattaṃ, “idaṃ akusalan”ti supaññattaṃ. “Idaṃ sāvajjaṃ idaṃ anavajjaṃ, idaṃ sevitabbaṃ idaṃ na sevitabbaṃ, idaṃ hīnaṃ idaṃ paṇītaṃ, idaṃ kaṇha­sukka­sap­pa­ṭibhā­gan”ti supaññattaṃ. Evaṃ kusa­lā­kusa­la­sā­vajjā­na­vajja­sevitab­bā­sevitab­ba­hī­na­paṇī­ta­kaṇha­sukka­sap­pa­ṭibhā­gā­naṃ dhammānaṃ paññāpetāraṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(3)</span></p>
<p><a class="sc" id="14"></a><a class="wp" id="wp8"></a><a class="ms" id="p_7D_657"></a>Supaññattā kho pana tena bhagavatā sāvakānaṃ nibbānagāminī paṭipadā, saṃsandati nibbānañca paṭipadā ca. Seyyathāpi nāma gaṅgodakaṃ yamunodakena saṃsandati sameti; evameva supaññattā tena bhagavatā sāvakānaṃ nibbānagāminī paṭipadā, saṃsandati nibbānañca paṭipadā ca. Evaṃ nib­bā­nagā­mi­niyā paṭipadāya paññāpetāraṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(4)</span></p>
<p><a class="sc" id="15"></a><a class="wp" id="wp9"></a><a class="pts" id="pts2.224"></a><a class="ms" id="p_7D_658"></a><span class="var" title="abhinippanno (pts1, mr)" id="note341">Abhinipphanno</span> kho pana tassa bhagavato lābho abhinipphanno siloko, yāva maññe khattiyā sam­pi­yāyamā­na­rūpā viharanti, vigatamado kho pana so bhagavā āhāraṃ āhāreti. Evaṃ vigatamadaṃ āhāraṃ āharayamānaṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(5)</span></p>
<p><a class="sc" id="16"></a><a class="wp" id="wp10"></a><a class="ms" id="p_7D_659"></a>Laddhasahāyo kho pana so bhagavā sekhānañceva paṭipannānaṃ khīṇāsavānañca vusitavataṃ. Te bhagavā apanujja ekārāmataṃ anuyutto viharati. Evaṃ ekārāmataṃ anuyuttaṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(6)</span></p>
<p><a class="sc" id="17"></a><a class="wp" id="wp11"></a><a class="ms" id="p_7D_660"></a>Yathāvādī kho pana so bhagavā tathākārī, yathākārī tathāvādī, iti yathāvādī tathākārī, yathākārī tathāvādī. Evaṃ dhammā­nu­dhammap­paṭi­pannaṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(7)</span></p>
<p><a class="sc" id="18"></a><a class="wp" id="wp12"></a><a class="ms" id="p_7D_661"></a>Tiṇ­ṇavici­kiccho kho pana so bhagavā vigata­kathaṅ­katho pari­yosita­saṅkappo ajjhāsayaṃ ādib­rahma­cari­yaṃ. Evaṃ tiṇṇa­vici­kicchaṃ vigata­kathaṅ­kathaṃ pari­yosita­saṅkap­paṃ ajjhāsayaṃ ādib­rahma­cari­yaṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā’ti. <span class="brnum">(8)</span></p>
<p><a class="sc" id="19"></a><a class="ms" id="p_7D_662"></a><a class="msdiv" id="msdiv297"></a>Ime kho, bhante, sakko devānamindo devānaṃ tāvatiṃsānaṃ bhagavato aṭṭha yathābhucce vaṇṇe payirudāhāsi. Tena sudaṃ, bhante, devā tāvatiṃsā bhiyyoso mattāya attamanā honti pamuditā pīti­so­manas­sa­jātā bhagavato aṭṭha yathābhucce vaṇṇe sutvā. <a class="wp" id="wp13"></a>Tatra, bhante, ekacce devā evamāhaṃsu: ‘aho vata, mārisā, cattāro sammāsambuddhā loke uppajjeyyuṃ dhammañca deseyyuṃ yathariva bhagavā. Tadassa bahujanahitāya bahu­jana­su­khāya lokānukampāya atthāya hitāya sukhāya devamanussānan’ti. Ekacce devā evamāhaṃsu: ‘tiṭṭhantu, mārisā, cattāro sammāsambuddhā, aho vata, mārisā, tayo sammāsambuddhā loke uppajjeyyuṃ dhammañca deseyyuṃ yathariva bhagavā. Tadassa bahujanahitāya bahu­jana­su­khāya lokānukampāya atthāya hitāya sukhāya devamanussānan’ti. Ekacce devā evamāhaṃsu: ‘tiṭṭhantu, mārisā, tayo sammāsambuddhā, aho vata, mārisā, dve sammāsambuddhā loke uppajjeyyuṃ dhammañca deseyyuṃ yathariva bhagavā. Tadassa bahujanahitāya bahu­jana­su­khāya lokānukampāya atthāya hitāya sukhāya devamanussānan’ti.</p>
<p><a class="sc" id="20"></a><a class="wp" id="wp14"></a><a class="pts" id="pts2.225"></a><a class="ms" id="p_7D_663"></a><a class="msdiv" id="msdiv298"></a>Evaṃ vutte, bhante, sakko devānamindo deve tāvatiṃse etadavoca: ‘aṭṭhānaṃ kho etaṃ, mārisā, anavakāso, yaṃ ekissā lokadhātuyā dve arahanto sammāsambuddhā apubbaṃ acarimaṃ uppajjeyyuṃ, netaṃ ṭhānaṃ vijjati. Aho vata, mārisā, so bhagavā appābādho appātaṅko ciraṃ dīghamaddhānaṃ tiṭṭheyya. Tadassa bahujanahitāya bahu­jana­su­khāya lokānukampāya atthāya hitāya sukhāya devamanussānan’ti. Atha kho, bhante, yenatthena devā tāvatiṃsā sudhammāyaṃ sabhāyaṃ sannisinnā honti sannipatitā, taṃ atthaṃ cintayitvā taṃ atthaṃ mantayitvā vuttavacanāpi taṃ cattāro mahārājāno tasmiṃ atthe honti. Pac­cānu­siṭṭha­vacanāpi taṃ cattāro mahārājāno tasmiṃ atthe honti, sakesu sakesu āsanesu ṭhitā avipakkantā.</p>
<blockquote class="gatha">
<p><a class="sc" id="21"></a><a class="ms" id="p_7D_664"></a>Te vuttavākyā rājāno,<br> paṭig­gayhā­nu­sāsaniṃ;<br> Vippasannamanā santā,<br> aṭṭhaṃsu samhi āsaneti.
</p>
</blockquote>
<p><a class="sc" id="22"></a><a class="wp" id="wp15"></a><a class="ms" id="p_7D_665"></a><a class="msdiv" id="msdiv299"></a>Atha kho, bhante, uttarāya disāya uḷāro āloko sañjāyi, obhāso pāturahosi atikkammeva devānaṃ devānubhāvaṃ. Atha kho, bhante, sakko devānamindo deve tāvatiṃse āmantesi: ‘yathā kho, mārisā, nimittāni dissanti, uḷāro āloko sañjāyati, obhāso pātubhavati, brahmā pātubhavissati; brahmuno hetaṃ pubbanimittaṃ pātubhāvāya, yadidaṃ āloko sañjāyati obhāso pātubhavatīti.</p>
<blockquote class="gatha">
<p><a class="sc" id="23"></a><a class="ms" id="p_7D_666"></a>Yathā nimittā dissanti,<br> brahmā pātubhavissati;<br> Brahmuno hetaṃ nimittaṃ,<br> obhāso vipulo mahā’ti.
</p>
</blockquote>
<h2>3. Sanaṅ­kumāra­ka­thā</h2>
<p><a class="sc" id="24"></a><a class="wp" id="wp16"></a><a class="pts" id="pts2.226"></a><a class="ms" id="p_7D_667"></a><a class="msdiv" id="msdiv300"></a>Atha kho, bhante, devā tāvatiṃsā yathāsakesu āsanesu nisīdiṃsu: ‘obhāsametaṃ ñassāma, yaṃvipāko bhavissati, sacchikatvāva naṃ gamissāmā’ti. Cattāropi mahārājāno yathāsakesu āsanesu nisīdiṃsu: ‘obhāsametaṃ ñassāma, yaṃvipāko bhavissati, sacchikatvāva naṃ gamissāmā’ti. Idaṃ sutvā devā tāvatiṃsā ekaggā samāpajjiṃsu: ‘obhāsametaṃ ñassāma, yaṃvipāko bhavissati, sacchikatvāva naṃ gamissāmā’ti.</p>
<p><a class="sc" id="25"></a><a class="pts" id="pts2.227"></a><a class="ms" id="p_7D_668"></a>Yadā, bhante, brahmā sanaṅkumāro devānaṃ tāvatiṃsānaṃ pātubhavati, oḷārikaṃ attabhāvaṃ abhinimminitvā pātubhavati. Yo kho pana, bhante, brahmuno pakativaṇṇo, anabhi­sam­bha­va­nīyo so devānaṃ tāvatiṃsānaṃ cak­khu­pathas­miṃ. Yadā, bhante, brahmā sanaṅkumāro devānaṃ tāvatiṃsānaṃ pātubhavati, so aññe deve atirocati vaṇṇena ceva yasasā ca. Seyyathāpi, bhante, so vaṇṇo viggaho mānusaṃ viggahaṃ atirocati; evameva kho, bhante, yadā brahmā sanaṅkumāro devānaṃ tāvatiṃsānaṃ pātubhavati, so aññe deve atirocati vaṇṇena ceva yasasā ca. Yadā, bhante, brahmā sanaṅkumāro devānaṃ tāvatiṃsānaṃ pātubhavati, na tassaṃ parisāyaṃ koci devo abhivādeti vā paccuṭṭheti vā āsanena vā nimanteti. Sabbeva tuṇhībhūtā pañjalikā pallaṅkena nisīdanti: ‘yassadāni devassa pallaṅkaṃ icchissati brahmā sanaṅkumāro, tassa devassa pallaṅke nisīdissatī’ti. Yassa kho pana, bhante, devassa brahmā sanaṅkumāro pallaṅke nisīdati, uḷāraṃ so labhati devo vedapaṭilābhaṃ, uḷāraṃ so labhati devo somanas­sa­paṭi­lābhaṃ. <a class="wp" id="wp17"></a>Seyyathāpi, bhante, rājā khattiyo muddhāvasitto adhunābhisitto rajjena, uḷāraṃ so labhati vedapaṭilābhaṃ, uḷāraṃ so labhati somanas­sa­paṭi­lābhaṃ; evameva kho, bhante, yassa devassa brahmā sanaṅkumāro pallaṅke nisīdati, uḷāraṃ so labhati devo vedapaṭilābhaṃ, uḷāraṃ so labhati devo somanas­sa­paṭi­lābhaṃ. Atha, bhante, brahmā sanaṅkumāro devānaṃ tāvatiṃsānaṃ sampasādaṃ viditvā antarahito imāhi gāthāhi anumodi: </p>
<blockquote class="gatha">
<p><a class="sc" id="26"></a><a class="ms" id="p_7D_669"></a>‘Modanti vata bho devā,<br> tāvatiṃsā sahindakā;<br> Tathāgataṃ namassantā,<br> dhammassa ca sudhammataṃ.
</p>
<p><a class="sc" id="27"></a><a class="ms" id="p_7D_670"></a>Nave deve ca passantā,<br> vaṇṇavante yasassine;<br> Sugatasmiṃ brahmacariyaṃ,<br> caritvāna idhāgate.
</p>
<p><a class="sc" id="28"></a><a class="ms" id="p_7D_671"></a>Te aññe atirocanti,<br> vaṇṇena yasasāyunā;<br> Sāvakā bhūripaññassa,<br> visesūpagatā idha.
</p>
<p><a class="sc" id="29"></a><a class="ms" id="p_7D_672"></a>Idaṃ disvāna nandanti,<br> tāvatiṃsā sahindakā;<br> Tathāgataṃ namassantā,<br> dhammassa ca sudhammatan’ti.
</p>
</blockquote>
<p><a class="sc" id="30"></a><a class="wp" id="wp18"></a><a class="pts" id="pts2.228"></a><a class="ms" id="p_7D_673"></a><a class="msdiv" id="msdiv301"></a>Imamatthaṃ, bhante, brahmā sanaṅkumāro abhāsittha. Imamatthaṃ, bhante, brahmuno sanaṅkumārassa bhāsato aṭṭhaṅ­ga­saman­nā­gato saro hoti vissaṭṭho ca viññeyyo ca mañju ca savanīyo ca bindu ca avisārī ca gambhīro ca ninnādī ca. Yathāparisaṃ kho pana, bhante, brahmā sanaṅkumāro sarena viññāpeti, na cassa bahiddhā parisāya ghoso niccharati. Yassa kho pana, bhante, evaṃ aṭṭhaṅ­ga­saman­nā­gato saro hoti, so vuccati ‘brahmassaro’ti. <a class="wp" id="wp19"></a>Atha kho, bhante, devā tāvatiṃsā brahmānaṃ sanaṅkumāraṃ etadavocuṃ: ‘sādhu, mahābrahme, etadeva mayaṃ saṅkhāya modāma; atthi ca sakkena devānamindena tassa bhagavato aṭṭha yathābhuccā vaṇṇā bhāsitā; te ca mayaṃ saṅkhāya modāmā’ti.</p>
<h2>4. Aṭṭha­yathā­bhucca­vaṇṇa</h2>
<p><a class="sc" id="31"></a><a class="ms" id="p_7D_674"></a><a class="msdiv" id="msdiv302"></a>Atha, bhante, brahmā sanaṅkumāro sakkaṃ devānamindaṃ etadavoca: ‘sādhu, devānaminda, mayampi tassa bhagavato aṭṭha yathābhucce vaṇṇe suṇeyyāmā’ti. ‘Evaṃ, mahābrahme’ti kho, bhante, sakko devānamindo brahmuno sanaṅkumārassa bhagavato aṭṭha yathābhucce vaṇṇe payirudāhāsi.</p>
<p><a class="sc" id="32"></a><a class="wp" id="wp20"></a><a class="ms" id="p_7D_675"></a>‘Taṃ kiṃ maññati, bhavaṃ mahābrahmā? Yāvañca so bhagavā bahujanahitāya paṭipanno bahu­jana­su­khāya lokānukampāya atthāya hitāya sukhāya devamanussānaṃ. Evaṃ bahujanahitāya paṭipannaṃ bahu­jana­su­khāya lokānukampāya atthāya hitāya sukhāya devamanussānaṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(1)</span></p>
<p><a class="sc" id="33"></a><a class="wp" id="wp21"></a><a class="ms" id="p_7D_676"></a>Svākkhāto kho pana tena bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhi. Evaṃ opaneyyikassa dhammassa desetāraṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(2)</span></p>
<p><a class="sc" id="34"></a><a class="wp" id="wp22"></a><a class="pts" id="pts2.229"></a><a class="ms" id="p_7D_677"></a>“Idaṃ kusalan”ti kho pana tena bhagavatā supaññattaṃ, “idaṃ akusalan”ti supaññattaṃ, “idaṃ sāvajjaṃ idaṃ anavajjaṃ, idaṃ sevitabbaṃ idaṃ na sevitabbaṃ, idaṃ hīnaṃ idaṃ paṇītaṃ, idaṃ kaṇha­sukka­sap­pa­ṭibhā­gan”ti supaññattaṃ. Evaṃ kusa­lā­kusa­la­sā­vajjā­na­vajja­sevitab­bā­sevitab­ba­hī­na­paṇī­ta­kaṇha­sukka­sap­pa­ṭibhā­gā­naṃ dhammānaṃ paññāpetāraṃ. Imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(3)</span></p>
<p><a class="sc" id="35"></a><a class="wp" id="wp23"></a><a class="ms" id="p_7D_678"></a>Supaññattā kho pana tena bhagavatā sāvakānaṃ nibbānagāminī paṭipadā saṃsandati nibbānañca paṭipadā ca. Seyyathāpi nāma gaṅgodakaṃ yamunodakena saṃsandati sameti; evameva supaññattā tena bhagavatā sāvakānaṃ nibbānagāminī paṭipadā saṃsandati nibbānañca paṭipadā ca. Evaṃ nib­bā­nagā­mi­niyā paṭipadāya paññāpetāraṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(4)</span></p>
<p><a class="sc" id="36"></a><a class="wp" id="wp24"></a><a class="ms" id="p_7D_679"></a>Abhinipphanno kho pana tassa bhagavato lābho abhinipphanno siloko, yāva maññe khattiyā sam­pi­yāyamā­na­rūpā viharanti. Vigatamado kho pana so bhagavā āhāraṃ āhāreti. Evaṃ vigatamadaṃ āhāraṃ āharayamānaṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(5)</span></p>
<p><a class="sc" id="37"></a><a class="wp" id="wp25"></a><a class="ms" id="p_7D_680"></a>Laddhasahāyo kho pana so bhagavā sekhānañceva paṭipannānaṃ khīṇāsavānañca vusitavataṃ, te bhagavā apanujja ekārāmataṃ anuyutto viharati. Evaṃ ekārāmataṃ anuyuttaṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(6)</span></p>
<p><a class="sc" id="38"></a><a class="wp" id="wp26"></a><a class="ms" id="p_7D_681"></a>Yathāvādī kho pana so bhagavā tathākārī, yathākārī tathāvādī; iti yathāvādī tathākārī, yathākārī tathāvādī. Evaṃ dhammā­nu­dhammap­pa­ṭippan­naṃ imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā. <span class="brnum">(7)</span></p>
<p><a class="sc" id="39"></a><a class="wp" id="wp27"></a><a class="pts" id="pts2.230"></a><a class="ms" id="p_7D_682"></a>Tiṇ­ṇavici­kiccho kho pana so bhagavā vigata­kathaṅ­katho pari­yosita­saṅkappo ajjhāsayaṃ ādib­rahma­cari­yaṃ. Evaṃ tiṇṇa­vici­kicchaṃ vigata­kathaṅ­kathaṃ pari­yosita­saṅkap­paṃ ajjhāsayaṃ ādib­rahma­cari­yaṃ. Imināpaṅgena samannāgataṃ satthāraṃ neva atītaṃse samanupassāma, na panetarahi, aññatra tena bhagavatā’ti. <span class="brnum">(8)</span></p>
<p><a class="sc" id="40"></a><a class="wp" id="wp28"></a><a class="ms" id="p_7D_683"></a><a class="msdiv" id="msdiv303"></a>Ime kho, bhante, sakko devānamindo brahmuno sanaṅkumārassa bhagavato aṭṭha yathābhucce vaṇṇe payirudāhāsi. Tena sudaṃ, bhante, brahmā sanaṅkumāro attamano hoti pamudito pīti­so­manas­sa­jāto bhagavato aṭṭha yathābhucce vaṇṇe sutvā. Atha, bhante, brahmā sanaṅkumāro oḷārikaṃ attabhāvaṃ abhinimminitvā kumāravaṇṇī hutvā pañcasikho devānaṃ tāvatiṃsānaṃ pāturahosi. So vehāsaṃ abbhuggantvā ākāse antalikkhe pallaṅkena nisīdi. Seyyathāpi, bhante, balavā puriso supaccatthate vā pallaṅke same vā bhūmibhāge pallaṅkena nisīdeyya; evameva kho, bhante, brahmā sanaṅkumāro vehāsaṃ abbhuggantvā ākāse antalikkhe pallaṅkena nisīditvā deve tāvatiṃse āmantesi: </p>
<h2>5. Govindab­rāhma­ṇa­vatthu</h2>
<p><a class="sc" id="41"></a><a class="ms" id="p_7D_684"></a><a class="msdiv" id="msdiv304"></a>‘Taṃ kiṃ maññanti, bhonto devā tāvatiṃsā, yāva dīgharattaṃ mahāpaññova so bhagavā ahosi.</p>
<p><a class="sc" id="42"></a><a class="wp" id="wp29"></a><a class="pts" id="pts2.231"></a><a class="ms" id="p_7D_685"></a>Bhūtapubbaṃ, bho, rājā disampati nāma ahosi. Disampatissa rañño govindo nāma brāhmaṇo purohito ahosi. Disampatissa rañño reṇu nāma kumāro putto ahosi. Govindassa brāhmaṇassa jotipālo nāma māṇavo putto ahosi. Iti reṇu ca rājaputto jotipālo ca māṇavo aññe ca cha khattiyā iccete aṭṭha sahāyā ahesuṃ. Atha kho, bho, ahorattānaṃ accayena govindo brāhmaṇo kālamakāsi. Govinde brāhmaṇe kālaṅkate rājā disampati paridevesi: “yasmiṃ vata, bho, mayaṃ samaye govinde brāhmaṇe sabbakiccāni sammā vossajjitvā pañcahi kāmaguṇehi samappitā samaṅgībhūtā paricārema, tasmiṃ no samaye govindo brāhmaṇo kālaṅkato”ti. Evaṃ vutte, bho, reṇu rājaputto rājānaṃ disampatiṃ etadavoca: “mā kho tvaṃ, deva, govinde brāhmaṇe kālaṅkate atibāḷhaṃ paridevesi. Atthi, deva, govindassa brāhmaṇassa jotipālo nāma māṇavo putto paṇḍitataro ceva pitarā, alamat­tha­dasataro ceva pitarā; yepissa pitā atthe anusāsi, tepi jotipālasseva māṇavassa anusāsaniyā”ti. “Evaṃ, kumārā”ti? “Evaṃ, devā”ti.</p>
<h2>6. Mahā­go­vinda­vatthu</h2>
<p><a class="sc" id="43"></a><a class="wp" id="wp30"></a><a class="pts" id="pts2.232"></a><a class="ms" id="p_7D_686"></a><a class="msdiv" id="msdiv305"></a>Atha kho, bho, rājā disampati aññataraṃ purisaṃ āmantesi: “ehi tvaṃ, ambho purisa, yena jotipālo māṇavo tenupasaṅkama; upasaṅkamitvā jotipālaṃ māṇavaṃ evaṃ vadehi: ‘bhavamatthu bhavantaṃ jotipālaṃ, rājā disampati bhavantaṃ jotipālaṃ māṇavaṃ āmantayati, rājā disampati bhoto jotipālassa māṇavassa dassanakāmo’”ti. “Evaṃ, devā”ti kho, bho, so puriso disampatissa rañño paṭissutvā yena jotipālo māṇavo tenupasaṅkami; upasaṅkamitvā jotipālaṃ māṇavaṃ etadavoca: “bhavamatthu bhavantaṃ jotipālaṃ, rājā disampati bhavantaṃ jotipālaṃ māṇavaṃ āmantayati, rājā disampati bhoto jotipālassa māṇavassa dassanakāmo”ti. “Evaṃ, bho”ti kho, bho, jotipālo māṇavo tassa purisassa paṭissutvā yena rājā disampati tenupasaṅkami; upasaṅkamitvā disampatinā raññā saddhiṃ sammodi; sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho, bho, jotipālaṃ māṇavaṃ rājā disampati etadavoca: “anusāsatu no bhavaṃ jotipālo, mā no bhavaṃ jotipālo anusāsaniyā paccabyāhāsi. Pettike taṃ ṭhāne ṭhapessāmi, govindiye abhisiñcissāmī”ti. “Evaṃ, bho”ti kho, bho, so jotipālo māṇavo disampatissa rañño paccassosi. <a class="wp" id="wp31"></a>Atha kho, bho, rājā disampati jotipālaṃ māṇavaṃ govindiye abhisiñci, taṃ pettike ṭhāne ṭhapesi. Abhisitto jotipālo māṇavo govindiye pettike ṭhāne ṭhapito yepissa pitā atthe anusāsi tepi atthe anusāsati, yepissa pitā atthe nānusāsi tepi atthe anusāsati; yepissa pitā kammante abhisambhosi tepi kammante abhisambhoti, yepissa pitā kammante nābhisambhosi tepi kammante abhisambhoti. Tamenaṃ manussā evamāhaṃsu: “govindo vata, bho, brāhmaṇo, mahāgovindo vata, bho, brāhmaṇo”ti. Iminā kho evaṃ, bho, pariyāyena jotipālassa māṇavassa govindo mahā­go­vindot­veva samaññā udapādi.</p>
<h3>6.1. Rajja­saṃ­vibha­jana</h3>
<p><a class="sc" id="44"></a><a class="wp" id="wp32"></a><a class="pts" id="pts2.233"></a><a class="ms" id="p_7D_687"></a><a class="msdiv" id="msdiv306"></a>Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca: “disampati kho, bho, rājā jiṇṇo vuddho mahallako addhagato vayoanuppatto, ko nu kho pana, bho, jānāti jīvitaṃ? Ṭhānaṃ kho panetaṃ vijjati, yaṃ disampatimhi raññe kālaṅkate rājakattāro reṇuṃ rājaputtaṃ rajje abhisiñceyyuṃ. Āyantu, bhonto, yena reṇu rājaputto tenupa­saṅka­ma­tha; upasaṅkamitvā reṇuṃ rājaputtaṃ evaṃ vadetha: ‘mayaṃ kho bhoto reṇussa sahāyā piyā manāpā appaṭikūlā, yaṃsukho bhavaṃ taṃsukhā mayaṃ, yaṃdukkho bhavaṃ taṃdukkhā mayaṃ. Disampati kho, bho, rājā jiṇṇo vuddho mahallako addhagato vayoanuppatto, ko nu kho pana, bho, jānāti jīvitaṃ? Ṭhānaṃ kho panetaṃ vijjati, yaṃ disampatimhi raññe kālaṅkate rājakattāro bhavantaṃ reṇuṃ rajje abhisiñceyyuṃ. Sace bhavaṃ reṇu rajjaṃ labhetha, saṃvibhajetha no rajjenā’”ti. <a class="wp" id="wp33"></a>“Evaṃ, bho”ti kho, bho, te cha khattiyā mahāgovindassa brāhmaṇassa paṭissutvā yena reṇu rājaputto tenu­pasaṅka­miṃsu; upasaṅkamitvā reṇuṃ rājaputtaṃ etadavocuṃ: “mayaṃ kho bhoto reṇussa sahāyā piyā manāpā appaṭikūlā; yaṃsukho bhavaṃ taṃsukhā mayaṃ, yaṃdukkho bhavaṃ taṃdukkhā mayaṃ. Disampati kho, bho, rājā jiṇṇo vuddho mahallako addhagato vayoanuppatto, ko nu kho pana bho jānāti jīvitaṃ? Ṭhānaṃ kho panetaṃ vijjati, yaṃ disampatimhi raññe kālaṅkate rājakattāro bhavantaṃ reṇuṃ rajje abhisiñceyyuṃ. Sace bhavaṃ reṇu rajjaṃ labhetha, saṃvibhajetha no rajjenā”ti. “Ko nu kho, bho, añño mama vijite <span class="var" title="sukha medhetha (bj) | sukhaṃ bhaveyyātha (s1-3, km) | sukha­medhey­yā­tha (pts1) | sukhā bhaveyyātha (mr)" id="note342">sukho bhavetha</span>, aññatra bhavantebhi? Sacāhaṃ, bho, rajjaṃ labhissāmi, saṃ­vibha­jis­sāmi vo rajjenā”ti.</p>
<p><a class="sc" id="45"></a><a class="wp" id="wp34"></a><a class="pts" id="pts2.234"></a><a class="ms" id="p_7D_688"></a><a class="msdiv" id="msdiv307"></a>Atha kho, bho, ahorattānaṃ accayena rājā disampati kālamakāsi. Disampatimhi raññe kālaṅkate rājakattāro reṇuṃ rājaputtaṃ rajje abhisiñciṃsu. Abhisitto reṇu rajjena pañcahi kāmaguṇehi samappito samaṅgībhūto paricāreti. Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca: “disampati kho, bho, rājā kālaṅkato. Abhisitto reṇu rajjena pañcahi kāmaguṇehi samappito samaṅgībhūto paricāreti. Ko nu kho pana, bho, jānāti, madanīyā kāmā? Āyantu, bhonto, yena reṇu rājā tenupa­saṅka­ma­tha; upasaṅkamitvā reṇuṃ rājānaṃ evaṃ vadetha: ‘disampati kho, bho, rājā kālaṅkato, abhisitto bhavaṃ reṇu rajjena, sarati bhavaṃ taṃ vacanan’”ti?</p>
<p><a class="sc" id="46"></a><a class="pts" id="pts2.235"></a><a class="ms" id="p_7D_689"></a><a class="msdiv" id="msdiv308"></a>“Evaṃ, bho”ti kho, bho, te cha khattiyā mahāgovindassa brāhmaṇassa paṭissutvā yena reṇu rājā tenu­pasaṅka­miṃsu; upasaṅkamitvā reṇuṃ rājānaṃ etadavocuṃ: “disampati kho, bho, rājā kālaṅkato, abhisitto bhavaṃ reṇu rajjena, sarati bhavaṃ taṃ vacanan”ti? “Sarāmahaṃ, bho, taṃ <span class="var" title="vacananti (s1-3, km, mr)" id="note343">vacanaṃ</span>. Ko nu kho, bho, pahoti imaṃ mahāpathaviṃ uttarena āyataṃ dakkhiṇena sakaṭamukhaṃ sattadhā samaṃ suvibhattaṃ vibhajitun”ti? “Ko nu kho, bho, añño pahoti, aññatra mahāgovindena brāhmaṇenā”ti? <a class="wp" id="wp35"></a>Atha kho, bho, reṇu rājā aññataraṃ purisaṃ āmantesi: “ehi tvaṃ, ambho purisa, yena mahāgovindo brāhmaṇo tenupasaṅkama; upasaṅkamitvā mahāgovindaṃ brāhmaṇaṃ evaṃ vadehi: ‘rājā taṃ, bhante, reṇu āmantetī’”ti. “Evaṃ, devā”ti kho, bho, so puriso reṇussa rañño paṭissutvā yena mahāgovindo brāhmaṇo tenupasaṅkami; upasaṅkamitvā mahāgovindaṃ brāhmaṇaṃ etadavoca: “rājā taṃ, bhante, reṇu āmantetī”ti. “Evaṃ, bho”ti kho, bho, mahāgovindo brāhmaṇo tassa purisassa paṭissutvā yena reṇu rājā tenupasaṅkami; upasaṅkamitvā reṇunā raññā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho, bho, mahāgovindaṃ brāhmaṇaṃ reṇu rājā etadavoca: “etu, bhavaṃ govindo imaṃ mahāpathaviṃ uttarena āyataṃ dakkhiṇena sakaṭamukhaṃ sattadhā samaṃ suvibhattaṃ vibhajatū”ti. “Evaṃ, bho”ti kho bho mahāgovindo brāhmaṇo reṇussa rañño paṭissutvā imaṃ mahāpathaviṃ uttarena āyataṃ dakkhiṇena sakaṭamukhaṃ sattadhā samaṃ suvibhattaṃ vibhaji. Sabbāni sakaṭamukhāni <span class="var" title="aṭṭhapesi (pts1)" id="note344">paṭṭhapesi</span>. Tatra sudaṃ majjhe reṇussa rañño janapado hoti.</p>
<blockquote class="gatha">
<p><a class="sc" id="47"></a><a class="ms" id="p_7D_690"></a><a class="msdiv" id="msdiv309"></a>Dantapuraṃ <span class="var" title="kāliṅgānaṃ (s1-3, km, pts1, mr)" id="note345">kaliṅgānaṃ</span>,<br> assakānañca potanaṃ;<br> <span class="var" title="māhissati (bj, s1-3, km) | māhissatī (pts1)" id="note346">Mahesayaṃ</span> avantīnaṃ,<br> sovīrānañca rorukaṃ.
</p>
<p><a class="sc" id="48"></a><a class="ms" id="p_7D_691"></a>Mithilā ca videhānaṃ,<br> campā aṅgesu māpitā;<br> Bārāṇasī ca kāsīnaṃ,<br> ete govinda­māpitāti.
</p>
</blockquote>
<p><a class="sc" id="49"></a><a class="pts" id="pts2.236"></a><a class="ms" id="p_7D_692"></a><a class="msdiv" id="msdiv310"></a>Atha kho, bho, te cha khattiyā yathāsakena lābhena attamanā ahesuṃ pari­puṇṇa­saṅkappā: “yaṃ vata no ahosi icchitaṃ, yaṃ ākaṅkhitaṃ, yaṃ adhippetaṃ, yaṃ abhipatthitaṃ, taṃ no laddhan”ti.</p>
<blockquote class="gatha">
<p><a class="sc" id="50"></a><a class="ms" id="p_7D_693"></a>Sattabhū brahmadatto ca,<br> vessabhū bharato saha;<br> Reṇu dve dhataraṭṭhā ca,<br> tadāsuṃ satta bhāradhāti.
</p>
</blockquote>
<p class="endsection">Paṭha­ma­bhā­ṇavāro niṭṭhito.</p>
<h3>6.2. Kitti­sadda­ab­bhuggamana</h3>
<p><a class="sc" id="51"></a><a class="wp" id="wp37"></a><a class="ms" id="p_7D_695"></a><a class="msdiv" id="msdiv311"></a>Atha kho, bho, te cha khattiyā yena mahāgovindo brāhmaṇo tenu­pasaṅka­miṃsu; upasaṅkamitvā mahāgovindaṃ brāhmaṇaṃ etadavocuṃ: “yathā kho bhavaṃ govindo reṇussa rañño sahāyo piyo manāpo appaṭikūlo. Evameva kho bhavaṃ govindo amhākampi sahāyo piyo manāpo appaṭikūlo, anusāsatu no bhavaṃ govindo; mā no bhavaṃ govindo anusāsaniyā paccabyāhāsī”ti. “Evaṃ, bho”ti kho mahāgovindo brāhmaṇo tesaṃ channaṃ khattiyānaṃ paccassosi. Atha kho, bho, mahāgovindo brāhmaṇo satta ca rājāno khattiye <span class="var" title="muddhābhisitte rajjena (s1-3, km)" id="note347">muddhāvasitte rajje</span> anusāsi, satta ca brāhma­ṇa­ma­hāsāle satta ca nhātakasatāni mante vācesi.</p>
<p><a class="sc" id="52"></a><a class="wp" id="wp38"></a><a class="pts" id="pts2.237"></a><a class="ms" id="p_7D_696"></a><a class="msdiv" id="msdiv312"></a>Atha kho, bho, mahāgovindassa brāhmaṇassa aparena samayena evaṃ kalyāṇo kittisaddo <span class="var" title="abbhuggañchi (bj, pts1)" id="note348">abbhuggacchi</span>: “sakkhi mahāgovindo brāhmaṇo brahmānaṃ passati, sakkhi mahāgovindo brāhmaṇo brahmunā sākaccheti sallapati mantetī”ti. Atha kho, bho, mahāgovindassa brāhmaṇassa etadahosi: “mayhaṃ kho evaṃ kalyāṇo kittisaddo abbhuggato: ‘sakkhi mahāgovindo brāhmaṇo brahmānaṃ passati, sakkhi mahāgovindo brāhmaṇo brahmunā sākaccheti sallapati mantetī’ti. Na kho panāhaṃ brahmānaṃ passāmi, na brahmunā sākacchemi, na brahmunā sallapāmi, na brahmunā mantemi. Sutaṃ kho pana metaṃ brāhmaṇānaṃ vuddhānaṃ mahallakānaṃ ācari­ya­pācari­yā­naṃ bhāsamānānaṃ: ‘yo vassike cattāro māse paṭisallīyati, karuṇaṃ jhānaṃ jhāyati, so brahmānaṃ passati brahmunā sākaccheti brahmunā sallapati brahmunā mantetī’ti. Yannūnāhaṃ vassike cattāro māse paṭi­sal­līyey­yaṃ, karuṇaṃ jhānaṃ jhāyeyyan”ti.</p>
<p><a class="sc" id="53"></a><a class="wp" id="wp39"></a><a class="ms" id="p_7D_697"></a><a class="msdiv" id="msdiv313"></a>Atha kho, bho, mahāgovindo brāhmaṇo yena reṇu rājā tenupasaṅkami; upasaṅkamitvā reṇuṃ rājānaṃ etadavoca: “mayhaṃ kho, bho, evaṃ kalyāṇo kittisaddo abbhuggato: ‘sakkhi mahāgovindo brāhmaṇo brahmānaṃ passati, sakkhi mahāgovindo brāhmaṇo brahmunā sākaccheti sallapati mantetī’ti. Na kho panāhaṃ, bho, brahmānaṃ passāmi, na brahmunā sākacchemi, na brahmunā sallapāmi, na brahmunā mantemi. Sutaṃ kho pana metaṃ brāhmaṇānaṃ vuddhānaṃ mahallakānaṃ ācari­ya­pācari­yā­naṃ bhāsamānānaṃ: ‘yo vassike cattāro māse paṭisallīyati, karuṇaṃ jhānaṃ jhāyati, so brahmānaṃ passati, brahmunā sākaccheti brahmunā sallapati brahmunā mantetī’ti. Icchāmahaṃ, bho, vassike cattāro māse paṭisallīyituṃ, karuṇaṃ jhānaṃ jhāyituṃ; namhi kenaci upasaṅka­mi­tabbo aññatra ekena bhattā­bhi­hārenā”ti. “Yassadāni bhavaṃ govindo kālaṃ maññatī”ti.</p>
<p><a class="sc" id="54"></a><a class="wp" id="wp40"></a><a class="pts" id="pts2.238"></a><a class="ms" id="p_7D_698"></a><a class="msdiv" id="msdiv314"></a>Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca: “mayhaṃ kho, bho, evaṃ kalyāṇo kittisaddo abbhuggato: ‘sakkhi mahāgovindo brāhmaṇo brahmānaṃ passati, sakkhi mahāgovindo brāhmaṇo brahmunā sākaccheti sallapati mantetī’ti. Na kho panāhaṃ, bho, brahmānaṃ passāmi, na brahmunā sākacchemi, na brahmunā sallapāmi, na brahmunā mantemi. Sutaṃ kho pana metaṃ brāhmaṇānaṃ vuddhānaṃ mahallakānaṃ ācari­ya­pācari­yā­naṃ bhāsamānānaṃ, ‘yo vassike cattāro māse paṭisallīyati, karuṇaṃ jhānaṃ jhāyati, so brahmānaṃ passati brahmunā sākaccheti brahmunā sallapati brahmunā mantetī’ti. Icchāmahaṃ, bho, vassike cattāro māse paṭisallīyituṃ, karuṇaṃ jhānaṃ jhāyituṃ; namhi kenaci upasaṅka­mi­tabbo aññatra ekena bhattā­bhi­hārenā”ti. “Yassadāni bhavaṃ govindo kālaṃ maññatī”ti.</p>
<p><a class="sc" id="55"></a><a class="wp" id="wp41"></a><a class="ms" id="p_7D_699"></a><a class="msdiv" id="msdiv315"></a>Atha kho, bho, mahāgovindo brāhmaṇo yena te satta ca brāhma­ṇa­ma­hāsālā satta ca nhātakasatāni tenupasaṅkami; upasaṅkamitvā te satta ca brāhma­ṇa­ma­hāsāle satta ca nhātakasatāni etadavoca: “mayhaṃ kho, bho, evaṃ kalyāṇo kittisaddo abbhuggato: ‘sakkhi mahāgovindo brāhmaṇo brahmānaṃ passati, sakkhi mahāgovindo brāhmaṇo brahmunā sākaccheti sallapati mantetī’ti. Na kho panāhaṃ, bho, brahmānaṃ passāmi, na brahmunā sākacchemi, na brahmunā sallapāmi, na brahmunā mantemi. Sutaṃ kho pana metaṃ brāhmaṇānaṃ vuddhānaṃ mahallakānaṃ ācari­ya­pācari­yā­naṃ bhāsamānānaṃ: ‘yo vassike cattāro māse paṭisallīyati, karuṇaṃ jhānaṃ jhāyati, so brahmānaṃ passati, brahmunā sākaccheti, brahmunā sallapati, brahmunā mantetī’ti. Tena hi, bho, yathāsute yathāpariyatte mante vitthārena sajjhāyaṃ karotha, aññamaññañca mante vācetha; icchāmahaṃ, bho, vassike cattāro māse paṭisallīyituṃ, karuṇaṃ jhānaṃ jhāyituṃ; namhi kenaci upasaṅka­mi­tabbo aññatra ekena bhattā­bhi­hārenā”ti. “Yassadāni bhavaṃ govindo kālaṃ maññatī”ti.</p>
<p><a class="sc" id="56"></a><a class="wp" id="wp42"></a><a class="pts" id="pts2.239"></a><a class="ms" id="p_7D_700"></a><a class="msdiv" id="msdiv316"></a>Atha kho, bho, mahāgovindo brāhmaṇo yena cattārīsā bhariyā sādisiyo tenupasaṅkami; upasaṅkamitvā cattārīsā bhariyā sādisiyo etadavoca: “mayhaṃ kho, bhotī, evaṃ kalyāṇo kittisaddo abbhuggato: ‘sakkhi mahāgovindo brāhmaṇo brahmānaṃ passati, sakkhi mahāgovindo brāhmaṇo brahmunā sākaccheti sallapati mantetī’ti. Na kho panāhaṃ, bhotī, brahmānaṃ passāmi, na brahmunā sākacchemi, na brahmunā sallapāmi, na brahmunā mantemi. Sutaṃ kho pana metaṃ brāhmaṇānaṃ vuddhānaṃ mahallakānaṃ ācari­ya­pācari­yā­naṃ bhāsamānānaṃ ‘yo vassike cattāro māse paṭisallīyati, karuṇaṃ jhānaṃ jhāyati, so brahmānaṃ passati, brahmunā sākaccheti, brahmunā sallapati, brahmunā mantetī’ti, icchāmahaṃ, bhotī, vassike cattāro māse paṭisallīyituṃ, karuṇaṃ jhānaṃ jhāyituṃ; namhi kenaci upasaṅka­mi­tabbo aññatra ekena bhattā­bhi­hārenā”ti. “Yassadāni bhavaṃ govindo kālaṃ maññatī”ti.</p>
<p><a class="sc" id="57"></a><a class="wp" id="wp43"></a><a class="ms" id="p_7D_701"></a><a class="msdiv" id="msdiv317"></a>Atha kho, bho, mahāgovindo brāhmaṇo puratthimena nagarassa navaṃ sandhāgāraṃ kārāpetvā vassike cattāro māse paṭisallīyi, karuṇaṃ jhānaṃ jhāyi; nāssudha koci <span class="var" title="upasaṃkami (pts1)" id="note349">upasaṅkamati</span> aññatra ekena bhattā­bhi­hārena. Atha kho, bho, mahāgovindassa brāhmaṇassa catunnaṃ māsānaṃ accayena ahudeva ukkaṇṭhanā ahu paritassanā: “sutaṃ kho pana metaṃ brāhmaṇānaṃ vuddhānaṃ mahallakānaṃ ācari­ya­pācari­yā­naṃ bhāsamānānaṃ: ‘yo vassike cattāro māse paṭisallīyati, karuṇaṃ jhānaṃ jhāyati, so brahmānaṃ passati, brahmunā sākaccheti brahmunā sallapati brahmunā mantetī’ti. Na kho panāhaṃ brahmānaṃ passāmi, na brahmunā sākacchemi na brahmunā sallapāmi na brahmunā mantemī”ti.</p>
<h3>6.3. Brahmu­nāsā­kacchā</h3>
<p><a class="sc" id="58"></a><a class="wp" id="wp44"></a><a class="pts" id="pts2.240"></a><a class="ms" id="p_7D_702"></a><a class="msdiv" id="msdiv318"></a>Atha kho, bho, brahmā sanaṅkumāro mahāgovindassa brāhmaṇassa cetasā ceto­pari­vitak­ka­maññāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—brahmaloke antarahito mahāgovindassa brāhmaṇassa sammukhe pāturahosi. Atha kho, bho, mahāgovindassa brāhmaṇassa ahudeva bhayaṃ ahu chambhitattaṃ ahu lomahaṃso yathā taṃ adiṭṭhapubbaṃ rūpaṃ disvā. Atha kho, bho, mahāgovindo brāhmaṇo bhīto saṃviggo lomahaṭṭhajāto brahmānaṃ sanaṅkumāraṃ gāthāya ajjhabhāsi: </p>
<blockquote class="gatha">
<p><a class="sc" id="59"></a><a class="ms" id="p_7D_703"></a>“Vaṇṇavā yasavā sirimā,<br> ko nu tvamasi mārisa;<br> Ajānantā taṃ pucchāma,<br> kathaṃ jānemu taṃ mayan”ti.
</p>
<p><a class="sc" id="60"></a><a class="ms" id="p_7D_704"></a>“Maṃ ve kumāraṃ jānanti,<br> brahmaloke <span class="var" title="sanantica (mr)" id="note350">sanantanaṃ</span>;<br> Sabbe jānanti maṃ devā,<br> evaṃ govinda jānahi”.
</p>
<p><a class="sc" id="61"></a><a class="ms" id="p_7D_705"></a>“Āsanaṃ udakaṃ pajjaṃ,<br> <span class="var" title="madhupākañca (bj, s1-3, km, pts1)" id="note351">madhusākañca</span> brahmuno;<br> Agghe bhavantaṃ pucchāma,<br> agghaṃ kurutu no bhavaṃ”.
</p>
<p><a class="sc" id="62"></a><a class="ms" id="p_7D_706"></a>“Paṭiggaṇhāma te agghaṃ,<br> yaṃ tvaṃ govinda bhāsasi;<br> Diṭṭha­dhamma­hi­tatthāya,<br> samparāya sukhāya ca;<br> Katāvakāso pucchassu,<br> yaṃ kiñci abhipatthitan”ti.
</p>
</blockquote>
<p><a class="sc" id="63"></a><a class="wp" id="wp45"></a><a class="pts" id="pts2.241"></a><a class="ms" id="p_7D_707"></a><a class="msdiv" id="msdiv319"></a>Atha kho, bho, mahāgovindassa brāhmaṇassa etadahosi: “katāvakāso khomhi brahmunā sanaṅkumārena. Kiṃ nu kho ahaṃ brahmānaṃ sanaṅkumāraṃ puccheyyaṃ diṭṭha­dham­mikaṃ vā atthaṃ samparāyikaṃ vā”ti? Atha kho, bho, mahāgovindassa brāhmaṇassa etadahosi: “kusalo kho ahaṃ diṭṭha­dham­mikā­naṃ atthānaṃ, aññepi maṃ diṭṭha­dham­mikaṃ atthaṃ pucchanti. Yannūnāhaṃ brahmānaṃ sanaṅkumāraṃ sam­parā­yikañ­ñeva atthaṃ puccheyyan”ti. Atha kho, bho, mahāgovindo brāhmaṇo brahmānaṃ sanaṅkumāraṃ gāthāya ajjhabhāsi: </p>
<blockquote class="gatha">
<p><a class="sc" id="64"></a><a class="ms" id="p_7D_708"></a>“Pucchāmi brahmānaṃ sanaṅkumāraṃ,<br> Kaṅkhī akaṅkhiṃ paravediyesu;<br> Katthaṭṭhito kimhi ca sikkhamāno,<br> Pappoti macco amataṃ brahmalokan”ti.
</p>
<p><a class="sc" id="65"></a><a class="ms" id="p_7D_709"></a>“Hitvā mamattaṃ manujesu brahme,<br> Ekodibhūto <span class="var" title="karuṇādhimutto (bj, s1-3, km, pts1)" id="note352">karuṇedhimutto</span>;<br> Nirāmagandho virato methunasmā,<br> Etthaṭṭhito ettha ca sikkhamāno;<br> Pappoti macco amataṃ brahmalokan”ti.
</p>
</blockquote>
<p><a class="sc" id="66"></a><a class="wp" id="wp46"></a><a class="ms" id="p_7D_710"></a><a class="msdiv" id="msdiv320"></a>“‘Hitvā mamattan’ti ahaṃ, bhoto, ājānāmi. Idhekacco appaṃ vā bhogakkhandhaṃ pahāya mahantaṃ vā bhogakkhandhaṃ pahāya appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajati, iti ‘hitvā mamattan’ti ahaṃ, bhoto, ājānāmi.</p>
<p><a class="sc" id="67"></a><a class="pts" id="pts2.242"></a><a class="ms" id="p_7D_711"></a>‘Ekodibhūto’ti ahaṃ, bhoto, ājānāmi. Idhekacco vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ, iti ‘ekodibhūto’ti ahaṃ, bhoto, ājānāmi.</p>
<p><a class="sc" id="68"></a><a class="ms" id="p_7D_712"></a>‘Karuṇedhimutto’ti ahaṃ, bhoto, ājānāmi. Idhekacco karuṇā­saha­gatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddha­madho­tiriyaṃ sabbadhi sabbattatāya sabbāvantaṃ lokaṃ karuṇā­saha­gatena cetasā vipulena mahaggatena appamāṇena averena abyāpajjena pharitvā viharati. Iti ‘karuṇedhimutto’ti ahaṃ, bhoto, ājānāmi. Āmagandhe ca kho ahaṃ, bhoto, bhāsamānassa na ājānāmi.</p>
<blockquote class="gatha">
<p><a class="sc" id="69"></a><a class="ms" id="p_7D_713"></a>Ke āmagandhā manujesu brahme,<br> Ete avidvā idha brūhi dhīra;<br> <span class="var" title="kenāvutā (bj) | kenāvuṭā (s1-3, km)" id="note353">Kenāvaṭā</span> vāti pajā <span class="var" title="kurūrā (bj) | kururū (s1-3, km) | kuruṭṭharū (pts1) | kurūru (?)" id="note354">kurutu</span>,<br> Āpāyikā nivutab­rahma­lokā”ti.
</p>
<p><a class="sc" id="70"></a><a class="pts" id="pts2.243"></a><a class="ms" id="p_7D_714"></a>“Kodho mosavajjaṃ nikati ca dubbho,<br> Kadariyatā atimāno usūyā;<br> Icchā vivicchā paraheṭhanā ca,<br> Lobho ca doso ca mado ca moho;<br> Etesu yuttā anirāmagandhā,<br> Āpāyikā nivutab­rahma­lokā”ti.
</p>
</blockquote>
<p><a class="sc" id="71"></a><a class="ms" id="p_7D_715"></a>“Yathā kho ahaṃ, bhoto, āmagandhe bhāsamānassa ājānāmi. Te na sunimmadayā agāraṃ ajjhāvasatā. Pabba­jis­sā­mahaṃ, bho, agārasmā anagāriyan”ti. “Yassadāni bhavaṃ govindo kālaṃ maññatī”ti.</p>
<h3>6.4. Reṇu­rāja­ā­mantanā</h3>
<p><a class="sc" id="72"></a><a class="wp" id="wp47"></a><a class="ms" id="p_7D_716"></a><a class="msdiv" id="msdiv321"></a>Atha kho, bho, mahāgovindo brāhmaṇo yena reṇu rājā tenupasaṅkami; upasaṅkamitvā reṇuṃ rājānaṃ etadavoca: “aññaṃ dāni bhavaṃ purohitaṃ pariyesatu, yo bhoto rajjaṃ anusāsissati. Icchāmahaṃ, bho, agārasmā anagāriyaṃ pabbajituṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā. Pabba­jis­sā­mahaṃ, bho, agārasmā anagāriyan”ti.</p>
<blockquote class="gatha">
<p><a class="sc" id="73"></a><a class="ms" id="p_7D_717"></a>“Āmantayāmi rājānaṃ,<br> reṇuṃ bhūmipatiṃ ahaṃ;<br> Tvaṃ pajānassu rajjena,<br> nāhaṃ porohicce rame”.
</p>
<p><a class="sc" id="74"></a><a class="ms" id="p_7D_718"></a>“Sace te ūnaṃ kāmehi,<br> ahaṃ paripūrayāmi te;<br> Yo taṃ hiṃsati vāremi,<br> bhūmisenāpati ahaṃ;<br> Tuvaṃ pitā ahaṃ putto,<br> mā no govinda <span class="var" title="pājehi (aṭṭhakathāyaṃ saṃ­vaṇṇi­ta­pā­ṭhantaraṃ)" id="note355">pājahi</span> ”.</p>
<p><a class="sc" id="75"></a><a class="ms" id="p_7D_719"></a>“Namatthi ūnaṃ kāmehi,<br> hiṃsitā me na vijjati;<br> Amanussavaco sutvā,<br> tasmāhaṃ na gahe rame”.
</p>
<p><a class="sc" id="76"></a><a class="pts" id="pts2.244"></a><a class="ms" id="p_7D_720"></a>“Amanusso kathaṃvaṇṇo,<br> kiṃ te atthaṃ abhāsatha;<br> Yañca sutvā jahāsi no,<br> gehe amhe ca kevalī”.
</p>
<p><a class="sc" id="77"></a><a class="ms" id="p_7D_721"></a>“Upavutthassa me pubbe,<br> yiṭṭhukāmassa me sato;<br> Aggi pajjalito āsi,<br> kusapat­ta­parit­thato.
</p>
<p><a class="sc" id="78"></a><a class="ms" id="p_7D_722"></a>Tato me brahmā pāturahu,<br> brahmalokā sanantano;<br> So me pañhaṃ viyākāsi,<br> taṃ sutvā na gahe rame”.
</p>
<p><a class="sc" id="79"></a><a class="ms" id="p_7D_723"></a>“Saddahāmi ahaṃ bhoto,<br> yaṃ tvaṃ govinda bhāsasi;<br> Amanussavaco sutvā,<br> kathaṃ vattetha aññathā.
</p>
<p><a class="sc" id="80"></a><a class="ms" id="p_7D_724"></a>Te taṃ anuvattissāma,<br> satthā govinda no bhavaṃ;<br> Maṇi yathā veḷuriyo,<br> akāco vimalo subho;<br> Evaṃ suddhā carissāma,<br> govindas­sānu­sāsa­neti.
</p>
</blockquote>
<p><a class="sc" id="81"></a><a class="ms" id="p_7D_725"></a>Sace bhavaṃ govindo agārasmā anagāriyaṃ pabbajissati, mayampi agārasmā anagāriyaṃ pabbajissāma. Atha yā te gati, sā no gati bhavissatī”ti.</p>
<h3>6.5. Cha­khat­tiya­ā­mantanā</h3>
<p><a class="sc" id="82"></a><a class="wp" id="wp48"></a><a class="pts" id="pts2.245"></a><a class="ms" id="p_7D_726"></a><a class="msdiv" id="msdiv322"></a>Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca: “aññaṃ dāni bhavanto purohitaṃ pariyesantu, yo bhavantānaṃ rajje anusāsissati. Icchāmahaṃ, bho, agārasmā anagāriyaṃ pabbajituṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā. Pabba­jis­sā­mahaṃ, bho, agārasmā anagāriyan”ti. Atha kho, bho, te cha khattiyā ekamantaṃ apakkamma evaṃ samacintesuṃ: <a class="wp" id="wp49"></a>“ime kho brāhmaṇā nāma dhanaluddhā; yannūna mayaṃ mahāgovindaṃ brāhmaṇaṃ dhanena sikkheyyāmā”ti. Te mahāgovindaṃ brāhmaṇaṃ upasaṅkamitvā evamāhaṃsu: “saṃvijjati kho, bho, imesu sattasu rajjesu pahūtaṃ sāpateyyaṃ, tato bhoto yāvatakena attho, tāvatakaṃ āharīyatan”ti. “Alaṃ, bho, mamapidaṃ pahūtaṃ sāpateyyaṃ bhavan­tā­naṃ­yeva vāhasā. Tamahaṃ sabbaṃ pahāya agārasmā anagāriyaṃ pabbajissāmi. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā, pabba­jis­sā­mahaṃ, bho, agārasmā anagāriyan”ti. Atha kho, bho, te cha khattiyā ekamantaṃ apakkamma evaṃ samacintesuṃ: “ime kho brāhmaṇā nāma itthiluddhā; yannūna mayaṃ mahāgovindaṃ brāhmaṇaṃ itthīhi sikkheyyāmā”ti. Te mahāgovindaṃ brāhmaṇaṃ upasaṅkamitvā evamāhaṃsu: “saṃvijjanti kho, bho, imesu sattasu rajjesu pahūtā itthiyo, tato bhoto yāvatikāhi attho, tāvatikā ānīyatan”ti. “Alaṃ, bho, <span class="var" title="mamapi tā (bj, mr) | mamapīmā (s1-3, km)" id="note356">mamapimā</span> cattārīsā bhariyā sādisiyo. Tāpāhaṃ sabbā pahāya agārasmā anagāriyaṃ pabbajissāmi. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā, pabba­jis­sā­mahaṃ, bho, agārasmā anagāriyanti”.</p>
<p><a class="sc" id="83"></a><a class="wp" id="wp50"></a><a class="pts" id="pts2.246"></a><a class="ms" id="p_7D_727"></a><a class="msdiv" id="msdiv323"></a>“Sace bhavaṃ govindo agārasmā anagāriyaṃ pabbajissati, mayampi agārasmā anagāriyaṃ pabbajissāma, atha yā te gati, sā no gati bhavissatī”ti.</p>
<blockquote class="gatha">
<p><a class="sc" id="84"></a><a class="ms" id="p_7D_728"></a>“Sace jahatha kāmāni,<br> yattha satto puthujjano;<br> Ārambhavho daḷhā hotha,<br> khan­tī­bala­sa­māhitā.
</p>
<p><a class="sc" id="85"></a><a class="ms" id="p_7D_729"></a>Esa maggo ujumaggo,<br> esa maggo anuttaro;<br> Saddhammo sabbhi rakkhito,<br> brahma­lo­kū­papat­tiyā”ti.
</p>
</blockquote>
<p><a class="sc" id="86"></a><a class="wp" id="wp51"></a><a class="ms" id="p_7D_730"></a>“Tena hi bhavaṃ govindo satta vassāni āgametu. Sattannaṃ vassānaṃ accayena mayampi agārasmā anagāriyaṃ pabbajissāma, atha yā te gati, sā no gati bhavissatī”ti.</p>
<p><a class="sc" id="87"></a><a class="ms" id="p_7D_731"></a>“Aticiraṃ kho, bho, satta vassāni, nāhaṃ sakkomi, bhavante, satta vassāni āgametuṃ. Ko nu kho pana, bho, jānāti jīvitānaṃ. Gamanīyo samparāyo, <span class="var" title="mantāya (s1-3, km, pts1)" id="note357">mantāyaṃ</span> boddhabbaṃ, kattabbaṃ kusalaṃ, caritabbaṃ brahmacariyaṃ, natthi jātassa amaraṇaṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā, pabba­jis­sā­mahaṃ, bho, agārasmā anagāriyan”ti.<a class="wp" id="wp52"></a> “Tena hi bhavaṃ govindo chabbassāni āgametu … pe … pañca vassāni āgametu … cattāri vassāni āgametu … tīṇi vassāni āgametu … dve vassāni āgametu … ekaṃ vassaṃ āgametu, ekassa vassassa accayena mayampi agārasmā anagāriyaṃ pabbajissāma, atha yā te gati, sā no gati bhavissatī”ti.</p>
<p><a class="sc" id="88"></a><a class="wp" id="wp53"></a><a class="pts" id="pts2.247"></a><a class="ms" id="p_7D_732"></a>“Aticiraṃ kho, bho, ekaṃ vassaṃ, nāhaṃ sakkomi bhavante ekaṃ vassaṃ āgametuṃ. Ko nu kho pana, bho, jānāti jīvitānaṃ. Gamanīyo samparāyo, mantāyaṃ boddhabbaṃ, kattabbaṃ kusalaṃ, caritabbaṃ brahmacariyaṃ, natthi jātassa amaraṇaṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā, pabba­jis­sā­mahaṃ, bho, agārasmā anagāriyan”ti. “Tena hi bhavaṃ govindo satta māsāni āgametu, sattannaṃ māsānaṃ accayena mayampi agārasmā anagāriyaṃ pabbajissāma, atha yā te gati, sā no gati bhavissatī”ti.</p>
<p><a class="sc" id="89"></a><a class="wp" id="wp54"></a><a class="ms" id="p_7D_733"></a>“Aticiraṃ kho, bho, satta māsāni, nāhaṃ sakkomi bhavante satta māsāni āgametuṃ. Ko nu kho pana, bho, jānāti jīvitānaṃ. Gamanīyo samparāyo, mantāyaṃ boddhabbaṃ, kattabbaṃ kusalaṃ, caritabbaṃ brahmacariyaṃ, natthi jātassa amaraṇaṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā, pabba­jis­sā­mahaṃ, bho, agārasmā anagāriyan”ti.</p>
<p><a class="sc" id="90"></a><a class="ms" id="p_7D_734"></a>“Tena hi bhavaṃ govindo cha māsāni āgametu … pe … pañca māsāni āgametu … cattāri māsāni āgametu … tīṇi māsāni āgametu … dve māsāni āgametu … ekaṃ māsaṃ āgametu … addhamāsaṃ āgametu, addhamāsassa accayena mayampi agārasmā anagāriyaṃ pabbajissāma, atha yā te gati, sā no gati bhavissatī”ti.</p>
<p><a class="sc" id="91"></a><a class="wp" id="wp55"></a><a class="pts" id="pts2.248"></a><a class="ms" id="p_7D_735"></a>“Aticiraṃ kho, bho, addhamāso, nāhaṃ sakkomi bhavante addhamāsaṃ āgametuṃ. Ko nu kho pana, bho, jānāti jīvitānaṃ. Gamanīyo samparāyo, mantāyaṃ boddhabbaṃ, kattabbaṃ kusalaṃ, caritabbaṃ brahmacariyaṃ, natthi jātassa amaraṇaṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā, pabba­jis­sā­mahaṃ, bho, agārasmā anagāriyan”ti. “Tena hi bhavaṃ govindo sattāhaṃ āgametu, yāva mayaṃ sake puttabhātaro <span class="var" title="rajje (s1-3, km, pts1)" id="note358">rajjena</span> anusāsissāma, sattāhassa accayena mayampi agārasmā anagāriyaṃ pabbajissāma, atha yā te gati, sā no gati bhavissatī”ti. “Na ciraṃ kho, bho, sattāhaṃ, āgamessāmahaṃ bhavante sattāhan”ti.</p>
<h3>6.6. Brāhma­ṇa­ma­hāsā­lā­dī­naṃāman­tanā</h3>
<p><a class="sc" id="92"></a><a class="wp" id="wp56"></a><a class="pts" id="pts2.249"></a><a class="ms" id="p_7D_736"></a><a class="msdiv" id="msdiv324"></a>Atha kho, bho, mahāgovindo brāhmaṇo yena te satta ca brāhma­ṇa­ma­hāsālā satta ca nhātakasatāni tenupasaṅkami; upasaṅkamitvā te satta ca brāhma­ṇa­ma­hāsāle satta ca nhātakasatāni etadavoca: “aññaṃ dāni bhavanto ācariyaṃ pariyesantu, yo bhavantānaṃ mante vācessati. Icchāmahaṃ, bho, agārasmā anagāriyaṃ pabbajituṃ. Yathā kho pana me sutaṃ brahmuno āmagandhe bhāsamānassa. Te na sunimmadayā agāraṃ ajjhāvasatā, pabba­jis­sā­mahaṃ, bho, agārasmā anagāriyan”ti. “Mā bhavaṃ govindo agārasmā anagāriyaṃ pabbaji. Pabbajjā, bho, appesakkhā ca appalābhā ca; brahmaññaṃ mahesakkhañca mahālābhañcā”ti. “Mā bhavanto evaṃ avacuttha: ‘pabbajjā appesakkhā ca appalābhā ca, brahmaññaṃ mahesakkhañca mahālābhañcā’ti. Ko nu kho, bho, aññatra mayā mahesakkhataro vā mahālābhataro vā. Ahañhi, bho, etarahi rājāva raññaṃ brahmāva <span class="var" title="brahmānaṃ (bj, mr)" id="note359">brāhmaṇānaṃ</span> devatāva gahapatikānaṃ. Tamahaṃ sabbaṃ pahāya agārasmā anagāriyaṃ pabbajissāmi. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā. Pabba­jis­sā­mahaṃ, bho, agārasmā anagāriyan”ti. “Sace bhavaṃ govindo agārasmā anagāriyaṃ pabbajissati, mayampi agārasmā anagāriyaṃ pabbajissāma, atha yā te gati, sā no gati bhavissatī”ti.</p>
<h3>6.7. Bhari­yā­naṃāman­tanā</h3>
<p><a class="sc" id="93"></a><a class="wp" id="wp57"></a><a class="ms" id="p_7D_737"></a><a class="msdiv" id="msdiv325"></a>Atha kho, bho, mahāgovindo brāhmaṇo yena cattārīsā bhariyā sādisiyo tenupasaṅkami; upasaṅkamitvā cattārīsā bhariyā sādisiyo etadavoca: “yā bhotīnaṃ icchati, sakāni vā ñātikulāni gacchatu aññaṃ vā bhattāraṃ pariyesatu. Icchāmahaṃ, bhotī, agārasmā anagāriyaṃ pabbajituṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā. Pabba­jis­sā­mahaṃ, bhotī, agārasmā anagāriyan”ti. “Tvaññeva no ñāti ñātikāmānaṃ, tvaṃ pana bhattā bhattukāmānaṃ. Sace bhavaṃ govindo agārasmā anagāriyaṃ pabbajissati, mayampi agārasmā anagāriyaṃ pabbajissāma, atha yā te gati, sā no gati bhavissatī”ti.</p>
<h3>6.8. Mahā­go­vinda­pabbajjā</h3>
<p><a class="sc" id="94"></a><a class="wp" id="wp68"></a><a class="pts" id="pts2.250"></a><a class="ms" id="p_7D_738"></a><a class="msdiv" id="msdiv326"></a>Atha kho, bho, mahāgovindo brāhmaṇo tassa sattāhassa accayena kesamassuṃ ohāretvā kāsāyāni vatthāni acchādetvā agārasmā anagāriyaṃ pabbaji. Pabbajitaṃ pana mahāgovindaṃ brāhmaṇaṃ satta ca rājāno khattiyā muddhāvasittā satta ca brāhma­ṇa­ma­hāsālā satta ca nhātakasatāni cattārīsā ca bhariyā sādisiyo anekāni ca khat­tiya­sahas­sāni anekāni ca brāhma­ṇa­sahas­sāni anekāni ca gaha­pati­sahas­sāni anekehi ca itthāgārehi itthiyo kesamassuṃ ohāretvā kāsāyāni vatthāni acchādetvā mahāgovindaṃ brāhmaṇaṃ agārasmā anagāriyaṃ pabbajitaṃ anupabbajiṃsu. Tāya sudaṃ, bho, parisāya parivuto mahāgovindo brāhmaṇo gāmani­gama­rāja­dhānīsu cārikaṃ carati. Yaṃ kho pana, bho, tena samayena mahāgovindo brāhmaṇo gāmaṃ vā nigamaṃ vā upasaṅkamati, tattha rājāva hoti raññaṃ, brahmāva brāhmaṇānaṃ, devatāva gahapatikānaṃ. Tena kho pana samayena manussā khipanti vā upakkhalanti vā. Te evamāhaṃsu: “namatthu mahāgovindassa brāhmaṇassa, namatthu satta purohitassā”ti.</p>
<p><a class="sc" id="95"></a><a class="wp" id="wp59"></a><a class="ms" id="p_7D_739"></a><a class="msdiv" id="msdiv327"></a>Mahāgovindo, bho, brāhmaṇo mettā­saha­gatena cetasā ekaṃ disaṃ pharitvā vihāsi, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettā­saha­gatena cetasā vipulena mahaggatena appamāṇena averena abyāpajjena pharitvā vihāsi. Karuṇā­saha­gatena cetasā … pe … muditā­saha­gatena cetasā … pe … upekkhā­saha­gatena cetasā … pe … abyāpajjena pharitvā vihāsi. Sāvakānañca brahma­loka­sahab­ya­tāya maggaṃ desesi.</p>
<p><a class="sc" id="96"></a><a class="wp" id="wp60"></a><a class="pts" id="pts2.251"></a><a class="ms" id="p_7D_740"></a><a class="msdiv" id="msdiv328"></a>Ye kho pana, bho, tena samayena mahāgovindassa brāhmaṇassa sāvakā sabbenasabbaṃ sāsanaṃ ājāniṃsu. Te kāyassa bhedā paraṃ maraṇā sugatiṃ brahmalokaṃ upapajjiṃsu. Ye na sabbenasabbaṃ sāsanaṃ ājāniṃsu, te kāyassa bhedā paraṃ maraṇā appekacce ­paranim­mita­vasavat­tī­naṃ devānaṃ sahabyataṃ upapajjiṃsu; appekacce nimmānaratīnaṃ devānaṃ sahabyataṃ upapajjiṃsu; appekacce tusitānaṃ devānaṃ sahabyataṃ upapajjiṃsu; appekacce yāmānaṃ devānaṃ sahabyataṃ upapajjiṃsu; appekacce tāvatiṃsānaṃ devānaṃ sahabyataṃ upapajjiṃsu; appekacce ­cātuma­hārāji­kānaṃ devānaṃ sahabyataṃ upapajjiṃsu; ye sabbanihīnaṃ kāyaṃ paripūresuṃ te gandhabbakāyaṃ paripūresuṃ. Iti kho, <span class="var" title="pana (bj, s1-3, km, mr)" id="note360">bho</span>, sabbesaṃyeva tesaṃ kulaputtānaṃ amoghā pabbajjā ahosi avañjhā saphalā saudrayā’ti. Sarati taṃ bhagavā”ti?</p>
<p><a class="sc" id="97"></a><a class="wp" id="wp61"></a><a class="ms" id="p_7D_741"></a><a class="msdiv" id="msdiv329"></a>“Sarāmahaṃ, pañcasikha. Ahaṃ tena samayena mahāgovindo brāhmaṇo ahosiṃ. Ahaṃ tesaṃ sāvakānaṃ brahma­loka­sahab­ya­tāya maggaṃ desesiṃ. Taṃ kho pana me, pañcasikha, brahmacariyaṃ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati, yāvadeva brahma­lo­kū­papat­tiyā.</p>
<p><a class="sc" id="98"></a><a class="ms" id="p_7D_742"></a>Idaṃ kho pana me, pañcasikha, brahmacariyaṃ ekanta­nibbidāya virāgāya nirodhāya upasamāya abhiññāya sambodhāya nibbānāya saṃvattati. Katamañca taṃ, pañcasikha, brahmacariyaṃ ekanta­nibbidāya virāgāya nirodhāya upasamāya abhiññāya sambodhāya nibbānāya saṃvattati? Ayameva ariyo aṭṭhaṅgiko maggo. Seyyathidaṃ—sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. Idaṃ kho taṃ, pañcasikha, brahmacariyaṃ ekanta­nibbidāya virāgāya nirodhāya upasamāya abhiññāya sambodhāya nibbānāya saṃvattati.</p>
<p><a class="sc" id="99"></a><a class="wp" id="wp62"></a><a class="pts" id="pts2.252"></a><a class="ms" id="p_7D_743"></a><a class="msdiv" id="msdiv330"></a>Ye kho pana me, pañcasikha, sāvakā sabbenasabbaṃ sāsanaṃ ājānanti, te āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharanti; ye na sabbenasabbaṃ sāsanaṃ ājānanti, te pañcannaṃ orambhāgiyānaṃ saṃyojanānaṃ parikkhayā opapātikā honti tattha parinibbāyino anāvattidhammā tasmā lokā. Ye na sabbenasabbaṃ sāsanaṃ ājānanti, appekacce tiṇṇaṃ saṃyojanānaṃ parikkhayā rāgado­samohā­naṃ tanuttā sakadāgāmino honti sakideva imaṃ lokaṃ āgantvā dukkhassantaṃ <span class="var" title="karonti (pts1)" id="note361">karissanti</span>. Ye na sabbenasabbaṃ sāsanaṃ ājānanti, appekacce tiṇṇaṃ saṃyojanānaṃ parikkhayā sotāpannā honti avini­pāta­dhammā niyatā sam­bodhi­parā­yaṇā. Iti kho, pañcasikha, sabbesaṃyeva imesaṃ kulaputtānaṃ amoghā <span class="var" title="pabbajā ahosi (mr)" id="note362">pabbajjā</span> avañjhā saphalā saudrayā”ti.</p>
<p><a class="sc" id="100"></a><a class="ms" id="p_7D_744"></a>Idamavoca bhagavā. Attamano pañcasikho gandhabbaputto bhagavato bhāsitaṃ abhinanditvā anumoditvā bhagavantaṃ abhivādetvā padakkhiṇaṃ katvā tat­the­vantara­dhāyīti.</p>
<p class="endsutta">Mahā­go­vinda­suttaṃ niṭṭhitaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Mahā­go­vinda­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>