<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn21">
<article>
<div class="hgroup">
<p class="division">Dīgha Nikāya 21</p>
<h1>Sakka­pañha­sutta</h1>
</div>
<p><a class="sc" id="1"></a><a class="wp" id="wp1.1"></a><a class="pts" id="pts2.263"></a><a class="ms" id="p_7D_823"></a><a class="msdiv" id="msdiv344"></a><span class="evam">Evaṃ me sutaṃ—​</span>   ekaṃ samayaṃ bhagavā magadhesu viharati, pācīnato rājagahassa ambasaṇḍā nāma brāhmaṇagāmo, tassuttarato vediyake pabbate indasā­la­guhā­yaṃ. Tena kho pana samayena sakkassa devānamindassa ussukkaṃ udapādi bhagavantaṃ dassanāya. Atha kho sakkassa devānamindassa etadahosi: “kahaṃ nu kho bhagavā etarahi viharati arahaṃ sammāsambuddho”ti? Addasā kho sakko devānamindo bhagavantaṃ magadhesu viharantaṃ pācīnato rājagahassa ambasaṇḍā nāma brāhmaṇagāmo, tassuttarato vediyake pabbate indasā­la­guhā­yaṃ. Disvāna deve tāvatiṃse āmantesi: “ayaṃ, mārisā, bhagavā magadhesu viharati, pācīnato rājagahassa ambasaṇḍā nāma brāhmaṇagāmo, tassuttarato vediyake pabbate indasā­la­guhā­yaṃ. Yadi pana, mārisā, mayaṃ taṃ bhagavantaṃ dassanāya upasaṅka­mey­yāma arahantaṃ sammā­sambud­dhan”ti? “Evaṃ, bhaddantavā”ti kho devā tāvatiṃsā sakkassa devānamindassa paccassosuṃ.</p>
<p><a class="sc" id="2"></a><a class="wp" id="wp1.2"></a><a class="pts" id="pts2.264"></a><a class="ms" id="p_7D_824"></a><a class="msdiv" id="msdiv345"></a>Atha kho sakko devānamindo pañcasikhaṃ <span class="var" title="gandhab­ba­puttaṃ (s1-3, km, pts1)" id="note392">gandhab­ba­de­vaput­taṃ</span> āmantesi: “ayaṃ, tāta pañcasikha, bhagavā magadhesu viharati pācīnato rājagahassa ambasaṇḍā nāma brāhmaṇagāmo, tassuttarato vediyake pabbate indasā­la­guhā­yaṃ. Yadi pana, tāta pañcasikha, mayaṃ taṃ bhagavantaṃ dassanāya upasaṅka­mey­yāma arahantaṃ sammā­sambud­dhan”ti? “Evaṃ, bhaddantavā”ti kho pañcasikho gandhab­ba­de­vaputto sakkassa devānamindassa paṭissutvā beluva­paṇḍu­vīṇaṃ ādāya sakkassa devānamindassa anucariyaṃ upāgami.</p>
<p><a class="sc" id="3"></a><a class="ms" id="p_7D_825"></a><a class="msdiv" id="msdiv346"></a>Atha kho sakko devānamindo devehi tāvatiṃsehi parivuto pañcasikhena gandhab­ba­de­vaput­tena purakkhato—seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya; evameva—devesu tāvatiṃsesu antarahito magadhesu pācīnato rājagahassa ambasaṇḍā nāma brāhmaṇagāmo, tassuttarato vediyake pabbate paccuṭṭhāsi. <a class="wp" id="wp1.3"></a>Tena kho pana samayena vediyako pabbato atiriva obhāsajāto hoti ambasaṇḍā ca brāhmaṇagāmo yathā taṃ devānaṃ devānubhāvena. Apissudaṃ parito gāmesu manussā evamāhaṃsu: “ādittassu nāmajja vediyako pabbato <span class="var" title="jhāyatissu (bj) | jhāyatassu (s1-3, km) | pajjhāyitassu (pts1)" id="note393">jhāyatisu</span> nāmajja vediyako pabbato <span class="var" title="jālatissu (bj) | jalatassu (s1-3, km) | jalitassu (pts1)" id="note394">jalatisu</span>. Nāmajja vediyako pabbato. Kiṃsu nāmajja vediyako pabbato atiriva obhāsajāto ambasaṇḍā ca brāhmaṇagāmo”ti; saṃviggā lomahaṭṭhajātā ahesuṃ.</p>
<p><a class="sc" id="4"></a><a class="wp" id="wp1.4"></a><a class="pts" id="pts2.265"></a><a class="ms" id="p_7D_826"></a><a class="msdiv" id="msdiv347"></a>Atha kho sakko devānamindo pañcasikhaṃ gandhab­ba­de­vaput­taṃ āmantesi: “durupasaṅkamā kho, tāta pañcasikha, tathāgatā mādisena, jhāyī jhānaratā, <span class="var" title="tadanantara (bj) | tadanantaraṃ (s1-3, km, pts1, mr)" id="note395">tadantaraṃ</span> paṭisallīnā. Yadi pana tvaṃ, tāta pañcasikha, bhagavantaṃ paṭhamaṃ pasādeyyāsi, tayā, tāta, paṭhamaṃ pasāditaṃ pacchā mayaṃ taṃ bhagavantaṃ dassanāya upasaṅka­mey­yāma arahantaṃ sammā­sambud­dhan”ti. “Evaṃ, bhaddantavā”ti kho pañcasikho gandhab­ba­de­vaputto sakkassa devānamindassa paṭissutvā beluva­paṇḍu­vīṇaṃ ādāya yena indasālaguhā tenupasaṅkami; upasaṅkamitvā: “ettāvatā me bhagavā neva atidūre bhavissati nāccāsanne, saddañca me sossatī”ti—ekamantaṃ aṭṭhāsi.</p>
<h2>1. Pañca­sikha­gīta­gāthā</h2>
<p><a class="sc" id="5"></a><a class="ms" id="p_7D_827"></a><a class="msdiv" id="msdiv348"></a>Ekamantaṃ ṭhito kho pañcasikho gandhab­ba­de­vaputto <span class="var" title="veḷuva­paṇḍu­vīṇaṃ ādāya (s1-3, km)" id="note396">beluva­paṇḍu­vīṇaṃ</span> assāvesi, imā ca gāthā abhāsi bud­dhūpa­sañ­hitā dhammū­pasañ­hitā saṃghū­pasañ­hitā arahan­tū­pasañ­hitā kāmūpasañhitā:</p>
<blockquote class="gatha">
<p><a class="sc" id="6"></a><a class="wp" id="wp1.5"></a><a class="ms" id="p_7D_828"></a>“Vande te pitaraṃ bhadde,<br> timbaruṃ sūriyavacchase;<br> Yena jātāsi kalyāṇī,<br> ānandajananī mama.
</p>
<p><a class="sc" id="7"></a><a class="ms" id="p_7D_829"></a>Vātova sedataṃ kanto,<br> pānīyaṃva pipāsato;<br> Aṅgīrasi piyāmesi,<br> dhammo arahatāmiva.
</p>
<p><a class="sc" id="8"></a><a class="pts" id="pts2.266"></a><a class="ms" id="p_7D_830"></a>Āturasseva bhesajjaṃ,<br> bhojanaṃva jighacchato;<br> Parinibbāpaya maṃ bhadde,<br> jalantamiva vārinā.
</p>
<p><a class="sc" id="9"></a><a class="ms" id="p_7D_831"></a>Sītodakaṃ pokkharaṇiṃ,<br> yuttaṃ kiñ­jak­kha­reṇunā;<br> Nāgo gham­mābhitat­tova,<br> ogāhe te thanūdaraṃ.
</p>
<p><a class="sc" id="10"></a><a class="ms" id="p_7D_832"></a>Accaṅkusova nāgova,<br> jitaṃ me tuttatomaraṃ;<br> Kāraṇaṃ nappajānāmi,<br> sammatto lakkhaṇūruyā.
</p>
<p><a class="sc" id="11"></a><a class="ms" id="p_7D_833"></a>Tayi ­gedhi­ta­cit­tosmi,<br> cittaṃ vipariṇāmitaṃ;<br> Paṭigantuṃ na sakkomi,<br> vaṅkaghastova ambujo.
</p>
<p><a class="sc" id="12"></a><a class="ms" id="p_7D_834"></a>Vāmūru saja maṃ bhadde,<br> saja maṃ mandalocane;<br> Palissaja maṃ kalyāṇi,<br> etaṃ me abhipatthitaṃ.
</p>
<p><a class="sc" id="13"></a><a class="ms" id="p_7D_835"></a>Appako vata me santo,<br> kāmo vellitakesiyā;<br> Anekabhāvo samuppādi,<br> arahanteva dakkhiṇā.
</p>
<p><a class="sc" id="14"></a><a class="ms" id="p_7D_836"></a>Yaṃ me atthi kataṃ puññaṃ,<br> arahantesu tādisu;<br> Taṃ me sabbaṅ­gakal­yāṇi,<br> tayā saddhiṃ vipaccataṃ.
</p>
<p><a class="sc" id="15"></a><a class="pts" id="pts2.267"></a><a class="ms" id="p_7D_837"></a>Yaṃ me atthi kataṃ puññaṃ,<br> asmiṃ pathavimaṇḍale;<br> Taṃ me sabbaṅ­gakal­yāṇi,<br> tayā saddhiṃ vipaccataṃ.
</p>
<p><a class="sc" id="16"></a><a class="ms" id="p_7D_838"></a>Sakyaputtova jhānena,<br> ekodi nipako sato;<br> Amataṃ muni <span class="var" title="jigiṃsāno (bj, s1-3, km, pts1)" id="note397">jigīsāno</span>,<br> tamahaṃ sūriyavacchase.
</p>
<p><a class="sc" id="17"></a><a class="ms" id="p_7D_839"></a>Yathāpi muni nandeyya,<br> patvā sam­bodhi­muttamaṃ;<br> Evaṃ nandeyyaṃ kalyāṇi,<br> missībhāvaṃ gato tayā.
</p>
<p><a class="sc" id="18"></a><a class="ms" id="p_7D_840"></a>Sakko ce me varaṃ dajjā,<br> tāvatiṃ­sā­namissaro;<br> Tāhaṃ bhadde vareyyāhe,<br> evaṃ kāmo daḷho mama.
</p>
<p><a class="sc" id="19"></a><a class="ms" id="p_7D_841"></a>Sālaṃva na ciraṃ phullaṃ,<br> pitaraṃ te sumedhase;<br> Vandamāno namassāmi,<br> yassāsetādisī pajā”ti.
</p>
</blockquote>
<p><a class="sc" id="20"></a><a class="wp" id="wp1.6"></a><a class="pts" id="pts2.268"></a><a class="ms" id="p_7D_842"></a><a class="msdiv" id="msdiv349"></a>Evaṃ vutte, bhagavā pañcasikhaṃ gandhab­ba­de­vaput­taṃ etadavoca: “saṃsandati kho te, pañcasikha, tantissaro gītassarena, gītassaro ca tantissarena; <span class="var" title="neva pana (s1-3, km)" id="note398">na ca pana</span> te, pañcasikha, tantissaro gītassaraṃ ativattati, gītassaro ca tantissaraṃ. Kadā saṃyūḷhā pana te, pañcasikha, imā gāthā bud­dhūpa­sañ­hitā dhammū­pasañ­hitā saṃghū­pasañ­hitā arahan­tū­pasañ­hitā kāmūpasañhitā”ti? “Ekamidaṃ, bhante, samayaṃ bhagavā uruvelāyaṃ viharati najjā nerañjarāya tīre ajapā­la­nigrodhe paṭha­mā­bhisam­buddho. Tena kho panāhaṃ, bhante, samayena bhaddā nāma sūriyavacchasā timbaruno gandhabbarañño dhītā, ­tama­bhi­kaṅ­khāmi. Sā kho pana, bhante, bhaginī parakāminī hoti; sikhaṇḍī nāma mātalissa saṅgāhakassa putto, ­tama­bhi­kaṅ­khati. Yato kho ahaṃ, bhante, taṃ bhaginiṃ nālatthaṃ kenaci pariyāyena. Athāhaṃ beluva­paṇḍu­vīṇaṃ ādāya yena timbaruno gandhabbarañño nivesanaṃ tenupasaṅkamiṃ; upasaṅkamitvā beluva­paṇḍu­vīṇaṃ assāvesiṃ, imā ca gāthā abhāsiṃ bud­dhūpa­sañ­hitā dhammū­pasañ­hitā saṃghū­pasañ­hitā arahan­tū­pasañ­hitā kāmūpasañhitā—</p>
<blockquote class="gatha">
<p><a class="sc" id="21"></a><a class="wp" id="wp1.7"></a><a class="ms" id="p_7D_843"></a>Vande te pitaraṃ bhadde,<br> timbaruṃ sūriyavacchase;<br> Yena jātāsi kalyāṇī,<br> ānandajananī mama.
</p>
</blockquote>
<p class="endsection">… pe …</p>
<blockquote class="gatha">
<p><a class="sc" id="22"></a><a class="ms" id="p_7D_845"></a>Sālaṃva na ciraṃ phullaṃ,<br> pitaraṃ te sumedhase;<br> Vandamāno namassāmi,<br> yassāsetādisī pajāti.
</p>
</blockquote>
<p><a class="sc" id="23"></a><a class="pts" id="pts2.269"></a><a class="ms" id="p_7D_846"></a>Evaṃ vutte, bhante, bhaddā sūriyavacchasā maṃ etadavoca: ‘na kho me, mārisa, so bhagavā sammukhā diṭṭho, api ca sutoyeva me so bhagavā devānaṃ tāvatiṃsānaṃ sudhammāyaṃ sabhāyaṃ upanaccantiyā. Yato kho tvaṃ, mārisa, taṃ bhagavantaṃ kittesi, hotu no ajja samāgamo’ti. Soyeva no, bhante, tassā bhaginiyā saddhiṃ samāgamo ahosi. Na ca dāni tato pacchā”ti.</p>
<h2>2. Sakkūpasaṅkama</h2>
<p><a class="sc" id="24"></a><a class="wp" id="wp1.8"></a><a class="ms" id="p_7D_847"></a><a class="msdiv" id="msdiv350"></a>Atha kho sakkassa devānamindassa etadahosi: “paṭisammodati pañcasikho gandhab­ba­de­vaputto bhagavatā, bhagavā ca pañcasikhenā”ti. Atha kho sakko devānamindo pañcasikhaṃ gandhab­ba­de­vaput­taṃ āmantesi: “abhivādehi me tvaṃ, tāta pañcasikha, bhagavantaṃ: ‘sakko, bhante, devānamindo sāmacco saparijano bhagavato pāde sirasā vandatī’”ti. “Evaṃ, bhaddantavā”ti kho pañcasikho gandhab­ba­de­vaputto sakkassa devānamindassa paṭissutvā bhagavantaṃ abhivādeti: “sakko, bhante, devānamindo sāmacco saparijano bhagavato pāde sirasā vandatī”ti. “Evaṃ sukhī hotu, pañcasikha, sakko devānamindo sāmacco saparijano; sukhakāmā hi devā manussā asurā nāgā gandhabbā ye caññe santi puthukāyā”ti.</p>
<p><a class="sc" id="25"></a><a class="ms" id="p_7D_848"></a><a class="msdiv" id="msdiv351"></a>Evañca pana tathāgatā evarūpe mahesakkhe yakkhe abhivadanti. Abhivadito sakko devānamindo bhagavato indasālaguhaṃ pavisitvā bhagavantaṃ abhivādetvā ekamantaṃ aṭṭhāsi. Devāpi tāvatiṃsā indasālaguhaṃ pavisitvā bhagavantaṃ abhivādetvā ekamantaṃ aṭṭhaṃsu. Pañcasikhopi gandhab­ba­de­vaputto indasālaguhaṃ pavisitvā bhagavantaṃ abhivādetvā ekamantaṃ aṭṭhāsi.</p>
<p><a class="sc" id="26"></a><a class="wp" id="wp1.9"></a><a class="pts" id="pts2.270"></a><a class="ms" id="p_7D_849"></a>Tena kho pana samayena indasālaguhā visamā santī samā samapādi, sambādhā santī <span class="var" title="uruddhā (s1-3, km) | uruddā (mr)" id="note399">urundā</span> samapādi, andhakāro guhāyaṃ antaradhāyi, āloko udapādi yathā taṃ devānaṃ devānubhāvena.</p>
<p><a class="sc" id="27"></a><a class="pts" id="pts2.271"></a><a class="ms" id="p_7D_850"></a><a class="msdiv" id="msdiv352"></a>Atha kho bhagavā sakkaṃ devānamindaṃ etadavoca: “acchariyamidaṃ āyasmato kosiyassa, abbhutamidaṃ āyasmato kosiyassa tāva bahukiccassa bahuka­ra­ṇīyassa yadidaṃ idhāgamanan”ti. “Cirapaṭikāhaṃ, bhante, bhagavantaṃ dassanāya upasaṅka­mi­tukāmo; api ca devānaṃ tāvatiṃsānaṃ kehici <span class="var" title="kehici (s1-3, km)" id="note400">kehici</span> kic­cakara­ṇīyehi byāvaṭo; evāhaṃ nāsakkhiṃ bhagavantaṃ dassanāya upasaṅkamituṃ. Ekamidaṃ, bhante, samayaṃ bhagavā sāvatthiyaṃ viharati salaḷāgārake. Atha khvāhaṃ, bhante, sāvatthiṃ agamāsiṃ bhagavantaṃ dassanāya. <a class="wp" id="wp1.10"></a>Tena kho pana, bhante, samayena bhagavā aññatarena samādhinā nisinno hoti, <span class="var" title="bhuñjatī (bj) | bhujagī (s1-3, km) | bhuñjati (pts1)" id="note401">bhūjati</span> ca nāma vessavaṇassa mahārājassa paricārikā bhagavantaṃ paccupaṭṭhitā hoti, pañjalikā namassamānā tiṭṭhati. Atha khvāhaṃ, bhante, bhūjatiṃ etadavocaṃ: ‘abhivādehi me tvaṃ, bhagini, bhagavantaṃ: “sakko, bhante, devānamindo sāmacco saparijano bhagavato pāde sirasā vandatī”’ti. Evaṃ vutte, bhante, sā bhūjati maṃ etadavoca: ‘akālo kho, mārisa, bhagavantaṃ dassanāya; paṭisallīno bhagavā’ti. ‘Tena hi, bhagini, yadā bhagavā tamhā samādhimhā vuṭṭhito hoti, atha mama vacanena bhagavantaṃ abhivādehi: “sakko, bhante, devānamindo sāmacco saparijano bhagavato pāde sirasā vandatī”’ti. Kacci me sā, bhante, bhaginī bhagavantaṃ abhivādesi? Sarati bhagavā tassā bhaginiyā vacanan”ti? “Abhivādesi maṃ sā, devānaminda, bhaginī, sarāmahaṃ tassā bhaginiyā vacanaṃ. Api cāhaṃ <span class="var" title="cakka­nemi­sad­dena (s1-3, km)" id="note402">āyasmato nemisaddena</span> tamhā samādhimhā vuṭṭhito”ti. <a class="wp" id="wp1.11"></a>“Ye te, bhante, devā amhehi paṭhamataraṃ tāvatiṃsakāyaṃ upapannā, tesaṃ me sammukhā sutaṃ sammukhā paṭiggahitaṃ: ‘yadā tathāgatā loke uppajjanti arahanto sammāsambuddhā, dibbā kāyā paripūrenti, hāyanti asurakāyā’ti. Taṃ me idaṃ, bhante, sakkhidiṭṭhaṃ yato tathāgato loke uppanno arahaṃ sammāsambuddho, dibbā kāyā paripūrenti, hāyanti asurakāyāti.</p>
<h3>2.1. Gopakavatthu</h3>
<p><a class="sc" id="28"></a><a class="pts" id="pts2.272"></a><a class="ms" id="p_7D_851"></a><a class="msdiv" id="msdiv353"></a>Idheva, bhante, kapila­vatthus­miṃ gopikā nāma sakyadhītā ahosi buddhe pasannā dhamme pasannā saṃghe pasannā sīlesu paripūrakārinī. Sā <span class="var" title="itthicittaṃ (s1, pts1) | itthīcittaṃ (s2, s3, km)" id="note403">itthittaṃ</span> virājetvā <span class="var" title="purisacittaṃ (s1-3, km, pts1)" id="note404">purisattaṃ</span> bhāvetvā kāyassa bhedā paraṃ maraṇā sugatiṃ saggaṃ lokaṃ upapannā. Devānaṃ tāvatiṃsānaṃ sahabyataṃ amhākaṃ puttattaṃ ajjhupagatā. Tatrapi naṃ evaṃ jānanti: ‘gopako devaputto, gopako devaputto’ti. Aññepi, bhante, tayo bhikkhū bhagavati brahmacariyaṃ caritvā hīnaṃ gandhabbakāyaṃ upapannā. Te pañcahi kāmaguṇehi samappitā samaṅgībhūtā paricārayamānā amhākaṃ upaṭṭhānaṃ āgacchanti amhākaṃ pāricariyaṃ. Te amhākaṃ upaṭṭhānaṃ āgate amhākaṃ pāricariyaṃ gopako devaputto paṭicodesi: ‘kutomukhā nāma tumhe, mārisā, tassa bhagavato dhammaṃ <span class="var" title="assutthā (bj) | āyūhittha (s1-3, km) | assutvā (pts1)" id="note405">assuttha</span> —ahañhi nāma itthikā samānā buddhe pasannā dhamme pasannā saṃghe pasannā sīlesu paripūrakārinī itthittaṃ virājetvā purisattaṃ bhāvetvā kāyassa bhedā paraṃ maraṇā sugatiṃ saggaṃ lokaṃ upapannā, devānaṃ tāvatiṃsānaṃ sahabyataṃ sakkassa devānamindassa puttattaṃ ajjhupagatā. Idhāpi maṃ evaṃ jānanti: “gopako devaputto gopako devaputto”ti. Tumhe pana, mārisā, bhagavati brahmacariyaṃ caritvā hīnaṃ gandhabbakāyaṃ upapannā. Duddiṭṭharūpaṃ vata bho addasāma, ye mayaṃ addasāma sahadhammike hīnaṃ gandhabbakāyaṃ upapanne’ti. Tesaṃ, bhante, gopakena devaputtena paṭicoditānaṃ dve devā diṭṭheva dhamme satiṃ paṭilabhiṃsu kāyaṃ brahma­puro­hi­taṃ, eko pana devo kāme ajjhāvasi.</p>
<blockquote class="gatha">
<p><a class="sc" id="29"></a><a class="wp" id="wp1.12"></a><a class="ms" id="p_7D_852"></a><a class="msdiv" id="msdiv354"></a>‘Upāsikā cakkhumato ahosiṃ,<br> Nāmampi mayhaṃ ahu “gopikā”ti;<br> Buddhe ca dhamme ca abhippasannā,<br> Saṅghañ­cu­paṭṭhā­siṃ pasannacittā.
</p>
<p><a class="sc" id="30"></a><a class="ms" id="p_7D_853"></a>Tasseva buddhassa sudhammatāya,<br> Sakkassa puttomhi mahānubhāvo;<br> Mahājutīko tidivūpapanno,<br> Jānanti maṃ idhāpi “gopako”ti.
</p>
<p><a class="sc" id="31"></a><a class="ms" id="p_7D_854"></a>Athaddasaṃ bhikkhavo diṭṭhapubbe,<br> Gandhab­ba­kā­yūpa­gate vasīne;<br> Imehi te gotamasāvakāse,<br> Ye ca mayaṃ pubbe manussabhūtā.
</p>
<p><a class="sc" id="32"></a><a class="pts" id="pts2.273"></a><a class="ms" id="p_7D_855"></a>Annena pānena upaṭṭhahimhā,<br> Pādūpasaṅgayha sake nivesane;<br> Kutomukhā nāma ime bhavanto,<br> <span class="var" title="buddhassa dhammaṃ na paṭiggahesuṃ (s1-3, km, pts1)" id="note406">Buddhassa dhammāni paṭiggahesuṃ</span>.</p>
<p><a class="sc" id="33"></a><a class="ms" id="p_7D_856"></a>Paccattaṃ veditabbo hi dhammo,<br> Sudesito cak­khu­ma­tānu­buddho;<br> Ahañhi tumheva upāsamāno,<br> Sutvāna ariyāna subhāsitāni.
</p>
<p><a class="sc" id="34"></a><a class="ms" id="p_7D_857"></a>Sakkassa puttomhi mahānubhāvo,<br> Mahājutīko tidivūpapanno;<br> Tumhe pana seṭṭha­mu­pāsa­mānā,<br> Anuttaraṃ brahmacariyaṃ caritvā.
</p>
<p><a class="sc" id="35"></a><a class="ms" id="p_7D_858"></a>Hīnaṃ kāyaṃ upapannā bhavanto,<br> Anānulomā bhavatūpapatti;<br> Duddiṭṭharūpaṃ vata addasāma,<br> Sahadhammike hīnakā­yūpa­panne.
</p>
<p><a class="sc" id="36"></a><a class="ms" id="p_7D_859"></a>Gandhab­ba­kā­yūpa­gatā bhavanto,<br> Devā­namā­gaccha­tha pāricariyaṃ;<br> Agāre vasato mayhaṃ,<br> Imaṃ passa visesataṃ.
</p>
<p><a class="sc" id="37"></a><a class="ms" id="p_7D_860"></a>Itthī hutvā svajja pumomhi devo,<br> Dibbehi kāmehi samaṅgibhūto’;<br> Te coditā gotamasāvakena,<br> Saṃvegamāpādu samecca gopakaṃ.
</p>
<p><a class="sc" id="38"></a><a class="pts" id="pts2.274"></a><a class="ms" id="p_7D_861"></a>‘Handa <span class="var" title="byāyamāma (bj) | vigāyāma (s1-3, km) | vitāyāma (pts1)" id="note407">viyāyāma</span> <span class="var" title="viyāyamāma (bj, s1-3, km, pts1)" id="note408">byāyāma</span>,<br> Mā no mayaṃ parapessā ahumhā’;<br> Tesaṃ duve vīriya­mārabhiṃsu,<br> Anussaraṃ gotamasāsanāni.
</p>
<p><a class="sc" id="39"></a><a class="ms" id="p_7D_862"></a>Idheva cittāni virājayitvā,<br> Kāmesu ādīna­va­maddasaṃsu;<br> Te kāma­saṃ­yoja­na­bandha­nāni,<br> Pāpimayogāni duraccayāni.
</p>
<p><a class="sc" id="40"></a><a class="ms" id="p_7D_863"></a>Nāgova <span class="var" title="sandānaguṇāni (bj, pts1) | santāni guṇāni (s1-3, km)" id="note409">sannāni guṇāni</span> chetvā,<br> Deve tāvatiṃse atikkamiṃsu;<br> Saindā devā sapajāpatikā,<br> Sabbe sudhammāya sabhā­yupa­viṭṭhā.
</p>
<p><a class="sc" id="41"></a><a class="ms" id="p_7D_864"></a>Tesaṃ nisinnānaṃ abhikkamiṃsu,<br> Vīrā virāgā virajaṃ karontā;<br> Te disvā saṃvegamakāsi vāsavo,<br> Devābhibhū devagaṇassa majjhe.
</p>
<p><a class="sc" id="42"></a><a class="ms" id="p_7D_865"></a>‘Imehi te hīnakā­yūpa­pannā,<br> Deve tāvatiṃse abhikkamanti’;<br> Saṃvegajātassa vaco nisamma,<br> So gopako vāsava­majjha­bhāsi.
</p>
<p><a class="sc" id="43"></a><a class="ms" id="p_7D_866"></a>‘Buddho janindatthi manussaloke,<br> Kāmābhibhū sakyamunīti ñāyati;<br> Tasseva te puttā satiyā vihīnā,<br> Coditā mayā te sati­majjha­latthuṃ’.
</p>
<p><a class="sc" id="44"></a><a class="pts" id="pts2.275"></a><a class="ms" id="p_7D_867"></a>Tiṇṇaṃ tesaṃ <span class="var" title="vasīnettha (bj) | avasinettha (s1-3, km) | avasīnettha (pts1)" id="note410">āvasinettha</span> eko,<br> Gandhab­ba­kā­yūpa­gato vasīno;<br> Dve ca sam­bodhi­pa­thā­nusā­rino,<br> Devepi hīḷenti samāhitattā.
</p>
<p><a class="sc" id="45"></a><a class="ms" id="p_7D_868"></a>Etādisī dhammap­pakāsa­nettha,<br> Na tattha kiṅkaṅkhati koci sāvako;<br> Nitiṇṇaoghaṃ vici­kiccha­chinnaṃ,<br> Buddhaṃ namassāma jinaṃ janindaṃ.
</p>
<p><a class="sc" id="46"></a><a class="ms" id="p_7D_869"></a>Yaṃ te dhammaṃ idhaññāya,<br> visesaṃ <span class="var" title="ajjhagamaṃsu (s1-3) | ajjhagamaṃsuṃ (km)" id="note411">ajjhagaṃsu</span> te;<br> Kāyaṃ brahma­puro­hi­taṃ,<br> duve tesaṃ visesagū.
</p>
<p><a class="sc" id="47"></a><a class="ms" id="p_7D_870"></a>Tassa dhammassa pattiyā,<br> āgatamhāsi mārisa;<br> Katāvakāsā bhagavatā,<br> pañhaṃ pucchemu mārisā”ti.
</p>
</blockquote>
<p><a class="sc" id="48"></a><a class="wp" id="wp1.13"></a><a class="ms" id="p_7D_871"></a><a class="msdiv" id="msdiv355"></a>Atha kho bhagavato etadahosi: “dīgharattaṃ visuddho kho ayaṃ <span class="var" title="sakko (bj, s1-3, km, pts1)" id="note412">yakkho</span>, yaṃ kiñci maṃ pañhaṃ pucchissati, sabbaṃ taṃ attha­sañ­hi­taṃ­yeva pucchissati, no anat­tha­sañ­hi­taṃ. Yañcassāhaṃ puṭṭho byākarissāmi, taṃ khippameva ājānissatī”ti.</p>
<p><a class="sc" id="49"></a><a class="ms" id="p_7D_872"></a><a class="msdiv" id="msdiv356"></a>Atha kho bhagavā sakkaṃ devānamindaṃ gāthāya ajjhabhāsi: </p>
<blockquote class="gatha">
<p><a class="sc" id="50"></a><a class="ms" id="p_7D_873"></a>“Puccha vāsava maṃ pañhaṃ,<br> yaṃ kiñci manasicchasi;<br> Tassa tasseva pañhassa,<br> ahaṃ antaṃ karomi te”ti.
</p>
</blockquote>
<p class="endsection">Paṭha­ma­bhā­ṇavāro niṭṭhito.</p>
<p><a class="sc" id="51"></a><a class="wp" id="wp2.1"></a><a class="pts" id="pts2.276"></a><a class="ms" id="p_7D_875"></a><a class="msdiv" id="msdiv357"></a>Katāvakāso sakko <span class="var" title="devānamindo bhagavantaṃ imaṃ (pts1)" id="note413">devānamindo bhagavatā imaṃ bhagavantaṃ</span> paṭhamaṃ pañhaṃ apucchi:</p>
<p><a class="sc" id="52"></a><a class="ms" id="p_7D_876"></a>“Kiṃsaṃyojanā nu kho, mārisa, devā manussā asurā nāgā gandhabbā ye caññe santi puthukāyā, te: ‘averā adaṇḍā asapattā abyāpajjā viharemu averino’ti iti ca nesaṃ hoti, atha ca pana saverā sadaṇḍā sasapattā sabyāpajjā viharanti saverino”ti? Itthaṃ sakko devānamindo <span class="var" title="imaṃ paṭhamaṃ pañhaṃ (pts1)" id="note414">bhagavantaṃ pañhaṃ</span> apucchi. Tassa bhagavā pañhaṃ puṭṭho byākāsi:</p>
<p><a class="sc" id="53"></a><a class="ms" id="p_7D_877"></a>“Issā­maccha­ri­ya­saṃ­yojanā kho, devānaminda, devā manussā asurā nāgā gandhabbā ye caññe santi puthukāyā, te: ‘averā adaṇḍā asapattā abyāpajjā viharemu averino’ti iti ca nesaṃ hoti, atha ca pana saverā sadaṇḍā sasapattā sabyāpajjā viharanti saverino”ti. Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi: “evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṅkathā bhagavato pañha­vey­yāka­ra­ṇaṃ sutvā”ti.</p>
<p><a class="sc" id="54"></a><a class="wp" id="wp2.2"></a><a class="pts" id="pts2.277"></a><a class="ms" id="p_7D_878"></a><a class="msdiv" id="msdiv358"></a>Itiha sakko devānamindo bhagavato bhāsitaṃ abhinanditvā anumoditvā bhagavantaṃ <span class="var" title="uttariṃ (bj, s1-3, km, pts1)" id="note415">uttari</span> pañhaṃ apucchi:</p>
<p><a class="sc" id="55"></a><a class="ms" id="p_7D_879"></a>“Issā­maccha­ri­yaṃ pana, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ; kismiṃ sati issā­maccha­ri­yaṃ hoti; kismiṃ asati issā­maccha­ri­yaṃ na hotī”ti? “Issā­maccha­ri­yaṃ kho, devānaminda, piyāp­piya­nidānaṃ piyāp­piya­sa­muda­yaṃ piyāppiya­jātikaṃ piyāp­piya­pabha­vaṃ; piyāppiye sati issā­maccha­ri­yaṃ hoti, piyāppiye asati issā­maccha­ri­yaṃ na hotī”ti.</p>
<p><a class="sc" id="56"></a><a class="ms" id="p_7D_880"></a>“Piyāppiyaṃ <span class="var" title="kho pana (bj, c1)" id="note416">pana</span>, mārisa, kiṃnidānaṃ kiṃsamudayaṃ kiṃjātikaṃ kiṃpabhavaṃ; kismiṃ sati piyāppiyaṃ hoti; kismiṃ asati piyāppiyaṃ na hotī”ti? “Piyāppiyaṃ kho, devānaminda, chandanidānaṃ chanda­sa­muda­yaṃ chandajātikaṃ chandapabhavaṃ; chande sati piyāppiyaṃ hoti; chande asati piyāppiyaṃ na hotī”ti.</p>
<p><a class="sc" id="57"></a><a class="ms" id="p_7D_881"></a>“<span class="var" title="kho pana (bj, c1)" id="note417">Chando pana</span>, mārisa, kiṃnidāno kiṃsamudayo kiṃjātiko kiṃpabhavo; kismiṃ sati chando hoti; kismiṃ asati chando na hotī”ti? “Chando kho, devānaminda, vitakkanidāno vitak­ka­sa­mudayo vitakkajātiko vitakkapabhavo; vitakke sati chando hoti; vitakke asati chando na hotī”ti.</p>
<p><a class="sc" id="58"></a><a class="ms" id="p_7D_882"></a>“<span class="var" title="kho pana (bj, c1)" id="note418">Vitakko pana</span>, mārisa, kiṃnidāno kiṃsamudayo kiṃjātiko kiṃpabhavo; kismiṃ sati vitakko hoti; kismiṃ asati vitakko na hotī”ti? “Vitakko kho, devānaminda, papañ­ca­saññā­saṅ­khā­nidāno papañ­ca­saññā­saṅ­khā­sa­mudayo papañ­ca­saññā­saṅ­khā­jātiko papañ­ca­saññā­saṅ­khā­pabhavo; papañ­ca­saññā­saṅ­khāya sati vitakko hoti; papañ­ca­saññā­saṅ­khāya asati vitakko na hotī”ti.</p>
<p><a class="sc" id="59"></a><a class="wp" id="wp2.3"></a><a class="ms" id="p_7D_883"></a>“Kathaṃ paṭipanno pana, mārisa, bhikkhu papañ­ca­saññā­saṅ­khā­nirodha­sārup­pa­gā­miniṃ paṭipadaṃ paṭipanno hotī”ti?</p>
<h3>2.2. Vedanā­kam­maṭṭhāna</h3>
<p><a class="sc" id="60"></a><a class="pts" id="pts2.278"></a><a class="ms" id="p_7D_884"></a><a class="msdiv" id="msdiv359"></a>“<span class="var" title="... cāhaṃ (s1-3, km) | ... pahaṃ (pts1)" id="note419">Somanas­sam­pāhaṃ</span>, devānaminda, duvidhena vadāmi—sevitabbampi, asevitabbampi. Domanas­sam­pāhaṃ, devānaminda, duvidhena vadāmi—sevitabbampi, asevitabbampi. Upekkhampāhaṃ, devānaminda, duvidhena vadāmi—sevitabbampi, asevitabbampi.</p>
<p><a class="sc" id="61"></a><a class="ms" id="p_7D_885"></a><a class="msdiv" id="msdiv360"></a>Somanas­sam­pāhaṃ, devānaminda, duvidhena vadāmi sevitabbampi, asevitab­bam­pīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā somanassaṃ ‘imaṃ kho me somanassaṃ sevato akusalā dhammā abhivaḍḍhanti, kusalā dhammā parihāyantī’ti, evarūpaṃ somanassaṃ na sevitabbaṃ. Tattha yaṃ jaññā somanassaṃ ‘imaṃ kho me somanassaṃ sevato akusalā dhammā parihāyanti, kusalā dhammā abhivaḍḍhantī’ti, evarūpaṃ somanassaṃ sevitabbaṃ. Tattha yañce savitakkaṃ savicāraṃ, yañce avitakkaṃ avicāraṃ, ye avitakke avicāre, <span class="var" title="se (pts1)" id="note420">te</span> paṇītatare. Somanas­sam­pāhaṃ, devānaminda, duvidhena vadāmi sevitabbampi, asevitab­bam­pīti. Iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="62"></a><a class="pts" id="pts2.279"></a><a class="ms" id="p_7D_886"></a><a class="msdiv" id="msdiv361"></a>Domanas­sam­pāhaṃ, devānaminda, duvidhena vadāmi sevitabbampi, asevitab­bam­pīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā domanassaṃ ‘imaṃ kho me domanassaṃ sevato akusalā dhammā abhivaḍḍhanti, kusalā dhammā parihāyantī’ti, evarūpaṃ domanassaṃ na sevitabbaṃ. Tattha yaṃ jaññā domanassaṃ ‘imaṃ kho me domanassaṃ sevato akusalā dhammā parihāyanti, kusalā dhammā abhivaḍḍhantī’ti, evarūpaṃ domanassaṃ sevitabbaṃ. Tattha yañce savitakkaṃ savicāraṃ, yañce avitakkaṃ avicāraṃ, ye avitakke avicāre, te paṇītatare. Domanas­sam­pāhaṃ, devānaminda, duvidhena vadāmi sevitabbampi, asevitab­bam­pīti iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="63"></a><a class="ms" id="p_7D_887"></a><a class="msdiv" id="msdiv362"></a>Upekkhampāhaṃ, devānaminda, duvidhena vadāmi sevitabbampi, asevitab­bam­pīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā upekkhaṃ ‘imaṃ kho me upekkhaṃ sevato akusalā dhammā abhivaḍḍhanti, kusalā dhammā parihāyantī’ti, evarūpā upekkhā na sevitabbā. Tattha yaṃ jaññā upekkhaṃ ‘imaṃ kho me upekkhaṃ sevato akusalā dhammā parihāyanti, kusalā dhammā abhivaḍḍhantī’ti, evarūpā upekkhā sevitabbā. Tattha yañce savitakkaṃ savicāraṃ, yañce avitakkaṃ avicāraṃ, ye avitakke avicāre, te paṇītatare. Upekkhampāhaṃ, devānaminda, duvidhena vadāmi sevitabbampi, asevitab­bam­pīti iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="64"></a><a class="ms" id="p_7D_888"></a><a class="msdiv" id="msdiv363"></a>Evaṃ paṭipanno kho, devānaminda, bhikkhu papañ­ca­saññā­saṅ­khā­nirodha­sārup­pa­gā­miniṃ paṭipadaṃ paṭipanno hotī”ti. Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi: “evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṅkathā bhagavato pañha­vey­yāka­ra­ṇaṃ sutvā”ti.</p>
<h3>2.3. Pāti­mokkha­saṃ­vara</h3>
<p><a class="sc" id="65"></a><a class="wp" id="wp2.4"></a><a class="ms" id="p_7D_889"></a><a class="msdiv" id="msdiv364"></a>Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi: </p>
<p><a class="sc" id="66"></a><a class="ms" id="p_7D_890"></a>“Kathaṃ paṭipanno pana, mārisa, bhikkhu pāti­mokkha­saṃ­varāya paṭipanno hotī”ti? “ Kāyasamā­cāram­pāhaṃ, devānaminda, duvidhena vadāmi—sevitabbampi, asevitabbampi. Vacī­samā­cāram­pāhaṃ, devānaminda, duvidhena vadāmi— sevitabbampi, asevitabbampi. Pari­yesanaṃ­pāhaṃ, devānaminda, duvidhena vadāmi— sevitabbampi, asevitabbampi.</p>
<p><a class="sc" id="67"></a><a class="pts" id="pts2.280"></a><a class="ms" id="p_7D_891"></a>Kāyasamā­cāram­pāhaṃ, devānaminda, duvidhena vadāmi sevitabbampi asevitab­bam­pīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā kāyasamācāraṃ ‘imaṃ kho me kāyasamācāraṃ sevato akusalā dhammā abhivaḍḍhanti, kusalā dhammā parihāyantī’ti, evarūpo kāyasamācāro na sevitabbo. Tattha yaṃ jaññā kāyasamācāraṃ ‘imaṃ kho me kāyasamācāraṃ sevato akusalā dhammā parihāyanti, kusalā dhammā abhivaḍḍhantī’ti, evarūpo kāyasamācāro sevitabbo. Kāyasamā­cāram­pāhaṃ, devānaminda, duvidhena vadāmi—sevitabbampi, asevitab­bam­pīti iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="68"></a><a class="ms" id="p_7D_892"></a>Vacī­samā­cāram­pāhaṃ, devānaminda, duvidhena vadāmi—sevitabbampi, asevitab­bam­pīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā vacīsamācāraṃ ‘imaṃ kho me vacīsamācāraṃ sevato akusalā dhammā abhivaḍḍhanti, kusalā dhammā parihāyantī’ti, evarūpo vacīsamācāro na sevitabbo. Tattha yaṃ jaññā vacīsamācāraṃ ‘imaṃ kho me vacīsamācāraṃ sevato akusalā dhammā parihāyanti, kusalā dhammā abhivaḍḍhantī’ti, evarūpo vacīsamācāro sevitabbo. Vacī­samā­cāram­pāhaṃ, devānaminda, duvidhena vadāmi—sevitabbampi, asevitab­bam­pīti iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="69"></a><a class="ms" id="p_7D_893"></a>Pari­yesanaṃ­pāhaṃ, devānaminda, duvidhena vadāmi—sevitabbampi, asevitab­bam­pīti iti kho panetaṃ vuttaṃ, kiñcetaṃ paṭicca vuttaṃ? Tattha yaṃ jaññā pariyesanaṃ ‘imaṃ kho me pariyesanaṃ sevato akusalā dhammā abhivaḍḍhanti, kusalā dhammā parihāyantī’ti, evarūpā pariyesanā na sevitabbā. Tattha yaṃ jaññā pariyesanaṃ ‘imaṃ kho me pariyesanaṃ sevato akusalā dhammā parihāyanti, kusalā dhammā abhivaḍḍhantī’ti, evarūpā pariyesanā sevitabbā. Pari­yesanaṃ­pāhaṃ, devānaminda, duvidhena vadāmi—sevitabbampi, asevitab­bam­pīti iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="70"></a><a class="pts" id="pts2.281"></a><a class="ms" id="p_7D_894"></a>Evaṃ paṭipanno kho, devānaminda, bhikkhu pāti­mokkha­saṃ­varāya paṭipanno hotī”ti. Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi: “evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṅkathā bhagavato pañha­vey­yāka­ra­ṇaṃ sutvā”ti.</p>
<h3>2.4. Indriyasaṃvara</h3>
<p><a class="sc" id="71"></a><a class="wp" id="wp2.5"></a><a class="ms" id="p_7D_895"></a><a class="msdiv" id="msdiv365"></a>Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi: </p>
<p><a class="sc" id="72"></a><a class="ms" id="p_7D_896"></a>“Kathaṃ paṭipanno pana, mārisa, bhikkhu indriya­saṃ­varāya paṭipanno hotī”ti? “Cak­khu­viññeyyaṃ rūpampāhaṃ, devānaminda, duvidhena vadāmi—sevitabbampi, asevitabbampi. Sotaviññeyyaṃ saddampāhaṃ, devānaminda, duvidhena vadāmi— sevitabbampi, asevitabbampi. Ghānaviññeyyaṃ gandhampāhaṃ, devānaminda, duvidhena vadāmi—sevitabbampi, asevitabbampi. Jivhāviññeyyaṃ rasampāhaṃ, devānaminda, duvidhena vadāmi—sevitabbampi, asevitabbampi. Kāyaviññeyyaṃ ­phoṭṭhab­bam­pāhaṃ, devānaminda, duvidhena vadāmi—sevitabbampi, asevitabbampi. Manoviññeyyaṃ dhammampāhaṃ, devānaminda, duvidhena vadāmi—sevitabbampi, asevitabbampī”ti.</p>
<p><a class="sc" id="73"></a><a class="ms" id="p_7D_897"></a>Evaṃ vutte, sakko devānamindo bhagavantaṃ etadavoca: </p>
<p><a class="sc" id="74"></a><a class="pts" id="pts2.282"></a><a class="ms" id="p_7D_898"></a>“Imassa kho ahaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmi. Yathārūpaṃ, bhante, cak­khu­viññeyyaṃ rūpaṃ sevato akusalā dhammā abhivaḍḍhanti, kusalā dhammā parihāyanti, evarūpaṃ cak­khu­viññeyyaṃ rūpaṃ na sevitabbaṃ. Yathārūpañca kho, bhante, cak­khu­viññeyyaṃ rūpaṃ sevato akusalā dhammā parihāyanti, kusalā dhammā abhivaḍḍhanti, evarūpaṃ cak­khu­viññeyyaṃ rūpaṃ sevitabbaṃ. Yathārūpañca kho, bhante, sotaviññeyyaṃ saddaṃ sevato … pe … ghānaviññeyyaṃ gandhaṃ sevato … jivhāviññeyyaṃ rasaṃ sevato … kāyaviññeyyaṃ phoṭṭhabbaṃ sevato … manoviññeyyaṃ dhammaṃ sevato akusalā dhammā abhivaḍḍhanti, kusalā dhammā parihāyanti, evarūpo manoviññeyyo dhammo na sevitabbo. Yathārūpañca kho, bhante, manoviññeyyaṃ dhammaṃ sevato akusalā dhammā parihāyanti, kusalā dhammā abhivaḍḍhanti, evarūpo manoviññeyyo dhammo sevitabbo.</p>
<p><a class="sc" id="75"></a><a class="ms" id="p_7D_899"></a>Imassa kho me, bhante, bhagavatā saṅkhittena bhāsitassa evaṃ vitthārena atthaṃ ājānato tiṇṇā mettha kaṅkhā vigatā kathaṅkathā bhagavato pañha­vey­yāka­ra­ṇaṃ sutvā”ti.</p>
<p><a class="sc" id="76"></a><a class="wp" id="wp2.6"></a><a class="ms" id="p_7D_900"></a><a class="msdiv" id="msdiv366"></a>Itiha sakko devānamindo bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi: </p>
<p><a class="sc" id="77"></a><a class="ms" id="p_7D_901"></a>“Sabbeva nu kho, mārisa, samaṇabrāhmaṇā ekantavādā ekantasīlā ekantachandā ekanta­ajjho­sānā”ti? “Na kho, devānaminda, sabbe samaṇabrāhmaṇā ekantavādā ekantasīlā ekantachandā ekanta­ajjho­sānā”ti.</p>
<p><a class="sc" id="78"></a><a class="ms" id="p_7D_902"></a>“Kasmā pana, mārisa, na sabbe samaṇabrāhmaṇā ekantavādā ekantasīlā ekantachandā ekanta­ajjho­sānā”ti? “Anekadhātu nānādhātu kho, devānaminda, loko. Tasmiṃ aneka­dhā­tunānā­dhātus­miṃ loke yaṃ yadeva sattā dhātuṃ abhinivisanti, taṃ tadeva thāmasā parāmāsā abhinivissa voharanti: ‘idameva saccaṃ moghamaññan’ti. Tasmā na sabbe samaṇabrāhmaṇā ekantavādā ekantasīlā ekantachandā ekanta­ajjho­sānā”ti.</p>
<p><a class="sc" id="79"></a><a class="pts" id="pts2.283"></a><a class="ms" id="p_7D_903"></a>“Sabbeva nu kho, mārisa, samaṇabrāhmaṇā accantaniṭṭhā accan­ta­yogak­khemī accan­tab­rahma­cārī accan­ta­pari­yosānā”ti? “Na kho, devānaminda, sabbe samaṇabrāhmaṇā accantaniṭṭhā accan­ta­yogak­khemī accan­tab­rahma­cārī accan­ta­pari­yosānā”ti.</p>
<p><a class="sc" id="80"></a><a class="ms" id="p_7D_904"></a>“Kasmā pana, mārisa, na sabbe samaṇabrāhmaṇā accantaniṭṭhā accan­ta­yogak­khemī accan­tab­rahma­cārī accan­ta­pari­yosānā”ti? “Ye kho, devānaminda, bhikkhū taṇhā­saṅ­kha­ya­vimuttā te accantaniṭṭhā accan­ta­yogak­khemī accan­tab­rahma­cārī accan­ta­pari­yosānā. Tasmā na sabbe samaṇabrāhmaṇā accantaniṭṭhā accan­ta­yogak­khemī accan­tab­rahma­cārī accan­ta­pari­yosānā”ti.</p>
<p><a class="sc" id="81"></a><a class="ms" id="p_7D_905"></a>Itthaṃ bhagavā sakkassa devānamindassa pañhaṃ puṭṭho byākāsi. Attamano sakko devānamindo bhagavato bhāsitaṃ abhinandi anumodi: “evametaṃ, bhagavā, evametaṃ, sugata. Tiṇṇā mettha kaṅkhā vigatā kathaṅkathā bhagavato pañha­vey­yāka­ra­ṇaṃ sutvā”ti.</p>
<p><a class="sc" id="82"></a><a class="ms" id="p_7D_906"></a><a class="msdiv" id="msdiv367"></a>Itiha sakko devānamindo bhagavato bhāsitaṃ abhinanditvā anumoditvā bhagavantaṃ etadavoca: </p>
<p><a class="sc" id="83"></a><a class="wp" id="wp2.7"></a><a class="ms" id="p_7D_907"></a>“Ejā, bhante, rogo, ejā gaṇḍo, ejā sallaṃ, ejā imaṃ purisaṃ parikaḍḍhati tassa tasseva bhavassa abhinibbattiyā. Tasmā ayaṃ puriso uccā­vaca­mā­pajjati. Yesāhaṃ, bhante, pañhānaṃ ito bahiddhā aññesu samaṇab­rāhma­ṇesu okāsakammampi nālatthaṃ, te me bhagavatā byākatā. Dīgha­rat­tā­nusa­yi­tañca <span class="var" title="yañca pana (s1-3, km) | yañca pana (pts1)" id="note423">pana</span> me vici­kicchā­kathaṃ­kathā­sallaṃ, tañca bhagavatā abbuḷhan”ti.</p>
<p><a class="sc" id="84"></a><a class="pts" id="pts2.284"></a><a class="ms" id="p_7D_908"></a>“Abhijānāsi no tvaṃ, devānaminda, ime pañhe aññe samaṇabrāhmaṇe pucchitā”ti? “Abhijānāmahaṃ, bhante, ime pañhe aññe samaṇabrāhmaṇe pucchitā”ti. “Yathā kathaṃ pana te, devānaminda, byākaṃsu? Sace te agaru bhāsassū”ti. “Na kho me, bhante, garu yatthassa bhagavā nisinno bhagavantarūpo vā”ti. “Tena hi, devānaminda, bhāsassū”ti. “<span class="var" title="yesāhaṃ (s1-3, km) | ye sāhaṃ (pts1)" id="note424">Yesvāhaṃ</span>, bhante, maññāmi samaṇabrāhmaṇā āraññikā panta­se­nāsa­nāti, tyāhaṃ upasaṅkamitvā ime pañhe pucchāmi, te mayā puṭṭhā na sampāyanti, asampāyantā mamaṃyeva paṭipucchanti: ‘ko nāmo āyasmā’ti? Tesāhaṃ puṭṭho byākaromi: ‘ahaṃ kho, mārisa, sakko devānamindo’ti. Te mamaṃyeva uttari paṭipucchanti: ‘kiṃ panāyasmā, <span class="var" title="devānamindo (pts1)" id="note425">devānaminda</span>, kammaṃ katvā imaṃ ṭhānaṃ patto’ti? Tesāhaṃ yathāsutaṃ yathā­pariyat­taṃ dhammaṃ desemi. Te tāvatakeneva attamanā honti: ‘sakko ca no devānamindo diṭṭho, yañca no apucchimhā, tañca no byākāsī’ti. Te aññadatthu mamaṃyeva sāvakā sampajjanti, na cāhaṃ tesaṃ. Ahaṃ kho pana, bhante, bhagavato sāvako sotāpanno avini­pāta­dhammo niyato sam­bodhi­parā­yaṇo”ti.</p>
<h3>2.5. Somanas­sa­paṭi­lābha­kathā</h3>
<p><a class="sc" id="85"></a><a class="pts" id="pts2.285"></a><a class="ms" id="p_7D_909"></a><a class="msdiv" id="msdiv368"></a>“Abhijānāsi no tvaṃ, devānaminda, ito pubbe evarūpaṃ vedapaṭilābhaṃ somanas­sa­paṭi­lābhan”ti? “Abhijānāmahaṃ, bhante, ito pubbe evarūpaṃ vedapaṭilābhaṃ somanas­sa­paṭi­lābhan”ti. “Yathā kathaṃ pana tvaṃ, devānaminda, abhijānāsi ito pubbe evarūpaṃ vedapaṭilābhaṃ somanas­sa­paṭi­lābhan”ti?</p>
<p><a class="sc" id="86"></a><a class="ms" id="p_7D_910"></a>“Bhūtapubbaṃ, bhante, devāsu­rasaṅgāmo <span class="var" title="samūpabyuḷho (s1) | samupabyuḷho (s2, s3, km) | samūpabbūḷho (pts1)" id="note426">samupabyūḷho</span> ahosi. Tasmiṃ kho pana, bhante, saṅgāme devā jiniṃsu, asurā <span class="var" title="parājiyiṃsu (bj) | parājiṃsu (pts1)" id="note427">parājayiṃsu</span>. Tassa mayhaṃ, bhante, taṃ saṅgāmaṃ abhivijinitvā viji­tasaṅgā­massa etadahosi: ‘yā ceva dāni dibbā ojā yā ca asurā ojā, <span class="var" title="ubhayamettha (bj, s1-3, km)" id="note428">ubhayametaṃ</span> devā pari­bhuñjis­santī’ti. So kho pana me, bhante, vedapaṭilābho somanas­sa­paṭi­lābho sadaṇḍāvacaro sasatthāvacaro na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati. Yo kho pana me ayaṃ, bhante, bhagavato dhammaṃ sutvā vedapaṭilābho somanas­sa­paṭi­lābho, so adaṇḍāvacaro asatthāvacaro ekanta­nibbidāya virāgāya nirodhāya upasamāya abhiññāya sambodhāya nibbānāya saṃvattatī”ti.</p>
<p><a class="sc" id="87"></a><a class="wp" id="wp2.8"></a><a class="ms" id="p_7D_911"></a><a class="msdiv" id="msdiv369"></a>“Kiṃ pana tvaṃ, devānaminda, atthavasaṃ sampassamāno evarūpaṃ vedapaṭilābhaṃ somanas­sa­paṭi­lābhaṃ pavedesī”ti? “Cha kho ahaṃ, bhante, atthavase sampassamāno evarūpaṃ vedapaṭilābhaṃ somanas­sa­paṭi­lābhaṃ pavedemi.</p>
<blockquote class="gatha">
<p><a class="sc" id="88"></a><a class="ms" id="p_7D_912"></a>Idheva tiṭṭhamānassa,<br> devabhūtassa me sato;<br> Punarāyu ca me laddho,<br> evaṃ jānāhi mārisa.
</p>
</blockquote>
<p><a class="sc" id="89"></a><a class="pts" id="pts2.286"></a><a class="ms" id="p_7D_913"></a>Imaṃ kho ahaṃ, bhante, paṭhamaṃ atthavasaṃ sampassamāno evarūpaṃ vedapaṭilābhaṃ somanas­sa­paṭi­lābhaṃ pavedemi.</p>
<blockquote class="gatha">
<p><a class="sc" id="90"></a><a class="ms" id="p_7D_914"></a>Cutāhaṃ diviyā kāyā,<br> āyuṃ hitvā amānusaṃ;<br> Amūḷho gabbhamessāmi,<br> yattha me ramatī mano.
</p>
</blockquote>
<p><a class="sc" id="91"></a><a class="ms" id="p_7D_915"></a>Imaṃ kho ahaṃ, bhante, dutiyaṃ atthavasaṃ sampassamāno evarūpaṃ vedapaṭilābhaṃ somanas­sa­paṭi­lābhaṃ pavedemi.</p>
<blockquote class="gatha">
<p><a class="sc" id="92"></a><a class="ms" id="p_7D_916"></a>Svāhaṃ <span class="var" title="amūḷhapañhassa (s1-3, km) | amūḷhapaṅh'assu (pts1)" id="note429">amūḷhapaññassa</span>,<br> viharaṃ sāsane rato;<br> Ñāyena viharissāmi,<br> sampajāno paṭissato.
</p>
</blockquote>
<p><a class="sc" id="93"></a><a class="ms" id="p_7D_917"></a>Imaṃ kho ahaṃ, bhante, tatiyaṃ atthavasaṃ sampassamāno evarūpaṃ vedapaṭilābhaṃ somanas­sa­paṭi­lābhaṃ pavedemi.</p>
<blockquote class="gatha">
<p><a class="sc" id="94"></a><a class="ms" id="p_7D_918"></a>Ñāyena me carato ca,<br> sambodhi ce bhavissati;<br> Aññātā viharissāmi,<br> sveva anto bhavissati.
</p>
</blockquote>
<p><a class="sc" id="95"></a><a class="ms" id="p_7D_919"></a>Imaṃ kho ahaṃ, bhante, catutthaṃ atthavasaṃ sampassamāno evarūpaṃ vedapaṭilābhaṃ somanas­sa­paṭi­lābhaṃ pavedemi.</p>
<blockquote class="gatha">
<p><a class="sc" id="96"></a><a class="ms" id="p_7D_920"></a>Cutāhaṃ mānusā kāyā,<br> āyuṃ hitvāna mānusaṃ;<br> Puna devo bhavissāmi,<br> devalokamhi uttamo.
</p>
</blockquote>
<p><a class="sc" id="97"></a><a class="ms" id="p_7D_921"></a>Imaṃ kho ahaṃ, bhante, pañcamaṃ atthavasaṃ sampassamāno evarūpaṃ vedapaṭilābhaṃ somanas­sa­paṭi­lābhaṃ pavedemi.</p>
<blockquote class="gatha">
<p><a class="sc" id="98"></a><a class="ms" id="p_7D_922"></a><span class="var" title="ye (?)" id="note430">Te</span> paṇītatarā devā,<br> akaniṭṭhā yasassino;<br> Antime vattamānamhi,<br> so nivāso bhavissati.
</p>
</blockquote>
<p><a class="sc" id="99"></a><a class="pts" id="pts2.287"></a><a class="ms" id="p_7D_923"></a>Imaṃ kho ahaṃ, bhante, chaṭṭhaṃ atthavasaṃ sampassamāno evarūpaṃ vedapaṭilābhaṃ somanas­sa­paṭi­lābhaṃ pavedemi.</p>
<p><a class="sc" id="100"></a><a class="ms" id="p_7D_924"></a>Ime kho ahaṃ, bhante, cha atthavase sampassamāno evarūpaṃ vedapaṭilābhaṃ somanas­sa­paṭi­lābhaṃ pavedemi.</p>
<blockquote class="gatha">
<p><a class="sc" id="101"></a><a class="wp" id="wp2.9"></a><a class="ms" id="p_7D_925"></a><a class="msdiv" id="msdiv370"></a>Apari­yosita­saṅkappo,<br> vicikiccho kathaṅkathī;<br> Vicariṃ dīghamaddhānaṃ,<br> anvesanto tathāgataṃ.
</p>
<p><a class="sc" id="102"></a><a class="ms" id="p_7D_926"></a>Yassu maññāmi samaṇe,<br> ­pavi­vitta­vihārino;<br> Sambuddhā iti maññāno,<br> gacchāmi te upāsituṃ.
</p>
<p><a class="sc" id="103"></a><a class="ms" id="p_7D_927"></a>‘Kathaṃ ārādhanā hoti,<br> kathaṃ hoti virādhanā’;<br> Iti puṭṭhā na <span class="var" title="sambhonti (bj, s1-3, km, pts1)" id="note431">sampāyanti</span>,<br> magge paṭipadāsu ca.
</p>
<p><a class="sc" id="104"></a><a class="ms" id="p_7D_928"></a>Tyassu yadā maṃ jānanti,<br> sakko devānamāgato;<br> Tyassu mameva pucchanti,<br> <span class="squo">‘</span> kiṃ katvā pāpuṇī idaṃ’.</p>
<p><a class="sc" id="105"></a><a class="ms" id="p_7D_929"></a>Tesaṃ yathāsutaṃ dhammaṃ,<br> desayāmi <span class="var" title="janesuta (bj)" id="note432">jane sutaṃ</span>;<br> Tena attamanā honti,<br> <span class="squo">‘</span> diṭṭho no vāsavoti ca’.</p>
<p><a class="sc" id="106"></a><a class="ms" id="p_7D_930"></a>Yadā ca buddha­maddak­khiṃ,<br> vici­kicchā­vitāra­ṇaṃ;<br> Somhi vītabhayo ajja,<br> sambuddhaṃ <span class="var" title="payirupāsayiṃ (s1-3, km, mr) | payirūpāsiya (pts1)" id="note433">payirupāsiya</span>.</p>
<p><a class="sc" id="107"></a><a class="ms" id="p_7D_931"></a>Taṇhāsallassa hantāraṃ,<br> buddhaṃ appaṭipuggalaṃ;<br> Ahaṃ vande mahāvīraṃ,<br> buddha­mādicca­bandhu­naṃ.
</p>
<p><a class="sc" id="108"></a><a class="pts" id="pts2.288"></a><a class="ms" id="p_7D_932"></a>Yaṃ karomasi brahmuno,<br> samaṃ devehi mārisa;<br> Tadajja tuyhaṃ <span class="var" title="dassāmi (s1-3, km) | dassāma (mr)" id="note434">kassāma</span>,<br> handa sāmaṃ karoma te.
</p>
<p><a class="sc" id="109"></a><a class="ms" id="p_7D_933"></a><span class="var" title="tvameva sivaṃ (s1-3, km) | tuvamevasi (pts1)" id="note435">Tvameva asi</span> sambuddho,<br> tuvaṃ satthā anuttaro;<br> Sadevakasmiṃ lokasmiṃ,<br> natthi te paṭipuggalo”ti.
</p>
</blockquote>
<p><a class="sc" id="110"></a><a class="wp" id="wp2.10"></a><a class="ms" id="p_7D_934"></a><a class="msdiv" id="msdiv371"></a>Atha kho sakko devānamindo pañcasikhaṃ gandhab­ba­puttaṃ āmantesi: “bahūpakāro kho mesi tvaṃ, tāta pañcasikha, yaṃ tvaṃ bhagavantaṃ paṭhamaṃ pasādesi. Tayā, tāta, paṭhamaṃ pasāditaṃ pacchā mayaṃ taṃ bhagavantaṃ dassanāya upasaṅkamimhā arahantaṃ sammā­sambud­dhaṃ. Pettike vā ṭhāne ṭhapayissāmi, gandhabbarājā bhavissasi, bhaddañca te sūriya­vaccha­saṃ dammi, sā hi te abhipatthitā”ti.</p>
<p><a class="sc" id="111"></a><a class="ms" id="p_7D_935"></a>Atha kho sakko devānamindo pāṇinā pathaviṃ parāmasitvā tikkhattuṃ udānaṃ udānesi: </p>
<p><a class="sc" id="112"></a><a class="ms" id="p_7D_936"></a>“Namo tassa bhagavato arahato sammā­sambud­dhassa.</p>
<p><a class="sc" id="113"></a><a class="ms" id="p_7D_937"></a>Namo tassa bhagavato arahato sammā­sambud­dhassa.</p>
<p><a class="sc" id="114"></a><a class="ms" id="p_7D_938"></a>Namo tassa bhagavato arahato sammā­sambud­dhassā”ti.</p>
<p><a class="sc" id="115"></a><a class="pts" id="pts2.289"></a><a class="ms" id="p_7D_939"></a>Imasmiñca pana vey­yāka­ra­ṇas­miṃ bhaññamāne sakkassa devānamindassa virajaṃ vītamalaṃ dhammacakkhuṃ udapādi: “yaṃ kiñci samuda­ya­dhammaṃ sabbaṃ taṃ nirodhadhamman”ti. Aññesañca asītiyā devatā­sahas­sā­naṃ; iti ye sakkena devānamindena ajjhiṭṭhapañhā puṭṭhā, te bhagavatā byākatā. Tasmā imassa veyyākaraṇassa sakka­pañhāt­veva adhivacananti.</p>
<p class="endsutta">Sakka­pañha­suttaṃ niṭṭhitaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Sakka­pañha­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>