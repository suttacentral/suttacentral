<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn24">
<article>
<div class="hgroup">
<p class="division">Dīgha Nikāya 24</p>
<h1>Pāthikasutta</h1>
</div>
<h2>1. Sunak­khat­ta­vatthu</h2>
<p><a class="sc" id="1"></a><a class="wp" id="wp1.1"></a><a class="pts" id="pts3.1"></a><a class="ms" id="p_8D_2"></a><a class="msdiv" id="msdiv1"></a><span class="evam">Evaṃ me sutaṃ—​</span>   ekaṃ samayaṃ bhagavā mallesu viharati <span class="var" title="anupiyā nāma (bj) | anuppiyaṃ nāma (s1-3)" id="note1">anupiyaṃ nāma</span> mallānaṃ nigamo. Atha kho bhagavā pubbaṇ­ha­samayaṃ nivāsetvā patta­cīvara­mādāya anupiyaṃ piṇḍāya pāvisi. Atha kho bhagavato etadahosi: “atippago kho tāva <span class="var" title="anupiyāya (pts1) | anupiyaṃ (mr)" id="note2">anupiyāyaṃ</span> piṇḍāya carituṃ. Yannūnāhaṃ yena bhagga­va­gottassa paribbājakassa ārāmo, yena bhaggavagotto paribbājako tenu­pasaṅka­meyyan”ti.</p>
<p><a class="sc" id="2"></a><a class="wp" id="wp1.2"></a><a class="pts" id="pts3.2"></a><a class="ms" id="p_8D_3"></a><a class="msdiv" id="msdiv2"></a>Atha kho bhagavā yena bhagga­va­gottassa paribbājakassa ārāmo, yena bhaggavagotto paribbājako tenupasaṅkami. Atha kho bhaggavagotto paribbājako bhagavantaṃ etadavoca: “etu kho, bhante, bhagavā. Svāgataṃ, bhante, bhagavato. Cirassaṃ kho, bhante, bhagavā imaṃ pariyāyamakāsi yadidaṃ idhāgamanāya. Nisīdatu, bhante, bhagavā, idamāsanaṃ paññattan”ti. Nisīdi bhagavā paññatte āsane. Bhagga­va­got­topi kho paribbājako aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinno kho bhaggavagotto paribbājako bhagavantaṃ etadavoca: “purimāni, bhante, divasāni purimatarāni sunakkhatto licchaviputto yenāhaṃ tenupasaṅkami; upasaṅkamitvā maṃ etadavoca: ‘paccakkhāto dāni mayā, bhaggava, bhagavā. Na dānāhaṃ bhagavantaṃ uddissa viharāmī’ti. Kaccetaṃ, bhante, tatheva, yathā sunakkhatto licchaviputto avacā”ti? “Tatheva kho etaṃ, bhaggava, yathā sunakkhatto licchaviputto avaca.</p>
<p><a class="sc" id="3"></a><a class="wp" id="wp1.3"></a><a class="pts" id="pts3.3"></a><a class="ms" id="p_8D_4"></a><a class="msdiv" id="msdiv3"></a>Purimāni, bhaggava, divasāni purimatarāni sunakkhatto licchaviputto yenāhaṃ tenupasaṅkami; upasaṅkamitvā maṃ abhivādetvā ekamantaṃ nisīdi. Ekamantaṃ nisinno kho, bhaggava, sunakkhatto licchaviputto maṃ etadavoca: ‘paccakkhāmi dānāhaṃ, bhante, bhagavantaṃ. Na dānāhaṃ, bhante, bhagavantaṃ uddissa viharissāmī’ti. Evaṃ vutte, ahaṃ, bhaggava, sunakkhattaṃ licchaviputtaṃ etadavocaṃ: ‘api nu tāhaṃ, sunakkhatta, evaṃ avacaṃ, ehi tvaṃ, sunakkhatta, mamaṃ uddissa viharāhī’ti? ‘No hetaṃ, bhante’. ‘Tvaṃ vā pana maṃ evaṃ avaca— ahaṃ, bhante, bhagavantaṃ uddissa viharissāmī’ti? ‘No hetaṃ, bhante’. ‘Iti kira, sunakkhatta, nevāhaṃ taṃ vadāmi—ehi tvaṃ, sunakkhatta, mamaṃ uddissa viharāhīti. Napi kira maṃ tvaṃ vadesi—ahaṃ, bhante, bhagavantaṃ uddissa viharissāmīti. Evaṃ sante, moghapurisa, ko santo kaṃ paccācikkhasi? Passa, moghapurisa, <span class="var" title="yāva ca (c1)" id="note3">yāvañca</span> te idaṃ aparaddhan’ti.</p>
<p><a class="sc" id="4"></a><a class="wp" id="wp1.4"></a><a class="pts" id="pts3.4"></a><a class="ms" id="p_8D_5"></a><a class="msdiv" id="msdiv4"></a>‘Na hi pana me, bhante, bhagavā uttari manussadhammā iddhi­pā­ṭihā­ri­yaṃ karotī’ti. ‘Api nu tāhaṃ, sunakkhatta, evaṃ avacaṃ—ehi tvaṃ, sunakkhatta, mamaṃ uddissa viharāhi, ahaṃ te uttari manussadhammā iddhi­pā­ṭihā­ri­yaṃ karissāmī’ti? ‘No hetaṃ, bhante’. ‘<span class="var" title="tvañca (c1)" id="note4">Tvaṃ vā</span> pana maṃ evaṃ avaca—ahaṃ, bhante, bhagavantaṃ uddissa viharissāmi, bhagavā me uttari manussadhammā iddhi­pā­ṭihā­ri­yaṃ karissatī’ti? ‘No hetaṃ, bhante’. ‘Iti kira, sunakkhatta, nevāhaṃ taṃ vadāmi—ehi tvaṃ, sunakkhatta, mamaṃ uddissa viharāhi, ahaṃ te uttari manussadhammā iddhi­pā­ṭihā­ri­yaṃ karissāmīti; napi kira maṃ tvaṃ vadesi— ahaṃ, bhante, bhagavantaṃ uddissa viharissāmi, bhagavā me uttari manussadhammā iddhi­pā­ṭihā­ri­yaṃ karissatīti. Evaṃ sante, moghapurisa, ko santo kaṃ paccācikkhasi? Taṃ kiṃ maññasi, sunakkhatta, kate vā uttari manussadhammā iddhi­pā­ṭihā­riye akate vā uttari manussadhammā iddhi­pā­ṭihā­riye yassatthāya mayā dhammo desito so niyyāti takkarassa sammā dukkhakkhayāyā’ti? ‘Kate vā, bhante, uttari manussadhammā iddhi­pā­ṭihā­riye akate vā uttari manussadhammā iddhi­pā­ṭihā­riye yassatthāya bhagavatā dhammo desito so niyyāti takkarassa sammā dukkhakkhayāyā’ti. ‘Iti kira, sunakkhatta, kate vā uttari manussadhammā iddhi­pā­ṭihā­riye, akate vā uttari manussadhammā iddhi­pā­ṭihā­riye, yassatthāya mayā dhammo desito, so niyyāti takkarassa sammā dukkhakkhayāya. Tatra, sunakkhatta, kiṃ uttari manussadhammā iddhi­pā­ṭihā­ri­yaṃ kataṃ karissati? Passa, moghapurisa, <span class="var" title="yāva ca (c1)" id="note5">yāvañca</span> te idaṃ aparaddhan’ti.</p>
<p><a class="sc" id="5"></a><a class="wp" id="wp1.5"></a><a class="ms" id="p_8D_6"></a><a class="msdiv" id="msdiv5"></a>‘Na hi pana me, bhante, bhagavā aggaññaṃ <span class="var" title="paññāpetīti (pts1)" id="note6">paññapetī’ti</span>? ‘Api nu tāhaṃ, sunakkhatta, evaṃ avacaṃ—ehi tvaṃ, sunakkhatta, mamaṃ uddissa viharāhi, ahaṃ te aggaññaṃ paññapessāmī’ti? ‘No hetaṃ, bhante’.</p>
<p><a class="sc" id="6"></a><a class="ms" id="p_8D_7"></a>‘Tvaṃ vā pana maṃ evaṃ avaca—ahaṃ, bhante, bhagavantaṃ uddissa viharissāmi, bhagavā me aggaññaṃ paññapessatī’ti? ‘No hetaṃ, bhante’.</p>
<p><a class="sc" id="7"></a><a class="pts" id="pts3.5"></a><a class="ms" id="p_8D_8"></a>‘Iti kira, sunakkhatta, nevāhaṃ taṃ vadāmi—ehi tvaṃ, sunakkhatta, mamaṃ uddissa viharāhi, ahaṃ te aggaññaṃ paññapessāmīti. Napi kira maṃ tvaṃ vadesi— ahaṃ, bhante, bhagavantaṃ uddissa viharissāmi, bhagavā me aggaññaṃ paññapessatīti. Evaṃ sante, moghapurisa, ko santo kaṃ paccācikkhasi? Taṃ kiṃ maññasi, sunakkhatta, paññatte vā aggaññe, apaññatte vā aggaññe, yassatthāya mayā dhammo desito, so niyyāti takkarassa sammā dukkhakkhayāyā’ti? ‘Paññatte vā, bhante, aggaññe, apaññatte vā aggaññe, yassatthāya bhagavatā dhammo desito, so niyyāti takkarassa sammā dukkhakkhayāyā’ti. ‘Iti kira, sunakkhatta, paññatte vā aggaññe, apaññatte vā aggaññe, yassatthāya mayā dhammo desito, so niyyāti takkarassa sammā dukkhakkhayāya. Tatra, sunakkhatta, kiṃ aggaññaṃ paññattaṃ karissati? Passa, moghapurisa, yāvañca te idaṃ aparaddhaṃ.</p>
<p><a class="sc" id="8"></a><a class="wp" id="wp1.6"></a><a class="ms" id="p_8D_9"></a><a class="msdiv" id="msdiv6"></a>Aneka­pariyā­yena kho te, sunakkhatta, mama vaṇṇo bhāsito vajjigāme—itipi so bhagavā arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavāti. Iti kho te, sunakkhatta, aneka­pariyā­yena mama vaṇṇo bhāsito vajjigāme.</p>
<p><a class="sc" id="9"></a><a class="ms" id="p_8D_10"></a>Aneka­pariyā­yena kho te, sunakkhatta, dhammassa vaṇṇo bhāsito vajjigāme— svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhīti. Iti kho te, sunakkhatta, aneka­pariyā­yena dhammassa vaṇṇo bhāsito vajjigāme.</p>
<p><a class="sc" id="10"></a><a class="ms" id="p_8D_11"></a>Aneka­pariyā­yena kho te, sunakkhatta, saṅghassa vaṇṇo bhāsito vajjigāme— suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcip­paṭi­panno bhagavato sāvakasaṅgho, yadidaṃ cattāri purisayugāni aṭṭha purisapuggalā, esa bhagavato sāvakasaṅgho, āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassāti. Iti kho te, sunakkhatta, aneka­pariyā­yena saṅghassa vaṇṇo bhāsito vajjigāme.</p>
<p><a class="sc" id="11"></a><a class="ms" id="p_8D_12"></a>Ārocayāmi kho te, sunakkhatta, paṭivedayāmi kho te, sunakkhatta. Bhavissanti kho te, sunakkhatta, vattāro, no visahi sunakkhatto licchaviputto samaṇe gotame brahmacariyaṃ carituṃ, so avisahanto sikkhaṃ paccakkhāya hīnāyāvattoti. Iti kho te, sunakkhatta, bhavissanti vattāro’ti.</p>
<p><a class="sc" id="12"></a><a class="pts" id="pts3.6"></a><a class="ms" id="p_8D_13"></a>Evaṃ kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṃ āpāyiko nerayiko.</p>
<h2>2. Korak­khat­tiya­vatthu</h2>
<p><a class="sc" id="13"></a><a class="wp" id="wp1.7"></a><a class="ms" id="p_8D_14"></a><a class="msdiv" id="msdiv7"></a>Ekamidāhaṃ, bhaggava, samayaṃ <span class="var" title="bumūsu (bj, pts1)" id="note7">thūlūsu</span> viharāmi uttarakā nāma thūlūnaṃ nigamo. Atha khvāhaṃ, bhaggava, pubbaṇ­ha­samayaṃ nivāsetvā patta­cīvara­mādāya sunakkhattena ­liccha­viputtena pacchāsamaṇena uttarakaṃ piṇḍāya pāvisiṃ. Tena kho pana samayena acelo korakkhattiyo kukkuravatiko <span class="var" title="catukuṇḍiko (bj, pts1) | catukoṇḍiko (s1, c1) | catukkoṇḍiko (s2, s3)" id="note8">catukkuṇḍiko</span> chamānikiṇṇaṃ bhakkhasaṃ mukheneva khādati, mukheneva bhuñjati. Addasā kho, bhaggava, sunakkhatto licchaviputto acelaṃ korakkhattiyaṃ kukkuravatikaṃ catukkuṇḍikaṃ chamānikiṇṇaṃ bhakkhasaṃ mukheneva khādantaṃ mukheneva bhuñjantaṃ. Disvānassa etadahosi: ‘sādhurūpo vata bho <span class="var" title="arahaṃ (bj, s1-3, pts1)" id="note9">ayaṃ</span> samaṇo catukkuṇḍiko chamānikiṇṇaṃ bhakkhasaṃ mukheneva khādati, mukheneva bhuñjatī’ti.</p>
<p><a class="sc" id="14"></a><a class="pts" id="pts3.7"></a><a class="ms" id="p_8D_15"></a>Atha khvāhaṃ, bhaggava, sunakkhattassa ­liccha­vi­puttassa cetasā ceto­pari­vitak­ka­maññāya sunakkhattaṃ licchaviputtaṃ etadavocaṃ: ‘tvampi nāma, <span class="var" title="moghapurisa sakyaputtiyo (s1-3, pts1)" id="note10">moghapurisa, samaṇo sakyaputtiyo</span> paṭijānissasī’ti. ‘Kiṃ pana maṃ, bhante, bhagavā evamāha: “tvampi nāma, <span class="var" title="moghapurisa sakyaputtiyo (s1-3, pts1)" id="note11">moghapurisa, samaṇo sakyaputtiyo</span> paṭijānissasī”’ti? ‘Nanu te, sunakkhatta, imaṃ acelaṃ korakkhattiyaṃ kukkuravatikaṃ catukkuṇḍikaṃ chamānikiṇṇaṃ bhakkhasaṃ mukheneva khādantaṃ mukheneva bhuñjantaṃ disvāna etadahosi—sādhurūpo vata bho ayaṃ samaṇo catukkuṇḍiko chamānikiṇṇaṃ bhakkhasaṃ mukheneva khādati, mukheneva bhuñjatī’ti? ‘Evaṃ, bhante. Kiṃ pana, bhante, bhagavā arahattassa maccharāyatī’ti?</p>
<p><a class="sc" id="15"></a><a class="ms" id="p_8D_16"></a>‘Na kho ahaṃ, moghapurisa, arahattassa maccharāyāmi. Api ca tuyhevetaṃ pāpakaṃ diṭṭhigataṃ uppannaṃ, taṃ pajaha. Mā te ahosi dīgharattaṃ ahitāya dukkhāya. Yaṃ kho panetaṃ, sunakkhatta, <span class="var" title="maññasi \" acelo korakkhattiyo s araha sama id="note12">maññasi acelaṃ korakkhattiyaṃ—sādhurūpo ayaṃ samaṇoti</span>. So sattamaṃ divasaṃ alasakena kālaṃ karissati. <span class="var" title="kālakato (bj, s1-3, pts1)" id="note13">Kālaṅkato</span> ca <span class="var" title="kālakañjikā (bj, s1-3) | kālakañjā (pts1)" id="note14">kālakañcikā</span> nāma asurā sabbanihīno asurakāyo, tatra upapajjissati. Kālaṅkatañca naṃ bīraṇat­tham­bake susāne chaḍḍessanti. Ākaṅkhamāno ca tvaṃ, sunakkhatta, acelaṃ korakkhattiyaṃ upasaṅkamitvā <span class="var" title="acela korakhattiya (bj, mr)" id="note15">puccheyyāsi—jānāsi, āvuso korakkhattiya</span>, attano gatinti? Ṭhānaṃ kho panetaṃ, sunakkhatta, vijjati yaṃ te acelo korakkhattiyo byākarissati—jānāmi, āvuso sunakkhatta, attano gatiṃ; kālakañcikā nāma asurā sabbanihīno asurakāyo, tatrāmhi upapanno’ti.</p>
<p><a class="sc" id="16"></a><a class="wp" id="wp1.8"></a><a class="pts" id="pts3.8"></a><a class="ms" id="p_8D_17"></a>Atha kho, bhaggava, sunakkhatto licchaviputto yena acelo korakkhattiyo tenupasaṅkami; upasaṅkamitvā acelaṃ korakkhattiyaṃ etadavoca: ‘byākato khosi, āvuso korakkhattiya, samaṇena gotamena—acelo korakkhattiyo sattamaṃ divasaṃ alasakena kālaṃ karissati. Kālaṅkato ca kālakañcikā nāma asurā sabbanihīno asurakāyo, tatra upapajjissati. Kālaṅkatañca naṃ bīraṇat­tham­bake susāne chaḍḍessantīti. Yena tvaṃ, āvuso korakkhattiya, mattaṃ mattañca bhattaṃ bhuñjeyyāsi, mattaṃ mattañca pānīyaṃ piveyyāsi. Yathā samaṇassa gotamassa micchā assa vacanan’ti.</p>
<p><a class="sc" id="17"></a><a class="ms" id="p_8D_18"></a><a class="msdiv" id="msdiv8"></a>Atha kho, bhaggava, sunakkhatto licchaviputto ekadvīhikāya satta­rattin­divāni gaṇesi, yathā taṃ tathāgatassa asaddahamāno. Atha kho, bhaggava, acelo korakkhattiyo sattamaṃ divasaṃ alasakena kālamakāsi. Kālaṅkato ca kālakañcikā nāma asurā sabbanihīno asurakāyo, tatra upapajji. Kālaṅkatañca naṃ bīraṇat­tham­bake susāne chaḍḍesuṃ.</p>
<p><a class="sc" id="18"></a><a class="wp" id="wp1.9"></a><a class="ms" id="p_8D_19"></a><a class="msdiv" id="msdiv9"></a>Assosi kho, bhaggava, sunakkhatto licchaviputto: ‘acelo kira korakkhattiyo alasakena kālaṅkato bīraṇat­tham­bake susāne chaḍḍito’ti. Atha kho, bhaggava, sunakkhatto licchaviputto yena bīraṇat­tham­bakaṃ susānaṃ, yena acelo korakkhattiyo tenupasaṅkami; upasaṅkamitvā acelaṃ korakkhattiyaṃ tikkhattuṃ pāṇinā ākoṭesi: ‘jānāsi, āvuso korakkhattiya, attano gatin’ti? Atha kho, bhaggava, acelo korakkhattiyo pāṇinā piṭṭhiṃ paripuñchanto vuṭṭhāsi. ‘Jānāmi, āvuso sunakkhatta, attano gatiṃ. Kālakañcikā nāma asurā sabbanihīno asurakāyo, tatrāmhi upapanno’ti vatvā tattheva uttāno <span class="var" title="paripati (bj, s1-3, mr)" id="note16">papati</span>.</p>
<p><a class="sc" id="19"></a><a class="wp" id="wp1.10"></a><a class="pts" id="pts3.9"></a><a class="ms" id="p_8D_20"></a><a class="msdiv" id="msdiv10"></a>Atha kho, bhaggava, sunakkhatto licchaviputto yenāhaṃ tenupasaṅkami; upasaṅkamitvā maṃ abhivādetvā ekamantaṃ nisīdi. Ekamantaṃ nisinnaṃ kho ahaṃ, bhaggava, sunakkhattaṃ licchaviputtaṃ etadavocaṃ: ‘taṃ kiṃ maññasi, sunakkhatta, yatheva te ahaṃ acelaṃ korakkhattiyaṃ ārabbha byākāsiṃ, tatheva taṃ vipākaṃ, aññathā vā’ti? ‘Yatheva me, bhante, bhagavā acelaṃ korakkhattiyaṃ ārabbha byākāsi, tatheva taṃ vipākaṃ, no aññathā’ti. ‘Taṃ kiṃ maññasi, sunakkhatta, yadi evaṃ sante kataṃ vā hoti uttari manussadhammā iddhi­pā­ṭihā­ri­yaṃ, akataṃ vā’ti? ‘Addhā kho, bhante, evaṃ sante kataṃ hoti uttari manussadhammā iddhi­pā­ṭihā­ri­yaṃ, no akatan’ti. ‘Evampi kho maṃ tvaṃ, moghapurisa, uttari manussadhammā iddhi­pā­ṭihā­ri­yaṃ karontaṃ evaṃ vadesi—na hi pana me, bhante, bhagavā uttari manussadhammā iddhi­pā­ṭihā­ri­yaṃ karotīti. Passa, moghapurisa, yāvañca te idaṃ aparaddhan’ti. Evampi kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṃ āpāyiko nerayiko.</p>
<h2>3. Acela­ka­ḷāra­maṭṭaka­vatthu</h2>
<p><a class="sc" id="20"></a><a class="wp" id="wp1.11"></a><a class="pts" id="pts3.10"></a><a class="ms" id="p_8D_21"></a><a class="msdiv" id="msdiv11"></a>Ekamidāhaṃ, bhaggava, samayaṃ vesāliyaṃ viharāmi mahāvane kūṭā­gāra­sālāyaṃ. Tena kho pana samayena acelo kaḷāramaṭṭako vesāliyaṃ paṭivasati lābhaggappatto ceva yasaggappatto ca vajjigāme. Tassa <span class="var" title="satta vattapadāni (s1-3, pts1)" id="note17">satta­vatapa­dāni</span> samattāni samādinnāni honti: ‘yāvajīvaṃ acelako assaṃ, na vatthaṃ paridaheyyaṃ, yāvajīvaṃ brahmacārī assaṃ, na methunaṃ dhammaṃ paṭiseveyyaṃ, yāvajīvaṃ surāmaṃseneva yāpeyyaṃ, na odanakummāsaṃ bhuñjeyyaṃ. Puratthimena vesāliṃ udenaṃ nāma cetiyaṃ, taṃ nātikkameyyaṃ, dakkhiṇena vesāliṃ gotamakaṃ nāma cetiyaṃ, taṃ nātikkameyyaṃ, pacchimena vesāliṃ sattambaṃ nāma cetiyaṃ, taṃ nātikkameyyaṃ, uttarena vesāliṃ <span class="var" title="bahu­putta­kan­nāma (s1-3)" id="note18">bahuputtaṃ nāma</span> cetiyaṃ taṃ nātikkameyyan’ti. So imesaṃ sattannaṃ vatapadānaṃ samādānahetu lābhaggappatto ceva yasaggappatto ca vajjigāme.</p>
<p><a class="sc" id="21"></a><a class="wp" id="wp1.12"></a><a class="ms" id="p_8D_22"></a><a class="msdiv" id="msdiv12"></a>Atha kho, bhaggava, sunakkhatto licchaviputto yena acelo kaḷāramaṭṭako tenupasaṅkami; upasaṅkamitvā acelaṃ kaḷāramaṭṭakaṃ pañhaṃ apucchi. Tassa acelo kaḷāramaṭṭako pañhaṃ puṭṭho na sampāyāsi. Asampāyanto kopañca dosañca appaccayañca pātvākāsi. Atha kho, bhaggava, sunakkhattassa ­liccha­vi­puttassa etadahosi: ‘sādhurūpaṃ vata bho arahantaṃ samaṇaṃ <span class="var" title="asādiyimhase (s1-3)" id="note19">āsādimhase</span>. Mā vata no ahosi dīgharattaṃ ahitāya dukkhāyā’ti.</p>
<p><a class="sc" id="22"></a><a class="wp" id="wp1.13"></a><a class="ms" id="p_8D_23"></a><a class="msdiv" id="msdiv13"></a>Atha kho, bhaggava, sunakkhatto licchaviputto yenāhaṃ tenupasaṅkami; upasaṅkamitvā maṃ abhivādetvā ekamantaṃ nisīdi. Ekamantaṃ nisinnaṃ kho ahaṃ, bhaggava, sunakkhattaṃ licchaviputtaṃ etadavocaṃ: ‘tvampi nāma, moghapurisa, samaṇo sakyaputtiyo paṭijānissasī’ti. ‘Kiṃ pana maṃ, bhante, bhagavā evamāha— tvampi nāma, moghapurisa, samaṇo sakyaputtiyo paṭijānissasī’ti? ‘Nanu tvaṃ, sunakkhatta, acelaṃ kaḷāramaṭṭakaṃ upasaṅkamitvā pañhaṃ apucchi. Tassa te acelo kaḷāramaṭṭako pañhaṃ puṭṭho na sampāyāsi. Asampāyanto kopañca dosañca appaccayañca pātvākāsi. Tassa te etadahosi: “sādhurūpaṃ vata bho arahantaṃ samaṇaṃ āsādimhase. Mā vata no ahosi dīgharattaṃ ahitāya dukkhāyā”’ti. ‘Evaṃ, bhante. Kiṃ pana, bhante, bhagavā arahattassa maccharāyatī’ti?</p>
<p><a class="sc" id="23"></a><a class="pts" id="pts3.11"></a><a class="ms" id="p_8D_24"></a>‘Na kho ahaṃ, moghapurisa, arahattassa maccharāyāmi, api ca tuyhevetaṃ pāpakaṃ diṭṭhigataṃ uppannaṃ, taṃ pajaha. Mā te ahosi dīgharattaṃ ahitāya <span class="var" title="dukkhāyāti (s1-3, c1)" id="note20">dukkhāya</span>. Yaṃ kho panetaṃ, sunakkhatta, maññasi acelaṃ kaḷāramaṭṭakaṃ—sādhurūpo <span class="var" title="arahaṃ (bj, s1-3, pts1)" id="note21">ayaṃ</span> samaṇoti, so nacirasseva parihito sānucāriko vicaranto odanakummāsaṃ bhuñjamāno sabbāneva vesāliyāni cetiyāni samatikkamitvā <span class="var" title="yasā nikiṇṇo (bj, pts1, mr)" id="note22">yasā nihīno</span> kālaṃ karissatī’ti.</p>
<p><a class="sc" id="24"></a><a class="ms" id="p_8D_25"></a>Atha kho, bhaggava, acelo kaḷāramaṭṭako nacirasseva parihito sānucāriko vicaranto odanakummāsaṃ bhuñjamāno sabbāneva vesāliyāni cetiyāni samatikkamitvā yasā nihīno kālamakāsi.</p>
<p><a class="sc" id="25"></a><a class="wp" id="wp1.14"></a><a class="pts" id="pts3.12"></a><a class="ms" id="p_8D_26"></a><a class="msdiv" id="msdiv14"></a>Assosi kho, bhaggava, sunakkhatto licchaviputto: ‘acelo kira kaḷāramaṭṭako parihito sānucāriko vicaranto odanakummāsaṃ bhuñjamāno sabbāneva vesāliyāni cetiyāni samatikkamitvā yasā nihīno kālaṅkato’ti. Atha kho, bhaggava, sunakkhatto licchaviputto yenāhaṃ tenupasaṅkami; upasaṅkamitvā maṃ abhivādetvā ekamantaṃ nisīdi. Ekamantaṃ nisinnaṃ kho ahaṃ, bhaggava, sunakkhattaṃ licchaviputtaṃ etadavocaṃ: ‘taṃ kiṃ maññasi, sunakkhatta, yatheva te ahaṃ acelaṃ kaḷāramaṭṭakaṃ ārabbha byākāsiṃ, tatheva taṃ vipākaṃ, aññathā vā’ti? ‘Yatheva me, bhante, bhagavā acelaṃ kaḷāramaṭṭakaṃ ārabbha byākāsi, tatheva taṃ vipākaṃ, no aññathā’ti. ‘Taṃ kiṃ maññasi, sunakkhatta, yadi evaṃ sante kataṃ vā hoti uttari manussadhammā iddhi­pā­ṭihā­ri­yaṃ akataṃ vā’ti? ‘Addhā kho, bhante, evaṃ sante kataṃ hoti uttari manussadhammā iddhi­pā­ṭihā­ri­yaṃ, no akatan’ti. ‘Evampi kho maṃ tvaṃ, moghapurisa, uttari manussadhammā iddhi­pā­ṭihā­ri­yaṃ karontaṃ evaṃ vadesi: “na hi pana me, bhante, bhagavā uttari manussadhammā iddhi­pā­ṭihā­ri­yaṃ karotī”ti. Passa, moghapurisa, yāvañca te idaṃ aparaddhan’ti. Evampi kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṃ āpāyiko nerayiko.</p>
<h2>4. Acela­pāthi­ka­putta­vatthu</h2>
<p><a class="sc" id="26"></a><a class="wp" id="wp1.15"></a><a class="pts" id="pts3.13"></a><a class="ms" id="p_8D_27"></a><a class="msdiv" id="msdiv15"></a>Ekamidāhaṃ, bhaggava, samayaṃ tattheva vesāliyaṃ viharāmi mahāvane kūṭā­gāra­sālāyaṃ. Tena kho pana samayena acelo <span class="var" title="pāṭikaputto (s1-3, pts1)" id="note23">pāthikaputto</span> vesāliyaṃ paṭivasati lābhaggappatto ceva yasaggappatto ca vajjigāme. So vesāliyaṃ parisati evaṃ vācaṃ bhāsati: ‘<span class="var" title="samaṇo (c1)" id="note24">samaṇopi</span> gotamo ñāṇavādo, ahampi ñāṇavādo. Ñāṇavādo kho pana ñāṇavādena arahati uttari manussadhammā iddhi­pā­ṭihā­ri­yaṃ dassetuṃ. Samaṇo gotamo upaḍḍhapathaṃ āgaccheyya, ahampi upaḍḍhapathaṃ gaccheyyaṃ. Te tattha ubhopi uttari manussadhammā iddhi­pā­ṭihā­ri­yaṃ kareyyāma. Ekañce samaṇo gotamo uttari manussadhammā iddhi­pā­ṭihā­ri­yaṃ karissati, dvāhaṃ karissāmi. Dve ce samaṇo gotamo uttari manussadhammā iddhi­pā­ṭihā­ri­yāni karissati, cattārāhaṃ karissāmi. Cattāri ce samaṇo gotamo uttari manussadhammā iddhi­pā­ṭihā­ri­yāni karissati, aṭṭhāhaṃ karissāmi. Iti yāvatakaṃ yāvatakaṃ samaṇo gotamo uttari manussadhammā iddhi­pā­ṭihā­ri­yaṃ karissati, taddiguṇaṃ taddiguṇāhaṃ karissāmī’ti.</p>
<p><a class="sc" id="27"></a><a class="wp" id="wp1.16"></a><a class="ms" id="p_8D_28"></a><a class="msdiv" id="msdiv16"></a>Atha kho, bhaggava, sunakkhatto licchaviputto yenāhaṃ tenupasaṅkami; upasaṅkamitvā maṃ abhivādetvā ekamantaṃ nisīdi. Ekamantaṃ nisinno kho, bhaggava, sunakkhatto licchaviputto maṃ etadavoca: ‘acelo, bhante, pāthikaputto vesāliyaṃ paṭivasati lābhaggappatto ceva yasaggappatto ca vajjigāme. So vesāliyaṃ parisati evaṃ vācaṃ bhāsati: “samaṇopi gotamo ñāṇavādo, ahampi ñāṇavādo. Ñāṇavādo kho pana ñāṇavādena arahati uttari manussadhammā iddhi­pā­ṭihā­ri­yaṃ dassetuṃ. Samaṇo gotamo upaḍḍhapathaṃ āgaccheyya, ahampi upaḍḍhapathaṃ gaccheyyaṃ. Te tattha ubhopi uttari manussadhammā iddhi­pā­ṭihā­ri­yaṃ kareyyāma. Ekañce samaṇo gotamo uttari manussadhammā iddhi­pā­ṭihā­ri­yaṃ karissati, dvāhaṃ karissāmi. Dve ce samaṇo gotamo uttari manussadhammā iddhi­pā­ṭihā­ri­yāni karissati, cattārāhaṃ karissāmi. Cattāri ce samaṇo gotamo uttari manussadhammā iddhi­pā­ṭihā­ri­yāni karissati, aṭṭhāhaṃ karissāmi. Iti yāvatakaṃ yāvatakaṃ samaṇo gotamo uttari manussadhammā iddhi­pā­ṭihā­ri­yaṃ karissati, taddiguṇaṃ taddiguṇāhaṃ karissāmī”’ti.</p>
<p><a class="sc" id="28"></a><a class="ms" id="p_8D_29"></a>Evaṃ vutte, ahaṃ, bhaggava, sunakkhattaṃ licchaviputtaṃ etadavocaṃ: ‘abhabbo kho, sunakkhatta, acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa— ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyā’ti.</p>
<p><a class="sc" id="29"></a><a class="wp" id="wp1.17"></a><a class="pts" id="pts3.14"></a><a class="ms" id="p_8D_30"></a><a class="msdiv" id="msdiv17"></a>‘Rakkhatetaṃ, bhante, bhagavā vācaṃ, rakkhatetaṃ sugato vācan’ti. ‘Kiṃ pana maṃ tvaṃ, sunakkhatta, evaṃ vadesi—rakkhatetaṃ, bhante, bhagavā vācaṃ, rakkhatetaṃ sugato vācan’ti? ‘Bhagavatā cassa, bhante, esā vācā ekaṃsena <span class="var" title="ovāditā (pts1, mr)" id="note25">odhāritā</span> —abhabbo acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa— ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyāti. Acelo ca, bhante, pāthikaputto virūparūpena bhagavato sammukhībhāvaṃ āgaccheyya, tadassa bhagavato musā’ti.</p>
<p><a class="sc" id="30"></a><a class="wp" id="wp1.18"></a><a class="ms" id="p_8D_31"></a><a class="msdiv" id="msdiv18"></a>‘Api nu, sunakkhatta, tathāgato taṃ vācaṃ bhāseyya yā sā vācā dvayagāminī’ti? ‘Kiṃ pana, bhante, bhagavatā acelo pāthikaputto cetasā ceto paricca vidito— abhabbo acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyāti?</p>
<p><a class="sc" id="31"></a><a class="ms" id="p_8D_32"></a>Udāhu, devatā bhagavato etamatthaṃ ārocesuṃ—abhabbo, bhante, acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā bhagavato sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyā’ti?</p>
<p><a class="sc" id="32"></a><a class="ms" id="p_8D_33"></a><a class="msdiv" id="msdiv19"></a>‘Cetasā ceto paricca vidito ceva me, sunakkhatta, acelo pāthikaputto—abhabbo acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyāti.</p>
<p><a class="sc" id="33"></a><a class="pts" id="pts3.15"></a><a class="ms" id="p_8D_34"></a>Devatāpi me etamatthaṃ ārocesuṃ—abhabbo, bhante, acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā bhagavato sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyāti.</p>
<p><a class="sc" id="34"></a><a class="ms" id="p_8D_35"></a>Ajitopi nāma licchavīnaṃ senāpati adhunā kālaṅkato tāvatiṃsakāyaṃ upapanno. Sopi maṃ upasaṅkamitvā evamārocesi—alajjī, bhante, acelo pāthikaputto; musāvādī, bhante, acelo pāthikaputto. Mampi, bhante, acelo pāthikaputto byākāsi vajjigāme—ajito licchavīnaṃ senāpati mahānirayaṃ upapannoti.</p>
<p><a class="sc" id="35"></a><a class="ms" id="p_8D_36"></a>Na kho panāhaṃ, bhante, mahānirayaṃ upapanno; tāvatiṃ­sa­kāyamhi upapanno. Alajjī, bhante, acelo pāthikaputto; musāvādī, bhante, acelo pāthikaputto; abhabbo ca, bhante, acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā bhagavato sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyāti.</p>
<p><a class="sc" id="36"></a><a class="ms" id="p_8D_37"></a>Iti kho, sunakkhatta, cetasā ceto paricca vidito ceva me acelo pāthikaputto abhabbo acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyāti. Devatāpi me etamatthaṃ ārocesuṃ—abhabbo, bhante, acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā bhagavato sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyāti.</p>
<p><a class="sc" id="37"></a><a class="ms" id="p_8D_38"></a>So kho panāhaṃ, sunakkhatta, vesāliyaṃ piṇḍāya caritvā pacchābhattaṃ piṇḍa­pāta­paṭik­kanto yena acelassa pāthi­ka­puttassa ārāmo tenu­pasaṅka­mis­sāmi divāvihārāya. Yassadāni tvaṃ, sunakkhatta, icchasi, tassa ārocehī’ti.</p>
<h2>5. Iddhi­pā­ṭihā­ri­ya­kathā</h2>
<p><a class="sc" id="38"></a><a class="wp" id="wp1.19"></a><a class="pts" id="pts3.16"></a><a class="ms" id="p_8D_39"></a><a class="msdiv" id="msdiv20"></a><span class="var" title="atha kho svāhaṃ (s1-3) | atha kho' haṃ (pts1)" id="note26">Atha khvāhaṃ</span>, bhaggava, pubbaṇ­ha­samayaṃ nivāsetvā patta­cīvara­mādāya vesāliṃ piṇḍāya pāvisiṃ. Vesāliyaṃ piṇḍāya caritvā pacchābhattaṃ piṇḍa­pāta­paṭik­kanto yena acelassa pāthi­ka­puttassa ārāmo tenupasaṅkamiṃ divāvihārāya. Atha kho, bhaggava, sunakkhatto licchaviputto taramānarūpo vesāliṃ pavisitvā yena abhiññātā abhiññātā licchavī tenupasaṅkami; upasaṅkamitvā abhiññāte abhiññāte licchavī etadavoca: ‘esāvuso, bhagavā vesāliyaṃ piṇḍāya caritvā pacchābhattaṃ piṇḍa­pāta­paṭik­kanto yena acelassa pāthi­ka­puttassa ārāmo tenupasaṅkami divāvihārāya. Abhikka­ma­thā­yasmanto abhikka­ma­thā­yasmanto, sādhurūpānaṃ samaṇānaṃ uttari manussadhammā iddhi­pā­ṭihā­ri­yaṃ bhavissatī’ti. Atha kho, bhaggava, abhiññātānaṃ abhiññātānaṃ licchavīnaṃ etadahosi: ‘sādhurūpānaṃ kira, bho, samaṇānaṃ uttari manussadhammā iddhi­pā­ṭihā­ri­yaṃ bhavissati; handa vata, bho, gacchāmā’ti.</p>
<p><a class="sc" id="39"></a><a class="ms" id="p_8D_40"></a>Yena ca abhiññātā abhiññātā brāhma­ṇa­ma­hāsālā gaha­pati­ne­ca­yikā <span class="var" title="nānātitthiya (s1-3)" id="note27">nānātitthiyā</span> samaṇabrāhmaṇā tenupasaṅkami. Upasaṅkamitvā abhiññāte abhiññāte <span class="var" title="nānātitthiya (s1-3)" id="note28">nānātitthiye</span> samaṇabrāhmaṇe etadavoca: ‘esāvuso, bhagavā vesāliyaṃ piṇḍāya caritvā pacchābhattaṃ piṇḍa­pāta­paṭik­kanto yena acelassa pāthi­ka­puttassa ārāmo tenupasaṅkami divāvihārāya. Abhikka­ma­thā­yasmanto abhikka­ma­thā­yasmanto, sādhurūpānaṃ samaṇānaṃ uttari manussadhammā iddhi­pā­ṭihā­ri­yaṃ bhavissatī’ti. Atha kho, bhaggava, abhiññātānaṃ abhiññātānaṃ nānā­titthi­yā­naṃ samaṇab­rāhma­ṇā­naṃ etadahosi: ‘sādhurūpānaṃ kira, bho, samaṇānaṃ uttari manussadhammā iddhi­pā­ṭihā­ri­yaṃ bhavissati; handa vata, bho, gacchāmā’ti.</p>
<p><a class="sc" id="40"></a><a class="pts" id="pts3.17"></a><a class="ms" id="p_8D_41"></a>Atha kho, bhaggava, abhiññātā abhiññātā licchavī, abhiññātā abhiññātā ca brāhma­ṇa­ma­hāsālā gaha­pati­ne­ca­yikā nānātitthiyā samaṇabrāhmaṇā yena acelassa pāthi­ka­puttassa ārāmo tenu­pasaṅka­miṃsu. Sā esā, bhaggava, <span class="var" title="parisā hoti (bj, s1-3, pts1)" id="note29">parisā mahā hoti</span> anekasatā anekasahassā.</p>
<p><a class="sc" id="41"></a><a class="wp" id="wp1.20"></a><a class="ms" id="p_8D_42"></a><a class="msdiv" id="msdiv21"></a>Assosi kho, bhaggava, acelo pāthikaputto: ‘abhikkantā kira abhiññātā abhiññātā licchavī, abhikkantā abhiññātā abhiññātā ca brāhma­ṇa­ma­hāsālā gaha­pati­ne­ca­yikā nānātitthiyā samaṇabrāhmaṇā. Samaṇopi gotamo mayhaṃ ārāme divāvihāraṃ nisinno’ti. Sutvānassa bhayaṃ chambhitattaṃ lomahaṃso udapādi. Atha kho, bhaggava, acelo pāthikaputto bhīto saṃviggo lomahaṭṭhajāto yena tin­du­ka­khā­ṇu­parib­bāja­kā­rāmo tenupasaṅkami.</p>
<p><a class="sc" id="42"></a><a class="ms" id="p_8D_43"></a>Assosi kho, bhaggava, sā parisā: ‘acelo kira pāthikaputto bhīto saṃviggo lomahaṭṭhajāto yena tin­du­ka­khā­ṇu­parib­bāja­kā­rāmo <span class="var" title="tenupa­saṅka­man­toti (pts1, mr)" id="note30">tenupasaṅkanto’ti</span>. Atha kho, bhaggava, sā parisā aññataraṃ purisaṃ āmantesi:</p>
<p><a class="sc" id="43"></a><a class="pts" id="pts3.18"></a><a class="ms" id="p_8D_44"></a>‘Ehi tvaṃ, bho purisa, yena tin­du­ka­khā­ṇu­parib­bāja­kā­rāmo, yena acelo pāthikaputto tenupasaṅkama. Upasaṅkamitvā acelaṃ pāthikaputtaṃ evaṃ vadehi: “abhikkamāvuso, pāthikaputta, abhikkantā abhiññātā abhiññātā licchavī, abhikkantā abhiññātā abhiññātā ca brāhma­ṇa­ma­hāsālā gaha­pati­ne­ca­yikā nānātitthiyā samaṇabrāhmaṇā, samaṇopi gotamo āyasmato ārāme divāvihāraṃ nisinno; bhāsitā kho pana te esā, āvuso pāthikaputta, vesāliyaṃ parisati vācā samaṇopi gotamo ñāṇavādo, ahampi ñāṇavādo. Ñāṇavādo kho pana ñāṇavādena arahati uttari manussadhammā iddhi­pā­ṭihā­ri­yaṃ dassetuṃ. Samaṇo gotamo upaḍḍhapathaṃ āgaccheyya ahampi upaḍḍhapathaṃ gaccheyyaṃ. Te tattha ubhopi uttari manussadhammā iddhi­pā­ṭihā­ri­yaṃ kareyyāma. Ekañce samaṇo gotamo uttari manussadhammā iddhi­pā­ṭihā­ri­yaṃ karissati, dvāhaṃ karissāmi. Dve ce samaṇo gotamo uttari manussadhammā iddhi­pā­ṭihā­ri­yāni karissati, cattārāhaṃ karissāmi. Cattāri ce samaṇo gotamo uttari manussadhammā iddhi­pā­ṭihā­ri­yāni karissati, aṭṭhāhaṃ karissāmi. Iti yāvatakaṃ yāvatakaṃ samaṇo gotamo uttari manussadhammā iddhi­pā­ṭihā­ri­yaṃ karissati, taddiguṇaṃ taddiguṇāhaṃ karissāmī”ti <span class="var" title="abhikkamayeva (s1-3, pts1)" id="note31">abhikkamasseva</span> kho; āvuso pāthikaputta, upaḍḍhapathaṃ. Sab­bapaṭha­maṃ­yeva āgantvā samaṇo gotamo āyasmato ārāme divāvihāraṃ nisinno’ti.</p>
<p><a class="sc" id="44"></a><a class="wp" id="wp1.21"></a><a class="ms" id="p_8D_45"></a><a class="msdiv" id="msdiv22"></a>Evaṃ, bhoti kho, bhaggava, so puriso tassā parisāya paṭissutvā yena tin­du­ka­khā­ṇu­parib­bāja­kā­rāmo, yena acelo pāthikaputto tenupasaṅkami. Upasaṅkamitvā acelaṃ pāthikaputtaṃ etadavoca: ‘abhikkamāvuso pāthikaputta, abhikkantā abhiññātā abhiññātā licchavī, abhikkantā abhiññātā abhiññātā ca brāhma­ṇa­ma­hāsālā gaha­pati­ne­ca­yikā nānātitthiyā samaṇabrāhmaṇā. Samaṇopi gotamo āyasmato ārāme divāvihāraṃ nisinno. Bhāsitā kho pana te esā, āvuso pāthikaputta, vesāliyaṃ parisati vācā—samaṇopi gotamo ñāṇavādo; ahampi ñāṇavādo. Ñāṇavādo kho pana ñāṇavādena arahati uttari manussadhammā iddhi­pā­ṭihā­ri­yaṃ dassetuṃ … pe … taddiguṇaṃ taddiguṇāhaṃ karissāmīti. Abhikkamasseva kho, āvuso pāthikaputta, upaḍḍhapathaṃ. Sab­bapaṭha­maṃ­yeva āgantvā samaṇo gotamo āyasmato ārāme divāvihāraṃ nisinno’ti.</p>
<p><a class="sc" id="45"></a><a class="pts" id="pts3.19"></a><a class="ms" id="p_8D_46"></a>Evaṃ vutte, bhaggava, acelo pāthikaputto ‘āyāmi, āvuso, āyāmi, āvuso’ti vatvā tattheva <span class="var" title="saṃsabbati (mr)" id="note32">saṃsappati</span>, na sakkoti āsanāpi vuṭṭhātuṃ. Atha kho so, bhaggava, puriso acelaṃ pāthikaputtaṃ etadavoca: ‘kiṃ su nāma te, āvuso pāthikaputta, pāvaḷā su nāma te pīṭhakasmiṃ allīnā, pīṭhakaṃ su nāma te pāvaḷāsu allīnaṃ? Āyāmi āvuso, āyāmi āvusoti vatvā tattheva saṃsappasi, na sakkosi āsanāpi vuṭṭhātun’ti. Evampi kho, bhaggava, vuccamāno acelo pāthikaputto ‘āyāmi, āvuso, āyāmi, āvuso’ti vatvā tattheva saṃsappati, na sakkoti āsanāpi vuṭṭhātuṃ.</p>
<p><a class="sc" id="46"></a><a class="wp" id="wp1.22"></a><a class="ms" id="p_8D_47"></a><a class="msdiv" id="msdiv23"></a>Yadā kho so, bhaggava, puriso aññāsi: ‘parābhūtarūpo ayaṃ acelo pāthikaputto. Āyāmi, āvuso, āyāmi, āvusoti vatvā tattheva saṃsappati, na sakkoti āsanāpi vuṭṭhātun’ti. Atha taṃ parisaṃ āgantvā evamārocesi: ‘<span class="var" title="parābhūtarūpo ayaṃ (bj) | parābhūtarūpo bho ayaṃ (s1-3, mr) | parābhūtarūpo (pts1)" id="note33">parābhūtarūpo, bho</span>, acelo pāthikaputto. Āyāmi, āvuso, āyāmi, āvusoti vatvā tattheva saṃsappati, na sakkoti āsanāpi vuṭṭhātun’ti. Evaṃ vutte, ahaṃ, bhaggava, taṃ parisaṃ etadavocaṃ: ‘abhabbo kho, āvuso, acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyā’ti.</p>
<p class="endsection">Paṭha­ma­bhā­ṇavāro niṭṭhito.</p>
<p><a class="sc" id="47"></a><a class="wp" id="wp2.1"></a><a class="pts" id="pts3.20"></a><a class="ms" id="p_8D_49"></a><a class="msdiv" id="msdiv24"></a>Atha kho, bhaggava, aññataro ­liccha­vi­mahā­matto uṭṭhāyāsanā taṃ parisaṃ etadavoca: ‘tena hi, bho, muhuttaṃ tāva āgametha, yāvāhaṃ <span class="var" title="paccāgacchāmi (?)" id="note34">gacchāmi</span>. Appeva nāma ahampi sakkuṇeyyaṃ acelaṃ pāthikaputtaṃ imaṃ parisaṃ ānetun’ti.</p>
<p><a class="sc" id="48"></a><a class="ms" id="p_8D_50"></a>Atha kho so, bhaggava, ­liccha­vi­mahā­matto yena tin­du­ka­khā­ṇu­parib­bāja­kā­rāmo, yena acelo pāthikaputto tenupasaṅkami. Upasaṅkamitvā acelaṃ pāthikaputtaṃ etadavoca: ‘abhikkamāvuso pāthikaputta, abhikkantaṃ te seyyo, abhikkantā abhiññātā abhiññātā licchavī, abhikkantā abhiññātā abhiññātā ca brāhma­ṇa­ma­hāsālā gaha­pati­ne­ca­yikā nānātitthiyā samaṇabrāhmaṇā. Samaṇopi gotamo āyasmato ārāme divāvihāraṃ nisinno. Bhāsitā kho pana te esā, āvuso pāthikaputta, vesāliyaṃ parisati vācā—samaṇopi gotamo ñāṇavādo … pe … taddiguṇaṃ taddiguṇāhaṃ karissāmīti. Abhikkamasseva kho, āvuso pāthikaputta, upaḍḍhapathaṃ. Sab­bapaṭha­maṃ­yeva āgantvā samaṇo gotamo āyasmato ārāme divāvihāraṃ nisinno. Bhāsitā kho panesā, āvuso pāthikaputta, samaṇena gotamena parisati vācā—abhabbo kho acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyāti. Abhikkamāvuso pāthikaputta, abhikka­ma­neneva te jayaṃ karissāma, samaṇassa gotamassa parājayan’ti.</p>
<p><a class="sc" id="49"></a><a class="wp" id="wp2.2"></a><a class="pts" id="pts3.21"></a><a class="ms" id="p_8D_51"></a>Evaṃ vutte, bhaggava, acelo pāthikaputto ‘āyāmi, āvuso, āyāmi, āvuso’ti vatvā tattheva saṃsappati, na sakkoti āsanāpi vuṭṭhātuṃ. Atha kho so, bhaggava, ­liccha­vi­mahā­matto acelaṃ pāthikaputtaṃ etadavoca: ‘kiṃ su nāma te, āvuso pāthikaputta, pāvaḷā su nāma te pīṭhakasmiṃ allīnā, pīṭhakaṃ su nāma te pāvaḷāsu allīnaṃ? Āyāmi, āvuso, āyāmi, āvusoti vatvā tattheva saṃsappasi, na sakkosi āsanāpi vuṭṭhātun’ti. Evampi kho, bhaggava, vuccamāno acelo pāthikaputto ‘āyāmi, āvuso, āyāmi, āvuso’ti vatvā tattheva saṃsappati, na sakkoti āsanāpi vuṭṭhātuṃ.</p>
<p><a class="sc" id="50"></a><a class="wp" id="wp2.3"></a><a class="pts" id="pts3.22"></a><a class="ms" id="p_8D_52"></a><a class="msdiv" id="msdiv25"></a>Yadā kho so, bhaggava, ­liccha­vi­mahā­matto aññāsi: ‘parābhūtarūpo ayaṃ acelo pāthikaputto āyāmi, āvuso, āyāmi, āvusoti vatvā tattheva saṃsappati, na sakkoti āsanāpi vuṭṭhātun’ti. Atha taṃ parisaṃ āgantvā evamārocesi: ‘<span class="var" title="parābhūtarūpo ayaṃ (s1-3) | parābhūtarūpo so (pts1)" id="note35">parābhūtarūpo, bho</span>, acelo pāthikaputto āyāmi, āvuso, āyāmi, āvusoti vatvā tattheva saṃsappati, na sakkoti āsanāpi vuṭṭhātun’ti. Evaṃ vutte, ahaṃ, bhaggava, taṃ parisaṃ etadavocaṃ: ‘abhabbo kho, āvuso, acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyya. Sace pāyasmantānaṃ licchavīnaṃ evamassa—mayaṃ acelaṃ pāthikaputtaṃ <span class="var" title="yāhi varattāhi (s1-3, mr)" id="note36">varattāhi</span> bandhitvā goyugehi <span class="var" title="āviñjeyyāmāti (s1-3) | āvijjheyyāmāti (pts1)" id="note37">āviñcheyyāmāti</span>, tā varattā chijjeyyuṃ pāthikaputto vā. Abhabbo pana acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyā’ti.</p>
<p><a class="sc" id="51"></a><a class="wp" id="wp2.4"></a><a class="ms" id="p_8D_53"></a><a class="msdiv" id="msdiv26"></a>Atha kho, bhaggava, jāliyo dāru­patti­kan­tevāsī uṭṭhāyāsanā taṃ parisaṃ etadavoca: ‘tena hi, bho, muhuttaṃ tāva āgametha, yāvāhaṃ gacchāmi; appeva nāma ahampi sakkuṇeyyaṃ acelaṃ pāthikaputtaṃ imaṃ parisaṃ ānetun’ti.</p>
<p><a class="sc" id="52"></a><a class="ms" id="p_8D_54"></a>Atha kho, bhaggava, jāliyo dāru­patti­kan­tevāsī yena tin­du­ka­khā­ṇu­parib­bāja­kā­rāmo, yena acelo pāthikaputto tenupasaṅkami. Upasaṅkamitvā acelaṃ pāthikaputtaṃ etadavoca: ‘abhikkamāvuso pāthikaputta, abhikkantaṃ te seyyo. Abhikkantā abhiññātā abhiññātā licchavī, abhikkantā abhiññātā abhiññātā ca brāhma­ṇa­ma­hāsālā gaha­pati­ne­ca­yikā nānātitthiyā samaṇabrāhmaṇā. Samaṇopi gotamo āyasmato ārāme divāvihāraṃ nisinno. Bhāsitā kho pana te esā, āvuso pāthikaputta, vesāliyaṃ parisati vācā—samaṇopi gotamo ñāṇavādo … pe … taddiguṇaṃ taddiguṇāhaṃ karissāmīti. Abhikkamasseva, kho āvuso pāthikaputta, upaḍḍhapathaṃ. Sab­bapaṭha­maṃ­yeva āgantvā samaṇo gotamo āyasmato ārāme divāvihāraṃ nisinno. Bhāsitā kho panesā, āvuso pāthikaputta, samaṇena gotamena parisati vācā—abhabbo acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyya. Sace pāyasmantānaṃ licchavīnaṃ evamassa—mayaṃ acelaṃ pāthikaputtaṃ varattāhi bandhitvā goyugehi āviñcheyyāmāti. Tā varattā chijjeyyuṃ pāthikaputto vā. Abhabbo pana acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ āgaccheyyanti, muddhāpi tassa vipateyyāti. Abhikkamāvuso pāthikaputta, abhikka­ma­neneva te jayaṃ karissāma, samaṇassa gotamassa parājayan’ti.</p>
<p><a class="sc" id="53"></a><a class="wp" id="wp2.5"></a><a class="pts" id="pts3.23"></a><a class="ms" id="p_8D_55"></a>Evaṃ vutte, bhaggava, acelo pāthikaputto ‘āyāmi, āvuso, āyāmi, āvuso’ti vatvā tattheva saṃsappati, na sakkoti āsanāpi vuṭṭhātuṃ. Atha kho, bhaggava, jāliyo dāru­patti­kan­tevāsī acelaṃ pāthikaputtaṃ etadavoca: ‘kiṃ su nāma te, āvuso pāthikaputta, pāvaḷā su nāma te pīṭhakasmiṃ allīnā, pīṭhakaṃ su nāma te pāvaḷāsu allīnaṃ? Āyāmi, āvuso, āyāmi, āvusoti vatvā tattheva saṃsappasi, na sakkosi āsanāpi vuṭṭhātun’ti. Evampi kho, bhaggava, vuccamāno acelo pāthikaputto ‘āyāmi, āvuso, āyāmi, āvuso’ti vatvā tattheva saṃsappati, na sakkoti āsanāpi vuṭṭhātunti.</p>
<p><a class="sc" id="54"></a><a class="wp" id="wp2.6"></a><a class="ms" id="p_8D_56"></a><a class="msdiv" id="msdiv27"></a>Yadā kho, bhaggava, jāliyo dāru­patti­kan­tevāsī aññāsi: ‘parābhūtarūpo ayaṃ acelo pāthikaputto āyāmi, āvuso, āyāmi, āvusoti vatvā tattheva saṃsappati, na sakkoti āsanāpi vuṭṭhātun’ti, atha naṃ etadavoca—</p>
<p><a class="sc" id="55"></a><a class="ms" id="p_8D_57"></a>Bhūtapubbaṃ, āvuso pāthikaputta, sīhassa migarañño etadahosi: ‘yannūnāhaṃ aññataraṃ vanasaṇḍaṃ nissāya āsayaṃ kappeyyaṃ. Tatrāsayaṃ kappetvā sāyanhasamayaṃ āsayā nikkhameyyaṃ, āsayā nikkhamitvā vijambheyyaṃ, vijambhitvā samantā catuddisā anuvilokeyyaṃ, samantā catuddisā anuviloketvā tikkhattuṃ sīhanādaṃ nadeyyaṃ, tikkhattuṃ sīhanādaṃ naditvā gocarāya pakkameyyaṃ. So varaṃ varaṃ <span class="var" title="migasaṃghaṃ (s1-3, mr)" id="note38">migasaṅghe</span> vadhitvā mudumaṃsāni mudumaṃsāni bhakkhayitvā tameva āsayaṃ ajjhupeyyan’ti.</p>
<p><a class="sc" id="56"></a><a class="ms" id="p_8D_58"></a>Atha kho, āvuso, so sīho migarājā aññataraṃ vanasaṇḍaṃ nissāya āsayaṃ kappesi. Tatrāsayaṃ kappetvā sāyanhasamayaṃ āsayā nikkhami, āsayā nikkhamitvā vijambhi, vijambhitvā samantā catuddisā anuvilokesi, samantā catuddisā anuviloketvā tikkhattuṃ sīhanādaṃ nadi, tikkhattuṃ sīhanādaṃ naditvā gocarāya pakkāmi. So varaṃ varaṃ migasaṅghe vadhitvā mudumaṃsāni mudumaṃsāni bhakkhayitvā tameva āsayaṃ ajjhupesi.</p>
<p><a class="sc" id="57"></a><a class="pts" id="pts3.24"></a><a class="ms" id="p_8D_59"></a><a class="msdiv" id="msdiv28"></a>Tasseva kho, āvuso pāthikaputta, sīhassa migarañño ­vighā­sa­saṃ­vaḍ­ḍho <span class="var" title="jarasigālo (bj, s1-3, pts1)" id="note39">jarasiṅgālo</span> ditto ceva balavā ca. Atha kho, āvuso, tassa jarasiṅgālassa etadahosi: ‘ko cāhaṃ, ko sīho migarājā. Yannūnāhampi aññataraṃ vanasaṇḍaṃ nissāya āsayaṃ kappeyyaṃ. Tatrāsayaṃ kappetvā sāyanhasamayaṃ āsayā nikkhameyyaṃ, āsayā nikkhamitvā vijambheyyaṃ, vijambhitvā samantā catuddisā anuvilokeyyaṃ, samantā catuddisā anuviloketvā tikkhattuṃ sīhanādaṃ nadeyyaṃ, tikkhattuṃ sīhanādaṃ naditvā gocarāya pakkameyyaṃ. So varaṃ varaṃ migasaṅghe vadhitvā mudumaṃsāni mudumaṃsāni bhakkhayitvā tameva āsayaṃ ajjhupeyyan’ti.</p>
<p><a class="sc" id="58"></a><a class="wp" id="wp2.7"></a><a class="ms" id="p_8D_60"></a>Atha kho so, āvuso, jarasiṅgālo aññataraṃ vanasaṇḍaṃ nissāya āsayaṃ kappesi. Tatrāsayaṃ kappetvā sāyanhasamayaṃ āsayā nikkhami, āsayā nikkhamitvā vijambhi, vijambhitvā samantā catuddisā anuvilokesi, samantā catuddisā anuviloketvā tikkhattuṃ sīhanādaṃ nadissāmīti siṅgālakaṃyeva anadi <span class="var" title="bhe­daṇḍa­kaṃ­yeva (mr)" id="note40">­bhe­raṇḍa­kaṃ­yeva</span> anadi, ke ca chave siṅgāle, ke pana <span class="var" title="sīhanāde (bj)" id="note41">sīhanādeti</span>.</p>
<p><a class="sc" id="59"></a><a class="ms" id="p_8D_61"></a>Evameva kho tvaṃ, āvuso pāthikaputta, sugatāpadānesu jīvamāno suga­tā­tirit­tāni bhuñjamāno tathāgate arahante sammāsambuddhe āsādetabbaṃ maññasi. Ke ca chave pāthikaputte, kā ca tathāgatānaṃ arahantānaṃ sammā­sambud­dhā­naṃ āsādanāti.</p>
<p><a class="sc" id="60"></a><a class="wp" id="wp2.8"></a><a class="ms" id="p_8D_62"></a><a class="msdiv" id="msdiv29"></a>Yato kho, bhaggava, jāliyo dāru­patti­kan­tevāsī iminā opammena neva asakkhi acelaṃ pāthikaputtaṃ tamhā āsanā cāvetuṃ. Atha naṃ etadavoca: </p>
<blockquote class="gatha">
<p><a class="sc" id="61"></a><a class="pts" id="pts3.25"></a><a class="ms" id="p_8D_63"></a>‘Sīhoti attānaṃ samekkhiyāna,<br> Amaññi kotthu migarājā­hamasmi;<br> <span class="var" title="tameva (s1-3)" id="note42">Tatheva</span> so siṅgālakaṃ anadi,<br> Ke ca chave siṅgāle ke pana sīhanādeti.
</p>
</blockquote>
<p><a class="sc" id="62"></a><a class="ms" id="p_8D_64"></a>Evameva kho tvaṃ, āvuso pāthikaputta, sugatāpadānesu jīvamāno suga­tā­tirit­tāni bhuñjamāno tathāgate arahante sammāsambuddhe āsādetabbaṃ maññasi. Ke ca chave pāthikaputte, kā ca tathāgatānaṃ arahantānaṃ sammā­sambud­dhā­naṃ āsādanā’ti.</p>
<p><a class="sc" id="63"></a><a class="wp" id="wp2.9"></a><a class="ms" id="p_8D_65"></a><a class="msdiv" id="msdiv30"></a>Yato kho, bhaggava, jāliyo dāru­patti­kan­tevāsī imināpi opammena neva asakkhi acelaṃ pāthikaputtaṃ tamhā āsanā cāvetuṃ. Atha naṃ etadavoca: </p>
<blockquote class="gatha">
<p><a class="sc" id="64"></a><a class="ms" id="p_8D_66"></a>‘Aññaṃ anucaṅkamanaṃ,<br> Attānaṃ vighāse samekkhiya;<br> Yāva attānaṃ na passati,<br> Kotthu tāva byagghoti maññati.
</p>
<p><a class="sc" id="65"></a><a class="ms" id="p_8D_67"></a>Tatheva so siṅgālakaṃ anadi,<br> Ke ca chave siṅgāle ke pana sīhanādeti.
</p>
</blockquote>
<p><a class="sc" id="66"></a><a class="ms" id="p_8D_68"></a>Evameva kho tvaṃ, āvuso pāthikaputta, sugatāpadānesu jīvamāno suga­tā­tirit­tāni bhuñjamāno tathāgate arahante sammāsambuddhe āsādetabbaṃ maññasi. Ke ca chave pāthikaputte, kā ca tathāgatānaṃ arahantānaṃ sammā­sambud­dhā­naṃ āsādanā’ti.</p>
<p><a class="sc" id="67"></a><a class="wp" id="wp2.10"></a><a class="pts" id="pts3.26"></a><a class="ms" id="p_8D_69"></a><a class="msdiv" id="msdiv31"></a>Yato kho, bhaggava, jāliyo dāru­patti­kan­tevāsī imināpi opammena neva asakkhi acelaṃ pāthikaputtaṃ tamhā āsanā cāvetuṃ. Atha naṃ etadavoca: </p>
<blockquote class="gatha">
<p><a class="sc" id="68"></a><a class="ms" id="p_8D_70"></a>‘Bhutvāna <span class="var" title="bhiṅge (mr)" id="note43">bheke</span> khalamūsikāyo,<br> Kaṭasīsu khittāni ca <span class="var" title="kūṇapāni (s1-3)" id="note44">koṇapāni</span>;<br> Mahāvane suññavane vivaḍḍho,<br> Amaññi kotthu migarājā­hamasmi;<br> Tatheva so siṅgālakaṃ anadi,<br> Ke ca chave siṅgāle ke pana sīhanādeti.
</p>
</blockquote>
<p><a class="sc" id="69"></a><a class="ms" id="p_8D_71"></a>Evameva kho tvaṃ, āvuso pāthikaputta, sugatāpadānesu jīvamāno suga­tā­tirit­tāni bhuñjamāno tathāgate arahante sammāsambuddhe āsādetabbaṃ maññasi. Ke ca chave pāthikaputte, kā ca tathāgatānaṃ arahantānaṃ sammā­sambud­dhā­naṃ āsādanā’ti.</p>
<p><a class="sc" id="70"></a><a class="wp" id="wp2.11"></a><a class="ms" id="p_8D_72"></a><a class="msdiv" id="msdiv32"></a>Yato kho, bhaggava, jāliyo dāru­patti­kan­tevāsī imināpi opammena neva asakkhi acelaṃ pāthikaputtaṃ tamhā āsanā cāvetuṃ. Atha taṃ parisaṃ āgantvā evamārocesi: ‘parābhūtarūpo, bho, acelo pāthikaputto āyāmi āvuso, āyāmi, āvusoti vatvā tattheva saṃsappati, na sakkoti āsanāpi vuṭṭhātun’ti.</p>
<p><a class="sc" id="71"></a><a class="wp" id="wp2.12"></a><a class="pts" id="pts3.27"></a><a class="ms" id="p_8D_73"></a><a class="msdiv" id="msdiv33"></a>Evaṃ vutte, ahaṃ, bhaggava, taṃ parisaṃ etadavocaṃ: ‘abhabbo kho, āvuso, acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyya. Sace­pā­yasman­tānaṃ licchavīnaṃ evamassa—mayaṃ acelaṃ pāthikaputtaṃ varattāhi bandhitvā <span class="var" title="goyugehi (sabbattha)" id="note45">nāgehi</span> <span class="var" title="āviñjeyyāmāti (s1-3) | āvijjheyyāmāti (pts1)" id="note46">āviñcheyyāmāti</span>. Tā varattā chijjeyyuṃ pāthikaputto vā. Abhabbo pana acelo pāthikaputto taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā mama sammukhībhāvaṃ āgantuṃ. Sacepissa evamassa—ahaṃ taṃ vācaṃ appahāya taṃ cittaṃ appahāya taṃ diṭṭhiṃ appaṭi­nissaj­jitvā samaṇassa gotamassa sammukhībhāvaṃ gaccheyyanti, muddhāpi tassa vipateyyā’ti.</p>
<p><a class="sc" id="72"></a><a class="wp" id="wp2.13"></a><a class="ms" id="p_8D_74"></a><a class="msdiv" id="msdiv34"></a>Atha khvāhaṃ, bhaggava, taṃ parisaṃ dhammiyā kathāya sandassesiṃ samādapesiṃ samuttejesiṃ sampahaṃsesiṃ, taṃ parisaṃ dhammiyā kathāya sandassetvā samādapetvā samuttejetvā sampahaṃsetvā mahābandhanā mokkhaṃ karitvā caturā­sīti­pāṇa­sahas­sāni mahāviduggā uddharitvā tejodhātuṃ samāpajjitvā sattatālaṃ vehāsaṃ abbhuggantvā aññaṃ sattatālampi <span class="var" title="aggiṃ (s1-3)" id="note47">acciṃ</span> abhinimminitvā pajjalitvā <span class="var" title="dhūpāyitvā (pts1)" id="note48">dhūmāyitvā</span> mahāvane kūṭā­gāra­sālāyaṃ paccuṭṭhāsiṃ.</p>
<p><a class="sc" id="73"></a><a class="ms" id="p_8D_75"></a><a class="msdiv" id="msdiv35"></a>Atha kho, bhaggava, sunakkhatto licchaviputto yenāhaṃ tenupasaṅkami; upasaṅkamitvā maṃ abhivādetvā ekamantaṃ nisīdi. Ekamantaṃ nisinnaṃ kho ahaṃ, bhaggava, sunakkhattaṃ licchaviputtaṃ etadavocaṃ: ‘taṃ kiṃ maññasi, sunakkhatta, yatheva te ahaṃ acelaṃ pāthikaputtaṃ ārabbha byākāsiṃ, tatheva taṃ vipākaṃ aññathā vā’ti? ‘Yatheva me, bhante, bhagavā acelaṃ pāthikaputtaṃ ārabbha byākāsi, tatheva taṃ vipākaṃ, no aññathā’ti.</p>
<p><a class="sc" id="74"></a><a class="pts" id="pts3.28"></a><a class="ms" id="p_8D_76"></a>‘Taṃ kiṃ maññasi, sunakkhatta, yadi evaṃ sante kataṃ vā hoti uttari manussadhammā iddhi­pā­ṭihā­ri­yaṃ, akataṃ vā’ti? ‘Addhā kho, bhante, evaṃ sante kataṃ hoti uttari manussadhammā iddhi­pā­ṭihā­ri­yaṃ, no akatan’ti. ‘Evampi kho maṃ tvaṃ, moghapurisa, uttari manussadhammā iddhi­pā­ṭihā­ri­yaṃ karontaṃ evaṃ vadesi— na hi pana me, bhante, bhagavā uttari manussadhammā iddhi­pā­ṭihā­ri­yaṃ karotīti. Passa, moghapurisa, yāvañca te idaṃ aparaddhan’ti.</p>
<p><a class="sc" id="75"></a><a class="ms" id="p_8D_77"></a>Evampi kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṃ āpāyiko nerayiko.</p>
<h2>6. Aggañ­ña­paññat­ti­kathā</h2>
<p><a class="sc" id="76"></a><a class="wp" id="wp2.14"></a><a class="ms" id="p_8D_78"></a><a class="msdiv" id="msdiv36"></a>Aggaññañcāhaṃ, bhaggava, pajānāmi. Tañca <span class="var" title="\" ta ida s1-3 potthakesu id="note49">pajānāmi</span>, tato ca uttaritaraṃ pajānāmi, tañca <span class="var" title="pajānanaṃ (s1-3, pts1, c1)" id="note50">pajānaṃ</span> na parāmasāmi, aparāmasato ca me paccattaññeva nibbuti viditā, yadabhijānaṃ tathāgato no anayaṃ āpajjati.</p>
<p><a class="sc" id="77"></a><a class="ms" id="p_8D_79"></a><a class="msdiv" id="msdiv37"></a>Santi, bhaggava, eke samaṇabrāhmaṇā issarakuttaṃ brahmakuttaṃ ācariyakaṃ aggaññaṃ paññapenti. Tyāhaṃ upasaṅkamitvā evaṃ vadāmi: ‘saccaṃ kira tumhe āyasmanto issarakuttaṃ brahmakuttaṃ ācariyakaṃ aggaññaṃ paññapethā’ti? Te ca me evaṃ puṭṭhā, ‘āmo’<span class="var" title="āmāti (s1-3)" id="note51">ti</span> paṭijānanti. Tyāhaṃ evaṃ vadāmi: ‘<span class="var" title="kathaṃ vihitakaṃ no pana (mr)" id="note52">kathaṃ­vihita­kaṃ pana</span> tumhe āyasmanto issarakuttaṃ brahmakuttaṃ ācariyakaṃ aggaññaṃ paññapethā’ti? Te mayā puṭṭhā na sampāyanti, asampāyantā mamaññeva paṭipucchanti. Tesāhaṃ puṭṭho byākaromi:</p>
<p><a class="sc" id="78"></a><a class="ms" id="p_8D_80"></a><a class="msdiv" id="msdiv38"></a>‘Hoti kho so, āvuso, samayo yaṃ kadāci karahaci dīghassa addhuno accayena ayaṃ loko saṃvaṭṭati. Saṃvaṭṭamāne loke yebhuyyena sattā ābhassa­ra­saṃ­vatta­nikā honti. Te tattha honti manomayā pītibhakkhā sayaṃpabhā antalikkhacarā subhaṭṭhāyino ciraṃ dīghamaddhānaṃ tiṭṭhanti.</p>
<p><a class="sc" id="79"></a><a class="wp" id="wp2.15"></a><a class="pts" id="pts3.29"></a><a class="ms" id="p_8D_81"></a>Hoti kho so, āvuso, samayo yaṃ kadāci karahaci dīghassa addhuno accayena ayaṃ loko vivaṭṭati. Vivaṭṭamāne loke suññaṃ brahmavimānaṃ pātubhavati. Atha <span class="var" title="atha (s1-3, pts1)" id="note53">kho</span> aññataro satto āyukkhayā vā puññakkhayā vā ābhassarakāyā cavitvā suññaṃ brahmavimānaṃ upapajjati. So tattha hoti manomayo pītibhakkho sayampabho antalikkhacaro subhaṭṭhāyī, ciraṃ dīghamaddhānaṃ tiṭṭhati.</p>
<p><a class="sc" id="80"></a><a class="wp" id="wp2.16"></a><a class="ms" id="p_8D_82"></a>Tassa tattha ekakassa dīgharattaṃ nivusitattā anabhirati paritassanā uppajjati—aho vata aññepi sattā itthattaṃ āgaccheyyunti. Atha aññepi sattā āyukkhayā vā puññakkhayā vā ābhassarakāyā cavitvā suññaṃ brahmavimānaṃ upapajjanti tassa sattassa sahabyataṃ. Tepi tattha honti manomayā pītibhakkhā sayaṃpabhā antalikkhacarā subhaṭṭhāyino, ciraṃ dīghamaddhānaṃ tiṭṭhanti.</p>
<p><a class="sc" id="81"></a><a class="wp" id="wp2.17"></a><a class="ms" id="p_8D_83"></a><a class="msdiv" id="msdiv39"></a>Tatrāvuso, yo so satto paṭhamaṃ upapanno, tassa evaṃ hoti—ahamasmi brahmā mahābrahmā abhibhū anabhibhūto aññadatthudaso vasavattī issaro kattā nimmātā <span class="var" title="saṭṭhā (bj)" id="note54">seṭṭho</span> <span class="var" title="sajjitā (s1-3, km) | sañjitā (pts1)" id="note55">sajitā</span> vasī pitā bhūtabhabyānaṃ, mayā ime sattā nimmitā. Taṃ kissa hetu? Mamañhi pubbe etadahosi—aho vata aññepi sattā itthattaṃ āgaccheyyunti; iti mama ca manopaṇidhi. Ime ca sattā itthattaṃ āgatāti.</p>
<p><a class="sc" id="82"></a><a class="ms" id="p_8D_84"></a>Yepi te sattā pacchā upapannā, tesampi evaṃ hoti—ayaṃ kho bhavaṃ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ; iminā mayaṃ bhotā brahmunā nimmitā. Taṃ kissa hetu? Imañhi mayaṃ addasāma idha paṭhamaṃ upapannaṃ; mayaṃ panāmha pacchā upapannāti.</p>
<p><a class="sc" id="83"></a><a class="pts" id="pts3.30"></a><a class="ms" id="p_8D_85"></a><a class="msdiv" id="msdiv40"></a>Tatrāvuso, yo so satto paṭhamaṃ upapanno, so dīghāyukataro ca hoti vaṇṇavantataro ca mahesakkhataro ca. Ye pana te sattā pacchā upapannā, te appāyukatarā ca honti dubbaṇṇatarā ca appesakkhatarā ca.</p>
<p><a class="sc" id="84"></a><a class="ms" id="p_8D_86"></a>Ṭhānaṃ kho panetaṃ, āvuso, vijjati, yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte taṃ pubbenivāsaṃ anussarati; tato paraṃ nānussarati.</p>
<p><a class="sc" id="85"></a><a class="ms" id="p_8D_87"></a>So evamāha: “yo kho so bhavaṃ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ, yena mayaṃ bhotā brahmunā nimmitā. So nicco dhuvo <span class="var" title="sassato dīghāyuko (s1-3, mr)" id="note56">sassato</span> avi­pari­ṇāma­dhammo sassatisamaṃ tatheva ṭhassati. Ye pana mayaṃ ahumhā tena bhotā brahmunā nimmitā, te mayaṃ aniccā <span class="var" title="adhuvā asassatā (s1-3, mr)" id="note57">addhuvā</span> appāyukā cavanadhammā itthattaṃ āgatā”ti. Evaṃvihitakaṃ no tumhe āyasmanto issarakuttaṃ brahmakuttaṃ ācariyakaṃ aggaññaṃ paññapethā’ti. Te evamāhaṃsu: ‘evaṃ kho no, āvuso gotama, sutaṃ, yathevāyasmā gotamo āhā’ti.</p>
<p><a class="sc" id="86"></a><a class="ms" id="p_8D_88"></a>Aggaññañcāhaṃ, bhaggava, pajānāmi. Tañca pajānāmi, tato ca uttaritaraṃ pajānāmi, tañca pajānaṃ na parāmasāmi, aparāmasato ca me paccattaññeva nibbuti viditā. Yadabhijānaṃ tathāgato no anayaṃ āpajjati.</p>
<p><a class="sc" id="87"></a><a class="wp" id="wp2.18"></a><a class="pts" id="pts3.31"></a><a class="ms" id="p_8D_89"></a><a class="msdiv" id="msdiv41"></a>Santi, bhaggava, eke samaṇabrāhmaṇā khiḍḍā­padosi­kaṃ ācariyakaṃ aggaññaṃ paññapenti. Tyāhaṃ upasaṅkamitvā evaṃ vadāmi: ‘saccaṃ kira tumhe āyasmanto khiḍḍā­padosi­kaṃ ācariyakaṃ aggaññaṃ paññapethā’ti? Te ca me evaṃ puṭṭhā ‘āmo’ti paṭijānanti. Tyāhaṃ evaṃ vadāmi: ‘kathaṃ­vihita­kaṃ pana tumhe āyasmanto khiḍḍā­padosi­kaṃ ācariyakaṃ aggaññaṃ paññapethā’ti? Te mayā puṭṭhā na sampāyanti, asampāyantā mamaññeva paṭipucchanti, tesāhaṃ puṭṭho byākaromi: </p>
<p><a class="sc" id="88"></a><a class="ms" id="p_8D_90"></a><a class="msdiv" id="msdiv42"></a>‘Santāvuso, khiḍḍāpadosikā nāma devā. Te ativelaṃ <span class="var" title="hasa­khiḍḍā­rati­dhamma­samā­pannā (mr)" id="note58">hassa­khiḍḍā­rati­dhamma­samā­pannā</span> viharanti. Tesaṃ ativelaṃ hassa­khiḍḍā­rati­dhamma­samā­pannā­naṃ viharataṃ sati sammussati, <span class="var" title="satiyā sammosāya (s1-3)" id="note59">satiyā sammosā</span> te devā tamhā kāyā cavanti.</p>
<p><a class="sc" id="89"></a><a class="ms" id="p_8D_91"></a>Ṭhānaṃ kho panetaṃ, āvuso, vijjati, yaṃ aññataro satto tamhā kāyā cavitvā itthattaṃ āgacchati, itthattaṃ āgato samāno agārasmā anagāriyaṃ pabbajati, agārasmā anagāriyaṃ pabbajito samāno ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte taṃ pubbenivāsaṃ anussarati; tato paraṃ nānussarati.</p>
<p><a class="sc" id="90"></a><a class="pts" id="pts3.32"></a><a class="ms" id="p_8D_92"></a>So evamāha: “ye kho te bhonto devā na khiḍḍāpadosikā te na ativelaṃ hassa­khiḍḍā­rati­dhamma­samā­pannā viharanti. Tesaṃ nātivelaṃ hassa­khiḍḍā­rati­dhamma­samā­pannā­naṃ viharataṃ sati na sammussati, satiyā asammosā te devā tamhā kāyā na cavanti, niccā dhuvā sassatā avi­pari­ṇāma­dhammā sassatisamaṃ tatheva ṭhassanti. Ye pana mayaṃ ahumhā khiḍḍāpadosikā te mayaṃ ativelaṃ hassa­khiḍḍā­rati­dhamma­samā­pannā viharimhā, tesaṃ no ativelaṃ hassa­khiḍḍā­rati­dhamma­samā­pannā­naṃ viharataṃ sati sammussati, <span class="var" title="sammosāya te (s1-3, mr) | sammosā eva (pts1)" id="note60">satiyā sammosā evaṃ</span> mayaṃ tamhā kāyā cutā, aniccā addhuvā appāyukā cavanadhammā itthattaṃ āgatā”ti. Evaṃvihitakaṃ no tumhe āyasmanto khiḍḍā­padosi­kaṃ ācariyakaṃ aggaññaṃ paññapethā’ti. Te evamāhaṃsu: ‘evaṃ kho no, āvuso gotama, sutaṃ, yathevāyasmā gotamo āhā’ti.</p>
<p><a class="sc" id="91"></a><a class="ms" id="p_8D_93"></a>Aggaññañcāhaṃ, bhaggava, pajānāmi … pe … yadabhijānaṃ tathāgato no anayaṃ āpajjati.</p>
<p><a class="sc" id="92"></a><a class="wp" id="wp2.19"></a><a class="ms" id="p_8D_94"></a><a class="msdiv" id="msdiv43"></a>Santi, bhaggava, eke samaṇabrāhmaṇā manopadosikaṃ ācariyakaṃ aggaññaṃ paññapenti. Tyāhaṃ upasaṅkamitvā evaṃ vadāmi: ‘saccaṃ kira tumhe āyasmanto manopadosikaṃ ācariyakaṃ aggaññaṃ paññapethā’ti? Te ca me evaṃ puṭṭhā ‘āmo’ti paṭijānanti. Tyāhaṃ evaṃ vadāmi: ‘kathaṃ­vihita­kaṃ pana tumhe āyasmanto manopadosikaṃ ācariyakaṃ aggaññaṃ paññapethā’ti? Te mayā puṭṭhā na sampāyanti, asampāyantā mamaññeva paṭipucchanti. Tesāhaṃ puṭṭho byākaromi: </p>
<p><a class="sc" id="93"></a><a class="wp" id="wp93"></a><a class="ms" id="p_8D_95"></a><a class="msdiv" id="msdiv44"></a>‘Santāvuso, manopadosikā nāma devā. Te ativelaṃ aññamaññaṃ upanijjhāyanti. Te ativelaṃ aññamaññaṃ upanijjhāyantā aññamaññamhi cittāni padūsenti. Te aññamaññaṃ paduṭṭhacittā kilantakāyā kilantacittā. Te devā tamhā kāyā cavanti.</p>
<p><a class="sc" id="94"></a><a class="wp" id="wp94"></a><a class="ms" id="p_8D_96"></a>Ṭhānaṃ kho panetaṃ, āvuso, vijjati, yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya tathārūpaṃ cetosamādhiṃ phusati, yathāsamāhite citte taṃ pubbenivāsaṃ anussarati, tato paraṃ nānussarati.</p>
<p><a class="sc" id="95"></a><a class="wp" id="wp95"></a><a class="pts" id="pts3.33"></a><a class="ms" id="p_8D_97"></a>So evamāha: “ye kho te bhonto devā na manopadosikā te nātivelaṃ aññamaññaṃ upanijjhāyanti. Te nātivelaṃ aññamaññaṃ upanijjhāyantā aññamaññamhi cittāni nappadūsenti. Te aññamaññaṃ appa­duṭṭha­cittā akilantakāyā akilantacittā. Te devā <span class="var" title="akilantacittā tamhā (c1)" id="note61">tamhā</span> kāyā na cavanti, niccā dhuvā sassatā avi­pari­ṇāma­dhammā sassatisamaṃ tatheva ṭhassanti. Ye pana mayaṃ ahumhā manopadosikā, te mayaṃ ativelaṃ aññamaññaṃ upanijjhāyimhā. Te mayaṃ ativelaṃ aññamaññaṃ upanijjhāyantā aññamaññamhi cittāni <span class="var" title="padūsayimhā (bj) | padosiyimhā (s1-3) | padūsimha (pts1)" id="note62">padūsimhā</span>. Te mayaṃ aññamaññaṃ paduṭṭhacittā kilantakāyā kilantacittā. <span class="var" title="kilan­ta­cittā­eva mayaṃ (pts1) | kilantacittā (c1)" id="note63">Evaṃ mayaṃ</span> tamhā kāyā cutā, aniccā addhuvā appāyukā cavanadhammā itthattaṃ āgatā”ti. Evaṃvihitakaṃ no tumhe āyasmanto manopadosikaṃ ācariyakaṃ aggaññaṃ paññapethā’ti. Te evamāhaṃsu: ‘evaṃ kho no, āvuso gotama, sutaṃ, yathevāyasmā gotamo āhā’ti.</p>
<p><a class="sc" id="96"></a><a class="ms" id="p_8D_98"></a>Aggaññañcāhaṃ, bhaggava, pajānāmi … pe … yadabhijānaṃ tathāgato no anayaṃ āpajjati.</p>
<p><a class="sc" id="97"></a><a class="wp" id="wp2.20"></a><a class="ms" id="p_8D_99"></a><a class="msdiv" id="msdiv45"></a>Santi, bhaggava, eke samaṇabrāhmaṇā adhic­ca­samup­pannaṃ ācariyakaṃ aggaññaṃ paññapenti. Tyāhaṃ upasaṅkamitvā evaṃ vadāmi: ‘saccaṃ kira tumhe āyasmanto adhic­ca­samup­pannaṃ ācariyakaṃ aggaññaṃ paññapethā’ti? Te ca me evaṃ puṭṭhā ‘āmo’ti paṭijānanti. Tyāhaṃ evaṃ vadāmi: ‘kathaṃ­vihita­kaṃ pana tumhe āyasmanto adhic­ca­samup­pannaṃ ācariyakaṃ aggaññaṃ paññapethā’ti? Te mayā puṭṭhā na sampāyanti, asampāyantā mamaññeva paṭipucchanti. Tesāhaṃ puṭṭho byākaromi: </p>
<p><a class="sc" id="98"></a><a class="ms" id="p_8D_100"></a><a class="msdiv" id="msdiv46"></a>‘Santāvuso, asaññasattā nāma devā. Saññuppādā ca pana te devā tamhā kāyā cavanti.</p>
<p><a class="sc" id="99"></a><a class="ms" id="p_8D_101"></a>Ṭhānaṃ kho panetaṃ, āvuso, vijjati. Yaṃ aññataro satto tamhā kāyā cavitvā itthattaṃ āgacchati. Itthattaṃ āgato samāno agārasmā anagāriyaṃ pabbajati. Agārasmā anagāriyaṃ pabbajito samāno ātappamanvāya padhānamanvāya anuyogamanvāya appa­māda­man­vāya sammā­ma­nasikā­ra­man­vāya <span class="var" title="idaṃ padaṃ brahma­jāla­sutte na dissati. evaṃ (mr)" id="note64">tathārūpaṃ cetosamādhiṃ phusati, yathāsamāhite citte taṃ</span> saññuppādaṃ anussarati, tato paraṃ nānussarati’.</p>
<p><a class="sc" id="100"></a><a class="pts" id="pts3.34"></a><a class="ms" id="p_8D_102"></a>So evamāha: ‘adhic­ca­samup­panno attā ca loko ca. Taṃ kissa hetu? Ahañhi pubbe nāhosiṃ, somhi etarahi ahutvā <span class="var" title="sattāya (si) | sattattāya (pts1)" id="note65">santatāya</span> pariṇato’ti. ‘Evaṃvihitakaṃ no tumhe āyasmanto adhic­ca­samup­pannaṃ ācariyakaṃ aggaññaṃ paññapethā’ti? Te evamāhaṃsu: ‘evaṃ kho no, āvuso gotama, sutaṃ yathevāyasmā gotamo āhā’ti.</p>
<p><a class="sc" id="101"></a><a class="ms" id="p_8D_103"></a>Aggaññañcāhaṃ, bhaggava, pajānāmi tañca pajānāmi, tato ca uttaritaraṃ pajānāmi, tañca <span class="var" title="pajānanaṃ (bj, s1-3, pts1, c1)" id="note66">pajānaṃ</span> na parāmasāmi, aparāmasato ca me paccattaññeva nibbuti viditā. Yadabhijānaṃ tathāgato no anayaṃ āpajjati.</p>
<p><a class="sc" id="102"></a><a class="wp" id="wp2.21"></a><a class="ms" id="p_8D_104"></a><a class="msdiv" id="msdiv47"></a>Evaṃvādiṃ kho maṃ, bhaggava, evamakkhāyiṃ eke samaṇabrāhmaṇā asatā tucchā musā abhūtena abbhācikkhanti: ‘viparīto samaṇo gotamo bhikkhavo ca. Samaṇo gotamo evamāha—yasmiṃ samaye subhaṃ vimokkhaṃ upasampajja viharati, sabbaṃ tasmiṃ samaye <span class="var" title="asubhanteva (s1-3, pts1)" id="note67">asubhantveva</span> <span class="var" title="sampajānātīti (s1-3) | sañjānātīti (pts1)" id="note68">pajānātī’ti</span>. Na kho panāhaṃ, bhaggava, evaṃ vadāmi: ‘yasmiṃ samaye subhaṃ vimokkhaṃ upasampajja viharati, sabbaṃ tasmiṃ samaye asubhantveva pajānātī’ti. Evañca khvāhaṃ, bhaggava, vadāmi: ‘yasmiṃ samaye subhaṃ vimokkhaṃ upasampajja viharati, subhantveva tasmiṃ samaye pajānātī’”ti.</p>
<p><a class="sc" id="103"></a><a class="pts" id="pts3.35"></a><a class="ms" id="p_8D_105"></a>“Te ca, bhante, viparītā, ye bhagavantaṃ viparītato dahanti bhikkhavo ca. Evaṃpasanno ahaṃ, bhante, bhagavati. Pahoti me bhagavā tathā dhammaṃ desetuṃ, yathā ahaṃ subhaṃ vimokkhaṃ upasampajja vihareyyan”ti.</p>
<p><a class="sc" id="104"></a><a class="ms" id="p_8D_106"></a><a class="msdiv" id="msdiv48"></a>“Dukkaraṃ kho etaṃ, bhaggava, tayā aññadiṭṭhikena aññakhantikena aññarucikena aññatrāyogena aññat­rā­cari­ya­kena subhaṃ vimokkhaṃ upasampajja viharituṃ. Iṅgha tvaṃ, bhaggava, yo ca te ayaṃ mayi pasādo, tameva tvaṃ sādhu­ka­ma­nurak­khā”ti. “Sace taṃ, bhante, mayā dukkaraṃ aññadiṭṭhikena aññakhantikena aññarucikena aññatrāyogena aññat­rā­cari­ya­kena subhaṃ vimokkhaṃ upasampajja viharituṃ. Yo ca me ayaṃ, bhante, bhagavati pasādo, tamevāhaṃ sādhu­ka­ma­nurak­khis­sāmī”ti.</p>
<p><a class="sc" id="105"></a><a class="ms" id="p_8D_107"></a>Idamavoca bhagavā. Attamano bhaggavagotto paribbājako bhagavato bhāsitaṃ abhinandīti.</p>
<p class="endsutta">Pāthikasuttaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Pāthikasutta</span> <span class="hidden">Sunak­khat­ta­vatthu</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>