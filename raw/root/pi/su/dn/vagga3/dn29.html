<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn29">
<article>
<div class="hgroup">
<p class="division">Dīgha Nikāya 29</p>
<h1>Pāsādikasutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts3.117"></a><a class="ms" id="p_8D_334"></a><a class="msdiv" id="msdiv164"></a><span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati vedhaññā nāma sakyā, tesaṃ ambavane pāsāde.</p>
<p><a class="sc" id="2"></a><a class="wp" id="wp2"></a><a class="pts" id="pts3.118"></a><a class="ms" id="p_8D_335"></a>Tena kho pana samayena nigaṇṭho <span class="var" title="nātaputto (bj) | nāthaputto (pts1)" id="note214">nāṭaputto</span> pāvāyaṃ adhunā­kālaṅ­kato hoti. Tassa kālaṃkiriyāya bhinnā nigaṇṭhā dvedhikajātā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti: “na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi, kiṃ tvaṃ imaṃ dhammavinayaṃ ājānissasi? Micchā­paṭi­panno tvamasi, ahamasmi sammāpaṭipanno. Sahitaṃ me, asahitaṃ te. Purevacanīyaṃ pacchā avaca, pac­chāvaca­nīyaṃ pure avaca. Adhiciṇṇaṃ te viparāvattaṃ, āropito te vādo, niggahito tvamasi, cara vādap­pamok­khāya, nibbeṭhehi vā sace pahosī”ti. <span class="var" title="vadhoyeveko (mr)" id="note215">Vadhoyeva kho</span> maññe nigaṇṭhesu nāṭaputtiyesu <span class="var" title="anuvattati (s1-3, mr)" id="note216">vattati</span>. Yepi nigaṇṭhassa nāṭaputtassa sāvakā gihī odātavasanā, <span class="var" title="te tesu (mr)" id="note217">tepi</span> nigaṇṭhesu nāṭaputtiyesu <span class="var" title="nibiṇṇarūpā (pts1) | nibbindarūpā (mr)" id="note218">nibbinnarūpā</span> virattarūpā paṭivānarūpā, yathā taṃ durakkhāte dhammavinaye duppavedite aniyyānike anu­pasa­ma­saṃ­vatta­nike asammā­sambud­dhap­pa­vedite bhinnathūpe appaṭisaraṇe.</p>
<p><a class="sc" id="3"></a><a class="wp" id="wp3"></a><a class="ms" id="p_8D_336"></a><a class="msdiv" id="msdiv165"></a>Atha kho cundo samaṇuddeso pāvāyaṃ <span class="var" title="vassaṃ vuttho (bj, s1-3, pts1)" id="note219">vassaṃvuṭṭho</span> yena sāmagāmo, yenāyasmā ānando tenupasaṅkami; upasaṅkamitvā āyasmantaṃ ānandaṃ abhivādetvā ekamantaṃ nisīdi. Ekamantaṃ nisinno kho cundo samaṇuddeso āyasmantaṃ ānandaṃ etadavoca: “nigaṇṭho, bhante, nāṭaputto pāvāyaṃ adhunā­kālaṅ­kato. Tassa kālaṃkiriyāya bhinnā nigaṇṭhā dvedhikajātā … pe … bhinnathūpe appaṭisaraṇe”ti.</p>
<p><a class="sc" id="4"></a><a class="wp" id="wp4"></a><a class="ms" id="p_8D_337"></a>Evaṃ vutte, āyasmā ānando cundaṃ samaṇuddesaṃ etadavoca: “atthi kho idaṃ, āvuso cunda, kathāpābhataṃ bhagavantaṃ dassanāya. Āyāmāvuso cunda, yena bhagavā tenu­pasaṅka­mis­sāma; upasaṅkamitvā etamatthaṃ <span class="var" title="āroceyyāmāti (s1-3)" id="note220">bhagavato ārocessāmā”ti</span>. “Evaṃ, bhante”ti kho cundo samaṇuddeso āyasmato ānandassa paccassosi.</p>
<p><a class="sc" id="5"></a><a class="wp" id="wp5"></a><a class="ms" id="p_8D_338"></a>Atha kho āyasmā ca ānando cundo ca samaṇuddeso yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho āyasmā ānando bhagavantaṃ etadavoca: “ayaṃ, bhante, cundo samaṇuddeso evamāha, ‘nigaṇṭho, bhante, nāṭaputto pāvāyaṃ adhunā­kālaṅ­kato, tassa kālaṅkiriyāya bhinnā nigaṇṭhā … pe … bhinnathūpe appaṭisaraṇe’”ti.</p>
<h2>1. Asammā­sambud­dhap­pa­vedi­ta­dhamma­vinaya</h2>
<p><a class="sc" id="6"></a><a class="wp" id="wp6"></a><a class="pts" id="pts3.119"></a><a class="ms" id="p_8D_339"></a><a class="msdiv" id="msdiv166"></a>“Evaṃ hetaṃ, cunda, hoti durakkhāte dhammavinaye duppavedite aniyyānike anu­pasa­ma­saṃ­vatta­nike asammā­sambud­dhap­pa­vedite. Idha, cunda, satthā ca hoti asammā­sambud­dho, dhammo ca durakkhāto duppavedito aniyyāniko anu­pasa­ma­saṃ­vatta­niko asammā­sambud­dhap­pa­vedito, sāvako ca tasmiṃ dhamme na dhammā­nu­dhammap­paṭi­panno viharati na sāmīcip­paṭi­panno na anudhammacārī, vokkamma ca tamhā dhammā vattati. So evamassa vacanīyo: ‘tassa te, āvuso, lābhā, tassa te suladdhaṃ, satthā ca te asammā­sambud­dho, dhammo ca durakkhāto duppavedito aniyyāniko anu­pasa­ma­saṃ­vatta­niko asammā­sambud­dhap­pa­vedito. Tvañca tasmiṃ dhamme na dhammā­nu­dhammap­paṭi­panno viharasi, na sāmīcip­paṭi­panno, na anudhammacārī, vokkamma ca tamhā dhammā vattasī’ti. Iti kho, cunda, satthāpi tattha gārayho, dhammopi tattha gārayho, sāvako ca tattha evaṃ pāsaṃso. Yo kho, cunda, evarūpaṃ sāvakaṃ evaṃ vadeyya: ‘etāyasmā tathā paṭipajjatu, yathā te satthārā dhammo desito paññatto’ti. Yo ca samādapeti, yañca samādapeti, yo ca samādapito tathattāya paṭipajjati. Sabbe te bahuṃ apuññaṃ pasavanti. Taṃ kissa hetu? Evaṃ hetaṃ, cunda, hoti durakkhāte dhammavinaye duppavedite aniyyānike anu­pasa­ma­saṃ­vatta­nike asammā­sambud­dhap­pa­vedite.</p>
<p><a class="sc" id="7"></a><a class="wp" id="wp7"></a><a class="pts" id="pts3.120"></a><a class="ms" id="p_8D_340"></a><a class="msdiv" id="msdiv167"></a>Idha pana, cunda, satthā ca hoti asammā­sambud­dho, dhammo ca durakkhāto duppavedito aniyyāniko anu­pasa­ma­saṃ­vatta­niko asammā­sambud­dhap­pa­vedito, sāvako ca tasmiṃ dhamme dhammā­nu­dhammap­paṭi­panno viharati sāmīcip­paṭi­panno anudhammacārī, samādāya taṃ dhammaṃ vattati. So evamassa vacanīyo: ‘tassa te, āvuso, alābhā, tassa te dulladdhaṃ, satthā ca te asammā­sambud­dho, dhammo ca durakkhāto duppavedito aniyyāniko anu­pasa­ma­saṃ­vatta­niko asammā­sambud­dhap­pa­vedito. Tvañca tasmiṃ dhamme dhammā­nu­dhammap­paṭi­panno viharasi sāmīcip­paṭi­panno anudhammacārī, samādāya taṃ dhammaṃ vattasī’ti. Iti kho, cunda, satthāpi tattha gārayho, dhammopi tattha gārayho, sāvakopi tattha evaṃ gārayho. Yo kho, cunda, evarūpaṃ sāvakaṃ evaṃ vadeyya: ‘addhāyasmā ñāyappaṭipanno ­ñāyamā­rādhes­satī’ti. Yo ca pasaṃsati, yañca pasaṃsati, yo ca pasaṃsito bhiyyoso mattāya vīriyaṃ ārabhati. Sabbe te bahuṃ apuññaṃ pasavanti. Taṃ kissa hetu? Evañhetaṃ, cunda, hoti durakkhāte dhammavinaye duppavedite aniyyānike anu­pasa­ma­saṃ­vatta­nike asammā­sambud­dhap­pa­vedite.</p>
<h2>2. Sammā­sambud­dhap­pa­vedi­ta­dhamma­vinaya</h2>
<p><a class="sc" id="8"></a><a class="wp" id="wp8"></a><a class="ms" id="p_8D_341"></a><a class="msdiv" id="msdiv168"></a>Idha pana, cunda, satthā ca hoti sammāsambuddho, dhammo ca svākkhāto suppavedito niyyāniko upasa­ma­saṃ­vatta­niko sammā­sambud­dhap­pa­vedito, sāvako ca tasmiṃ dhamme na dhammā­nu­dhammap­paṭi­panno viharati, na sāmīcip­paṭi­panno, na anudhammacārī, vokkamma ca tamhā dhammā vattati. So evamassa vacanīyo: ‘tassa te, āvuso, alābhā, tassa te dulladdhaṃ, satthā ca te sammāsambuddho, dhammo ca svākkhāto suppavedito niyyāniko upasa­ma­saṃ­vatta­niko sammā­sambud­dhap­pa­vedito. Tvañca tasmiṃ dhamme na dhammā­nu­dhammap­paṭi­panno viharasi, na sāmīcip­paṭi­panno, na anudhammacārī, vokkamma ca tamhā dhammā vattasī’ti. Iti kho, cunda, satthāpi tattha pāsaṃso, dhammopi tattha pāsaṃso, sāvako ca tattha evaṃ gārayho. Yo kho, cunda, evarūpaṃ sāvakaṃ evaṃ vadeyya: ‘etāyasmā tathā paṭipajjatu yathā te satthārā dhammo desito paññatto’ti. Yo ca samādapeti, yañca samādapeti, yo ca samādapito tathattāya paṭipajjati. Sabbe te bahuṃ puññaṃ pasavanti. Taṃ kissa hetu? Evañhetaṃ, cunda, hoti svākkhāte dhammavinaye suppavedite niyyānike upasa­ma­saṃ­vatta­nike sammā­sambud­dhap­pa­vedite.</p>
<p><a class="sc" id="9"></a><a class="wp" id="wp9"></a><a class="pts" id="pts3.121"></a><a class="ms" id="p_8D_342"></a><a class="msdiv" id="msdiv169"></a>Idha pana, cunda, satthā ca hoti sammāsambuddho, dhammo ca svākkhāto suppavedito niyyāniko upasa­ma­saṃ­vatta­niko sammā­sambud­dhap­pa­vedito, sāvako ca tasmiṃ dhamme dhammā­nu­dhammap­paṭi­panno viharati sāmīcip­paṭi­panno anudhammacārī, samādāya taṃ dhammaṃ vattati. So evamassa vacanīyo: ‘tassa te, āvuso, lābhā, tassa te suladdhaṃ, <span class="var" title="satthā ca te arahaṃ (s1-3, pts1)" id="note221">satthā ca te</span> sammāsambuddho, dhammo ca svākkhāto suppavedito niyyāniko upasa­ma­saṃ­vatta­niko sammā­sambud­dhap­pa­vedito. Tvañca tasmiṃ dhamme dhammā­nu­dhammap­paṭi­panno viharasi sāmīcip­paṭi­panno anudhammacārī, samādāya taṃ dhammaṃ vattasī’ti. Iti kho, cunda, satthāpi tattha pāsaṃso, dhammopi tattha pāsaṃso, sāvakopi tattha evaṃ pāsaṃso. Yo kho, cunda, evarūpaṃ sāvakaṃ evaṃ vadeyya: ‘addhāyasmā ñāyappaṭipanno ­ñāyamā­rādhes­satī’ti. Yo ca pasaṃsati, yañca pasaṃsati, yo ca <span class="var" title="pasattho (s1-3, pts1)" id="note222">pasaṃsito</span> bhiyyoso mattāya vīriyaṃ ārabhati. Sabbe te bahuṃ puññaṃ pasavanti. Taṃ kissa hetu? Evañhetaṃ, cunda, hoti svākkhāte dhammavinaye suppavedite niyyānike upasa­ma­saṃ­vatta­nike sammā­sambud­dhap­pa­vedite.</p>
<h2>3. Sāvakā­nu­tappa­satthu</h2>
<p><a class="sc" id="10"></a><a class="wp" id="wp10"></a><a class="pts" id="pts3.122"></a><a class="ms" id="p_8D_343"></a><a class="msdiv" id="msdiv170"></a>Idha pana, cunda, satthā ca loke udapādi arahaṃ sammāsambuddho, dhammo ca svākkhāto suppavedito niyyāniko upasa­ma­saṃ­vatta­niko sammā­sambud­dhap­pa­vedito, aviññāpitatthā cassa honti sāvakā saddhamme, na ca tesaṃ kevalaṃ paripūraṃ brahmacariyaṃ āvikataṃ hoti uttānīkataṃ sabba­saṅgā­ha­padaka­taṃ sap­pāṭi­hīra­kataṃ yāva devamanussehi suppakāsitaṃ. Atha nesaṃ satthuno antaradhānaṃ hoti. Evarūpo kho, cunda, satthā sāvakānaṃ kālaṅkato anutappo hoti. Taṃ kissa hetu? ‘Satthā ca no loke udapādi arahaṃ sammāsambuddho, dhammo ca svākkhāto suppavedito niyyāniko upasa­ma­saṃ­vatta­niko sammā­sambud­dhap­pa­vedito, aviññāpitatthā camha saddhamme, na ca no kevalaṃ paripūraṃ brahmacariyaṃ āvikataṃ hoti uttānīkataṃ sabba­saṅgā­ha­padaka­taṃ sap­pāṭi­hīra­kataṃ yāva devamanussehi suppakāsitaṃ. Atha no satthuno antaradhānaṃ hotī’ti. Evarūpo kho, cunda, satthā sāvakānaṃ kālaṅkato anutappo hoti.</p>
<h2>4. Sāvakā­nanu­tap­pasat­thu</h2>
<p><a class="sc" id="11"></a><a class="wp" id="wp11"></a><a class="pts" id="pts3.123"></a><a class="ms" id="p_8D_344"></a><a class="msdiv" id="msdiv171"></a>Idha pana, cunda, satthā ca loke udapādi arahaṃ sammāsambuddho. Dhammo ca svākkhāto suppavedito niyyāniko upasa­ma­saṃ­vatta­niko sammā­sambud­dhap­pa­vedito. Viññāpitatthā cassa honti sāvakā saddhamme, kevalañca tesaṃ paripūraṃ brahmacariyaṃ āvikataṃ hoti uttānīkataṃ sabba­saṅgā­ha­padaka­taṃ sap­pāṭi­hīra­kataṃ yāva devamanussehi suppakāsitaṃ. Atha nesaṃ satthuno antaradhānaṃ hoti. Evarūpo kho, cunda, satthā sāvakānaṃ kālaṅkato ananutappo hoti. Taṃ kissa hetu? ‘Satthā ca no loke udapādi arahaṃ sammāsambuddho. Dhammo ca svākkhāto suppavedito niyyāniko upasa­ma­saṃ­vatta­niko sammā­sambud­dhap­pa­vedito. Viññāpitatthā camha saddhamme, kevalañca no paripūraṃ brahmacariyaṃ āvikataṃ hoti uttānīkataṃ sabba­saṅgā­ha­padaka­taṃ sap­pāṭi­hīra­kataṃ yāva devamanussehi suppakāsitaṃ. Atha no satthuno antaradhānaṃ hotī’ti. Evarūpo kho, cunda, satthā sāvakānaṃ kālaṅkato ananutappo hoti.</p>
<h2>5. Brahma­cari­ya­a­pari­pūrā­di­ka­thā</h2>
<p><a class="sc" id="12"></a><a class="wp" id="wp12"></a><a class="ms" id="p_8D_345"></a><a class="msdiv" id="msdiv172"></a>Etehi cepi, cunda, aṅgehi samannāgataṃ brahmacariyaṃ hoti, no ca kho satthā hoti thero rattaññū cirapabbajito addhagato vayoanuppatto. Evaṃ taṃ brahmacariyaṃ aparipūraṃ hoti tenaṅgena.</p>
<p><a class="sc" id="13"></a><a class="wp" id="wp13"></a><a class="ms" id="p_8D_346"></a>Yato ca kho, cunda, etehi ceva aṅgehi samannāgataṃ brahmacariyaṃ hoti, satthā ca hoti thero rattaññū cirapabbajito addhagato vayoanuppatto. Evaṃ taṃ brahmacariyaṃ paripūraṃ hoti tenaṅgena.</p>
<p><a class="sc" id="14"></a><a class="wp" id="wp14"></a><a class="ms" id="p_8D_347"></a><a class="msdiv" id="msdiv173"></a>Etehi cepi, cunda, aṅgehi samannāgataṃ brahmacariyaṃ hoti, satthā ca hoti thero rattaññū cirapabbajito addhagato vayoanuppatto, no ca khvassa therā bhikkhū sāvakā honti viyattā vinītā visāradā patta­yogak­khemā. Alaṃ samakkhātuṃ saddhammassa, alaṃ uppannaṃ parappavādaṃ sahadhammehi suniggahitaṃ niggahetvā sappāṭihāriyaṃ dhammaṃ desetuṃ. Evaṃ taṃ brahmacariyaṃ aparipūraṃ hoti tenaṅgena.</p>
<p><a class="sc" id="15"></a><a class="wp" id="wp15"></a><a class="ms" id="p_8D_348"></a>Yato ca kho, cunda, etehi ceva aṅgehi samannāgataṃ brahmacariyaṃ hoti, satthā ca hoti thero rattaññū cirapabbajito addhagato vayoanuppatto, therā cassa bhikkhū sāvakā honti viyattā vinītā visāradā patta­yogak­khemā. Alaṃ samakkhātuṃ saddhammassa, alaṃ uppannaṃ parappavādaṃ sahadhammehi suniggahitaṃ niggahetvā sappāṭihāriyaṃ dhammaṃ desetuṃ. Evaṃ taṃ brahmacariyaṃ paripūraṃ hoti tenaṅgena.</p>
<p><a class="sc" id="16"></a><a class="wp" id="wp16"></a><a class="pts" id="pts3.124"></a><a class="ms" id="p_8D_349"></a><a class="msdiv" id="msdiv174"></a>Etehi cepi, cunda, aṅgehi samannāgataṃ brahmacariyaṃ hoti, satthā ca hoti thero rattaññū cirapabbajito addhagato vayoanuppatto, therā cassa bhikkhū sāvakā honti viyattā vinītā visāradā patta­yogak­khemā. Alaṃ samakkhātuṃ saddhammassa, alaṃ uppannaṃ parappavādaṃ sahadhammehi suniggahitaṃ niggahetvā sappāṭihāriyaṃ dhammaṃ desetuṃ. No ca khvassa majjhimā bhikkhū sāvakā honti … pe … majjhimā cassa bhikkhū sāvakā honti, no ca khvassa navā bhikkhū sāvakā honti … pe … navā cassa bhikkhū sāvakā honti, no ca khvassa therā bhikkhuniyo sāvikā honti … pe … therā cassa bhikkhuniyo sāvikā honti, no ca khvassa majjhimā bhikkhuniyo sāvikā honti … pe … majjhimā cassa bhikkhuniyo sāvikā honti, no ca khvassa navā bhikkhuniyo sāvikā honti … pe … navā cassa bhikkhuniyo sāvikā honti, no ca khvassa upāsakā sāvakā honti gihī odātavasanā brahmacārino … pe … upāsakā cassa sāvakā honti gihī odātavasanā brahmacārino, no ca khvassa upāsakā sāvakā honti gihī odātavasanā kāmabhogino … pe … upāsakā cassa sāvakā honti gihī odātavasanā kāmabhogino, no ca khvassa upāsikā sāvikā honti gihiniyo odātavasanā brahmacāriniyo … pe … upāsikā cassa sāvikā honti gihiniyo odātavasanā brahmacāriniyo, no ca khvassa upāsikā sāvikā honti gihiniyo odātavasanā kāmabhoginiyo … pe … upāsikā cassa sāvikā honti gihiniyo odātavasanā kāmabhoginiyo, no ca khvassa brahmacariyaṃ hoti iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsitaṃ … pe … brahma­cari­yañ­cassa hoti iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsitaṃ, no ca kho lābhag­ga­yasag­gap­pattaṃ. Evaṃ taṃ brahmacariyaṃ aparipūraṃ hoti tenaṅgena.</p>
<p><a class="sc" id="17"></a><a class="wp" id="wp17"></a><a class="pts" id="pts3.125"></a><a class="ms" id="p_8D_350"></a>Yato ca kho, cunda, etehi ceva aṅgehi samannāgataṃ brahmacariyaṃ hoti, satthā ca hoti thero rattaññū cirapabbajito addhagato vayoanuppatto, therā cassa bhikkhū sāvakā honti viyattā vinītā visāradā patta­yogak­khemā. Alaṃ samakkhātuṃ saddhammassa, alaṃ uppannaṃ parappavādaṃ sahadhammehi suniggahitaṃ niggahetvā sappāṭihāriyaṃ dhammaṃ desetuṃ. Majjhimā cassa bhikkhū sāvakā honti … navā cassa bhikkhū sāvakā honti … therā cassa bhikkhuniyo sāvikā honti … majjhimā cassa bhikkhuniyo sāvikā honti … navā cassa bhikkhuniyo sāvikā honti … upāsakā cassa sāvakā honti … gihī odātavasanā brahmacārino. Upāsakā cassa sāvakā honti gihī odātavasanā kāmabhogino … upāsikā cassa sāvikā honti gihiniyo odātavasanā brahmacāriniyo … upāsikā cassa sāvikā honti gihiniyo odātavasanā kāmabhoginiyo … brahma­cari­yañ­cassa hoti iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsitaṃ, lābhag­gap­pattañca ­yasag­gap­pattañca. Evaṃ taṃ brahmacariyaṃ paripūraṃ hoti tenaṅgena.</p>
<p><a class="sc" id="18"></a><a class="wp" id="wp18"></a><a class="ms" id="p_8D_351"></a><a class="msdiv" id="msdiv175"></a>Ahaṃ kho pana, cunda, etarahi satthā loke uppanno arahaṃ sammāsambuddho. Dhammo ca svākkhāto suppavedito niyyāniko upasa­ma­saṃ­vatta­niko sammā­sambud­dhap­pa­vedito. Viññāpitatthā ca me sāvakā saddhamme, kevalañca tesaṃ paripūraṃ brahmacariyaṃ āvikataṃ uttānīkataṃ sabba­saṅgā­ha­padaka­taṃ sap­pāṭi­hīra­kataṃ yāva devamanussehi suppakāsitaṃ. Ahaṃ kho pana, cunda, etarahi satthā thero rattaññū cirapabbajito addhagato vayoanuppatto.</p>
<p><a class="sc" id="19"></a><a class="wp" id="wp19"></a><a class="pts" id="pts3.126"></a><a class="ms" id="p_8D_352"></a>Santi kho pana me, cunda, etarahi therā bhikkhū sāvakā honti viyattā vinītā visāradā patta­yogak­khemā. Alaṃ samakkhātuṃ saddhammassa, alaṃ uppannaṃ parappavādaṃ sahadhammehi suniggahitaṃ niggahetvā sappāṭihāriyaṃ dhammaṃ desetuṃ. Santi kho pana me, cunda, etarahi majjhimā bhikkhū sāvakā … santi kho pana me, cunda, etarahi navā bhikkhū sāvakā … santi kho pana me, cunda, etarahi therā bhikkhuniyo sāvikā … santi kho pana me, cunda, etarahi majjhimā bhikkhuniyo sāvikā … santi kho pana me, cunda, etarahi navā bhikkhuniyo sāvikā … santi kho pana me, cunda, etarahi upāsakā sāvakā gihī odātavasanā brahmacārino … santi kho pana me, cunda, etarahi upāsakā sāvakā gihī odātavasanā kāmabhogino … santi kho pana me, cunda, etarahi upāsikā sāvikā gihiniyo odātavasanā brahmacāriniyo … santi kho pana me, cunda, etarahi upāsikā sāvikā gihiniyo odātavasanā kāmabhoginiyo … etarahi kho pana me, cunda, brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsitaṃ.</p>
<p><a class="sc" id="20"></a><a class="wp" id="wp20"></a><a class="ms" id="p_8D_353"></a><a class="msdiv" id="msdiv176"></a>Yāvatā kho, cunda, etarahi satthāro loke uppannā, nāhaṃ, cunda, aññaṃ ekasatthārampi samanupassāmi evaṃ­lābhag­ga­yasag­gap­pattaṃ yatharivāhaṃ. Yāvatā kho pana, cunda, etarahi saṅgho vā gaṇo vā loke uppanno; nāhaṃ, cunda, aññaṃ ekasaṅghampi samanupassāmi evaṃ­lābhag­ga­yasag­gap­pattaṃ yatharivāyaṃ, cunda, bhikkhusaṅgho. Yaṃ kho taṃ, cunda, sammā vadamāno vadeyya: ‘sabbā­kāra­sam­pannaṃ sabbā­kāra­pari­pūraṃ anūna­ma­nadhikaṃ svākkhātaṃ kevalaṃ paripūraṃ brahmacariyaṃ suppakāsitan’ti. Idameva taṃ sammā vadamāno vadeyya: ‘sabbā­kāra­sam­pannaṃ … pe … suppakāsitan’ti.</p>
<p><a class="sc" id="21"></a><a class="wp" id="wp21"></a><a class="pts" id="pts3.127"></a><a class="ms" id="p_8D_354"></a><span class="var" title="uddako (bj, s1-3, pts1)" id="note223">Udako</span> sudaṃ, cunda, rāmaputto evaṃ vācaṃ bhāsati: ‘passaṃ na passatī’ti. Kiñca passaṃ na passatīti? Khurassa sādhunisitassa talamassa passati, dhārañca khvassa na passati. Idaṃ vuccati: ‘passaṃ na passatī’ti. Yaṃ kho panetaṃ, cunda, udakena rāmaputtena bhāsitaṃ hīnaṃ gammaṃ pothujjanikaṃ anariyaṃ anat­tha­saṃhi­taṃ khurameva sandhāya. <span class="var" title="yañcetaṃ (bj, s1-3, mr)" id="note224">Yañca taṃ</span>, cunda, sammā vadamāno vadeyya: ‘passaṃ na passatī’ti, <span class="var" title="idamevetaṃ (bj, mr)" id="note225">idameva taṃ</span> sammā vadamāno vadeyya: ‘passaṃ na passatī’ti. Kiñca passaṃ na passatīti? Evaṃ sabbā­kāra­sam­pannaṃ sabbā­kāra­pari­pūraṃ anūna­ma­nadhikaṃ svākkhātaṃ kevalaṃ paripūraṃ brahmacariyaṃ suppakāsitanti, iti <span class="var" title="na passatīti (s1-3, mr)" id="note226">hetaṃ passati</span>. Idamettha apakaḍḍheyya, evaṃ taṃ pari­suddha­taraṃ assāti, iti hetaṃ <span class="var" title="na passatīti (s1-3, mr)" id="note227">na passati</span>. Idamettha upakaḍḍheyya, evaṃ taṃ <span class="var" title="pari­suddha­taraṃ (bj, s1-3, mr) | paripūrataraṃ (?)" id="note228">paripūraṃ</span> assāti, iti hetaṃ na passati. Idaṃ vuccati, cunda: ‘passaṃ na passatī’ti. Yaṃ kho taṃ, cunda, sammā vadamāno vadeyya: ‘sabbā­kāra­sam­pannaṃ … pe … brahmacariyaṃ suppakāsitan’ti. Idameva taṃ sammā vadamāno vadeyya: ‘sabbā­kāra­sam­pannaṃ sabbā­kāra­pari­pūraṃ anūna­ma­nadhikaṃ svākkhātaṃ kevalaṃ paripūraṃ brahmacariyaṃ suppakāsitan’ti.</p>
<h2>6. Saṅgā­yi­tab­badhamma</h2>
<p><a class="sc" id="22"></a><a class="wp" id="wp22"></a><a class="pts" id="pts3.128"></a><a class="ms" id="p_8D_355"></a><a class="msdiv" id="msdiv177"></a>Tasmātiha, cunda, ye vo mayā dhammā abhiññā desitā, tattha sabbeheva saṅgamma samāgamma atthena atthaṃ byañjanena byañjanaṃ saṅgāyitabbaṃ na vivaditabbaṃ, yathayidaṃ brahmacariyaṃ addhaniyaṃ assa ciraṭṭhitikaṃ, tadassa bahujanahitāya bahu­jana­su­khāya lokānukampāya atthāya hitāya sukhāya devamanussānaṃ. Katame ca te, cunda, dhammā mayā abhiññā desitā, yattha sabbeheva saṅgamma samāgamma atthena atthaṃ byañjanena byañjanaṃ saṅgāyitabbaṃ na vivaditabbaṃ, yathayidaṃ brahmacariyaṃ addhaniyaṃ assa ciraṭṭhitikaṃ, tadassa bahujanahitāya bahu­jana­su­khāya lokānukampāya atthāya hitāya sukhāya devamanussānaṃ? Seyyathidaṃ—cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo. Ime kho te, cunda, dhammā mayā abhiññā desitā. Yattha sabbeheva saṅgamma samāgamma atthena atthaṃ byañjanena byañjanaṃ saṅgāyitabbaṃ na vivaditabbaṃ, yathayidaṃ brahmacariyaṃ addhaniyaṃ assa ciraṭṭhitikaṃ, tadassa bahujanahitāya bahu­jana­su­khāya lokānukampāya atthāya hitāya sukhāya devamanussānaṃ.</p>
<h2>7. Sañ­ñāpetab­bavi­dhi</h2>
<p><a class="sc" id="23"></a><a class="wp" id="wp23"></a><a class="ms" id="p_8D_356"></a><a class="msdiv" id="msdiv178"></a>Tesañca vo, cunda, samaggānaṃ sammodamānānaṃ avivadamānānaṃ <span class="var" title="sikkhitabbaṃ (bahūsu)" id="note229">sikkhataṃ</span> aññataro sabrahmacārī saṃghe dhammaṃ bhāseyya. Tatra ce tumhākaṃ evamassa: ‘ayaṃ kho āyasmā atthañceva micchā gaṇhāti, byañjanāni ca micchā ropetī’ti. Tassa neva abhinan­di­tab­baṃ na paṭik­kosi­tabbaṃ, anabhinanditvā appaṭikkositvā so evamassa vacanīyo: ‘imassa nu kho, āvuso, atthassa imāni vā byañjanāni etāni vā byañjanāni katamāni opāyikatarāni, <span class="var" title="imesaṃ vā (bj, s1-3, pts1, mr)" id="note230">imesañca</span> byañjanānaṃ ayaṃ vā attho eso vā attho katamo opāyikataro’ti? So ce evaṃ vadeyya: ‘imassa kho, āvuso, atthassa imāneva byañjanāni opāyikatarāni, yā <span class="var" title="yāneva (bj) | yāni ceva (s1-3, pts1) | yañceva (mr)" id="note231">ceva</span> etāni; <span class="var" title="imesaṃ (sabbattha)" id="note232">imesañca</span> byañjanānaṃ ayameva attho opāyikataro, yā <span class="var" title="yo ceva (s1-3, pts1) | yañceva (mr)" id="note233">ceva</span> eso’ti. So neva ussādetabbo na apasādetabbo, anussādetvā anapasādetvā sveva sādhukaṃ saññāpetabbo tassa ca atthassa tesañca byañjanānaṃ nisantiyā.</p>
<p><a class="sc" id="24"></a><a class="wp" id="wp24"></a><a class="pts" id="pts3.129"></a><a class="ms" id="p_8D_357"></a><a class="msdiv" id="msdiv179"></a>Aparopi ce, cunda, sabrahmacārī saṅghe dhammaṃ bhāseyya. Tatra ce tumhākaṃ evamassa: ‘ayaṃ kho āyasmā atthañhi kho micchā gaṇhāti byañjanāni sammā ropetī’ti. Tassa neva abhinan­di­tab­baṃ na paṭik­kosi­tabbaṃ, anabhinanditvā appaṭikkositvā so evamassa vacanīyo: ‘imesaṃ nu kho, āvuso, byañjanānaṃ ayaṃ vā attho eso vā attho katamo opāyikataro’ti? So ce evaṃ vadeyya: ‘imesaṃ kho, āvuso, byañjanānaṃ ayameva attho opāyikataro, yā ceva eso’ti. So neva ussādetabbo na apasādetabbo, anussādetvā anapasādetvā sveva sādhukaṃ saññāpetabbo tasseva atthassa nisantiyā.</p>
<p><a class="sc" id="25"></a><a class="wp" id="wp25"></a><a class="ms" id="p_8D_358"></a><a class="msdiv" id="msdiv180"></a>Aparopi ce, cunda, sabrahmacārī saṅghe dhammaṃ bhāseyya. Tatra ce tumhākaṃ evamassa: ‘ayaṃ kho āyasmā atthañhi kho sammā gaṇhāti byañjanāni micchā ropetī’ti. Tassa neva abhinan­di­tab­baṃ na paṭik­kosi­tabbaṃ; anabhinanditvā appaṭikkositvā so evamassa vacanīyo: ‘imassa nu kho, āvuso, atthassa imāni vā byañjanāni etāni vā byañjanāni katamāni opāyikatarānī’ti? So ce evaṃ vadeyya: ‘imassa kho, āvuso, atthassa imāneva byañjanāni opayikatarāni, yā ceva etānī’ti. So neva ussādetabbo na apasādetabbo; anussādetvā anapasādetvā sveva sādhukaṃ saññāpetabbo tesaññeva byañjanānaṃ nisantiyā.</p>
<p><a class="sc" id="26"></a><a class="wp" id="wp26"></a><a class="ms" id="p_8D_359"></a><a class="msdiv" id="msdiv181"></a>Aparopi ce, cunda, sabrahmacārī saṅghe dhammaṃ bhāseyya. Tatra ce tumhākaṃ evamassa: ‘ayaṃ kho āyasmā atthañceva sammā gaṇhāti byañjanāni ca sammā ropetī’ti. Tassa ‘sādhū’ti bhāsitaṃ abhinan­di­tab­baṃ anumoditabbaṃ; tassa ‘sādhū’ti bhāsitaṃ abhinanditvā anumoditvā so evamassa vacanīyo: ‘lābhā no, āvuso, suladdhaṃ no, āvuso, ye mayaṃ āyasmantaṃ tādisaṃ sabrahmacāriṃ passāma evaṃ atthupetaṃ byañjanupetan’ti.</p>
<h2>8. Pacca­yānuññā­ta­kāraṇa</h2>
<p><a class="sc" id="27"></a><a class="wp" id="wp27"></a><a class="pts" id="pts3.130"></a><a class="ms" id="p_8D_360"></a><a class="msdiv" id="msdiv182"></a>Na vo ahaṃ, cunda, diṭṭha­dham­mikā­naṃ­yeva āsavānaṃ saṃvarāya dhammaṃ desemi. Na panāhaṃ, cunda, sam­parā­yikā­naṃ­yeva āsavānaṃ paṭighātāya dhammaṃ desemi. Diṭṭha­dham­mikā­naṃ cevāhaṃ, cunda, āsavānaṃ saṃvarāya dhammaṃ desemi; sam­parā­yikā­nañca āsavānaṃ paṭighātāya. Tasmātiha, cunda, yaṃ vo mayā cīvaraṃ anuññātaṃ, alaṃ vo taṃ—yāvadeva sītassa paṭighātāya, uṇhassa paṭighātāya, <span class="var" title="... siriṃsapa ... (bj, s1-3, pts1)" id="note234">ḍaṃ­samaka­sa­vātāta­pa­sarīsa­pa­samphas­sā­naṃ</span> paṭighātāya, yāvadeva hiri­kopī­na­paṭic­chāda­nat­thaṃ. Yo vo mayā piṇḍapāto anuññāto, alaṃ vo so yāvadeva imassa kāyassa ṭhitiyā yāpanāya vihiṃ­sū­para­tiyā brahma­cari­yā­nuggahāya, iti purāṇañca vedanaṃ paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā ca phāsuvihāro <span class="var" title="cāti (bahūsu)" id="note235">ca</span>. Yaṃ vo mayā senāsanaṃ anuññātaṃ, alaṃ vo taṃ—yāvadeva sītassa paṭighātāya, uṇhassa paṭighātāya, ḍaṃ­samaka­sa­vātāta­pa­sarīsa­pa­samphas­sā­naṃ paṭighātāya, yāvadeva utuparis­saya­vinoda­na­paṭi­sallā­nā­rāmat­thaṃ. Yo vo mayā gilāna­pac­ca­ya­bhesaj­ja­parik­khāro anuññāto, alaṃ vo so yāvadeva uppannānaṃ veyyā­bādhi­kā­naṃ vedanānaṃ paṭighātāya <span class="var" title="abyāpaj­jha­parama­tā­yāti (bj, s1-3, pts1) | abyā­bajjha­parama­tāya (?)" id="note236">abyāpaj­ja­parama­tāya</span>.</p>
<h2>9. Sukhal­li­kānu­yoga</h2>
<p><a class="sc" id="28"></a><a class="wp" id="wp28"></a><a class="ms" id="p_8D_361"></a><a class="msdiv" id="msdiv183"></a>Ṭhānaṃ kho panetaṃ, cunda, vijjati yaṃ aññatitthiyā paribbājakā evaṃ vadeyyuṃ: ‘sukhal­li­kānu­yoga­manu­yuttā samaṇā sakyaputtiyā viharantī’ti. <span class="var" title="... vadamānā (s1-3)" id="note237">Evaṃvādino</span>, cunda, aññatitthiyā paribbājakā evamassu vacanīyā: ‘katamo so, āvuso, sukhal­li­kānu­yogo? Sukhal­li­kānu­yogā hi bahū anekavihitā nānappakārakā’ti.</p>
<p><a class="sc" id="29"></a><a class="wp" id="wp29"></a><a class="ms" id="p_8D_362"></a>Cattārome, cunda, sukhal­li­kānu­yogā hīnā gammā pothujjanikā anariyā anatthasaṃhitā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattanti. Katame cattāro?</p>
<p><a class="sc" id="30"></a><a class="wp" id="wp30"></a><a class="ms" id="p_8D_363"></a>Idha, cunda, ekacco bālo pāṇe vadhitvā vadhitvā attānaṃ sukheti pīṇeti. Ayaṃ paṭhamo sukhal­li­kānu­yogo.</p>
<p><a class="sc" id="31"></a><a class="wp" id="wp31"></a><a class="pts" id="pts3.131"></a><a class="ms" id="p_8D_364"></a>Puna caparaṃ, cunda, idhekacco adinnaṃ ādiyitvā ādiyitvā attānaṃ sukheti pīṇeti. Ayaṃ dutiyo sukhal­li­kānu­yogo.</p>
<p><a class="sc" id="32"></a><a class="wp" id="wp32"></a><a class="ms" id="p_8D_365"></a>Puna caparaṃ, cunda, idhekacco musā bhaṇitvā bhaṇitvā attānaṃ sukheti pīṇeti. Ayaṃ tatiyo sukhal­li­kānu­yogo.</p>
<p><a class="sc" id="33"></a><a class="wp" id="wp33"></a><a class="ms" id="p_8D_366"></a>Puna caparaṃ, cunda, idhekacco pañcahi kāmaguṇehi samappito samaṅgībhūto paricāreti. Ayaṃ catuttho sukhal­li­kānu­yogo.</p>
<p><a class="sc" id="34"></a><a class="wp" id="wp34"></a><a class="ms" id="p_8D_367"></a>Ime kho, cunda, cattāro sukhal­li­kānu­yogā hīnā gammā pothujjanikā anariyā anatthasaṃhitā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattanti.</p>
<p><a class="sc" id="35"></a><a class="wp" id="wp35"></a><a class="ms" id="p_8D_368"></a>Ṭhānaṃ kho panetaṃ, cunda, vijjati yaṃ aññatitthiyā paribbājakā evaṃ vadeyyuṃ: ‘ime cattāro sukhal­li­kānu­yoge anuyuttā samaṇā sakyaputtiyā viharantī’ti. Te <span class="var" title="te (pts1)" id="note238">vo</span> ‘mā hevaṃ’ tissu vacanīyā. Na te vo sammā vadamānā vadeyyuṃ, abbhā­cik­kheyyuṃ asatā abhūtena.</p>
<p><a class="sc" id="36"></a><a class="wp" id="wp36"></a><a class="ms" id="p_8D_369"></a><a class="msdiv" id="msdiv184"></a>Cattārome, cunda, sukhal­li­kānu­yogā ekanta­nibbidāya virāgāya nirodhāya upasamāya abhiññāya sambodhāya nibbānāya saṃvattanti. Katame cattāro?</p>
<p><a class="sc" id="37"></a><a class="wp" id="wp37"></a><a class="ms" id="p_8D_370"></a>Idha, cunda, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Ayaṃ paṭhamo sukhal­li­kānu­yogo.</p>
<p><a class="sc" id="38"></a><a class="wp" id="wp38"></a><a class="ms" id="p_8D_371"></a>Puna caparaṃ, cunda, bhikkhu vitak­ka­vicārā­naṃ vūpasamā … pe … dutiyaṃ jhānaṃ upasampajja viharati. Ayaṃ dutiyo sukhal­li­kānu­yogo.</p>
<p><a class="sc" id="39"></a><a class="wp" id="wp39"></a><a class="ms" id="p_8D_372"></a>Puna caparaṃ, cunda, bhikkhu pītiyā ca virāgā … pe … tatiyaṃ jhānaṃ upasampajja viharati. Ayaṃ tatiyo sukhal­li­kānu­yogo.</p>
<p><a class="sc" id="40"></a><a class="wp" id="wp40"></a><a class="pts" id="pts3.132"></a><a class="ms" id="p_8D_373"></a>Puna caparaṃ, cunda, bhikkhu sukhassa ca pahānā dukkhassa ca pahānā … pe … catutthaṃ jhānaṃ upasampajja viharati. Ayaṃ catuttho sukhal­li­kānu­yogo.</p>
<p><a class="sc" id="41"></a><a class="wp" id="wp41"></a><a class="ms" id="p_8D_374"></a>Ime kho, cunda, cattāro sukhal­li­kānu­yogā ekanta­nibbidāya virāgāya nirodhāya upasamāya abhiññāya sambodhāya nibbānāya saṃvattanti.</p>
<p><a class="sc" id="42"></a><a class="wp" id="wp42"></a><a class="ms" id="p_8D_375"></a>Ṭhānaṃ kho panetaṃ, cunda, vijjati yaṃ aññatitthiyā paribbājakā evaṃ vadeyyuṃ: ‘ime cattāro sukhal­li­kānu­yoge anuyuttā samaṇā sakyaputtiyā viharantī’ti. Te vo ‘evaṃ’ tissu vacanīyā. Sammā te vo vadamānā vadeyyuṃ, na te vo abbhā­cik­kheyyuṃ asatā abhūtena.</p>
<h2>10. Sukhal­li­kānu­yogā­nisaṃsa</h2>
<p><a class="sc" id="43"></a><a class="wp" id="wp43"></a><a class="ms" id="p_8D_376"></a><a class="msdiv" id="msdiv185"></a>Ṭhānaṃ kho panetaṃ, cunda, vijjati, yaṃ aññatitthiyā paribbājakā evaṃ vadeyyuṃ: ‘ime panāvuso, cattāro sukhal­li­kānu­yoge anuyuttānaṃ viharataṃ kati phalāni katānisaṃsā pāṭikaṅkhā’ti? Evaṃvādino, cunda, aññatitthiyā paribbājakā evamassu vacanīyā: ‘ime kho, āvuso, cattāro sukhal­li­kānu­yoge anuyuttānaṃ viharataṃ cattāri phalāni cattāro ānisaṃsā pāṭikaṅkhā. Katame cattāro? Idhāvuso, bhikkhu tiṇṇaṃ saṃyojanānaṃ parikkhayā sotāpanno hoti avini­pāta­dhammo niyato sam­bodhi­parā­yaṇo. Idaṃ paṭhamaṃ phalaṃ, paṭhamo ānisaṃso. Puna caparaṃ, āvuso, bhikkhu tiṇṇaṃ saṃyojanānaṃ parikkhayā rāgado­samohā­naṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti. Idaṃ dutiyaṃ phalaṃ, dutiyo ānisaṃso. Puna caparaṃ, āvuso, bhikkhu pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. Idaṃ tatiyaṃ phalaṃ, tatiyo ānisaṃso. Puna caparaṃ, āvuso, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Idaṃ catutthaṃ phalaṃ catuttho ānisaṃso. Ime kho, āvuso, cattāro sukhal­li­kānu­yoge anuyuttānaṃ viharataṃ imāni cattāri phalāni, cattāro ānisaṃsā pāṭikaṅkhā’ti.</p>
<h2>11. Khīṇā­sava­abhab­ba­ṭhāna</h2>
<p><a class="sc" id="44"></a><a class="wp" id="wp44"></a><a class="pts" id="pts3.133"></a><a class="ms" id="p_8D_377"></a><a class="msdiv" id="msdiv186"></a>Ṭhānaṃ kho panetaṃ, cunda, vijjati yaṃ aññatitthiyā paribbājakā evaṃ vadeyyuṃ: ‘aṭṭhitadhammā samaṇā sakyaputtiyā viharantī’ti. Evaṃvādino, cunda, aññatitthiyā paribbājakā evamassu vacanīyā: ‘atthi kho, āvuso, tena bhagavatā jānatā passatā arahatā sammā­sambud­dhena sāvakānaṃ dhammā desitā paññattā yāvajīvaṃ anatikkamanīyā. Seyyathāpi, āvuso, indakhīlo vā ayokhīlo vā gambhīranemo sunikhāto acalo asampavedhī; evameva kho, āvuso, tena bhagavatā jānatā passatā arahatā sammā­sambud­dhena sāvakānaṃ dhammā desitā paññattā yāvajīvaṃ anatikkamanīyā. Yo so, āvuso, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto, abhabbo so nava ṭhānāni ajjhācarituṃ. Abhabbo, āvuso, khīṇāsavo bhikkhu sañcicca pāṇaṃ jīvitā voropetuṃ; abhabbo khīṇāsavo bhikkhu adinnaṃ they­ya­saṅ­khā­taṃ ādiyituṃ; abhabbo khīṇāsavo bhikkhu methunaṃ dhammaṃ paṭisevituṃ; abhabbo khīṇāsavo bhikkhu sampajānamusā bhāsituṃ; abhabbo khīṇāsavo bhikkhu sanni­dhi­kārakaṃ kāme paribhuñjituṃ, seyyathāpi pubbe āgārikabhūto; abhabbo khīṇāsavo bhikkhu chandāgatiṃ gantuṃ; abhabbo khīṇāsavo bhikkhu dosāgatiṃ gantuṃ; abhabbo khīṇāsavo bhikkhu mohāgatiṃ gantuṃ; abhabbo khīṇāsavo bhikkhu bhayāgatiṃ gantuṃ. Yo so, āvuso, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto, abhabbo so imāni nava ṭhānāni ajjhācaritun’ti.</p>
<h2>12. Pañhābyākaraṇa</h2>
<p><a class="sc" id="45"></a><a class="wp" id="wp45"></a><a class="pts" id="pts3.134"></a><a class="ms" id="p_8D_378"></a><a class="msdiv" id="msdiv187"></a>Ṭhānaṃ kho panetaṃ, cunda, vijjati, yaṃ aññatitthiyā paribbājakā evaṃ vadeyyuṃ: ‘atītaṃ kho addhānaṃ ārabbha samaṇo gotamo atīrakaṃ ñāṇadassanaṃ paññapeti, no ca kho anāgataṃ addhānaṃ ārabbha atīrakaṃ ñāṇadassanaṃ paññapeti, tayidaṃ kiṃsu tayidaṃ kathaṃsū’ti? Te ca aññatitthiyā paribbājakā aññavihitakena ñāṇadassanena aññavihitakaṃ ñāṇadassanaṃ paññapetabbaṃ maññanti yathariva bālā abyattā. Atītaṃ kho, cunda, addhānaṃ ārabbha tathāgatassa satā­nusā­ri­ñāṇaṃ hoti; so yāvatakaṃ ākaṅkhati tāvatakaṃ anussarati. Anāgatañca kho addhānaṃ ārabbha tathāgatassa bodhijaṃ ñāṇaṃ uppajjati: ‘ayamantimā jāti, natthi dāni punabbhavo’ti. Atītañcepi, cunda, hoti abhūtaṃ atacchaṃ anat­tha­saṃhi­taṃ, na taṃ tathāgato byākaroti. Atītañcepi, cunda, hoti bhūtaṃ tacchaṃ anat­tha­saṃhi­taṃ, tampi tathāgato na byākaroti. Atītañcepi, cunda, hoti bhūtaṃ tacchaṃ atthasaṃhitaṃ, tatra kālaññū tathāgato hoti tassa pañhassa veyyākaraṇāya. Anāgatañcepi, cunda, hoti abhūtaṃ atacchaṃ anat­tha­saṃhi­taṃ, na taṃ tathāgato byākaroti … pe … tassa pañhassa veyyākaraṇāya. ­Pac­cup­pan­nañ­cepi, cunda, hoti abhūtaṃ atacchaṃ anat­tha­saṃhi­taṃ, na taṃ tathāgato byākaroti. ­Pac­cup­pan­nañ­cepi, cunda, hoti bhūtaṃ tacchaṃ anat­tha­saṃhi­taṃ, tampi tathāgato na byākaroti. ­Pac­cup­pan­nañ­cepi, cunda, hoti bhūtaṃ tacchaṃ atthasaṃhitaṃ, tatra kālaññū tathāgato hoti tassa pañhassa veyyākaraṇāya.</p>
<p><a class="sc" id="46"></a><a class="wp" id="wp46"></a><a class="ms" id="p_8D_379"></a><a class="msdiv" id="msdiv188"></a>Iti kho, cunda, atī­tā­nāga­ta­pac­cup­pan­nesu dhammesu <span class="var" title="kālavādī saccavādī (s1-3)" id="note241">tathāgato kālavādī</span> bhūtavādī atthavādī dhammavādī vinayavādī, tasmā ‘tathāgato’ti vuccati. Yañca kho, cunda, sadevakassa lokassa samārakassa sabrahmakassa ­sassama­ṇab­rāhma­ṇiyā pajāya sade­va­manus­sāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, sabbaṃ tathāgatena abhisambuddhaṃ, tasmā ‘tathāgato’ti vuccati. Yañca, cunda, rattiṃ tathāgato anuttaraṃ sammāsambodhiṃ abhisam­buj­jhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati. Sabbaṃ taṃ tatheva hoti no aññathā, tasmā ‘tathāgato’ti vuccati. Yathāvādī, cunda, tathāgato tathākārī, yathākārī tathāvādī. Iti yathāvādī tathākārī, yathākārī tathāvādī, tasmā ‘tathāgato’ti vuccati. Sadevake loke, cunda, samārake sabrahmake ­sassama­ṇab­rāhma­ṇiyā pajāya sade­va­manus­sāya tathāgato abhibhū anabhibhūto aññadatthudaso vasavattī, tasmā ‘tathāgato’ti vuccati.</p>
<h2>13. Abyākataṭṭhāna</h2>
<p><a class="sc" id="47"></a><a class="wp" id="wp47"></a><a class="pts" id="pts3.136"></a><a class="ms" id="p_8D_380"></a><a class="msdiv" id="msdiv189"></a>Ṭhānaṃ kho panetaṃ, cunda, vijjati yaṃ aññatitthiyā paribbājakā evaṃ vadeyyuṃ: ‘kiṃ nu kho, āvuso, hoti tathāgato paraṃ maraṇā, idameva saccaṃ moghamaññan’ti? Evaṃvādino, cunda, aññatitthiyā paribbājakā evamassu vacanīyā: ‘abyākataṃ kho etaṃ, āvuso, bhagavatā: “hoti tathāgato paraṃ maraṇā, idameva saccaṃ moghamaññan”’ti.</p>
<p><a class="sc" id="48"></a><a class="wp" id="wp48"></a><a class="ms" id="p_8D_381"></a>Ṭhānaṃ kho panetaṃ, cunda, vijjati, yaṃ aññatitthiyā paribbājakā evaṃ vadeyyuṃ: ‘kiṃ panāvuso, na hoti tathāgato paraṃ maraṇā, idameva saccaṃ moghamaññan’ti? Evaṃvādino, cunda, aññatitthiyā paribbājakā evamassu vacanīyā: ‘etampi kho, āvuso, bhagavatā abyākataṃ: “na hoti tathāgato paraṃ maraṇā, idameva saccaṃ moghamaññan”’ti.</p>
<p><a class="sc" id="49"></a><a class="wp" id="wp49"></a><a class="ms" id="p_8D_382"></a>Ṭhānaṃ kho panetaṃ, cunda, vijjati, yaṃ aññatitthiyā paribbājakā evaṃ vadeyyuṃ: ‘kiṃ panāvuso, hoti ca na ca hoti tathāgato paraṃ maraṇā, idameva saccaṃ moghamaññan’ti? Evaṃvādino, cunda, aññatitthiyā paribbājakā evamassu vacanīyā: ‘abyākataṃ kho etaṃ, āvuso, bhagavatā: “hoti ca na ca hoti tathāgato paraṃ maraṇā, idameva saccaṃ moghamaññan”’ti.</p>
<p><a class="sc" id="50"></a><a class="wp" id="wp50"></a><a class="ms" id="p_8D_383"></a>Ṭhānaṃ kho panetaṃ, cunda, vijjati, yaṃ aññatitthiyā paribbājakā evaṃ vadeyyuṃ: ‘kiṃ panāvuso, neva hoti na na hoti tathāgato paraṃ maraṇā, idameva saccaṃ moghamaññan’ti? Evaṃvādino, cunda, aññatitthiyā paribbājakā evamassu vacanīyā: ‘etampi kho, āvuso, bhagavatā abyākataṃ: “neva hoti na na hoti tathāgato paraṃ maraṇā, idameva saccaṃ moghamaññan”’ti.</p>
<p><a class="sc" id="51"></a><a class="wp" id="wp51"></a><a class="ms" id="p_8D_384"></a>Ṭhānaṃ kho panetaṃ, cunda, vijjati, yaṃ aññatitthiyā paribbājakā evaṃ vadeyyuṃ: ‘kasmā panetaṃ, āvuso, samaṇena gotamena abyākatan’ti? Evaṃvādino, cunda, aññatitthiyā paribbājakā evamassu vacanīyā: ‘na hetaṃ, āvuso, atthasaṃhitaṃ na dhammasaṃhitaṃ na ādib­rahma­cari­ya­kaṃ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati, tasmā taṃ bhagavatā abyākatan’ti.</p>
<h2>14. Byākataṭṭhāna</h2>
<p><a class="sc" id="52"></a><a class="wp" id="wp52"></a><a class="ms" id="p_8D_385"></a><a class="msdiv" id="msdiv190"></a>Ṭhānaṃ kho panetaṃ, cunda, vijjati, yaṃ aññatitthiyā paribbājakā evaṃ vadeyyuṃ: ‘kiṃ panāvuso, samaṇena gotamena byākatan’ti? Evaṃvādino, cunda, aññatitthiyā paribbājakā evamassu vacanīyā: ‘idaṃ dukkhanti kho, āvuso, bhagavatā byākataṃ, ayaṃ duk­kha­sa­muda­yoti kho, āvuso, bhagavatā byākataṃ, ayaṃ duk­kha­nirodhoti kho, āvuso, bhagavatā byākataṃ, ayaṃ duk­kha­nirodha­gāminī paṭipadāti kho, āvuso, bhagavatā byākatan’ti.</p>
<p><a class="sc" id="53"></a><a class="wp" id="wp53"></a><a class="pts" id="pts3.137"></a><a class="ms" id="p_8D_386"></a>Ṭhānaṃ kho panetaṃ, cunda, vijjati, yaṃ aññatitthiyā paribbājakā evaṃ vadeyyuṃ: ‘kasmā panetaṃ, āvuso, samaṇena gotamena byākatan’ti? Evaṃvādino, cunda, aññatitthiyā paribbājakā evamassu vacanīyā: ‘etañhi, āvuso, atthasaṃhitaṃ, etaṃ dhammasaṃhitaṃ, etaṃ ādib­rahma­cari­ya­kaṃ ekanta­nibbidāya virāgāya nirodhāya upasamāya abhiññāya sambodhāya nibbānāya saṃvattati. Tasmā taṃ bhagavatā byākatan’ti.</p>
<h2>15. Pubban­ta­saha­gata­diṭṭhi­nissaya</h2>
<p><a class="sc" id="54"></a><a class="wp" id="wp54"></a><a class="pts" id="pts3.138"></a><a class="ms" id="p_8D_387"></a><a class="msdiv" id="msdiv191"></a>Yepi te, cunda, pubban­ta­saha­gatā diṭṭhinissayā, tepi vo mayā byākatā, yathā te byākātabbā. Yathā ca te na <span class="var" title="kiṃ te ahante aññatitthiye (s2, s3) | kiṃ no ahaṃ (pts1)" id="note243">byākātabbā, kiṃ vo ahaṃ te</span> <span class="var" title="tattha (bj, s1-3, mr)" id="note244">tathā</span> byākarissāmi? Yepi te, cunda, aparan­ta­saha­gatā diṭṭhinissayā, tepi vo mayā byākatā, yathā te byākātabbā. Yathā ca te na byākātabbā, kiṃ vo ahaṃ te tathā byākarissāmi? Katame ca te, cunda, pubban­ta­saha­gatā diṭṭhinissayā, ye <span class="var" title="te (s2, s3)" id="note245">vo</span> mayā byākatā, yathā te byākātabbā<span class="var" title=" etthantare pāṭho sī potthake natthi, yathā ca te na byākātabbā (syā1-3, pā1)" id="note246">. Yathā ca te na byākātabbā, kiṃ vo ahaṃ te tathā byākarissāmi</span>? Santi kho, cunda, eke samaṇabrāhmaṇā evaṃvādino evaṃdiṭṭhino: ‘sassato attā ca loko ca, idameva saccaṃ moghamaññan’ti. Santi pana, cunda, eke samaṇabrāhmaṇā evaṃvādino evaṃdiṭṭhino: ‘asassato attā ca loko ca … pe … sassato ca asassato ca attā ca loko ca … neva sassato nāsassato attā ca loko ca … sayaṃkato attā ca loko ca … paraṃkato attā ca loko ca … sayaṃkato ca paraṃkato ca attā ca loko ca … asayaṅkāro aparaṅkāro adhic­ca­samup­panno attā ca loko ca, idameva saccaṃ moghamaññan’ti. ‘Sassataṃ sukhadukkhaṃ … asassataṃ sukhadukkhaṃ … sassatañca asassatañca sukhadukkhaṃ … nevasassataṃ nāsassataṃ sukhadukkhaṃ … sayaṃkataṃ sukhadukkhaṃ … paraṃkataṃ sukhadukkhaṃ … sayaṃkatañca paraṃkatañca sukhadukkhaṃ … asayaṃkāraṃ aparaṅkāraṃ adhic­ca­samup­pannaṃ sukhadukkhaṃ, idameva saccaṃ moghamaññan’ti.</p>
<p><a class="sc" id="55"></a><a class="wp" id="wp55"></a><a class="ms" id="p_8D_388"></a><a class="msdiv" id="msdiv192"></a>Tatra, cunda, ye te samaṇabrāhmaṇā evaṃvādino evaṃdiṭṭhino: ‘sassato attā ca loko ca, idameva saccaṃ moghamaññan’ti. Tyāhaṃ upasaṅkamitvā evaṃ vadāmi: ‘atthi nu kho idaṃ, āvuso, vuccati: “sassato attā ca loko cā”’ti? Yañca kho te evamāhaṃsu: ‘idameva saccaṃ moghamaññan’ti. Taṃ tesaṃ nānujānāmi. Taṃ kissa hetu? Añña­thā­saññi­nopi hettha, cunda, santeke sattā. Imāyapi kho ahaṃ, cunda, paññattiyā neva attanā samasamaṃ samanupassāmi kuto bhiyyo. Atha kho ahameva tattha bhiyyo yadidaṃ adhipaññatti.</p>
<p><a class="sc" id="56"></a><a class="wp" id="wp56"></a><a class="pts" id="pts3.139"></a><a class="ms" id="p_8D_389"></a><a class="msdiv" id="msdiv193"></a>Tatra, cunda, ye te samaṇabrāhmaṇā evaṃvādino evaṃdiṭṭhino: ‘asassato attā ca loko ca … sassato ca asassato ca attā ca loko ca … nevasassato nāsassato attā ca loko ca … sayaṃkato attā ca loko ca … paraṃkato attā ca loko ca … sayaṃkato ca paraṃkato ca attā ca loko ca … asayaṅkāro aparaṅkāro adhic­ca­samup­panno attā ca loko ca … sassataṃ sukhadukkhaṃ … asassataṃ sukhadukkhaṃ … sassatañca asassatañca sukhadukkhaṃ … nevasassataṃ nāsassataṃ sukhadukkhaṃ … sayaṃkataṃ sukhadukkhaṃ … paraṃkataṃ sukhadukkhaṃ … sayaṃkatañca paraṃkatañca sukhadukkhaṃ … asayaṃkāraṃ aparaṅkāraṃ adhic­ca­samup­pannaṃ sukhadukkhaṃ, idameva saccaṃ moghamaññan’ti. Tyāhaṃ upasaṅkamitvā evaṃ vadāmi: ‘atthi nu kho idaṃ, āvuso, vuccati: “asayaṃkāraṃ aparaṅkāraṃ adhic­ca­samup­pannaṃ sukhadukkhan”’ti? Yañca kho te evamāhaṃsu: ‘idameva saccaṃ moghamaññan’ti. Taṃ tesaṃ nānujānāmi. Taṃ kissa hetu? Añña­thā­saññi­nopi hettha, cunda, santeke sattā. Imāyapi kho ahaṃ, cunda, paññattiyā neva attanā samasamaṃ samanupassāmi kuto bhiyyo. Atha kho ahameva tattha bhiyyo yadidaṃ adhipaññatti. Ime kho te, cunda, pubban­ta­saha­gatā diṭṭhinissayā, ye vo mayā byākatā, yathā te byākātabbā. Yathā ca te na byākātabbā, kiṃ vo ahaṃ te <span class="var" title="tattha (bj, s2, s3, pts1)" id="note248">tathā</span> <span class="var" title="byākarissāmīti (bj, c1) | vyākarissāmi (pts1)" id="note249">byākarissāmi</span>?</p>
<h2>16. Aparan­ta­saha­gata­diṭṭhi­nissaya</h2>
<p><a class="sc" id="57"></a><a class="wp" id="wp57"></a><a class="pts" id="pts3.140"></a><a class="ms" id="p_8D_390"></a><a class="msdiv" id="msdiv194"></a>Katame ca te, cunda, aparan­ta­saha­gatā diṭṭhinissayā, ye vo mayā byākatā, yathā te byākātabbā. Yathā ca te na <span class="var" title="kiṃ vo ahaṃ te tattha (bj) | kiṃ te ahaṃ te tattha (s2, s3)" id="note250">byākātabbā, kiṃ vo ahaṃ te tathā</span> byākarissāmi? Santi, cunda, eke samaṇabrāhmaṇā evaṃvādino evaṃdiṭṭhino: ‘rūpī attā hoti arogo paraṃ maraṇā, idameva saccaṃ moghamaññan’ti. Santi pana, cunda, eke samaṇabrāhmaṇā evaṃvādino evaṃdiṭṭhino: ‘arūpī attā hoti … rūpī ca arūpī ca attā hoti … nevarūpī nārūpī attā hoti … saññī attā hoti … asaññī attā hoti … nevasaññī­nāsaññī attā hoti … attā ucchijjati vinassati na hoti paraṃ maraṇā, idameva saccaṃ moghamaññan’ti. Tatra, cunda, ye te samaṇabrāhmaṇā evaṃvādino evaṃdiṭṭhino: ‘rūpī attā hoti arogo paraṃ maraṇā, idameva saccaṃ moghamaññan’ti. Tyāhaṃ upasaṅkamitvā evaṃ vadāmi: ‘atthi nu kho idaṃ, āvuso, vuccati: “rūpī attā hoti arogo paraṃ maraṇā”’ti? Yañca kho te evamāhaṃsu: ‘idameva saccaṃ moghamaññan’ti. Taṃ tesaṃ nānujānāmi. Taṃ kissa hetu? Añña­thā­saññi­nopi hettha, cunda, santeke sattā. Imāyapi kho ahaṃ, cunda, paññattiyā neva attanā samasamaṃ samanupassāmi kuto bhiyyo. Atha kho ahameva tattha bhiyyo yadidaṃ adhipaññatti.</p>
<p><a class="sc" id="58"></a><a class="wp" id="wp58"></a><a class="pts" id="pts3.141"></a><a class="ms" id="p_8D_391"></a><a class="msdiv" id="msdiv195"></a>Tatra, cunda, ye te samaṇabrāhmaṇā evaṃvādino evaṃdiṭṭhino: ‘arūpī attā hoti … rūpī ca arūpī ca attā hoti … nevarūpīnārūpī attā hoti … saññī attā hoti … asaññī attā hoti … nevasaññī­nāsaññī attā hoti … attā ucchijjati vinassati na hoti paraṃ maraṇā, idameva saccaṃ moghamaññan’ti. Tyāhaṃ upasaṅkamitvā evaṃ vadāmi: ‘atthi nu kho idaṃ, āvuso, vuccati: “attā ucchijjati vinassati na hoti paraṃ maraṇā”’ti? Yañca kho te, cunda, evamāhaṃsu: ‘idameva saccaṃ moghamaññan’ti. Taṃ tesaṃ nānujānāmi. Taṃ kissa hetu? Añña­thā­saññi­nopi hettha, cunda, santeke sattā. Imāyapi kho ahaṃ, cunda, paññattiyā neva attanā samasamaṃ samanupassāmi, kuto bhiyyo. Atha kho ahameva tattha bhiyyo yadidaṃ adhipaññatti. Ime kho te, cunda, aparan­ta­saha­gatā diṭṭhinissayā, ye vo mayā byākatā, yathā te byākātabbā. Yathā ca te na byākātabbā, kiṃ vo ahaṃ te tathā <span class="var" title="byākarissāmīti (bj, c1)" id="note251">byākarissāmi</span>?</p>
<p><a class="sc" id="59"></a><a class="wp" id="wp59"></a><a class="ms" id="p_8D_392"></a><a class="msdiv" id="msdiv196"></a>Imesañca, cunda, pubban­ta­saha­gatā­naṃ diṭṭhi­nissa­yā­naṃ imesañca aparan­ta­saha­gatā­naṃ diṭṭhi­nissa­yā­naṃ pahānāya samatikkamāya evaṃ mayā cattāro satipaṭṭhānā desitā paññattā. Katame cattāro? Idha, cunda, bhikkhu kāye kāyānupassī viharati ātāpī sampajāno satimā vineyya loke abhij­jhā­do­manas­saṃ. Vedanāsu vedanānupassī … pe … citte cittānupassī … pe … dhammesu dhammānupassī viharati ātāpī sampajāno satimā, vineyya loke abhij­jhā­do­manas­saṃ. Imesañca, cunda, pubban­ta­saha­gatā­naṃ diṭṭhi­nissa­yā­naṃ imesañca aparan­ta­saha­gatā­naṃ diṭṭhi­nissa­yā­naṃ pahānāya samatikkamāya. Evaṃ mayā ime cattāro satipaṭṭhānā desitā paññattā”ti.</p>
<p><a class="sc" id="60"></a><a class="wp" id="wp60"></a><a class="ms" id="p_8D_393"></a><a class="msdiv" id="msdiv197"></a>Tena kho pana samayena āyasmā upavāṇo bhagavato piṭṭhito ṭhito hoti bhagavantaṃ bījayamāno. Atha kho āyasmā upavāṇo bhagavantaṃ etadavoca: “acchariyaṃ, bhante, abbhutaṃ, bhante. Pāsādiko vatāyaṃ, bhante, dhammapariyāyo; supāsādiko vatāyaṃ, bhante, dhammapariyāyo, ko nāmāyaṃ, bhante, dhammapariyāyo”ti? “Tasmātiha tvaṃ, upavāṇa, imaṃ dhamma­pariyā­yaṃ ‘pāsādiko’ tveva naṃ dhārehī”ti.</p>
<p><a class="sc" id="61"></a><a class="wp" id="wp61"></a><a class="ms" id="p_8D_394"></a>Idamavoca bhagavā. Attamano āyasmā upavāṇo bhagavato bhāsitaṃ abhinandīti.</p>
<p class="endsutta">Pāsādikasuttaṃ niṭṭhitaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Pāsādikasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>