<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="dn34">
<article>
<div class="hgroup">
<p class="division">Dīgha Nikāya 34</p>
<h1>Dasuttarasutta</h1>
</div>
<p><a class="sc" id="1"></a><a class="wp" id="wp1.1"></a><a class="pts" id="pts3.272"></a><a class="ms" id="p_8D_1132"></a><a class="msdiv" id="msdiv350"></a><span class="evam">Evaṃ me sutaṃ—​</span>   ekaṃ samayaṃ bhagavā campāyaṃ viharati gaggarāya pokkharaṇiyā tīre mahatā ­bhik­khu­saṅ­ghena saddhiṃ pañcamattehi bhikkhusatehi. Tatra kho āyasmā sāriputto bhikkhū āmantesi: “āvuso bhikkhave”ti. “Āvuso”ti kho te bhikkhū āyasmato sāriputtassa paccassosuṃ. Āyasmā sāriputto etadavoca: </p>
<blockquote class="gatha">
<p><a class="sc" id="2"></a><a class="ms" id="p_8D_1133"></a>“Dasuttaraṃ pavakkhāmi,<br> dhammaṃ nibbānapattiyā;<br> Duk­khas­san­takiri­yāya,<br> sabba­ganthap­pa­moca­naṃ.
</p>
</blockquote>
<h2>1. Eko dhammo</h2>
<p><a class="sc" id="3"></a><a class="wp" id="wp1.2"></a><a class="ms" id="p_8D_1135"></a><a class="msdiv" id="msdiv351"></a>Eko, āvuso, dhammo bahukāro, eko dhammo bhāvetabbo, eko dhammo pariññeyyo, eko dhammo pahātabbo, eko dhammo hānabhāgiyo, eko dhammo visesabhāgiyo, eko dhammo duppaṭivijjho, eko dhammo uppādetabbo, eko dhammo abhiññeyyo, eko dhammo sacchikātabbo.</p>
<p><a class="sc" id="4"></a><a class="ms" id="p_8D_1136"></a>Katamo eko dhammo bahukāro? Appamādo kusalesu dhammesu. Ayaṃ eko dhammo bahukāro. <span class="brnum">(1)</span></p>
<p><a class="sc" id="5"></a><a class="ms" id="p_8D_1137"></a>Katamo eko dhammo bhāvetabbo? Kāyagatāsati sātasahagatā. Ayaṃ eko dhammo bhāvetabbo. <span class="brnum">(2)</span></p>
<p><a class="sc" id="6"></a><a class="ms" id="p_8D_1138"></a>Katamo eko dhammo pariññeyyo? Phasso sāsavo upādāniyo. Ayaṃ eko dhammo pariññeyyo. <span class="brnum">(3)</span></p>
<p><a class="sc" id="7"></a><a class="pts" id="pts3.273"></a><a class="ms" id="p_8D_1139"></a>Katamo eko dhammo pahātabbo? Asmimāno. Ayaṃ eko dhammo pahātabbo. <span class="brnum">(4)</span></p>
<p><a class="sc" id="8"></a><a class="ms" id="p_8D_1140"></a>Katamo eko dhammo hānabhāgiyo? Ayoniso manasikāro. Ayaṃ eko dhammo hānabhāgiyo. <span class="brnum">(5)</span></p>
<p><a class="sc" id="9"></a><a class="ms" id="p_8D_1141"></a>Katamo eko dhammo visesabhāgiyo? Yoniso manasikāro. Ayaṃ eko dhammo visesabhāgiyo. <span class="brnum">(6)</span></p>
<p><a class="sc" id="10"></a><a class="ms" id="p_8D_1142"></a>Katamo eko dhammo duppaṭivijjho? Ānantariko cetosamādhi. Ayaṃ eko dhammo duppaṭivijjho. <span class="brnum">(7)</span></p>
<p><a class="sc" id="11"></a><a class="ms" id="p_8D_1143"></a>Katamo eko dhammo uppādetabbo? Akuppaṃ ñāṇaṃ. Ayaṃ eko dhammo uppādetabbo. <span class="brnum">(8)</span></p>
<p><a class="sc" id="12"></a><a class="ms" id="p_8D_1144"></a>Katamo eko dhammo abhiññeyyo? Sabbe sattā āhāraṭṭhitikā. Ayaṃ eko dhammo abhiññeyyo. <span class="brnum">(9)</span></p>
<p><a class="sc" id="13"></a><a class="ms" id="p_8D_1145"></a>Katamo eko dhammo sacchikātabbo? Akuppā cetovimutti. Ayaṃ eko dhammo sacchikātabbo. <span class="brnum">(10)</span></p>
<p><a class="sc" id="14"></a><a class="ms" id="p_8D_1146"></a>Iti ime dasa dhammā bhūtā tacchā tathā avitathā anaññathā sammā tathāgatena abhisambuddhā.</p>
<h2>2. Dve dhammā</h2>
<p><a class="sc" id="15"></a><a class="wp" id="wp1.3"></a><a class="ms" id="p_8D_1148"></a><a class="msdiv" id="msdiv352"></a>Dve dhammā bahukārā, dve dhammā bhāvetabbā, dve dhammā pariññeyyā, dve dhammā pahātabbā, dve dhammā hānabhāgiyā, dve dhammā visesabhāgiyā, dve dhammā duppaṭivijjhā, dve dhammā uppādetabbā, dve dhammā abhiññeyyā, dve dhammā sacchikātabbā.</p>
<p><a class="sc" id="16"></a><a class="ms" id="p_8D_1149"></a>Katame dve dhammā bahukārā? Sati ca sampajaññañca. Ime dve dhammā bahukārā. <span class="brnum">(1)</span></p>
<p><a class="sc" id="17"></a><a class="ms" id="p_8D_1150"></a> Katame dve dhammā bhāvetabbā? Samatho ca vipassanā ca. Ime dve dhammā bhāvetabbā. <span class="brnum">(2)</span></p>
<p><a class="sc" id="18"></a><a class="ms" id="p_8D_1151"></a>Katame dve dhammā pariññeyyā? Nāmañca rūpañca. Ime dve dhammā pariññeyyā. <span class="brnum">(3)</span></p>
<p><a class="sc" id="19"></a><a class="pts" id="pts3.274"></a><a class="ms" id="p_8D_1152"></a>Katame dve dhammā pahātabbā? Avijjā ca bhavataṇhā ca. Ime dve dhammā pahātabbā. <span class="brnum">(4)</span></p>
<p><a class="sc" id="20"></a><a class="ms" id="p_8D_1153"></a>Katame dve dhammā hānabhāgiyā? Dovacassatā ca pāpamittatā ca. Ime dve dhammā hānabhāgiyā. <span class="brnum">(5)</span></p>
<p><a class="sc" id="21"></a><a class="ms" id="p_8D_1154"></a>Katame dve dhammā visesabhāgiyā? Sovacassatā ca kalyāṇamittatā ca. Ime dve dhammā visesabhāgiyā. <span class="brnum">(6)</span></p>
<p><a class="sc" id="22"></a><a class="ms" id="p_8D_1155"></a>Katame dve dhammā duppaṭivijjhā? Yo ca hetu yo ca paccayo sattānaṃ saṅkilesāya, yo ca hetu yo ca paccayo sattānaṃ visuddhiyā. Ime dve dhammā duppaṭivijjhā. <span class="brnum">(7)</span></p>
<p><a class="sc" id="23"></a><a class="ms" id="p_8D_1156"></a>Katame dve dhammā uppādetabbā? Dve ñāṇāni—khaye ñāṇaṃ, anuppāde ñāṇaṃ. Ime dve dhammā uppādetabbā. <span class="brnum">(8)</span></p>
<p><a class="sc" id="24"></a><a class="ms" id="p_8D_1157"></a>Katame dve dhammā abhiññeyyā? Dve dhātuyo—saṅkhatā ca dhātu asaṅkhatā ca dhātu. Ime dve dhammā abhiññeyyā. <span class="brnum">(9)</span></p>
<p><a class="sc" id="25"></a><a class="ms" id="p_8D_1158"></a>Katame dve dhammā sacchikātabbā? Vijjā ca vimutti ca. Ime dve dhammā sacchikātabbā. <span class="brnum">(10)</span></p>
<p><a class="sc" id="26"></a><a class="ms" id="p_8D_1159"></a>Iti ime vīsati dhammā bhūtā tacchā tathā avitathā anaññathā sammā tathāgatena abhisambuddhā.</p>
<h2>3. Tayo dhammā</h2>
<p><a class="sc" id="27"></a><a class="wp" id="wp1.4"></a><a class="ms" id="p_8D_1161"></a><a class="msdiv" id="msdiv353"></a>Tayo dhammā bahukārā, tayo dhammā bhāvetabbā … pe … tayo dhammā sacchikātabbā.</p>
<p><a class="sc" id="28"></a><a class="ms" id="p_8D_1162"></a>Katame tayo dhammā bahukārā? Sap­purisa­saṃ­sevo, saddham­mas­savanaṃ, dhammā­nu­dhammap­paṭi­patti. Ime tayo dhammā bahukārā. <span class="brnum">(1)</span></p>
<p><a class="sc" id="29"></a><a class="ms" id="p_8D_1163"></a>Katame tayo dhammā bhāvetabbā? Tayo samādhī—savitakko savicāro samādhi, avitakko vicāramatto samādhi, avitakko avicāro samādhi. Ime tayo dhammā bhāvetabbā. <span class="brnum">(2)</span></p>
<p><a class="sc" id="30"></a><a class="pts" id="pts3.275"></a><a class="ms" id="p_8D_1164"></a>Katame tayo dhammā pariññeyyā? Tisso vedanā—sukhā vedanā, dukkhā vedanā, adukkhamasukhā vedanā. Ime tayo dhammā pariññeyyā. <span class="brnum">(3)</span></p>
<p><a class="sc" id="31"></a><a class="ms" id="p_8D_1165"></a>Katame tayo dhammā pahātabbā? Tisso taṇhā—kāmataṇhā, bhavataṇhā, vibhavataṇhā. Ime tayo dhammā pahātabbā. <span class="brnum">(4)</span></p>
<p><a class="sc" id="32"></a><a class="ms" id="p_8D_1166"></a>Katame tayo dhammā hānabhāgiyā? Tīṇi akusalamūlāni—lobho akusalamūlaṃ, doso akusalamūlaṃ, moho akusalamūlaṃ. Ime tayo dhammā hānabhāgiyā. <span class="brnum">(5)</span></p>
<p><a class="sc" id="33"></a><a class="ms" id="p_8D_1167"></a>Katame tayo dhammā visesabhāgiyā? Tīṇi kusalamūlāni—alobho kusalamūlaṃ, adoso kusalamūlaṃ, amoho kusalamūlaṃ. Ime tayo dhammā visesabhāgiyā. <span class="brnum">(6)</span></p>
<p><a class="sc" id="34"></a><a class="ms" id="p_8D_1168"></a>Katame tayo dhammā duppaṭivijjhā? Tisso nissaraṇiyā dhātuyo—kāmānametaṃ nissaraṇaṃ yadidaṃ nekkhammaṃ, rūpānametaṃ nissaraṇaṃ yadidaṃ arūpaṃ, yaṃ kho pana kiñci bhūtaṃ saṅkhataṃ paṭic­ca­samup­pannaṃ, nirodho tassa nissaraṇaṃ. Ime tayo dhammā duppaṭivijjhā. <span class="brnum">(7)</span></p>
<p><a class="sc" id="35"></a><a class="ms" id="p_8D_1169"></a>Katame tayo dhammā uppādetabbā? Tīṇi ñāṇāni—atītaṃse ñāṇaṃ, anāgataṃse ñāṇaṃ, paccuppannaṃse ñāṇaṃ. Ime tayo dhammā uppādetabbā. <span class="brnum">(8)</span></p>
<p><a class="sc" id="36"></a><a class="ms" id="p_8D_1170"></a>Katame tayo dhammā abhiññeyyā? Tisso dhātuyo—kāmadhātu, rūpadhātu, arūpadhātu. Ime tayo dhammā abhiññeyyā. <span class="brnum">(9)</span></p>
<p><a class="sc" id="37"></a><a class="ms" id="p_8D_1171"></a>Katame tayo dhammā sacchikātabbā? Tisso vijjā—pubbe­nivāsā­nus­sati­ñāṇaṃ vijjā, sattānaṃ cutūpapāte ñāṇaṃ vijjā, āsavānaṃ khaye ñāṇaṃ vijjā. Ime tayo dhammā sacchikātabbā. <span class="brnum">(10)</span></p>
<p><a class="sc" id="38"></a><a class="pts" id="pts3.276"></a><a class="ms" id="p_8D_1172"></a>Iti ime tiṃsa dhammā bhūtā tacchā tathā avitathā anaññathā sammā tathāgatena abhisambuddhā.</p>
<h2>4. Cattāro dhammā</h2>
<p><a class="sc" id="39"></a><a class="wp" id="wp1.5"></a><a class="ms" id="p_8D_1174"></a><a class="msdiv" id="msdiv354"></a>Cattāro dhammā bahukārā, cattāro dhammā bhāvetabbā … pe … cattāro dhammā sacchikātabbā.</p>
<p><a class="sc" id="40"></a><a class="ms" id="p_8D_1175"></a>Katame cattāro dhammā bahukārā? Cattāri cakkāni—pati­rūpa­desa­vāso, <span class="var" title="sap­purisū­passayo (s1, s3, pts1) | sap­purisu­passayo (s2, km)" id="note509">sap­puri­sūpa­nissayo</span>, atta­sammā­paṇi­dhi, pubbe ca katapuññatā. Ime cattāro dhammā bahukārā. <span class="brnum">(1)</span></p>
<p><a class="sc" id="41"></a><a class="ms" id="p_8D_1176"></a>Katame cattāro dhammā bhāvetabbā? Cattāro satipaṭṭhānā—idhāvuso, bhikkhu kāye kāyānupassī viharati ātāpī sampajāno satimā vineyya loke abhij­jhā­do­manas­saṃ. Vedanāsu … pe … citte … dhammesu dhammānupassī viharati ātāpī sampajāno satimā vineyya loke abhij­jhā­do­manas­saṃ. Ime cattāro dhammā bhāvetabbā. <span class="brnum">(2)</span></p>
<p><a class="sc" id="42"></a><a class="ms" id="p_8D_1177"></a>Katame cattāro dhammā pariññeyyā? Cattāro āhārā—<span class="var" title="kavaḷīkāro (s1-3, km) | kabaliṅkāro (pts1)" id="note510">kabaḷīkāro</span> āhāro oḷāriko vā sukhumo vā, phasso dutiyo, manosañcetanā tatiyā, viññāṇaṃ catutthaṃ. Ime cattāro dhammā pariññeyyā. <span class="brnum">(3)</span></p>
<p><a class="sc" id="43"></a><a class="ms" id="p_8D_1178"></a>Katame cattāro dhammā pahātabbā? Cattāro oghā—kāmogho, bhavogho, diṭṭhogho, avijjogho. Ime cattāro dhammā pahātabbā. <span class="brnum">(4)</span></p>
<p><a class="sc" id="44"></a><a class="ms" id="p_8D_1179"></a>Katame cattāro dhammā hānabhāgiyā? Cattāro yogā—kāmayogo, bhavayogo, diṭṭhiyogo, avijjāyogo. Ime cattāro dhammā hānabhāgiyā. <span class="brnum">(5)</span></p>
<p><a class="sc" id="45"></a><a class="ms" id="p_8D_1180"></a>Katame cattāro dhammā visesabhāgiyā? Cattāro <span class="var" title="visaññogā (^dn33#146 [Saṅgītisutta/4. Catukka])" id="note511">visaṃyogā</span> —kāmayoga­visaṃ­yogo, bhava­yoga­visaṃ­yogo, diṭṭhi­yoga­visaṃ­yogo, avijjā­yoga­visaṃ­yogo. Ime cattāro dhammā visesabhāgiyā. <span class="brnum">(6)</span></p>
<p><a class="sc" id="46"></a><a class="pts" id="pts3.277"></a><a class="ms" id="p_8D_1181"></a>Katame cattāro dhammā duppaṭivijjhā? Cattāro samādhī—hānabhāgiyo samādhi, ṭhitibhāgiyo samādhi, visesabhāgiyo samādhi, nibbedha­bhāgiyo samādhi. Ime cattāro dhammā duppaṭivijjhā. <span class="brnum">(7)</span></p>
<p><a class="sc" id="47"></a><a class="ms" id="p_8D_1182"></a>Katame cattāro dhammā uppādetabbā? Cattāri ñāṇāni—dhamme ñāṇaṃ, anvaye ñāṇaṃ, pariye ñāṇaṃ, sammutiyā ñāṇaṃ. Ime cattāro dhammā uppādetabbā. <span class="brnum">(8)</span></p>
<p><a class="sc" id="48"></a><a class="ms" id="p_8D_1183"></a>Katame cattāro dhammā abhiññeyyā? Cattāri ariyasaccāni—dukkhaṃ ariyasaccaṃ, <span class="var" title="dukkhasamudayo (bj, s1-3, km)" id="note512">duk­kha­sa­muda­yaṃ</span> ariyasaccaṃ, <span class="var" title="dukkhanirodho (bj, s1-3, km)" id="note513">dukkhanirodhaṃ</span> ariyasaccaṃ, duk­kha­nirodha­gāminī paṭipadā ariyasaccaṃ. Ime cattāro dhammā abhiññeyyā. <span class="brnum">(9)</span></p>
<p><a class="sc" id="49"></a><a class="ms" id="p_8D_1184"></a>Katame cattāro dhammā sacchikātabbā? Cattāri sāmaññaphalāni—sotā­patti­phalaṃ, sakadā­gāmi­phalaṃ, anāgāmiphalaṃ, arahattaphalaṃ. Ime cattāro dhammā sacchikātabbā. <span class="brnum">(10)</span></p>
<p><a class="sc" id="50"></a><a class="ms" id="p_8D_1185"></a>Iti ime cat­tārīsa­dhammā bhūtā tacchā tathā avitathā anaññathā sammā tathāgatena abhisambuddhā.</p>
<h2>5. Pañca dhammā</h2>
<p><a class="sc" id="51"></a><a class="wp" id="wp1.6"></a><a class="ms" id="p_8D_1187"></a><a class="msdiv" id="msdiv355"></a>Pañca dhammā bahukārā … pe … pañca dhammā sacchikātabbā.</p>
<p><a class="sc" id="52"></a><a class="ms" id="p_8D_1188"></a>Katame pañca dhammā bahukārā? Pañca padhāniyaṅgāni—idhāvuso, bhikkhu saddho hoti, saddahati tathāgatassa bodhiṃ: ‘itipi so bhagavā arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā’ti. Appābādho hoti appātaṅko samavepākiniyā gahaṇiyā samannāgato nātisītāya nāccuṇhāya majjhimāya padhā­nak­kha­māya. Asaṭho hoti amāyāvī yathā­bhūta­mattānaṃ āvīkattā satthari vā viññūsu vā sabrahmacārīsu. Āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhit­ta­dhuro kusalesu dhammesu. Paññavā hoti uda­yattha­gā­miniyā paññāya samannāgato ariyāya nibbedhikāya sammā duk­khak­kha­ya­gā­miniyā. Ime pañca dhammā bahukārā. <span class="brnum">(1)</span></p>
<p><a class="sc" id="53"></a><a class="pts" id="pts3.278"></a><a class="ms" id="p_8D_1189"></a>Katame pañca dhammā bhāvetabbā? Pañcaṅgiko sammāsamādhi—pītipharaṇatā, sukhapharaṇatā, cetopharaṇatā, ālokapharaṇatā, <span class="var" title="pacca­vek­kha­ṇā­nimittaṃ (s1-3, km)" id="note514">pacca­vek­kha­ṇa­nimittaṃ</span>. Ime pañca dhammā bhāvetabbā. <span class="brnum">(2)</span></p>
<p><a class="sc" id="54"></a><a class="ms" id="p_8D_1190"></a>Katame pañca dhammā pariññeyyā? <span class="var" title="... khandhā seyyathīdaṃ (bj, s1-3, km, pts1)" id="note515">Pañcu­pādā­nak­khan­dhā</span> —rūpupā­dā­nak­khan­dho, vedanupā­dā­nak­khan­dho, saññu­pādā­nak­khan­dho, saṅ­khā­ru­pādā­nak­khan­dho viñ­ñāṇupā­dā­nak­khan­dho. Ime pañca dhammā pariññeyyā. <span class="brnum">(3)</span></p>
<p><a class="sc" id="55"></a><a class="ms" id="p_8D_1191"></a>Katame pañca dhammā pahātabbā? Pañca nīvaraṇāni—kāmacchan­da­nīvara­ṇaṃ, ­byāpā­da­nīvara­ṇaṃ, thina­middha­nīvara­ṇaṃ, uddhac­ca­kukkuc­ca­nīvara­ṇaṃ, vici­kicchā­nīvara­ṇaṃ. Ime pañca dhammā pahātabbā. <span class="brnum">(4)</span></p>
<p><a class="sc" id="56"></a><a class="ms" id="p_8D_1192"></a>Katame pañca dhammā hānabhāgiyā? Pañca cetokhilā—idhāvuso, bhikkhu satthari kaṅkhati vicikicchati nādhimuccati na sampasīdati. Yo so, āvuso, bhikkhu satthari kaṅkhati vicikicchati nādhimuccati na sampasīdati, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya. Ayaṃ paṭhamo cetokhilo. Puna caparaṃ, āvuso, bhikkhu dhamme kaṅkhati vicikicchati … pe … saṅghe kaṅkhati vicikicchati … pe … sikkhāya kaṅkhati vicikicchati … pe … sabrahmacārīsu kupito hoti anattamano āhatacitto khilajāto, yo so, āvuso, bhikkhu sabrahmacārīsu kupito hoti anattamano āhatacitto khilajāto, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya. Ayaṃ pañcamo cetokhilo. Ime pañca dhammā hānabhāgiyā. <span class="brnum">(5)</span></p>
<p><a class="sc" id="57"></a><a class="ms" id="p_8D_1193"></a>Katame pañca dhammā visesabhāgiyā? Pañcindriyāni—saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ. Ime pañca dhammā visesabhāgiyā. <span class="brnum">(6)</span></p>
<p><a class="sc" id="58"></a><a class="ms" id="p_8D_1194"></a>Katame pañca dhammā duppaṭivijjhā? Pañca nissaraṇiyā dhātuyo—idhāvuso, bhikkhuno kāme manasikaroto kāmesu cittaṃ na pakkhandati na pasīdati na santiṭṭhati na vimuccati. Nekkhammaṃ kho panassa manasikaroto nekkhamme cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ kāmehi. Ye ca kāmapaccayā uppajjanti āsavā vighātā pariḷāhā, mutto so tehi. Na so taṃ vedanaṃ vedeti. Idamakkhātaṃ kāmānaṃ nissaraṇaṃ. (7.1)</p>
<p><a class="sc" id="59"></a><a class="ms" id="p_8D_1195"></a>Puna caparaṃ, āvuso, bhikkhuno byāpādaṃ manasikaroto byāpāde cittaṃ na pakkhandati na pasīdati na santiṭṭhati na vimuccati. Abyāpādaṃ kho panassa manasikaroto abyāpāde cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ byāpādena. Ye ca byāpādapaccayā uppajjanti āsavā vighātā pariḷāhā, mutto so tehi. Na so taṃ vedanaṃ vedeti. Idamakkhātaṃ byāpādassa nissaraṇaṃ. (7.2)</p>
<p><a class="sc" id="60"></a><a class="ms" id="p_8D_1196"></a>Puna caparaṃ, āvuso, bhikkhuno vihesaṃ manasikaroto vihesāya cittaṃ na pakkhandati na pasīdati na santiṭṭhati na vimuccati. Avihesaṃ kho panassa manasikaroto avihesāya cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ vihesāya. Ye ca vihesāpaccayā uppajjanti āsavā vighātā pariḷāhā, mutto so tehi. Na so taṃ vedanaṃ vedeti. Idamakkhātaṃ vihesāya nissaraṇaṃ. (7.3)</p>
<p><a class="sc" id="61"></a><a class="ms" id="p_8D_1197"></a>Puna caparaṃ, āvuso, bhikkhuno rūpe manasikaroto rūpesu cittaṃ na pakkhandati na pasīdati na santiṭṭhati na vimuccati. Arūpaṃ kho panassa manasikaroto arūpe cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ rūpehi. Ye ca rūpapaccayā uppajjanti āsavā vighātā pariḷāhā, mutto so tehi. Na so taṃ vedanaṃ vedeti. Idamakkhātaṃ rūpānaṃ nissaraṇaṃ. (7.4)</p>
<p><a class="sc" id="62"></a><a class="ms" id="p_8D_1198"></a>Puna caparaṃ, āvuso, bhikkhuno sakkāyaṃ manasikaroto sakkāye cittaṃ na pakkhandati na pasīdati na santiṭṭhati na vimuccati. Sakkā­ya­nirodhaṃ kho panassa manasikaroto sakkāyanirodhe cittaṃ pakkhandati pasīdati santiṭṭhati vimuccati. Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ visaṃyuttaṃ sakkāyena. Ye ca sakkāyapaccayā uppajjanti āsavā vighātā pariḷāhā, mutto so tehi. Na so taṃ vedanaṃ vedeti. Idamakkhātaṃ sakkāyassa nissaraṇaṃ. Ime pañca dhammā duppaṭivijjhā. (7.5)</p>
<p><a class="sc" id="63"></a><a class="pts" id="pts3.279"></a><a class="ms" id="p_8D_1199"></a>Katame pañca dhammā uppādetabbā? Pañca ñāṇiko sammāsamādhi: ‘ayaṃ samādhi ­pac­cup­pan­na­su­kho ceva āyatiñca sukhavipāko’ti paccattaṃyeva ñāṇaṃ uppajjati. ‘Ayaṃ samādhi ariyo nirāmiso’ti paccattaññeva ñāṇaṃ uppajjati. ‘Ayaṃ samādhi akāpuri­sa­sevito’ti paccattaṃyeva ñāṇaṃ uppajjati. ‘Ayaṃ samādhi santo paṇīto paṭippas­sad­dha­laddho eko­dibhā­vā­dhi­gato, <span class="var" title="na ca sasaṅ­khā­ra­nig­gayha vāritavatoti (bj, pts1) | na ca sasaṅkhāraṃ nigayha vāritavatoti (s1-3, km) | na sasaṅ­khā­ra­nig­gay­ha­vāri­vāvato (mr) | na sasaṅ­khā­ra­nig­gay­ha­vāriyā­dhi­gato (?)" id="note516">na sasaṅ­khā­ra­nig­gay­ha­vārita­gato’ti</span> paccattaṃyeva ñāṇaṃ uppajjati. ‘So kho panāhaṃ imaṃ samādhiṃ satova samāpajjāmi sato vuṭṭhahāmī’ti paccattaṃyeva ñāṇaṃ uppajjati. Ime pañca dhammā uppādetabbā. <span class="brnum">(8)</span></p>
<p><a class="sc" id="64"></a><a class="ms" id="p_8D_1200"></a>Katame pañca dhammā abhiññeyyā? Pañca vimut­tāyata­nāni—idhāvuso, bhikkhuno satthā dhammaṃ deseti aññataro vā garuṭṭhāniyo sabrahmacārī. Yathā yathā, āvuso, bhikkhuno satthā dhammaṃ deseti, aññataro vā garuṭṭhāniyo sabrahmacārī tathā <span class="var" title="bhikkhu (s1-3, km)" id="note517">tathā so</span> tasmiṃ dhamme atthap­paṭi­saṃ­vedī ca hoti dhamma­paṭi­saṃ­vedī ca. Tassa atthap­paṭi­saṃ­ve­dino dhamma­paṭi­saṃ­ve­dino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Idaṃ paṭhamaṃ vimuttāyatanaṃ. (9.1)</p>
<p><a class="sc" id="65"></a><a class="ms" id="p_8D_1201"></a>Puna caparaṃ, āvuso, bhikkhuno na heva kho satthā dhammaṃ deseti, aññataro vā garuṭṭhāniyo sabrahmacārī, api ca kho yathāsutaṃ yathā­pariyat­taṃ dhammaṃ vitthārena paresaṃ deseti yathā yathā, āvuso, bhikkhu yathāsutaṃ yathā­pariyat­taṃ dhammaṃ vitthārena paresaṃ deseti tathā tathā so tasmiṃ dhamme atthap­paṭi­saṃ­vedī ca hoti dhamma­paṭi­saṃ­vedī ca. Tassa atthap­paṭi­saṃ­ve­dino dhamma­paṭi­saṃ­ve­dino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Idaṃ dutiyaṃ vimuttāyatanaṃ. (9.2)</p>
<p><a class="sc" id="66"></a><a class="ms" id="p_8D_1202"></a>Puna caparaṃ, āvuso, bhikkhuno na heva kho satthā dhammaṃ deseti, aññataro vā garuṭṭhāniyo sabrahmacārī, nāpi yathāsutaṃ yathā­pariyat­taṃ dhammaṃ vitthārena paresaṃ deseti. Api ca kho yathāsutaṃ yathā­pariyat­taṃ dhammaṃ vitthārena sajjhāyaṃ karoti. Yathā yathā, āvuso, bhikkhu yathāsutaṃ yathā­pariyat­taṃ dhammaṃ vitthārena sajjhāyaṃ karoti tathā tathā so tasmiṃ dhamme atthap­paṭi­saṃ­vedī ca hoti dhamma­paṭi­saṃ­vedī ca. Tassa atthap­paṭi­saṃ­ve­dino dhamma­paṭi­saṃ­ve­dino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Idaṃ tatiyaṃ vimuttāyatanaṃ. (9.3)</p>
<p><a class="sc" id="67"></a><a class="ms" id="p_8D_1203"></a>Puna caparaṃ, āvuso, bhikkhuno na heva kho satthā dhammaṃ deseti, aññataro vā garuṭṭhāniyo sabrahmacārī, nāpi yathāsutaṃ yathā­pariyat­taṃ dhammaṃ vitthārena paresaṃ deseti, nāpi yathāsutaṃ yathā­pariyat­taṃ dhammaṃ vitthārena sajjhāyaṃ karoti. Api ca kho yathāsutaṃ yathā­pariyat­taṃ dhammaṃ cetasā anuvitakketi anuvicāreti manasā­nupekkhati. Yathā yathā, āvuso, bhikkhu yathāsutaṃ yathā­pariyat­taṃ dhammaṃ cetasā anuvitakketi anuvicāreti manasā­nupekkhati tathā tathā so tasmiṃ dhamme atthap­paṭi­saṃ­vedī ca hoti dhamma­paṭi­saṃ­vedī ca. Tassa atthap­paṭi­saṃ­ve­dino dhamma­paṭi­saṃ­ve­dino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Idaṃ catutthaṃ vimuttāyatanaṃ. (9.4)</p>
<p><a class="sc" id="68"></a><a class="ms" id="p_8D_1204"></a>Puna caparaṃ, āvuso, bhikkhuno na heva kho satthā dhammaṃ deseti, aññataro vā garuṭṭhāniyo sabrahmacārī, nāpi yathāsutaṃ yathā­pariyat­taṃ dhammaṃ vitthārena paresaṃ deseti, nāpi yathāsutaṃ yathā­pariyat­taṃ dhammaṃ vitthārena sajjhāyaṃ karoti, nāpi yathāsutaṃ yathā­pariyat­taṃ dhammaṃ cetasā anuvitakketi anuvicāreti manasā­nupekkhati; api ca khvassa aññataraṃ samā­dhi­nimittaṃ suggahitaṃ hoti sumanasikataṃ sūpadhāritaṃ suppaṭividdhaṃ paññāya. Yathā yathā, āvuso, bhikkhuno aññataraṃ samā­dhi­nimittaṃ suggahitaṃ hoti sumanasikataṃ sūpadhāritaṃ suppaṭividdhaṃ paññāya tathā tathā so tasmiṃ dhamme atthap­paṭi­saṃ­vedī ca hoti dhammap­paṭi­saṃ­vedī ca. Tassa atthap­paṭi­saṃ­ve­dino dhammap­paṭi­saṃ­ve­dino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati. Idaṃ pañcamaṃ vimuttāyatanaṃ. Ime pañca dhammā abhiññeyyā. (9.5)</p>
<p><a class="sc" id="69"></a><a class="ms" id="p_8D_1205"></a>Katame pañca dhammā sacchikātabbā? Pañca dhammakkhandhā—sīlakkhandho, samā­dhik­khan­dho, paññākkhandho, vimut­tik­khan­dho, vimutti­ñāṇadas­sa­nak­khan­dho. Ime pañca dhammā sacchikātabbā. <span class="brnum">(10)</span></p>
<p><a class="sc" id="70"></a><a class="ms" id="p_8D_1206"></a>Iti ime paññāsa dhammā bhūtā tacchā tathā avitathā anaññathā sammā tathāgatena abhisambuddhā.</p>
<h2>6. Cha dhammā</h2>
<p><a class="sc" id="71"></a><a class="wp" id="wp1.7"></a><a class="ms" id="p_8D_1208"></a><a class="msdiv" id="msdiv356"></a>Cha dhammā bahukārā … pe … cha dhammā sacchikātabbā.</p>
<p><a class="sc" id="72"></a><a class="pts" id="pts3.280"></a><a class="ms" id="p_8D_1209"></a>Katame cha dhammā bahukārā? Cha sāraṇīyā dhammā. Idhāvuso, bhikkhuno mettaṃ kāyakammaṃ paccupaṭṭhitaṃ hoti sabrahmacārīsu āvi ceva raho ca, ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati. (1.1)</p>
<p><a class="sc" id="73"></a><a class="ms" id="p_8D_1210"></a>Puna caparaṃ, āvuso, bhikkhuno mettaṃ vacīkammaṃ … pe … ekībhāvāya saṃvattati. (1.2)</p>
<p><a class="sc" id="74"></a><a class="ms" id="p_8D_1211"></a>Puna caparaṃ, āvuso, bhikkhuno mettaṃ manokammaṃ … pe … ekībhāvāya saṃvattati. (1.3)</p>
<p><a class="sc" id="75"></a><a class="ms" id="p_8D_1212"></a>Puna caparaṃ, āvuso, bhikkhu ye te lābhā dhammikā dhammaladdhā antamaso patta­pariyā­panna­mattampi, tathārūpehi lābhehi appaṭi­vibhat­ta­bhogī hoti sīlavantehi sabrahmacārīhi sādhāraṇabhogī, ayampi dhammo sāraṇīyo … pe … ekībhāvāya saṃvattati. (1.4)</p>
<p><a class="sc" id="76"></a><a class="ms" id="p_8D_1213"></a>Puna caparaṃ, āvuso, bhikkhu, yāni tāni sīlāni akhaṇḍāni acchiddāni asabalāni akammāsāni bhujissāni viññup­pasat­thāni aparāmaṭṭhāni samā­dhi­saṃ­vatta­ni­kāni, tathārūpesu sīlesu sīla­sāmañ­ña­gato viharati sabrahmacārīhi āvi ceva raho ca, ayampi dhammo sāraṇīyo … pe … ekībhāvāya saṃvattati. (1.5)</p>
<p><a class="sc" id="77"></a><a class="ms" id="p_8D_1214"></a>Puna caparaṃ, āvuso, bhikkhu yāyaṃ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhi sāmaññagato viharati sabrahmacārīhi āvi ceva raho ca, ayampi dhammo sāraṇīyo piyakaraṇo garukaraṇo, saṅgahāya avivādāya sāmaggiyā ekībhāvāya saṃvattati. Ime cha dhammā bahukārā. (1.6)</p>
<p><a class="sc" id="78"></a><a class="ms" id="p_8D_1215"></a>Katame cha dhammā bhāvetabbā? Cha anus­satiṭ­ṭhānāni—buddhānussati, dhammānussati, saṅghānussati, sīlānussati, cāgānussati, devatānussati. Ime cha dhammā bhāvetabbā. <span class="brnum">(2)</span></p>
<p><a class="sc" id="79"></a><a class="ms" id="p_8D_1216"></a>Katame cha dhammā pariññeyyā? Cha ajjhattikāni āyatanāni—cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, manāyatanaṃ. Ime cha dhammā pariññeyyā. <span class="brnum">(3)</span></p>
<p><a class="sc" id="80"></a><a class="ms" id="p_8D_1217"></a>Katame cha dhammā pahātabbā? Cha taṇhākāyā—rūpataṇhā, saddataṇhā, gandhataṇhā, rasataṇhā, ­phoṭṭhab­ba­taṇhā, dhammataṇhā. Ime cha dhammā pahātabbā. <span class="brnum">(4)</span></p>
<p><a class="sc" id="81"></a><a class="ms" id="p_8D_1218"></a>Katame cha dhammā hānabhāgiyā? Cha agāravā—idhāvuso, bhikkhu satthari agāravo viharati appatisso. Dhamme … pe … saṅghe … sikkhāya … appamāde … paṭisanthāre agāravo viharati appatisso. Ime cha dhammā hānabhāgiyā. <span class="brnum">(5)</span></p>
<p><a class="sc" id="82"></a><a class="ms" id="p_8D_1219"></a>Katame cha dhammā visesabhāgiyā? Cha gāravā—idhāvuso, bhikkhu satthari sagāravo viharati sappatisso. Dhamme … pe … saṅghe … sikkhāya … appamāde … paṭisanthāre sagāravo viharati sappatisso. Ime cha dhammā visesabhāgiyā. <span class="brnum">(6)</span></p>
<p><a class="sc" id="83"></a><a class="ms" id="p_8D_1220"></a>Katame cha dhammā duppaṭivijjhā? Cha nissaraṇiyā dhātuyo—idhāvuso, bhikkhu evaṃ vadeyya: ‘mettā hi kho me, cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā, atha ca pana me byāpādo cittaṃ pariyādāya tiṭṭhatī’ti. So ‘mā hevan’tissa vacanīyo ‘māyasmā evaṃ avaca, mā bhagavantaṃ abbhācikkhi. Na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ āvuso anavakāso yaṃ mettāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya. Atha ca panassa byāpādo cittaṃ pariyādāya ṭhassatīti, netaṃ ṭhānaṃ vijjati. Nissaraṇaṃ hetaṃ, āvuso, byāpādassa, yadidaṃ mettā­ceto­vimuttī’ti. (7.1)</p>
<p><a class="sc" id="84"></a><a class="ms" id="p_8D_1221"></a>Idha panāvuso, bhikkhu evaṃ vadeyya: ‘karuṇā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. Atha ca pana me vihesā cittaṃ pariyādāya tiṭṭhatī’ti. So: ‘mā hevan’tissa vacanīyo, ‘māyasmā evaṃ avaca, mā bhagavantaṃ abbhācikkhi … pe … nissaraṇaṃ hetaṃ, āvuso, vihesāya, yadidaṃ karuṇā­ceto­vimuttī’ti. (7.2)</p>
<p><a class="sc" id="85"></a><a class="ms" id="p_8D_1222"></a>Idha panāvuso, bhikkhu evaṃ vadeyya: ‘muditā hi kho me cetovimutti bhāvitā … pe … atha ca pana me arati cittaṃ pariyādāya tiṭṭhatī’ti. So: ‘mā hevan’tissa vacanīyo ‘māyasmā evaṃ avaca … pe … nissaraṇaṃ hetaṃ, āvuso, aratiyā, yadidaṃ muditā­ceto­vimuttī’ti. (7.3)</p>
<p><a class="sc" id="86"></a><a class="ms" id="p_8D_1223"></a>Idha panāvuso, bhikkhu evaṃ vadeyya: ‘upekkhā hi kho me cetovimutti bhāvitā … pe … atha ca pana me rāgo cittaṃ pariyādāya tiṭṭhatī’ti. So: ‘mā hevan’tissa vacanīyo ‘māyasmā evaṃ avaca … pe … nissaraṇaṃ hetaṃ, āvuso, rāgassa yadidaṃ upekkhā­ceto­vimuttī’ti. (7.4)</p>
<p><a class="sc" id="87"></a><a class="ms" id="p_8D_1224"></a>Idha panāvuso, bhikkhu evaṃ vadeyya: ‘animittā hi kho me cetovimutti bhāvitā … pe … atha ca pana me nimittānusāri viññāṇaṃ hotī’ti. So: ‘mā hevan’tissa vacanīyo ‘māyasmā evaṃ avaca … pe … nissaraṇaṃ hetaṃ, āvuso, sabba­nimittā­naṃ yadidaṃ animittā cetovimuttī’ti. (7.5)</p>
<p><a class="sc" id="88"></a><a class="ms" id="p_8D_1225"></a>Idha panāvuso, bhikkhu evaṃ vadeyya: ‘asmīti kho me vigataṃ, ayamahamasmīti na samanupassāmi, atha ca pana me vici­kicchā­kathaṅ­kathā­sallaṃ cittaṃ pariyādāya tiṭṭhatī’ti. So: ‘mā hevan’tissa vacanīyo ‘māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aṭṭhānametaṃ, āvuso, anavakāso yaṃ asmīti vigate ayamahamasmīti asamanupassato. Atha ca panassa vici­kicchā­kathaṅ­kathā­sallaṃ cittaṃ pariyādāya ṭhassati, netaṃ ṭhānaṃ vijjati. Nissaraṇaṃ hetaṃ, āvuso, vici­kicchā­kathaṅ­kathā­sallassa, yadidaṃ asmi­māna­samug­ghāto’ti. Ime cha dhammā duppaṭivijjhā. (7.6)</p>
<p><a class="sc" id="89"></a><a class="pts" id="pts3.281"></a><a class="ms" id="p_8D_1226"></a>Katame cha dhammā uppādetabbā? Cha satatavihārā. Idhāvuso, bhikkhu cakkhunā rūpaṃ disvā neva sumano hoti na dummano, upekkhako viharati sato sampajāno. Sotena saddaṃ sutvā … pe … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya neva sumano hoti na dummano, upekkhako viharati sato sampajāno. Ime cha dhammā uppādetabbā. <span class="brnum">(8)</span></p>
<p><a class="sc" id="90"></a><a class="ms" id="p_8D_1227"></a>Katame cha dhammā abhiññeyyā? Cha anuttariyāni—dassa­nā­nuttari­yaṃ, sava­nā­nuttari­yaṃ, lābhā­nuttari­yaṃ, sikkhā­nuttari­yaṃ, pāri­cari­yā­nuttari­yaṃ, anus­sa­tā­nuttari­yaṃ. Ime cha dhammā abhiññeyyā. <span class="brnum">(9)</span></p>
<p><a class="sc" id="91"></a><a class="ms" id="p_8D_1228"></a>Katame cha dhammā sacchikātabbā? Cha abhiññā—idhāvuso, bhikkhu anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti; āvibhāvaṃ tirobhāvaṃ; tirokuṭṭaṃ tiropākāraṃ tiropabbataṃ asajjamāno gacchati seyyathāpi ākāse; pathaviyāpi ummuj­jani­mujjaṃ karoti seyyathāpi udake; udakepi abhijjamāne gacchati seyyathāpi pathaviyaṃ; ākāsepi pallaṅkena kamati seyyathāpi pakkhī sakuṇo; imepi candimasūriye evaṃmahiddhike evaṃma­hānu­bhāve pāṇinā parāmasati parimajjati; yāva brahmalokāpi kāyena vasaṃ vatteti. (10.1)</p>
<p><a class="sc" id="92"></a><a class="ms" id="p_8D_1229"></a>Dibbāya sotadhātuyā visuddhāya atik­kanta­mānusi­kāya ubho sadde suṇāti dibbe ca mānuse ca, ye dūre santike ca. (10.2)</p>
<p><a class="sc" id="93"></a><a class="ms" id="p_8D_1230"></a>Parasattānaṃ parapuggalānaṃ cetasā ceto paricca <span class="var" title="jānāti (s1-3, km)" id="note518">pajānāti</span>, sarāgaṃ vā cittaṃ sarāgaṃ cittanti pajānāti … pe … avimuttaṃ vā cittaṃ avimuttaṃ cittanti pajānāti. (10.3)</p>
<p><a class="sc" id="94"></a><a class="ms" id="p_8D_1231"></a>So anekavihitaṃ pubbenivāsaṃ anussarati, seyyathidaṃ—ekampi jātiṃ … pe … iti sākāraṃ sauddesaṃ anekavihitaṃ pubbenivāsaṃ anussarati. (10.4)</p>
<p><a class="sc" id="95"></a><a class="ms" id="p_8D_1232"></a>Dibbena cakkhunā visuddhena atik­kanta­mānusa­kena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāti … pe … (10.5)</p>
<p><a class="sc" id="96"></a><a class="ms" id="p_8D_1233"></a>Āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ime cha dhammā sacchikātabbā. (10.6)</p>
<p><a class="sc" id="97"></a><a class="ms" id="p_8D_1234"></a>Iti ime saṭṭhi dhammā bhūtā tacchā tathā avitathā anaññathā sammā tathāgatena abhisambuddhā.</p>
<h2>7. Satta dhammā</h2>
<p><a class="sc" id="98"></a><a class="wp" id="wp1.8"></a><a class="pts" id="pts3.282"></a><a class="ms" id="p_8D_1236"></a><a class="msdiv" id="msdiv357"></a>Satta dhammā bahukārā … pe … satta dhammā sacchikātabbā.</p>
<p><a class="sc" id="99"></a><a class="ms" id="p_8D_1237"></a>Katame satta dhammā bahukārā? Satta ariyadhanāni—saddhādhanaṃ, sīladhanaṃ, hiridhanaṃ, ottappadhanaṃ, sutadhanaṃ, cāgadhanaṃ, paññādhanaṃ. Ime satta dhammā bahukārā. <span class="brnum">(1)</span></p>
<p><a class="sc" id="100"></a><a class="ms" id="p_8D_1238"></a>Katame satta dhammā bhāvetabbā? Satta sambojjhaṅgā—sati­sam­boj­jhaṅgo, dhamma­vicaya­sam­boj­jhaṅgo, vīriya­sam­boj­jhaṅgo, pīti­sam­boj­jhaṅgo, passad­dhi­sam­boj­jhaṅgo, samā­dhi­sam­boj­jhaṅgo, upekkhā­sam­boj­jhaṅgo. Ime satta dhammā bhāvetabbā. <span class="brnum">(2)</span></p>
<p><a class="sc" id="101"></a><a class="ms" id="p_8D_1239"></a>Katame satta dhammā pariññeyyā? Satta viñ­ñā­ṇaṭ­ṭhitiyo—santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā. Ayaṃ paṭhamā viññāṇaṭṭhiti. (3.1)</p>
<p><a class="sc" id="102"></a><a class="ms" id="p_8D_1240"></a>Santāvuso, sattā nānattakāyā ekattasaññino, seyyathāpi devā brahmakāyikā paṭha­mā­bhi­nib­battā. Ayaṃ dutiyā viññāṇaṭṭhiti. (3.2)</p>
<p><a class="sc" id="103"></a><a class="ms" id="p_8D_1241"></a>Santāvuso, sattā ekattakāyā nānattasaññino, seyyathāpi devā ābhassarā. Ayaṃ tatiyā viññāṇaṭṭhiti. (3.3)</p>
<p><a class="sc" id="104"></a><a class="ms" id="p_8D_1242"></a>Santāvuso, sattā ekattakāyā ekattasaññino, seyyathāpi devā subhakiṇhā. Ayaṃ catutthī viññāṇaṭṭhiti. (3.4)</p>
<p><a class="sc" id="105"></a><a class="ms" id="p_8D_1243"></a>Santāvuso, sattā sabbaso rūpasaññānaṃ samatikkamā … pe … ‘ananto ākāso’ti ākāsānañ­cāya­tanūpagā. Ayaṃ pañcamī viññāṇaṭṭhiti. (3.5)</p>
<p><a class="sc" id="106"></a><a class="ms" id="p_8D_1244"></a>Santāvuso, sattā sabbaso ākāsānañ­cāyata­naṃ samatikkamma ‘anantaṃ viññāṇan’ti viñ­ñā­ṇañ­cāya­tanūpagā. Ayaṃ chaṭṭhī viññāṇaṭṭhiti. (3.6)</p>
<p><a class="sc" id="107"></a><a class="ms" id="p_8D_1245"></a>Santāvuso, sattā sabbaso viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­ya­tanūpagā. Ayaṃ sattamī viññāṇaṭṭhiti. Ime satta dhammā pariññeyyā. (3.7)</p>
<p><a class="sc" id="108"></a><a class="ms" id="p_8D_1246"></a>Katame satta dhammā pahātabbā? Sattānusayā—kāmarāgānusayo, paṭighānusayo, diṭṭhānusayo, vici­kicchā­nusayo, mānānusayo, bhava­rāgā­nusayo, avijjānusayo. Ime satta dhammā pahātabbā. <span class="brnum">(4)</span></p>
<p><a class="sc" id="109"></a><a class="ms" id="p_8D_1247"></a>Katame satta dhammā hānabhāgiyā? Satta asaddhammā—idhāvuso, bhikkhu assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. Ime satta dhammā hānabhāgiyā. <span class="brnum">(5)</span></p>
<p><a class="sc" id="110"></a><a class="ms" id="p_8D_1248"></a>Katame satta dhammā visesabhāgiyā? Satta saddhammā—idhāvuso, bhikkhu saddho hoti, <span class="var" title="hiriko (s1-3, km)" id="note520">hirimā</span> hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti. Ime satta dhammā visesabhāgiyā. <span class="brnum">(6)</span></p>
<p><a class="sc" id="111"></a><a class="pts" id="pts3.283"></a><a class="ms" id="p_8D_1249"></a>Katame satta dhammā duppaṭivijjhā? Satta sap­purisa­dhammā—idhāvuso, bhikkhu dhammaññū ca hoti atthaññū ca attaññū ca mattaññū ca kālaññū ca parisaññū ca puggalaññū ca. Ime satta dhammā duppaṭivijjhā. <span class="brnum">(7)</span></p>
<p><a class="sc" id="112"></a><a class="ms" id="p_8D_1250"></a>Katame satta dhammā uppādetabbā? Satta saññā—aniccasaññā, anattasaññā, asubhasaññā, ādīnavasaññā, pahānasaññā, virāgasaññā, nirodhasaññā. Ime satta dhammā uppādetabbā. <span class="brnum">(8)</span></p>
<p><a class="sc" id="113"></a><a class="ms" id="p_8D_1251"></a>Katame satta dhammā abhiññeyyā? Satta nidda­sa­vatthūni—idhāvuso, bhikkhu sikkhāsamādāne tibbacchando hoti, āyatiñca sikkhāsamādāne avigatapemo. Dhamma­ni­santiyā tibbacchando hoti, āyatiñca dhamma­ni­santiyā avigatapemo. Icchāvinaye tibbacchando hoti, āyatiñca icchāvinaye avigatapemo. Paṭisallāne tibbacchando hoti, āyatiñca paṭisallāne avigatapemo. Vīriyārambhe tibbacchando hoti, āyatiñca vīriyārambhe avigatapemo. Satinepakke tibbacchando hoti, āyatiñca satinepakke avigatapemo. Diṭṭhi­paṭi­vedhe tibbacchando hoti, āyatiñca diṭṭhi­paṭi­vedhe avigatapemo. Ime satta dhammā abhiññeyyā. <span class="brnum">(9)</span></p>
<p><a class="sc" id="114"></a><a class="ms" id="p_8D_1252"></a>Katame satta dhammā sacchikātabbā? Satta khīṇā­sava­balāni—idhāvuso, khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti. Yaṃpāvuso, khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti: ‘khīṇā me āsavā’ti. (10.1)</p>
<p><a class="sc" id="115"></a><a class="ms" id="p_8D_1253"></a>Puna caparaṃ, āvuso, khīṇāsavassa bhikkhuno aṅgārakāsūpamā kāmā yathābhūtaṃ sammappaññāya sudiṭṭhā honti. Yaṃpāvuso … pe … ‘khīṇā me āsavā’ti. (10.2)</p>
<p><a class="sc" id="116"></a><a class="ms" id="p_8D_1254"></a>Puna caparaṃ, āvuso, khīṇāsavassa bhikkhuno vivekaninnaṃ cittaṃ hoti vivekapoṇaṃ viveka­pabbhā­raṃ vivekaṭṭhaṃ nekkham­mā­bhira­taṃ byantībhūtaṃ sabbaso āsa­vaṭṭhā­niyehi dhammehi. Yaṃpāvuso … pe … ‘khīṇā me āsavā’ti. (10.3)</p>
<p><a class="sc" id="117"></a><a class="pts" id="pts3.284"></a><a class="ms" id="p_8D_1255"></a>Puna caparaṃ, āvuso, khīṇāsavassa bhikkhuno cattāro satipaṭṭhānā bhāvitā honti subhāvitā. Yaṃpāvuso … pe … ‘khīṇā me āsavā’ti. (10.4)</p>
<p><a class="sc" id="118"></a><a class="ms" id="p_8D_1256"></a>Puna caparaṃ, āvuso, khīṇāsavassa bhikkhuno pañcindriyāni bhāvitāni honti subhāvitāni. Yaṃpāvuso … pe … ‘khīṇā me āsavā’ti. (10.5)</p>
<p><a class="sc" id="119"></a><a class="ms" id="p_8D_1257"></a>Puna caparaṃ, āvuso, khīṇāsavassa bhikkhuno satta bojjhaṅgā bhāvitā honti subhāvitā. Yaṃpāvuso … pe … ‘khīṇā me āsavā’ti. (10.6)</p>
<p><a class="sc" id="120"></a><a class="ms" id="p_8D_1258"></a>Puna caparaṃ, āvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito. Yaṃpāvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti: ‘khīṇā me āsavā’ti. Ime satta dhammā sacchikātabbā. (10.7)</p>
<p><a class="sc" id="121"></a><a class="ms" id="p_8D_1259"></a>Itime sattati dhammā bhūtā tacchā tathā avitathā anaññathā sammā tathāgatena abhisambuddhā.</p>
<p class="endsection">Paṭha­ma­bhā­ṇavāro niṭṭhito.</p>
<h2>8. Aṭṭha dhammā</h2>
<p><a class="sc" id="122"></a><a class="wp" id="wp2.1"></a><a class="ms" id="p_8D_1262"></a><a class="msdiv" id="msdiv358"></a>Aṭṭha dhammā bahukārā … pe … aṭṭha dhammā sacchikātabbā.</p>
<p><a class="sc" id="123"></a><a class="pts" id="pts3.285"></a><a class="ms" id="p_8D_1263"></a>Katame aṭṭha dhammā bahukārā? Aṭṭha hetū aṭṭha paccayā ādib­rahma­cari­yikāya paññāya appaṭiladdhāya paṭilābhāya paṭiladdhāya bhiyyobhāvāya vepullāya bhāvanāya pāripūriyā saṃvattanti. Katame aṭṭha? Idhāvuso, bhikkhu <span class="var" title="satthāraṃ vā (s1-3, mr)" id="note521">satthāraṃ</span> upanissāya viharati aññataraṃ vā garuṭṭhāniyaṃ sabrahmacāriṃ, yatthassa tibbaṃ hirottappaṃ paccupaṭṭhitaṃ hoti pemañca gāravo ca. Ayaṃ paṭhamo hetu paṭhamo paccayo ādib­rahma­cari­yikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṃvattati. (1.1)</p>
<p><a class="sc" id="124"></a><a class="ms" id="p_8D_1264"></a>Taṃ kho pana satthāraṃ upanissāya viharati aññataraṃ vā garuṭṭhāniyaṃ sabrahmacāriṃ, yatthassa tibbaṃ hirottappaṃ paccupaṭṭhitaṃ hoti pemañca gāravo ca. Te kālena kālaṃ upasaṅkamitvā paripucchati paripañhati: ‘idaṃ, bhante, kathaṃ? Imassa ko attho’ti? Tassa te āyasmanto avivaṭañceva vivaranti, <span class="var" title="anuttā­nīkatañca uttāniṃ karonti (s1-3) | anuttā­nikatañca uttāni- karonti (pts1) | anuttā­nikatañca uttāniṃ karonti (mr)" id="note522">anuttā­nīkatañca uttānīkaronti</span>, anekavihitesu ca kaṅ­khāṭ­ṭhāni­yesu dhammesu kaṅkhaṃ paṭivinodenti. Ayaṃ dutiyo hetu dutiyo paccayo ādib­rahma­cari­yikāya paññāya appaṭiladdhāya paṭilābhāya, paṭiladdhāya bhiyyobhāvāya, vepullāya bhāvanāya pāripūriyā saṃvattati. (1.2)</p>
<p><a class="sc" id="125"></a><a class="ms" id="p_8D_1265"></a>Taṃ kho pana dhammaṃ sutvā dvayena vūpakāsena sampādeti—kāyavūpakāsena ca citta­vūpakā­sena ca. Ayaṃ tatiyo hetu tatiyo paccayo ādib­rahma­cari­yikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṃvattati. (1.3)</p>
<p><a class="sc" id="126"></a><a class="ms" id="p_8D_1266"></a>Puna caparaṃ, āvuso, bhikkhu sīlavā hoti, pāti­mokkha­saṃ­vara­saṃ­vuto viharati ācāra­gocara­sam­panno, aṇumattesu vajjesu bhayadassāvī samādāya sikkhati sikkhāpadesu. Ayaṃ catuttho hetu catuttho paccayo ādib­rahma­cari­yikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṃvattati. (1.4)</p>
<p><a class="sc" id="127"></a><a class="ms" id="p_8D_1267"></a>Puna caparaṃ, āvuso, bhikkhu bahussuto hoti sutadharo sutasannicayo. Ye te dhammā ādikalyāṇā majjhekalyāṇā pari­yosāna­kal­yāṇā sātthā sabyañjanā kevala­pari­puṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā mana­sānu­pekkhitā diṭṭhiyā suppaṭividdhā. Ayaṃ pañcamo hetu pañcamo paccayo ādib­rahma­cari­yikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṃvattati. (1.5)</p>
<p><a class="sc" id="128"></a><a class="pts" id="pts3.286"></a><a class="ms" id="p_8D_1268"></a>Puna caparaṃ, āvuso, bhikkhu āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhit­ta­dhuro kusalesu dhammesu. Ayaṃ chaṭṭho hetu chaṭṭho paccayo ādib­rahma­cari­yikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṃvattati. (1.6)</p>
<p><a class="sc" id="129"></a><a class="ms" id="p_8D_1269"></a>Puna caparaṃ, āvuso, bhikkhu satimā hoti paramena satinepakkena samannāgato. Cirakatampi cirabhāsitampi saritā anussaritā. Ayaṃ sattamo hetu sattamo paccayo ādib­rahma­cari­yikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṃvattati. (1.7)</p>
<p><a class="sc" id="130"></a><a class="ms" id="p_8D_1270"></a>Puna caparaṃ, āvuso, bhikkhu pañcasu upādā­nak­khan­dhesu, udayab­bayā­nu­passī viharati: ‘iti rūpaṃ iti rūpassa samudayo iti rūpassa atthaṅgamo; iti vedanā iti vedanāya samudayo iti vedanāya atthaṅgamo; iti saññā iti saññāya samudayo iti saññāya atthaṅgamo; iti saṅkhārā iti saṅkhārānaṃ samudayo iti saṅkhārānaṃ atthaṅgamo; iti viññāṇaṃ iti viññāṇassa samudayo iti viññāṇassa atthaṅgamo’ti. Ayaṃ aṭṭhamo hetu aṭṭhamo paccayo ādib­rahma­cari­yikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṃvattati. Ime aṭṭha dhammā bahukārā. (1.8)</p>
<p><a class="sc" id="131"></a><a class="ms" id="p_8D_1271"></a>Katame aṭṭha dhammā bhāvetabbā? Ariyo aṭṭhaṅgiko maggo seyyathidaṃ— sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. Ime aṭṭha dhammā bhāvetabbā. <span class="brnum">(2)</span></p>
<p><a class="sc" id="132"></a><a class="ms" id="p_8D_1272"></a>Katame aṭṭha dhammā pariññeyyā? Aṭṭha lokadhammā—lābho ca, alābho ca, yaso ca, ayaso ca, nindā ca, pasaṃsā ca, sukhañca, dukkhañca. Ime aṭṭha dhammā pariññeyyā. <span class="brnum">(3)</span></p>
<p><a class="sc" id="133"></a><a class="pts" id="pts3.287"></a><a class="ms" id="p_8D_1273"></a>Katame aṭṭha dhammā pahātabbā? Aṭṭha micchattā—micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo, micchāsati, micchāsamādhi. Ime aṭṭha dhammā pahātabbā. <span class="brnum">(4)</span></p>
<p><a class="sc" id="134"></a><a class="ms" id="p_8D_1274"></a>Katame aṭṭha dhammā hānabhāgiyā? Aṭṭha kusītavatthūni. Idhāvuso, bhikkhunā kammaṃ kātabbaṃ hoti, tassa evaṃ hoti: ‘kammaṃ kho me kātabbaṃ bhavissati, kammaṃ kho pana me karontassa kāyo kilamissati, handāhaṃ nipajjāmī’ti. So nipajjati, na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. Idaṃ paṭhamaṃ kusītavatthu. (5.1)</p>
<p><a class="sc" id="135"></a><a class="ms" id="p_8D_1275"></a>Puna caparaṃ, āvuso, bhikkhunā kammaṃ kataṃ hoti. Tassa evaṃ hoti: ‘ahaṃ kho kammaṃ akāsiṃ, kammaṃ kho pana me karontassa kāyo kilanto, handāhaṃ nipajjāmī’ti. So nipajjati, na vīriyaṃ ārabhati … pe … idaṃ dutiyaṃ kusītavatthu. (5.2)</p>
<p><a class="sc" id="136"></a><a class="ms" id="p_8D_1276"></a>Puna caparaṃ, āvuso, bhikkhunā maggo gantabbo hoti. Tassa evaṃ hoti: ‘maggo kho me gantabbo bhavissati, maggaṃ kho pana me gacchantassa kāyo kilamissati, handāhaṃ nipajjāmī’ti. So nipajjati, na vīriyaṃ ārabhati … pe … idaṃ tatiyaṃ kusītavatthu. (5.3)</p>
<p><a class="sc" id="137"></a><a class="ms" id="p_8D_1277"></a>Puna caparaṃ, āvuso, bhikkhunā maggo gato hoti. Tassa evaṃ hoti: ‘ahaṃ kho maggaṃ agamāsiṃ, maggaṃ kho pana me gacchantassa kāyo kilanto, handāhaṃ nipajjāmī’ti. So nipajjati, na vīriyaṃ ārabhati … pe … idaṃ catutthaṃ kusītavatthu. (5.4)</p>
<p><a class="sc" id="138"></a><a class="ms" id="p_8D_1278"></a>Puna caparaṃ, āvuso, bhikkhu gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti: ‘ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo kilanto akammañño, handāhaṃ nipajjāmī’ti … pe … idaṃ pañcamaṃ kusītavatthu. (5.5)</p>
<p><a class="sc" id="139"></a><a class="ms" id="p_8D_1279"></a>Puna caparaṃ, āvuso, bhikkhu gāmaṃ vā nigamaṃ vā piṇḍāya caranto labhati lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti: ‘ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo garuko akammañño, māsācitaṃ maññe, handāhaṃ nipajjāmī’ti. So nipajjati … pe … idaṃ chaṭṭhaṃ kusītavatthu. (5.6)</p>
<p><a class="sc" id="140"></a><a class="ms" id="p_8D_1280"></a>Puna caparaṃ, āvuso, bhikkhuno uppanno hoti appamattako ābādho, tassa evaṃ hoti: ‘uppanno kho me ayaṃ appamattako ābādho atthi kappo nipajjituṃ, handāhaṃ nipajjāmī’ti. So nipajjati … pe … idaṃ sattamaṃ kusītavatthu. (5.7)</p>
<p><a class="sc" id="141"></a><a class="ms" id="p_8D_1281"></a>Puna caparaṃ, āvuso, bhikkhu gilānāvuṭṭhito hoti aciravuṭṭhito gelaññā. Tassa evaṃ hoti: ‘ahaṃ kho gilānāvuṭṭhito aciravuṭṭhito gelaññā. Tassa me kāyo dubbalo akammañño, handāhaṃ nipajjāmī’ti. So nipajjati … pe … idaṃ aṭṭhamaṃ kusītavatthu. Ime aṭṭha dhammā hānabhāgiyā. (5.8)</p>
<p><a class="sc" id="142"></a><a class="ms" id="p_8D_1282"></a>Katame aṭṭha dhammā visesabhāgiyā? Aṭṭha āram­bha­vatthūni. Idhāvuso, bhikkhunā kammaṃ kātabbaṃ hoti, tassa evaṃ hoti: ‘kammaṃ kho me kātabbaṃ bhavissati, kammaṃ kho pana me karontena na sukaraṃ buddhānaṃ sāsanaṃ manasikātuṃ, handāhaṃ vīriyaṃ ārabhāmi appattassa pattiyā anadhigatassa adhigamāya asacchikatassa sacchikiriyāyā’ti. So vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. Idaṃ paṭhamaṃ ārambhavatthu. (6.1)</p>
<p><a class="sc" id="143"></a><a class="ms" id="p_8D_1283"></a>Puna caparaṃ, āvuso, bhikkhunā kammaṃ kataṃ hoti. Tassa evaṃ hoti: ‘ahaṃ kho kammaṃ akāsiṃ, kammaṃ kho panāhaṃ karonto nāsakkhiṃ buddhānaṃ sāsanaṃ manasikātuṃ, handāhaṃ vīriyaṃ ārabhāmi … pe … idaṃ dutiyaṃ ārambhavatthu. (6.2)</p>
<p><a class="sc" id="144"></a><a class="ms" id="p_8D_1284"></a>Puna caparaṃ, āvuso, bhikkhunā maggo gantabbo hoti. Tassa evaṃ hoti: ‘maggo kho me gantabbo bhavissati, maggaṃ kho pana me gacchantena na sukaraṃ buddhānaṃ sāsanaṃ manasikātuṃ, handāhaṃ vīriyaṃ ārabhāmi … pe … idaṃ tatiyaṃ ārambhavatthu. (6.3)</p>
<p><a class="sc" id="145"></a><a class="ms" id="p_8D_1285"></a>Puna caparaṃ, āvuso, bhikkhunā maggo gato hoti. Tassa evaṃ hoti: ‘ahaṃ kho maggaṃ agamāsiṃ, maggaṃ kho panāhaṃ gacchanto nāsakkhiṃ buddhānaṃ sāsanaṃ manasikātuṃ, handāhaṃ vīriyaṃ ārabhāmi … pe … idaṃ catutthaṃ ārambhavatthu. (6.4)</p>
<p><a class="sc" id="146"></a><a class="ms" id="p_8D_1286"></a>Puna caparaṃ, āvuso, bhikkhu gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti: ‘ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa vā bhojanassa yāvadatthaṃ pāripūriṃ, tassa me kāyo lahuko kammañño, handāhaṃ vīriyaṃ ārabhāmi … pe … idaṃ pañcamaṃ ārambhavatthu. (6.5)</p>
<p><a class="sc" id="147"></a><a class="ms" id="p_8D_1287"></a>Puna caparaṃ, āvuso, bhikkhu gāmaṃ vā nigamaṃ vā piṇḍāya caranto labhati lūkhassa vā paṇītassa vā bhojanassa yāvadatthaṃ pāripūriṃ. Tassa evaṃ hoti: ‘ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāvadatthaṃ pāripūriṃ. Tassa me kāyo balavā kammañño, handāhaṃ vīriyaṃ ārabhāmi … pe … idaṃ chaṭṭhaṃ ārambhavatthu. (6.6)</p>
<p><a class="sc" id="148"></a><a class="ms" id="p_8D_1288"></a>Puna caparaṃ, āvuso, bhikkhuno uppanno hoti appamattako ābādho. Tassa evaṃ hoti: ‘uppanno kho me ayaṃ appamattako ābādho ṭhānaṃ kho panetaṃ vijjati, yaṃ me ābādho pavaḍḍheyya, handāhaṃ vīriyaṃ ārabhāmi … pe … idaṃ sattamaṃ ārambhavatthu. (6.7)</p>
<p><a class="sc" id="149"></a><a class="ms" id="p_8D_1289"></a>Puna caparaṃ, āvuso, bhikkhu gilānā vuṭṭhito hoti aciravuṭṭhito gelaññā. Tassa evaṃ hoti: ‘ahaṃ kho gilānā vuṭṭhito aciravuṭṭhito gelaññā, ṭhānaṃ kho panetaṃ vijjati, yaṃ me ābādho paccu­dāvat­teyya, handāhaṃ vīriyaṃ ārabhāmi appattassa pattiyā anadhigatassa adhigamāya asacchikatassa sacchikiriyāyā’ti. So vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. Idaṃ aṭṭhamaṃ ārambhavatthu. Ime aṭṭha dhammā visesabhāgiyā. (6.8)</p>
<p><a class="sc" id="150"></a><a class="ms" id="p_8D_1290"></a>Katame aṭṭha dhammā duppaṭivijjhā? Aṭṭha akkhaṇā asamayā brahma­cari­ya­vāsāya. Idhāvuso, tathāgato ca loke uppanno hoti arahaṃ sammāsambuddho, dhammo ca desiyati opasamiko parinibbāniko sambodhagāmī sugatappa­vedito. Ayañca puggalo nirayaṃ upapanno hoti. Ayaṃ paṭhamo akkhaṇo asamayo brahma­cari­ya­vāsāya. (7.1)</p>
<p><a class="sc" id="151"></a><a class="ms" id="p_8D_1291"></a>Puna caparaṃ, āvuso, tathāgato ca loke uppanno hoti arahaṃ sammāsambuddho, dhammo ca desiyati opasamiko parinibbāniko sambodhagāmī sugatappa­vedito. Ayañca puggalo tiracchā­na­yoniṃ upapanno hoti. Ayaṃ dutiyo akkhaṇo asamayo brahma­cari­ya­vāsāya. (7.2)</p>
<p><a class="sc" id="152"></a><a class="ms" id="p_8D_1292"></a>Puna caparaṃ … pe … pettivisayaṃ upapanno hoti. Ayaṃ tatiyo akkhaṇo asamayo brahma­cari­ya­vāsāya. (7.3)</p>
<p><a class="sc" id="153"></a><a class="ms" id="p_8D_1293"></a>Puna caparaṃ … pe … aññataraṃ dīghāyukaṃ devanikāyaṃ upapanno hoti. Ayaṃ catuttho akkhaṇo asamayo brahma­cari­ya­vāsāya. (7.4)</p>
<p><a class="sc" id="154"></a><a class="ms" id="p_8D_1294"></a>Puna caparaṃ … pe … paccantimesu janapadesu paccājāto hoti milakkhesu aviññātāresu, yattha natthi gati bhikkhūnaṃ bhikkhunīnaṃ upāsakānaṃ upāsikānaṃ. Ayaṃ pañcamo akkhaṇo asamayo brahma­cari­ya­vāsāya. (7.5)</p>
<p><a class="sc" id="155"></a><a class="ms" id="p_8D_1295"></a>Puna caparaṃ … pe … ayañca puggalo majjhimesu janapadesu paccājāto hoti, so ca hoti micchādiṭṭhiko viparī­ta­dassano: ‘natthi dinnaṃ, natthi yiṭṭhaṃ, natthi hutaṃ, natthi sukata­dukka­ṭā­naṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti. Ayaṃ chaṭṭho akkhaṇo asamayo brahma­cari­ya­vāsāya. (7.6)</p>
<p><a class="sc" id="156"></a><a class="ms" id="p_8D_1296"></a>Puna caparaṃ … pe … ayañca puggalo majjhimesu janapadesu paccājāto hoti, so ca hoti duppañño jaḷo eḷamūgo, nappaṭibalo subhā­sita­dub­bhāsi­tā­na­mattha­mañ­ñātuṃ. Ayaṃ sattamo akkhaṇo asamayo brahma­cari­ya­vāsāya. (7.7)</p>
<p><a class="sc" id="157"></a><a class="ms" id="p_8D_1297"></a>Puna caparaṃ … pe … ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo, paṭibalo subhā­sita­dub­bhāsi­tā­na­mattha­mañ­ñātuṃ. Ayaṃ aṭṭhamo akkhaṇo asamayo brahma­cari­ya­vāsāya. Ime aṭṭha dhammā duppaṭivijjhā. (7.8)</p>
<p><a class="sc" id="158"></a><a class="ms" id="p_8D_1298"></a>Katame aṭṭha dhammā uppādetabbā? Aṭṭha mahāpuri­sa­vitakkā—appicchassāyaṃ dhammo, nāyaṃ dhammo mahicchassa. San­tuṭ­ṭhas­sāyaṃ dhammo, nāyaṃ dhammo asantuṭṭhassa. ­Pavi­vittas­sāyaṃ dhammo, nāyaṃ dhammo saṅga­ṇikā­rāmassa. Ārad­dha­vīriyas­sāyaṃ dhammo, nāyaṃ dhammo kusītassa. Upaṭṭhi­ta­satis­sāyaṃ dhammo, nāyaṃ dhammo muṭṭhassatissa. Samāhitassāyaṃ dhammo, nāyaṃ dhammo asamāhitassa. <span class="var" title="paññāvato (bj, pts1)" id="note526">Paññavato</span> ayaṃ dhammo, nāyaṃ dhammo duppaññassa. <span class="var" title="nip­pa­pañ­ca­ratino ayaṃ dhammo nāyaṃ dhammo papañ­ca­rati­noti (bj) | nāyaṃ dhammo papañcārāmassa papañ­ca­rati­noti (s1-3, pts1)" id="note527">Nip­pa­pañ­cas­sāyaṃ dhammo, nāyaṃ dhammo papañ­cā­rā­massāti</span> ime aṭṭha dhammā uppādetabbā. <span class="brnum">(8)</span></p>
<p><a class="sc" id="159"></a><a class="ms" id="p_8D_1299"></a>Katame aṭṭha dhammā abhiññeyyā? Aṭṭha abhi­bhāyata­nāni—ajjhattaṃ rūpasaññī eko bahiddhā rūpāni passati parittāni suvaṇ­ṇa­dubbaṇ­ṇāni, ‘tāni abhibhuyya jānāmi passāmī’ti—evaṃsaññī hoti. Idaṃ paṭhamaṃ abhibhāyatanaṃ. (9.1)</p>
<p><a class="sc" id="160"></a><a class="ms" id="p_8D_1300"></a>Ajjhattaṃ rūpasaññī eko bahiddhā rūpāni passati appamāṇāni suvaṇ­ṇa­dubbaṇ­ṇāni, ‘tāni abhibhuyya jānāmi passāmī’ti—evaṃsaññī hoti. Idaṃ dutiyaṃ abhibhāyatanaṃ. (9.2)</p>
<p><a class="sc" id="161"></a><a class="ms" id="p_8D_1301"></a>Ajjhattaṃ arūpasaññī eko bahiddhā rūpāni passati parittāni suvaṇ­ṇa­dubbaṇ­ṇāni, ‘tāni abhibhuyya jānāmi passāmī’ti—evaṃsaññī hoti. Idaṃ tatiyaṃ abhibhāyatanaṃ. (9.3)</p>
<p><a class="sc" id="162"></a><a class="ms" id="p_8D_1302"></a>Ajjhattaṃ arūpasaññī eko bahiddhā rūpāni passati appamāṇāni suvaṇ­ṇa­dubbaṇ­ṇāni, ‘tāni abhibhuyya jānāmi passāmī’ti—evaṃsaññī hoti. Idaṃ catutthaṃ abhibhāyatanaṃ. (9.4)</p>
<p><a class="sc" id="163"></a><a class="ms" id="p_8D_1303"></a>Ajjhattaṃ arūpasaññī eko bahiddhā rūpāni passati nīlāni nīlavaṇṇāni nīla­ni­dassa­nāni nīlanibhāsāni. Seyyathāpi nāma umāpupphaṃ nīlaṃ nīlavaṇṇaṃ nīlanidassanaṃ nīlanibhāsaṃ, seyyathā vā pana taṃ vatthaṃ bārāṇaseyyakaṃ ubhato­bhāga­vi­maṭṭhaṃ nīlaṃ nīlavaṇṇaṃ nīlanidassanaṃ nīlanibhāsaṃ; evameva ajjhattaṃ arūpasaññī eko bahiddhā rūpāni passati nīlāni nīlavaṇṇāni nīla­ni­dassa­nāni nīlanibhāsāni, ‘tāni abhibhuyya jānāmi passāmī’ti evaṃsaññī hoti. Idaṃ pañcamaṃ abhibhāyatanaṃ. (9.5)</p>
<p><a class="sc" id="164"></a><a class="ms" id="p_8D_1304"></a>Ajjhattaṃ arūpasaññī eko bahiddhā rūpāni passati pītāni pītavaṇṇāni pīta­ni­dassa­nāni pītanibhāsāni. Seyyathāpi nāma ­kaṇikā­ra­pupphaṃ pītaṃ pītavaṇṇaṃ pītanidassanaṃ pītanibhāsaṃ, seyyathā vā pana taṃ vatthaṃ bārāṇaseyyakaṃ ubhato­bhāga­vi­maṭṭhaṃ pītaṃ pītavaṇṇaṃ pītanidassanaṃ pītanibhāsaṃ; evameva ajjhattaṃ arūpasaññī eko bahiddhā rūpāni passati pītāni pītavaṇṇāni pīta­ni­dassa­nāni pītanibhāsāni, ‘tāni abhibhuyya jānāmi passāmī’ti evaṃsaññī hoti. Idaṃ chaṭṭhaṃ abhibhāyatanaṃ. (9.6)</p>
<p><a class="sc" id="165"></a><a class="ms" id="p_8D_1305"></a>Ajjhattaṃ arūpasaññī eko bahiddhā rūpāni passati lohitakāni lohita­ka­vaṇṇāni lohita­ka­ni­dassa­nāni lohita­ka­nibhā­sāni. Seyyathāpi nāma bandhu­jīvaka­pupphaṃ lohitakaṃ lohitakavaṇṇaṃ lohita­ka­ni­dassa­naṃ lohita­ka­nibhā­saṃ, seyyathā vā pana taṃ vatthaṃ bārāṇaseyyakaṃ ubhato­bhāga­vi­maṭṭhaṃ lohitakaṃ lohitakavaṇṇaṃ lohita­ka­ni­dassa­naṃ lohita­ka­nibhā­saṃ; evameva ajjhattaṃ arūpasaññī eko bahiddhā rūpāni passati lohitakāni lohita­ka­vaṇṇāni lohita­ka­ni­dassa­nāni lohita­ka­nibhā­sāni, ‘tāni abhibhuyya jānāmi passāmī’ti evaṃsaññī hoti. Idaṃ sattamaṃ abhibhāyatanaṃ. (9.7)</p>
<p><a class="sc" id="166"></a><a class="ms" id="p_8D_1306"></a>Ajjhattaṃ arūpasaññī eko bahiddhā rūpāni passati odātāni odātavaṇṇāni odāta­ni­dassa­nāni odātanibhāsāni. Seyyathāpi nāma osadhitārakā odātā odātavaṇṇā odātanidassanā odātanibhāsā, seyyathā vā pana taṃ vatthaṃ bārāṇaseyyakaṃ ubhato­bhāga­vi­maṭṭhaṃ odātaṃ odātavaṇṇaṃ odāta­ni­dassa­naṃ odātanibhāsaṃ; evameva ajjhattaṃ arūpasaññī eko bahiddhā rūpāni passati odātāni odātavaṇṇāni odāta­ni­dassa­nāni odātanibhāsāni, ‘tāni abhibhuyya jānāmi passāmī’ti evaṃsaññī hoti. Idaṃ aṭṭhamaṃ abhibhāyatanaṃ. Ime aṭṭha dhammā abhiññeyyā. (9.8)</p>
<p><a class="sc" id="167"></a><a class="pts" id="pts3.288"></a><a class="ms" id="p_8D_1307"></a>Katame aṭṭha dhammā sacchikātabbā? Aṭṭha vimokkhā—rūpī rūpāni passati. Ayaṃ paṭhamo vimokkho. (10.1)</p>
<p><a class="sc" id="168"></a><a class="ms" id="p_8D_1308"></a>Ajjhattaṃ arūpasaññī eko bahiddhā rūpāni passati. Ayaṃ dutiyo vimokkho. (10.2)</p>
<p><a class="sc" id="169"></a><a class="ms" id="p_8D_1309"></a>Subhanteva adhimutto hoti. Ayaṃ tatiyo vimokkho. (10.3)</p>
<p><a class="sc" id="170"></a><a class="ms" id="p_8D_1310"></a>Sabbaso rūpasaññānaṃ samatikkamā paṭi­gha­saññā­naṃ atthaṅgamā nānat­ta­saññā­naṃ amanasikārā ‘ananto ākāso’ti ākāsānañ­cāyata­naṃ upasampajja viharati. Ayaṃ catuttho vimokkho. (10.4)</p>
<p><a class="sc" id="171"></a><a class="ms" id="p_8D_1311"></a>Sabbaso ākāsānañ­cāyata­naṃ samatikkamma ‘anantaṃ viññāṇan’ti viñ­ñā­ṇañ­cāyata­naṃ upasampajja viharati. Ayaṃ pañcamo vimokkho. (10.5)</p>
<p><a class="sc" id="172"></a><a class="ms" id="p_8D_1312"></a>Sabbaso viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­yatanaṃ upasampajja viharati. Ayaṃ chaṭṭho vimokkho. (10.6)</p>
<p><a class="sc" id="173"></a><a class="ms" id="p_8D_1313"></a>Sabbaso ākiñ­cañ­ñā­yatanaṃ samatikkamma neva­saññā­nā­sañ­ñāyata­naṃ upasampajja viharati. Ayaṃ sattamo vimokkho. (10.7)</p>
<p><a class="sc" id="174"></a><a class="ms" id="p_8D_1314"></a>Sabbaso neva­saññā­nā­sañ­ñāyata­naṃ samatikkamma saññā­ve­dayi­ta­nirodhaṃ upasampajja viharati. Ayaṃ aṭṭhamo vimokkho. Ime aṭṭha dhammā sacchikātabbā. (10.8)</p>
<p><a class="sc" id="175"></a><a class="ms" id="p_8D_1315"></a>Iti ime asīti dhammā bhūtā tacchā tathā avitathā anaññathā sammā tathāgatena abhisambuddhā.</p>
<h2>9. Nava dhammā</h2>
<p><a class="sc" id="176"></a><a class="wp" id="wp2.2"></a><a class="ms" id="p_8D_1317"></a><a class="msdiv" id="msdiv359"></a>Nava dhammā bahukārā … pe … nava dhammā sacchikātabbā.</p>
<p><a class="sc" id="177"></a><a class="ms" id="p_8D_1318"></a>Katame nava dhammā bahukārā? Nava yoniso­ma­nasikā­ra­mūlakā dhammā, yoniso­ma­nasika­roto pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati, samāhite citte yathābhūtaṃ jānāti passati, yathābhūtaṃ jānaṃ passaṃ nibbindati, nibbindaṃ virajjati, virāgā vimuccati. Ime nava dhammā bahukārā. <span class="brnum">(1)</span></p>
<p><a class="sc" id="178"></a><a class="ms" id="p_8D_1319"></a>Katame nava dhammā bhāvetabbā? Nava pāri­suddhi­pa­dhāni­yaṅgāni—sīlavisuddhi pāri­suddhi­pa­dhāni­yaṅgaṃ, cittavisuddhi pāri­suddhi­pa­dhāni­yaṅgaṃ, diṭṭhivisuddhi pāri­suddhi­pa­dhāni­yaṅgaṃ, kaṅ­khā­vitara­ṇa­vi­sud­dhi pāri­suddhi­pa­dhāni­yaṅgaṃ, maggā­magga­ñāṇadas­sana­vi­sud­dhi pāri­suddhi­pa­dhāni­yaṅgaṃ, paṭi­padā­ñāṇadas­sana­vi­sud­dhi pāri­suddhi­pa­dhāni­yaṅgaṃ, ­ñāṇadas­sana­vi­sud­dhi pāri­suddhi­pa­dhāni­yaṅgaṃ, paññāvisuddhi pāri­suddhi­pa­dhāni­yaṅgaṃ, vimutti­vi­sud­dhi pāri­suddhi­pa­dhāni­yaṅgaṃ. Ime nava dhammā bhāvetabbā. <span class="brnum">(2)</span></p>
<p><a class="sc" id="179"></a><a class="ms" id="p_8D_1320"></a>Katame nava dhammā pariññeyyā? Nava sattāvāsā—santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā. Ayaṃ paṭhamo sattāvāso. (3.1)</p>
<p><a class="sc" id="180"></a><a class="ms" id="p_8D_1321"></a>Santāvuso, sattā nānattakāyā ekattasaññino, seyyathāpi devā brahmakāyikā paṭha­mā­bhi­nib­battā. Ayaṃ dutiyo sattāvāso. (3.2)</p>
<p><a class="sc" id="181"></a><a class="ms" id="p_8D_1322"></a>Santāvuso, sattā ekattakāyā nānattasaññino, seyyathāpi devā ābhassarā. Ayaṃ tatiyo sattāvāso. (3.3)</p>
<p><a class="sc" id="182"></a><a class="ms" id="p_8D_1323"></a>Santāvuso, sattā ekattakāyā ekattasaññino, seyyathāpi devā subhakiṇhā. Ayaṃ catuttho sattāvāso. (3.4)</p>
<p><a class="sc" id="183"></a><a class="ms" id="p_8D_1324"></a>Santāvuso, sattā asaññino appaṭi­saṃ­ve­dino, seyyathāpi devā asaññasattā. Ayaṃ pañcamo sattāvāso. (3.5)</p>
<p><a class="sc" id="184"></a><a class="ms" id="p_8D_1325"></a>Santāvuso, sattā sabbaso rūpasaññānaṃ samatikkamā paṭi­gha­saññā­naṃ atthaṅgamā nānat­ta­saññā­naṃ amanasikārā ‘ananto ākāso’ti ākāsānañ­cāya­tanūpagā. Ayaṃ chaṭṭho sattāvāso. (3.6)</p>
<p><a class="sc" id="185"></a><a class="ms" id="p_8D_1326"></a>Santāvuso, sattā sabbaso ākāsānañ­cāyata­naṃ samatikkamma ‘anantaṃ viññāṇan’ti viñ­ñā­ṇañ­cāya­tanūpagā. Ayaṃ sattamo sattāvāso. (3.7)</p>
<p><a class="sc" id="186"></a><a class="ms" id="p_8D_1327"></a>Santāvuso, sattā sabbaso viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­ya­tanūpagā. Ayaṃ aṭṭhamo sattāvāso. (3.8)</p>
<p><a class="sc" id="187"></a><a class="ms" id="p_8D_1328"></a>Santāvuso, sattā sabbaso ākiñ­cañ­ñā­yatanaṃ samatikkamma neva­saññā­nā­saññāya­tanūpagā. Ayaṃ navamo sattāvāso. (3.9) Ime nava dhammā pariññeyyā.</p>
<p><a class="sc" id="188"></a><a class="pts" id="pts3.289"></a><a class="ms" id="p_8D_1329"></a>Katame nava dhammā pahātabbā? Nava taṇhāmūlakā dhammā—taṇhaṃ paṭicca pariyesanā, pariyesanaṃ paṭicca lābho, lābhaṃ paṭicca vinicchayo, vinicchayaṃ paṭicca chandarāgo, chandarāgaṃ paṭicca ajjhosānaṃ, ajjhosānaṃ paṭicca pariggaho, pariggahaṃ paṭicca macchariyaṃ, macchariyaṃ paṭicca ārakkho, <span class="var" title="ārak­khā­dhi­karaṇaṃ paṭicca (bj, s1-3, pts1, mr)" id="note529">ārak­khā­dhi­karaṇaṃ</span> daṇḍā­dāna­satthā­dānaka­la­havig­gaha­vivāda­tuvaṃ­tuvaṃ­pe­suñ­ña­musā­vādā aneke pāpakā akusalā dhammā sambhavanti. Ime nava dhammā pahātabbā. <span class="brnum">(4)</span></p>
<p><a class="sc" id="189"></a><a class="ms" id="p_8D_1330"></a>Katame nava dhammā hānabhāgiyā? Nava āghātavatthūni: ‘anatthaṃ me acarī’ti āghātaṃ bandhati, ‘anatthaṃ me caratī’ti āghātaṃ bandhati, ‘anatthaṃ me carissatī’ti āghātaṃ bandhati; ‘piyassa me manāpassa anatthaṃ acarī’ti āghātaṃ bandhati … pe … ‘anatthaṃ caratī’ti āghātaṃ bandhati … pe … ‘anatthaṃ carissatī’ti āghātaṃ bandhati; ‘appiyassa me amanāpassa atthaṃ acarī’ti āghātaṃ bandhati … pe … ‘atthaṃ caratī’ti āghātaṃ bandhati … pe … ‘atthaṃ carissatī’ti āghātaṃ bandhati. Ime nava dhammā hānabhāgiyā. <span class="brnum">(5)</span></p>
<p><a class="sc" id="190"></a><a class="ms" id="p_8D_1331"></a>Katame nava dhammā visesabhāgiyā? Nava āghātapa­ṭi­vinayā: ‘anatthaṃ me acari, taṃ kutettha labbhā’ti āghātaṃ paṭivineti; ‘anatthaṃ me carati, taṃ kutettha labbhā’ti āghātaṃ paṭivineti; ‘anatthaṃ me carissati, taṃ kutettha labbhā’ti āghātaṃ paṭivineti; ‘piyassa me manāpassa anatthaṃ acari … pe … anatthaṃ carati … pe … anatthaṃ carissati, taṃ kutettha labbhā’ti āghātaṃ paṭivineti; ‘appiyassa me amanāpassa atthaṃ acari … pe … atthaṃ carati … pe … atthaṃ carissati, taṃ kutettha labbhā’ti āghātaṃ paṭivineti. Ime nava dhammā visesabhāgiyā. <span class="brnum">(6)</span></p>
<p><a class="sc" id="191"></a><a class="ms" id="p_8D_1332"></a>Katame nava dhammā duppaṭivijjhā? Nava nānattā—dhātunānattaṃ paṭicca uppajjati phassanānattaṃ, phassanānattaṃ paṭicca uppajjati vedanānānattaṃ, vedanānānattaṃ paṭicca uppajjati saññānānattaṃ, saññānānattaṃ paṭicca uppajjati ­saṅkap­pa­nānat­taṃ, ­saṅkap­pa­nānat­taṃ paṭicca uppajjati chandanānattaṃ, chandanānattaṃ paṭicca uppajjati pari­ḷāha­nānat­taṃ, pari­ḷāha­nānat­taṃ paṭicca uppajjati pari­yesanā­nānat­taṃ, pari­yesanā­nānat­taṃ paṭicca uppajjati lābhanānattaṃ <span class="var" title="(lābhanānattaṃ paṭicca uppajjati ­mañña­nā­nānat­taṃ) (bj)" id="note531">()</span>. Ime nava dhammā duppaṭivijjhā. <span class="brnum">(7)</span></p>
<p><a class="sc" id="192"></a><a class="pts" id="pts3.290"></a><a class="ms" id="p_8D_1333"></a>Katame nava dhammā uppādetabbā? Nava saññā—asubhasaññā, maraṇasaññā, āhāre­paṭi­kūla­saññā, <span class="var" title="... anabhi­rata­saññā (s1-3, mr)" id="note532">sabba­loke­a­nabhi­rati­saññā</span>, aniccasaññā, anicce dukkhasaññā, dukkhe anattasaññā, pahānasaññā, virāgasaññā. Ime nava dhammā uppādetabbā. <span class="brnum">(8)</span></p>
<p><a class="sc" id="193"></a><a class="ms" id="p_8D_1334"></a>Katame nava dhammā abhiññeyyā? Nava anupubbavihārā—idhāvuso, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Vitak­ka­vicārā­naṃ vūpasamā … pe … dutiyaṃ jhānaṃ upasampajja viharati. Pītiyā ca virāgā … pe … tatiyaṃ jhānaṃ upasampajja viharati. Sukhassa ca pahānā … pe … catutthaṃ jhānaṃ upasampajja viharati. Sabbaso rūpasaññānaṃ samatikkamā … pe … ākāsānañ­cāyata­naṃ upasampajja viharati. Sabbaso ākāsānañ­cāyata­naṃ samatikkamma ‘anantaṃ viññāṇan’ti viñ­ñā­ṇañ­cāyata­naṃ upasampajja viharati. Sabbaso viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­yatanaṃ upasampajja viharati. Sabbaso ākiñ­cañ­ñā­yatanaṃ samatikkamma neva­saññā­nā­sañ­ñāyata­naṃ upasampajja viharati. Sabbaso neva­saññā­nā­sañ­ñāyata­naṃ samatikkamma saññā­ve­dayi­ta­nirodhaṃ upasampajja viharati. Ime nava dhammā abhiññeyyā. <span class="brnum">(9)</span></p>
<p><a class="sc" id="194"></a><a class="ms" id="p_8D_1335"></a>Katame nava dhammā sacchikātabbā? Nava anu­pubba­nirodhā—paṭhamaṃ jhānaṃ samāpannassa kāmasaññā niruddhā hoti, dutiyaṃ jhānaṃ samāpannassa vitakkavicārā niruddhā honti, tatiyaṃ jhānaṃ samāpannassa pīti niruddhā hoti, catutthaṃ jhānaṃ samāpannassa assāsapassāssā niruddhā honti, ākāsānañ­cāyata­naṃ samāpannassa rūpasaññā niruddhā hoti, viñ­ñā­ṇañ­cāyata­naṃ samāpannassa ākāsānañ­cāyata­na­saññā niruddhā hoti, ākiñ­cañ­ñā­yatanaṃ samāpannassa viñ­ñā­ṇañ­cāyata­na­saññā niruddhā hoti, neva­saññā­nā­sañ­ñāyata­naṃ samāpannassa ākiñ­cañ­ñā­yatana­saññā niruddhā hoti, saññā­ve­dayi­ta­nirodhaṃ samāpannassa saññā ca vedanā ca niruddhā honti. Ime nava dhammā sacchikātabbā. <span class="brnum">(10)</span></p>
<p><a class="sc" id="195"></a><a class="ms" id="p_8D_1336"></a>Iti ime navuti dhammā bhūtā tacchā tathā avitathā anaññathā sammā tathāgatena abhisambuddhā.</p>
<h2>10. Dasa dhammā</h2>
<p><a class="sc" id="196"></a><a class="wp" id="wp2.3"></a><a class="ms" id="p_8D_1338"></a><a class="msdiv" id="msdiv360"></a>Dasa dhammā bahukārā … pe … dasa dhammā sacchikātabbā.</p>
<p><a class="sc" id="197"></a><a class="ms" id="p_8D_1339"></a>Katame dasa dhammā bahukārā? Dasa nāthakaraṇā dhammā—idhāvuso, bhikkhu sīlavā hoti, pāti­mokkha­saṃ­vara­saṃ­vuto viharati ācāra­gocara­sam­panno, aṇumattesu vajjesu bhayadassāvī samādāya sikkhati sikkhāpadesu. Yaṃpāvuso, bhikkhu sīlavā hoti … pe … sikkhati sikkhāpadesu. Ayampi dhammo nāthakaraṇo. (1.1)</p>
<p><a class="sc" id="198"></a><a class="ms" id="p_8D_1340"></a>Puna caparaṃ, āvuso, bhikkhu bahussuto … pe … diṭṭhiyā suppaṭividdhā. Yaṃpāvuso, bhikkhu bahussuto … pe … ayampi dhammo nāthakaraṇo. (1.2)</p>
<p><a class="sc" id="199"></a><a class="ms" id="p_8D_1341"></a>Puna caparaṃ, āvuso, bhikkhu kalyāṇamitto hoti kalyāṇasahāyo kal­yāṇa­sam­pa­vaṅko. Yaṃpāvuso, bhikkhu … pe … kal­yāṇa­sam­pa­vaṅko. Ayampi dhammo nāthakaraṇo. (1.3)</p>
<p><a class="sc" id="200"></a><a class="ms" id="p_8D_1342"></a>Puna caparaṃ, āvuso, bhikkhu suvaco hoti sova­cassaka­raṇehi dhammehi samannāgato, khamo padak­khi­ṇag­gāhī anusāsaniṃ. Yaṃpāvuso, bhikkhu … pe … anusāsaniṃ. Ayampi dhammo nāthakaraṇo. (1.4)</p>
<p><a class="sc" id="201"></a><a class="ms" id="p_8D_1343"></a>Puna caparaṃ, āvuso, bhikkhu yāni tāni sab­rahma­cārī­naṃ uccāvacāni kiṅkaraṇīyāni tattha dakkho hoti analaso tatrupāyāya vīmaṃsāya samannāgato, alaṃ kātuṃ, alaṃ saṃvidhātuṃ. Yaṃpāvuso, bhikkhu … pe … alaṃ saṃvidhātuṃ. Ayampi dhammo nāthakaraṇo. (1.5)</p>
<p><a class="sc" id="202"></a><a class="ms" id="p_8D_1344"></a>Puna caparaṃ, āvuso, bhikkhu dhammakāmo hoti piyasamudāhāro abhidhamme abhivinaye uḷārapāmojjo. Yaṃpāvuso, bhikkhu … pe … uḷārapāmojjo. Ayampi dhammo nāthakaraṇo. (1.6)</p>
<p><a class="sc" id="203"></a><a class="ms" id="p_8D_1345"></a>Puna caparaṃ, āvuso, bhikkhu santuṭṭho hoti itarītarehi cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rehi. Yaṃpāvuso, bhikkhu … pe … ayampi dhammo nāthakaraṇo. (1.7)</p>
<p><a class="sc" id="204"></a><a class="ms" id="p_8D_1346"></a>Puna caparaṃ, āvuso, bhikkhu āraddhavīriyo viharati … pe … kusalesu dhammesu. Yaṃpāvuso, bhikkhu … pe … ayampi dhammo nāthakaraṇo. (1.8)</p>
<p><a class="sc" id="205"></a><a class="ms" id="p_8D_1347"></a>Puna caparaṃ, āvuso, bhikkhu satimā hoti, paramena satinepakkena samannāgato, cirakatampi cirabhāsitampi saritā anussaritā. Yaṃpāvuso, bhikkhu … pe … ayampi dhammo nāthakaraṇo. (1.9)</p>
<p><a class="sc" id="206"></a><a class="ms" id="p_8D_1348"></a>Puna caparaṃ, āvuso, bhikkhu paññavā hoti uda­yattha­gā­miniyā paññāya samannāgato, ariyāya nibbedhikāya sammā duk­khak­kha­ya­gā­miniyā. Yaṃpāvuso, bhikkhu … pe … ayampi dhammo nāthakaraṇo. Ime dasa dhammā bahukārā. (1.10)</p>
<p><a class="sc" id="207"></a><a class="ms" id="p_8D_1349"></a>Katame dasa dhammā bhāvetabbā? Dasa kasiṇāyatanāni—pathavī­ka­siṇa­meko sañjānāti uddhaṃ adho tiriyaṃ advayaṃ appamāṇaṃ. Āpokasiṇameko sañjānāti … pe … tejokasiṇameko sañjānāti … vāyokasiṇameko sañjānāti … nīlakasiṇameko sañjānāti … pītakasiṇameko sañjānāti … lohita­ka­siṇa­meko sañjānāti … odāta­kasiṇa­meko sañjānāti … ākāsa­kasiṇa­meko sañjānāti … viñ­ñā­ṇa­ka­siṇa­meko sañjānāti uddhaṃ adho tiriyaṃ advayaṃ appamāṇaṃ. Ime dasa dhammā bhāvetabbā. <span class="brnum">(2)</span></p>
<p><a class="sc" id="208"></a><a class="ms" id="p_8D_1350"></a>Katame dasa dhammā pariññeyyā? Dasāyatanāni—cakkhāyatanaṃ, rūpāyatanaṃ, sotāyatanaṃ, saddāyatanaṃ, ghānāyatanaṃ, gandhāyatanaṃ, jivhāyatanaṃ, rasāyatanaṃ, kāyāyatanaṃ, ­phoṭṭhab­bā­yatanaṃ. Ime dasa dhammā pariññeyyā. <span class="brnum">(3)</span></p>
<p><a class="sc" id="209"></a><a class="ms" id="p_8D_1351"></a>Katame dasa dhammā pahātabbā? Dasa micchattā—micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo, micchāsati, micchāsamādhi, micchāñāṇaṃ, micchāvimutti. Ime dasa dhammā pahātabbā. <span class="brnum">(4)</span></p>
<p><a class="sc" id="210"></a><a class="ms" id="p_8D_1352"></a>Katame dasa dhammā hānabhāgiyā? Dasa akusala­kamma­pathā—pāṇātipāto, adinnādānaṃ, kāmesu­micchā­cāro, musāvādo, pisuṇā vācā, pharusā vācā, samphappalāpo, abhijjhā, byāpādo, micchādiṭṭhi. Ime dasa dhammā hānabhāgiyā. <span class="brnum">(5)</span></p>
<p><a class="sc" id="211"></a><a class="pts" id="pts3.291"></a><a class="ms" id="p_8D_1353"></a>Katame dasa dhammā visesabhāgiyā? Dasa kusala­kamma­pathā—pāṇātipātā veramaṇī, adinnādānā veramaṇī, kāmesu­micchā­cārā veramaṇī, musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī, anabhijjhā, abyāpādo, sammādiṭṭhi. Ime dasa dhammā visesabhāgiyā. <span class="brnum">(6)</span></p>
<p><a class="sc" id="212"></a><a class="ms" id="p_8D_1354"></a>Katame dasa dhammā duppaṭivijjhā? Dasa ariyavāsā—idhāvuso, bhikkhu pañcaṅ­ga­vippa­hīno hoti, ­chaḷaṅ­ga­saman­nā­gato, ekārakkho, caturāpasseno, ­paṇun­na­pac­ce­ka­sacco, sama­vaya­saṭ­ṭhesano, anāvi­la­saṅkappo, passad­dha­kāya­saṅ­khāro, suvimuttacitto, suvimuttapañño.</p>
<p><a class="sc" id="213"></a><a class="ms" id="p_8D_1355"></a> Kathañcāvuso, bhikkhu pañcaṅ­ga­vippa­hīno hoti? Idhāvuso, bhikkhuno kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhac­ca­kukkuc­caṃ pahīnaṃ hoti, vicikicchā pahīnā hoti. Evaṃ kho, āvuso, bhikkhu pañcaṅ­ga­vippa­hīno hoti. (7.1)</p>
<p><a class="sc" id="214"></a><a class="ms" id="p_8D_1356"></a>Kathañcāvuso, bhikkhu ­chaḷaṅ­ga­saman­nā­gato hoti? Idhāvuso, bhikkhu cakkhunā rūpaṃ disvā neva sumano hoti na dummano, upekkhako viharati sato sampajāno. Sotena saddaṃ sutvā … pe … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya neva sumano hoti na dummano, upekkhako viharati sato sampajāno. Evaṃ kho, āvuso, bhikkhu ­chaḷaṅ­ga­saman­nā­gato hoti. (7.2)</p>
<p><a class="sc" id="215"></a><a class="ms" id="p_8D_1357"></a>Kathañcāvuso, bhikkhu ekārakkho hoti? Idhāvuso, bhikkhu satārakkhena cetasā samannāgato hoti. Evaṃ kho, āvuso, bhikkhu ekārakkho hoti. (7.3)</p>
<p><a class="sc" id="216"></a><a class="ms" id="p_8D_1358"></a>Kathañcāvuso, bhikkhu caturāpasseno hoti? Idhāvuso, bhikkhu saṅkhāyekaṃ paṭisevati, saṅkhāyekaṃ adhivāseti, saṅkhāyekaṃ parivajjeti, saṅkhāyekaṃ vinodeti. Evaṃ kho, āvuso, bhikkhu caturāpasseno hoti. (7.4)</p>
<p><a class="sc" id="217"></a><a class="ms" id="p_8D_1359"></a>Kathañcāvuso, bhikkhu <span class="var" title="panunna ... (bj) | panuṇṇa ... (s1-3)" id="note537">­paṇun­na­pac­ce­ka­sacco</span> hoti? Idhāvuso, bhikkhuno yāni tāni puthusa­maṇab­rāhma­ṇā­naṃ puthu­pac­ce­ka­saccāni, sabbāni tāni nunnāni honti paṇunnāni cattāni vantāni muttāni pahīnāni paṭi­nissaṭ­ṭhāni. Evaṃ kho, āvuso, bhikkhu ­paṇun­na­pac­ce­ka­sacco hoti. (7.5)</p>
<p><a class="sc" id="218"></a><a class="ms" id="p_8D_1360"></a>Kathañcāvuso, bhikkhu sama­vaya­saṭ­ṭhesano hoti? Idhāvuso, bhikkhuno kāmesanā pahīnā hoti, bhavesanā pahīnā hoti, brahma­cari­yesanā paṭippassaddhā. Evaṃ kho, āvuso, bhikkhu sama­vaya­saṭ­ṭhesano hoti. (7.6)</p>
<p><a class="sc" id="219"></a><a class="ms" id="p_8D_1361"></a>Kathañcāvuso, bhikkhu anāvi­la­saṅkappā hoti? Idhāvuso, bhikkhuno kāmasaṅkappo pahīno hoti, ­byāpā­da­saṅkappo pahīno hoti, vihiṃ­sāsaṅ­kappo pahīno hoti. Evaṃ kho, āvuso, bhikkhu anāvi­la­saṅkappo hoti. (7.7)</p>
<p><a class="sc" id="220"></a><a class="ms" id="p_8D_1362"></a>Kathañcāvuso, bhikkhu passad­dha­kāya­saṅ­khāro hoti? Idhāvuso, bhikkhu sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati. Evaṃ kho, āvuso, bhikkhu passad­dha­kāya­saṅ­khāro hoti. (7.8)</p>
<p><a class="sc" id="221"></a><a class="ms" id="p_8D_1363"></a>Kathañcāvuso, bhikkhu suvimuttacitto hoti? Idhāvuso, bhikkhuno rāgā cittaṃ vimuttaṃ hoti, dosā cittaṃ vimuttaṃ hoti, mohā cittaṃ vimuttaṃ hoti. Evaṃ kho, āvuso, bhikkhu suvimuttacitto hoti. (7.9)</p>
<p><a class="sc" id="222"></a><a class="ms" id="p_8D_1364"></a>Kathañcāvuso, bhikkhu suvimuttapañño hoti? Idhāvuso, bhikkhu ‘rāgo me pahīno ucchinnamūlo tālāvatthukato anabhāvaṅkato āyatiṃ anuppādadhammo’ti pajānāti. ‘Doso me pahīno … pe … āyatiṃ anuppādadhammo’ti pajānāti. ‘Moho me pahīno … pe … āyatiṃ anuppādadhammo’ti pajānāti. Evaṃ kho, āvuso, bhikkhu suvimuttapañño hoti. Ime dasa dhammā duppaṭivijjhā. (7.10)</p>
<p><a class="sc" id="223"></a><a class="ms" id="p_8D_1365"></a>Katame dasa dhammā uppādetabbā? Dasa saññā—asubhasaññā, maraṇasaññā, āhāre­paṭi­kūla­saññā, sabba­loke­a­nabhi­rati­saññā, aniccasaññā, anicce dukkhasaññā, dukkhe anattasaññā, pahānasaññā, virāgasaññā, nirodhasaññā. Ime dasa dhammā uppādetabbā. <span class="brnum">(8)</span></p>
<p><a class="sc" id="224"></a><a class="ms" id="p_8D_1366"></a>Katame dasa dhammā abhiññeyyā? Dasa nij­ja­ra­vatthūni—sammādiṭṭhissa micchādiṭṭhi nijjiṇṇā hoti. Ye ca micchā­diṭṭhi­pac­cayā aneke pāpakā akusalā dhammā sambhavanti, te cassa nijjiṇṇā honti. Sam­māsaṅkap­passa micchāsaṅkappo … pe … sammāvācassa micchāvācā … sammā­kamman­tassa micchākammanto … sammāājīvassa micchāājīvo … sammāvāyāmassa micchāvāyāmo … sammāsatissa micchāsati … sammā­samā­dhissa micchāsamādhi … sammāñāṇassa micchāñāṇaṃ nijjiṇṇaṃ hoti. Sammā­vimuttissa micchāvimutti nijjiṇṇā hoti. Ye ca micchā­vimutti­pac­cayā aneke pāpakā akusalā dhammā sambhavanti, te cassa nijjiṇṇā honti. Ime dasa dhammā abhiññeyyā. <span class="brnum">(9)</span></p>
<p><a class="sc" id="225"></a><a class="pts" id="pts3.292"></a><a class="ms" id="p_8D_1367"></a>Katame dasa dhammā sacchikātabbā? Dasa asekkhā dhammā—asekkhā sammādiṭṭhi, asekkho sammāsaṅkappo, asekkhā sammāvācā, asekkho sammākammanto, asekkho sammāājīvo, asekkho sammāvāyāmo, asekkhā sammāsati, asekkho sammāsamādhi, asekkhaṃ sammāñāṇaṃ, asekkhā sammāvimutti. Ime dasa dhammā sacchikātabbā. <span class="brnum">(10)</span></p>
<p><a class="sc" id="226"></a><a class="ms" id="p_8D_1368"></a>Iti ime satadhammā bhūtā tacchā tathā avitathā anaññathā sammā tathāgatena abhisambuddhā”ti. Idamavocāyasmā sāriputto. Attamanā te bhikkhū āyasmato sāriputtassa bhāsitaṃ abhinandunti.</p>
<p class="endsutta">Dasuttara­suttaṃ niṭṭhitaṃ ekādasamaṃ.</p>
<p class="endsutta">Pāthikavaggo niṭṭhito.</p>
<blockquote class="uddanagatha">
<p><a class="sc" id="227"></a><a class="pts" id="pts3.293"></a><a class="ms" id="p_8D_1372"></a><span class="var" title="pāṭikañca udumbaraṃ (s1-3, km) | pāṭi­kodum­barī­ceva (pts1)" id="note540">Pāthiko ca udumbaraṃ</span>,<br> cakkavatti aggaññakaṃ;<br> <span class="var" title="sampasādañca pāsādaṃ (bj, s1-3, km, pts1)" id="note541">Sam­pasā­da­na­pāsādaṃ</span>,<br> mahā­puri­sa­lak­kha­ṇaṃ.
</p>
<p><a class="sc" id="228"></a><a class="ms" id="p_8D_1373"></a>Siṅgā­lāṭānā­ṭi­yakaṃ,<br> saṅgīti ca dasuttaraṃ;<br> Ekādasahi suttehi,<br> pāthikavaggoti vuccati.
</p>
</blockquote>
<p class="endbook">Pāthi­ka­vagga­pāḷi niṭṭhitā.</p>
<p class="endsection">Tīhi vaggehi paṭimaṇḍito sakalo</p>
<p class="endbook">dīghanikāyo samatto.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Dasuttarasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>