<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn117">
<article>
<div class="hgroup">
<p class="division">Majjhima Nikāya 117</p>
<h1>Mahā­cat­tārīsa­kasutta</h1>
</div>
<p><a class="sc" id="1"></a><a class="wp" id="wp1"></a><a class="ms" id="p_11M_389"></a><a class="msdiv" id="msdiv136"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: <a class="wp" id="wp2"></a>“ariyaṃ vo, bhikkhave, sammāsamādhiṃ desessāmi saupanisaṃ saparikkhāraṃ. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a class="wp" id="wp3"></a><a class="ms" id="p_11M_390"></a>“Katamo ca, bhikkhave, ariyo sammāsamādhi saupaniso saparikkhāro? Seyyathidaṃ— sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati; yā kho, bhikkhave, imehi sattahaṅgehi cittassa ekaggatā parikkhatā—ayaṃ vuccati, bhikkhave, ariyo sammāsamādhi saupaniso itipi, saparikkhāro itipi. <a class="wp" id="wp4"></a>Tatra, bhikkhave, sammādiṭṭhi pubbaṅgamā hoti. Kathañca, bhikkhave, sammādiṭṭhi pubbaṅgamā hoti? Micchādiṭṭhiṃ ‘micchādiṭṭhī’ti pajānāti, sammādiṭṭhiṃ ‘sammādiṭṭhī’ti pajānāti—sāssa hoti sammādiṭṭhi.</p>
<p><a class="sc" id="3"></a><a class="wp" id="wp5"></a><a class="pts" id="pts3.72"></a><a class="ms" id="p_11M_391"></a>Katamā ca, bhikkhave, micchādiṭṭhi? ‘Natthi dinnaṃ, natthi yiṭṭhaṃ, natthi hutaṃ, natthi sukata­dukka­ṭā­naṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti—ayaṃ, bhikkhave, micchādiṭṭhi.</p>
<p><a class="sc" id="4"></a><a class="wp" id="wp6"></a><a class="ms" id="p_11M_392"></a>Katamā ca, bhikkhave, sammādiṭṭhi? <span class="var" title="sammā­diṭṭhim­pāhaṃ (si) | sammādiṭṭhiṃ panaṃ (pts1) | sammā­diṭṭhi­mahaṃ (mr)" id="note175">Sammā­diṭṭhim­pahaṃ</span>, bhikkhave, <span class="var" title="dvayaṃ (bj, s1-3, km, pts1)" id="note176">dvāyaṃ</span> vadāmi—atthi, bhikkhave, sammādiṭṭhi sāsavā puññabhāgiyā upadhivepakkā; atthi, bhikkhave, sammādiṭṭhi ariyā anāsavā lokuttarā maggaṅgā. <a class="wp" id="wp7"></a>Katamā ca, bhikkhave, sammādiṭṭhi sāsavā puññabhāgiyā upadhivepakkā? ‘Atthi dinnaṃ, atthi yiṭṭhaṃ, atthi hutaṃ, atthi sukata­dukka­ṭā­naṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti—ayaṃ, bhikkhave, sammādiṭṭhi sāsavā puññabhāgiyā upadhivepakkā.</p>
<p><a class="sc" id="5"></a><a class="wp" id="wp8"></a><a class="ms" id="p_11M_393"></a>Katamā ca, bhikkhave, sammādiṭṭhi ariyā anāsavā lokuttarā maggaṅgā? Yā kho, bhikkhave, ariyacittassa anāsa­va­cittassa ariya­magga­samaṅ­gino ariyamaggaṃ bhāvayato paññā paññindriyaṃ paññābalaṃ dhamma­vicaya­sam­boj­jhaṅgo sammādiṭṭhi <span class="var" title="maggaṅgā (si, pts1)" id="note177">maggaṅgaṃ</span>—ayaṃ vuccati, bhikkhave, sammādiṭṭhi ariyā anāsavā lokuttarā maggaṅgā. <a class="wp" id="wp9"></a>So micchādiṭṭhiyā pahānāya vāyamati, sammādiṭṭhiyā, upasampadāya, <span class="var" title="sāssa (si, pts1) | svāyaṃ (mr)" id="note178">svāssa</span> hoti sammāvāyāmo. So sato micchādiṭṭhiṃ pajahati, sato sammādiṭṭhiṃ upasampajja viharati, <span class="var" title="sāyaṃ (mr)" id="note179">sāssa</span> hoti sammāsati. <span class="var" title="itissime (bj, s1-3, km, pts1) | itime (si)" id="note180">Itiyime</span> tayo dhammā sammādiṭṭhiṃ anupa­ri­dhāvanti anu­pari­vattanti, seyyathidaṃ—sammādiṭṭhi, sammāvāyāmo, sammāsati.</p>
<p><a class="sc" id="6"></a><a class="wp" id="wp10"></a><a class="pts" id="pts3.73"></a><a class="ms" id="p_11M_394"></a><a class="msdiv" id="msdiv137"></a>Tatra, bhikkhave, sammādiṭṭhi pubbaṅgamā hoti. Kathañca, bhikkhave, sammādiṭṭhi pubbaṅgamā hoti? Micchā­saṅkap­paṃ ‘micchāsaṅkappo’ti pajānāti, sammāsaṅkappaṃ ‘sammāsaṅkappo’ti pajānāti, sāssa hoti sammādiṭṭhi.</p>
<p><a class="sc" id="7"></a><a class="wp" id="wp11"></a><a class="ms" id="p_11M_395"></a>Katamo ca, bhikkhave, micchāsaṅkappo? Kāmasaṅkappo, ­byāpā­da­saṅkappo, vihiṃ­sāsaṅ­kappo—ayaṃ, bhikkhave, micchāsaṅkappo.</p>
<p><a class="sc" id="8"></a><a class="wp" id="wp12"></a><a class="ms" id="p_11M_396"></a>Katamo ca, bhikkhave, sammāsaṅkappo? Sam­māsaṅkap­pam­pahaṃ, bhikkhave, dvāyaṃ vadāmi—atthi, bhikkhave, sammāsaṅkappo sāsavo puññabhāgiyo upadhivepakko; atthi, bhikkhave, sammāsaṅkappo ariyo anāsavo lokuttaro maggaṅgo. <a class="wp" id="wp13"></a>Katamo ca, bhikkhave, sammāsaṅkappo sāsavo puññabhāgiyo upadhivepakko? Nekkham­ma­saṅkappo, abyāpā­da­saṅkappo, avihiṃ­sā­saṅkappo: ‘ayaṃ, bhikkhave, sammāsaṅkappo sāsavo puññabhāgiyo upadhivepakko’.</p>
<p><a class="sc" id="9"></a><a class="wp" id="wp14"></a><a class="ms" id="p_11M_397"></a>Katamo ca, bhikkhave, sammāsaṅkappo ariyo anāsavo lokuttaro maggaṅgo? Yo kho, bhikkhave, ariyacittassa anāsa­va­cittassa ariya­magga­samaṅ­gino ariyamaggaṃ bhāvayato takko vitakko saṅkappo appanā byappanā cetaso abhiniropanā vacīsaṅkhāro—ayaṃ, bhikkhave, sammāsaṅkappo ariyo anāsavo lokuttaro maggaṅgo. <a class="wp" id="wp15"></a>So micchā­saṅkap­passa pahānāya vāyamati, sam­māsaṅkap­passa upasampadāya, svāssa hoti sammāvāyāmo. So sato micchā­saṅkap­paṃ pajahati, sato sammāsaṅkappaṃ upasampajja viharati; sāssa hoti sammāsati. Itiyime tayo dhammā sammāsaṅkappaṃ anupa­ri­dhāvanti anu­pari­vattanti, seyyathidaṃ—sammādiṭṭhi, sammāvāyāmo, sammāsati.</p>
<p><a class="sc" id="10"></a><a class="wp" id="wp16"></a><a class="pts" id="pts3.74"></a><a class="ms" id="p_11M_398"></a><a class="msdiv" id="msdiv138"></a>Tatra, bhikkhave, sammādiṭṭhi pubbaṅgamā hoti. Kathañca, bhikkhave, sammādiṭṭhi pubbaṅgamā hoti? Micchāvācaṃ ‘micchāvācā’ti pajānāti, sammāvācaṃ ‘sammāvācā’ti pajānāti; sāssa hoti sammādiṭṭhi. <a class="wp" id="wp17"></a>Katamā ca, bhikkhave, micchāvācā? Musāvādo, pisuṇā vācā, pharusā vācā, samphappalāpo—ayaṃ, bhikkhave, micchāvācā. <a class="wp" id="wp18"></a>Katamā ca, bhikkhave, sammāvācā? Sammā­vācam­pahaṃ, bhikkhave, dvāyaṃ vadāmi—atthi, bhikkhave, sammāvācā sāsavā puññabhāgiyā upadhivepakkā; atthi, bhikkhave, sammāvācā ariyā anāsavā lokuttarā maggaṅgā. <a class="wp" id="wp21"></a><a class="wp" id="wp19"></a>Katamā ca, bhikkhave, sammāvācā sāsavā puññabhāgiyā upadhivepakkā? Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—ayaṃ, bhikkhave, sammāvācā sāsavā puññabhāgiyā upadhivepakkā. <a class="wp" id="wp20"></a>Katamā ca, bhikkhave, sammāvācā ariyā anāsavā lokuttarā maggaṅgā? Yā kho, bhikkhave, ariyacittassa anāsa­va­cittassa ariya­magga­samaṅ­gino ariyamaggaṃ bhāvayato catūhi vacī­ducca­ritehi ārati virati paṭivirati veramaṇī—ayaṃ, bhikkhave, sammāvācā ariyā anāsavā lokuttarā maggaṅgā. So micchāvācāya pahānāya vāyamati, sammāvācāya upasampadāya; svāssa hoti sammāvāyāmo. So sato micchāvācaṃ pajahati, sato sammāvācaṃ upasampajja viharati; sāssa hoti sammāsati. Itiyime tayo dhammā sammāvācaṃ anupa­ri­dhāvanti anu­pari­vattanti, seyyathidaṃ—sammādiṭṭhi, sammāvāyāmo, sammāsati.</p>
<p><a class="sc" id="11"></a><a class="wp" id="wp22"></a><a class="pts" id="pts3.75"></a><a class="ms" id="p_11M_399"></a><a class="msdiv" id="msdiv139"></a>Tatra, bhikkhave, sammādiṭṭhi pubbaṅgamā hoti. Kathañca, bhikkhave, sammādiṭṭhi pubbaṅgamā hoti? ­Micchā­kam­mantaṃ ‘micchākammanto’ti pajānāti, sammākammantaṃ ‘sammākammanto’ti pajānāti; sāssa hoti sammādiṭṭhi. <a class="wp" id="wp23"></a>Katamo ca, bhikkhave, micchākammanto? Pāṇātipāto, adinnādānaṃ, kāmesu­micchā­cāro—ayaṃ, bhikkhave, micchākammanto. <a class="wp" id="wp24"></a>Katamo ca, bhikkhave, sammākammanto? Sammā­kamman­tam­pahaṃ, bhikkhave, dvāyaṃ vadāmi—atthi, bhikkhave, sammākammanto sāsavo puññabhāgiyo upadhivepakko; atthi, bhikkhave, sammākammanto ariyo anāsavo lokuttaro maggaṅgo. <a class="wp" id="wp27"></a><a class="wp" id="wp25"></a>Katamo ca, bhikkhave, sammākammanto sāsavo puññabhāgiyo upadhivepakko? Pāṇātipātā veramaṇī, adinnādānā veramaṇī, kāmesu­micchā­cārā veramaṇī—ayaṃ, bhikkhave, sammākammanto sāsavo puññabhāgiyo upadhivepakko. <a class="wp" id="wp26"></a>Katamo ca, bhikkhave, sammākammanto ariyo anāsavo lokuttaro maggaṅgo? Yā kho, bhikkhave, ariyacittassa anāsa­va­cittassa ariya­magga­samaṅ­gino ariyamaggaṃ bhāvayato tīhi kāya­ducca­ritehi ārati virati paṭivirati veramaṇī—ayaṃ, bhikkhave, sammākammanto ariyo anāsavo lokuttaro maggaṅgo. So ­micchā­kam­mantassa pahānāya vāyamati, sammā­kamman­tassa upasampadāya; svāssa hoti sammāvāyāmo. So sato ­micchā­kam­mantaṃ pajahati, sato sammākammantaṃ upasampajja viharati; sāssa hoti sammāsati. Itiyime tayo dhammā sammākammantaṃ anupa­ri­dhāvanti anu­pari­vattanti, seyyathidaṃ—sammādiṭṭhi, sammāvāyāmo, sammāsati.</p>
<p><a class="sc" id="12"></a><a class="wp" id="wp28"></a><a class="ms" id="p_11M_400"></a><a class="msdiv" id="msdiv140"></a>Tatra, bhikkhave, sammādiṭṭhi pubbaṅgamā hoti. Kathañca, bhikkhave, sammādiṭṭhi pubbaṅgamā hoti? Micchāājīvaṃ ‘micchāājīvo’ti pajānāti, sammāājīvaṃ ‘sammāājīvo’ti pajānāti; sāssa hoti sammādiṭṭhi. <a class="wp" id="wp29"></a>Katamo ca, bhikkhave, micchāājīvo? Kuhanā, lapanā, nemittikatā, nippesikatā, lābhena lābhaṃ <span class="var" title="nijigiṃsanatā (bj, s1-3, km, pts1)" id="note181">nijigīsanatā</span>—ayaṃ, bhikkhave, micchāājīvo. <a class="wp" id="wp30"></a>Katamo ca, bhikkhave, sammāājīvo? Sammā­ājīvam­pahaṃ, bhikkhave, dvāyaṃ vadāmi—atthi, bhikkhave, sammāājīvo sāsavo puññabhāgiyo upadhivepakko; atthi, bhikkhave, sammāājīvo ariyo anāsavo lokuttaro maggaṅgo. <a class="wp" id="wp33"></a><a class="wp" id="wp31"></a>Katamo ca, bhikkhave, sammāājīvo sāsavo puññabhāgiyo upadhivepakko? Idha, bhikkhave, ariyasāvako micchāājīvaṃ pahāya sammāājīvena jīvikaṃ kappeti—ayaṃ, bhikkhave, sammāājīvo sāsavo puññabhāgiyo upadhivepakko. <a class="wp" id="wp32"></a>Katamo ca, bhikkhave, sammāājīvo ariyo anāsavo lokuttaro maggaṅgo? Yā kho, bhikkhave, ariyacittassa anāsa­va­cittassa ariya­magga­samaṅ­gino ariyamaggaṃ bhāvayato micchāājīvā ārati virati paṭivirati veramaṇī—ayaṃ, bhikkhave, sammāājīvo ariyo anāsavo lokuttaro maggaṅgo. So micchāājīvassa pahānāya vāyamati, sammāājīvassa upasampadāya; svāssa hoti sammāvāyāmo. So sato micchāājīvaṃ pajahati, sato sammāājīvaṃ upasampajja viharati; sāssa hoti sammāsati. Itiyime tayo dhammā sammāājīvaṃ anupa­ri­dhāvanti anu­pari­vattanti, seyyathidaṃ—sammādiṭṭhi, sammāvāyāmo, sammāsati.</p>
<p><a class="sc" id="13"></a><a class="wp" id="wp34"></a><a class="pts" id="pts3.76"></a><a class="ms" id="p_11M_401"></a><a class="msdiv" id="msdiv141"></a>Tatra, bhikkhave, sammādiṭṭhi pubbaṅgamā hoti. Kathañca, bhikkhave, sammādiṭṭhi pubbaṅgamā hoti? Sammādiṭṭhissa, bhikkhave, sammāsaṅkappo pahoti, sam­māsaṅkap­passa sammāvācā pahoti, sammāvācassa sammākammanto pahoti, sammā­kamman­tassa sammāājīvo pahoti, sammāājīvassa sammāvāyāmo pahoti, sammāvāyāmassa sammāsati pahoti, sammāsatissa sammāsamādhi pahoti, sammā­samā­dhissa sammāñāṇaṃ pahoti, sammāñāṇassa sammāvimutti pahoti. Iti kho, bhikkhave, aṭṭhaṅ­ga­saman­nā­gato <span class="var" title="sekkhā (bj) | sekho (s1-3) | sekho pāṭipado (pts1, mr)" id="note182">sekkho</span>, dasaṅ­ga­saman­nā­gato arahā hoti<span class="var" title=" etthantare pāṭho sī , syā1-3, kaṃ, pā1 potthakesu" id="note183">. Tatrapi sammāñāṇena aneke pāpakā akusalā dhammā vigatā bhāva­nā­pāri­pūriṃ gacchanti</span>.</p>
<p><a class="sc" id="14"></a><a class="wp" id="wp35"></a><a class="pts" id="pts3.77"></a><a class="ms" id="p_11M_402"></a><a class="msdiv" id="msdiv142"></a>Tatra, bhikkhave, sammādiṭṭhi pubbaṅgamā hoti. Kathañca, bhikkhave, sammādiṭṭhi pubbaṅgamā hoti? Sammādiṭṭhissa, bhikkhave, micchādiṭṭhi nijjiṇṇā hoti. Ye ca micchā­diṭṭhi­pac­cayā aneke pāpakā akusalā dhammā sambhavanti te cassa nijjiṇṇā honti. Sammā­diṭṭhi­pac­cayā aneke kusalā dhammā bhāva­nā­pāri­pūriṃ gacchanti. Sam­māsaṅkap­passa, bhikkhave, micchāsaṅkappo nijjiṇṇo hoti … pe … sammāvācassa, bhikkhave, micchāvācā nijjiṇṇā hoti … sammā­kamman­tassa, bhikkhave, micchākammanto nijjiṇṇo hoti … sammāājīvassa, bhikkhave, micchāājīvo nijjiṇṇo hoti … sammāvāyāmassa, bhikkhave, micchāvāyāmo nijjiṇṇo hoti … sammāsatissa, bhikkhave, micchāsati nijjiṇṇā hoti … sammā­samā­dhissa, bhikkhave, micchāsamādhi nijjiṇṇo hoti … sammāñāṇassa, bhikkhave, micchāñāṇaṃ nijjiṇṇaṃ hoti … sammā­vimuttassa, bhikkhave, micchāvimutti nijjiṇṇā hoti. Ye ca micchā­vimutti­pac­cayā aneke pāpakā akusalā dhammā sambhavanti te cassa nijjiṇṇā honti. Sammā­vimutti­pac­cayā ca aneke kusalā dhammā bhāva­nā­pāri­pūriṃ gacchanti.</p>
<p><a class="sc" id="15"></a><a class="wp" id="wp36"></a><a class="ms" id="p_11M_403"></a>Iti kho, bhikkhave, vīsati kusalapakkhā, vīsati akusalapakkhā—mahā­cat­tārīsako dhammapariyāyo pavattito appaṭivattiyo samaṇena vā brāhmaṇena vā devena vā mārena vā brahmunā vā kenaci vā lokasmiṃ.</p>
<p><a class="sc" id="16"></a><a class="wp" id="wp37"></a><a class="pts" id="pts3.78"></a><a class="ms" id="p_11M_404"></a><a class="msdiv" id="msdiv143"></a>Yo hi koci, bhikkhave, samaṇo vā brāhmaṇo vā imaṃ mahā­cat­tārīsa­kaṃ dhamma­pariyā­yaṃ garahitabbaṃ paṭik­kosi­tabbaṃ maññeyya tassa diṭṭheva dhamme dasasa­ha­dham­mikā vādānuvādā gārayhaṃ ṭhānaṃ āgacchanti—sammādiṭṭhiñce bhavaṃ garahati, ye ca micchādiṭṭhī samaṇabrāhmaṇā te bhoto pujjā, te bhoto pāsaṃsā; sam­māsaṅkap­pañce bhavaṃ garahati, ye ca micchāsaṅkappā samaṇabrāhmaṇā te bhoto pujjā, te bhoto pāsaṃsā; sammāvācañce bhavaṃ garahati … pe … sammā­kamman­tañce bhavaṃ garahati … sammāājīvañce bhavaṃ garahati … sammāvāyāmañce bhavaṃ garahati … sammāsatiñce bhavaṃ garahati … sammā­samā­dhiñce bhavaṃ garahati … sammāñāṇañce bhavaṃ garahati … sammā­vimuttiñce bhavaṃ garahati, ye ca micchāvimuttī samaṇabrāhmaṇā te bhoto pujjā, te bhoto pāsaṃsā. Yo koci, bhikkhave, samaṇo vā brāhmaṇo vā imaṃ mahā­cat­tārīsa­kaṃ dhamma­pariyā­yaṃ garahitabbaṃ paṭik­kosi­tabbaṃ maññeyya tassa diṭṭheva dhamme ime dasasa­ha­dham­mikā vādānuvādā gārayhaṃ ṭhānaṃ āgacchanti. <a class="wp" id="wp38"></a>Yepi te, bhikkhave, ahesuṃ okkalā <span class="var" title="vayabhiññā (mr)" id="note185">vassabhaññā</span> ahetuvādā akiriyavādā natthikavādā tepi mahā­cat­tārīsa­kaṃ dhamma­pariyā­yaṃ na garahitabbaṃ nap­paṭik­kosi­tabbaṃ <span class="var" title="maññeyyuṃ (s1-3, pts1, mr)" id="note186">amaññiṃsu</span>. Taṃ kissa hetu? ­Nindāb­yā­rosa­u­pāram­bha­bhayā”ti.</p>
<p><a class="sc" id="17"></a><a class="ms" id="p_11M_405"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Mahā­cattā­rīsaka­suttaṃ niṭṭhitaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Anupadavagga</span> <span class="hidden">Mahā­cat­tārīsa­kasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>