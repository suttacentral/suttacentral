<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn23">
<article>
<div class="hgroup">
<p class="division">Majjhima Nikāya 23</p>
<h1>Vammikasutta</h1>
</div>
<p><a class="sc" id="1"></a><a class="wp" id="wp1"></a><a class="ms" id="p_9M_837"></a><a class="msdiv" id="msdiv249"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmā kumārakassapo andhavane viharati. Atha kho aññatarā devatā abhikkantāya rattiyā abhikkan­ta­vaṇṇā kevalakappaṃ andhavanaṃ obhāsetvā yenāyasmā kumārakassapo tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhitā kho sā devatā āyasmantaṃ kumārakassapaṃ etadavoca: </p>
<p><a class="sc" id="2"></a><a class="wp" id="wp2"></a><a class="pts" id="pts1.143"></a><a class="ms" id="p_9M_838"></a>“Bhikkhu bhikkhu, ayaṃ <span class="var" title="vammīko (si, pts1)" id="note261">vammiko</span> rattiṃ dhūmāyati, divā pajjalati. Brāhmaṇo evamāha: ‘abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa laṅgiṃ ‘laṅgī, bhadante’ti. Brāhmaṇo evamāha: ‘ukkhipa laṅgiṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa uddhumāyikaṃ. ‘Uddhumāyikā, bhadante’ti. Brāhmaṇo evamāha: ‘ukkhipa uddhumāyikaṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa dvidhāpathaṃ. ‘Dvidhāpatho, bhadante’ti. Brāhmaṇo evamāha: ‘ukkhipa dvidhāpathaṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa <span class="var" title="paṅkavāraṃ (s1-3) | caṅkavāraṃ (mr)" id="note262">caṅgavāraṃ</span>. ‘Caṅgavāro, bhadante’ti. Brāhmaṇo evamāha: ‘ukkhipa caṅgavāraṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa kummaṃ. ‘Kummo, bhadante’ti. Brāhmaṇo evamāha: ‘ukkhipa kummaṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa asisūnaṃ. ‘Asisūnā, bhadante’ti. Brāhmaṇo evamāha: ‘ukkhipa asisūnaṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa maṃsapesiṃ. ‘Maṃsapesi, bhadante’ti. Brāhmaṇo evamāha: ‘ukkhipa maṃsapesiṃ; abhikkhaṇa, sumedha, satthaṃ ādāyā’ti. Abhikkhaṇanto sumedho satthaṃ ādāya addasa nāgaṃ. ‘Nāgo, bhadante’ti. Brāhmaṇo evamāha: ‘tiṭṭhatu nāgo, mā nāgaṃ ghaṭṭesi; namo karohi nāgassā’ti.</p>
<p><a class="sc" id="3"></a><a class="ms" id="p_9M_839"></a>Ime kho tvaṃ, bhikkhu, pañhe bhagavantaṃ upasaṅkamitvā puccheyyāsi, yathā ca te bhagavā byākaroti tathā naṃ dhāreyyāsi. Nāhaṃ taṃ, bhikkhu, passāmi sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya, yo imesaṃ pañhānaṃ veyyākaraṇena cittaṃ ārādheyya aññatra tathāgatena vā, tathā­gata­sā­vakena vā, ito vā pana sutvā”ti—idamavoca sā devatā. Idaṃ vatvā tat­the­vantara­dhāyi.</p>
<p><a class="sc" id="4"></a><a class="wp" id="wp3"></a><a class="ms" id="p_9M_840"></a><a class="msdiv" id="msdiv250"></a>Atha kho āyasmā kumārakassapo tassā rattiyā accayena yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā kumārakassapo bhagavantaṃ etadavoca: “imaṃ, bhante, rattiṃ aññatarā devatā abhikkantāya rattiyā abhikkan­ta­vaṇṇā kevalakappaṃ andhavanaṃ obhāsetvā yenāhaṃ tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhitā kho, bhante, sā devatā maṃ etadavoca: ‘bhikkhu bhikkhu, ayaṃ vammiko rattiṃ dhūmāyati, divā pajjalati. Brāhmaṇo evamāha: “abhikkhaṇa, sumedha, satthaṃ ādāyā”ti. Abhikkhaṇanto sumedho satthaṃ ādāya … pe … ito vā pana sutvā’ti. Idamavoca, bhante, sā devatā. Idaṃ vatvā tat­the­vantara­dhāyi. Ko nu kho, bhante, vammiko, kā rattiṃ dhūmāyanā, kā divā pajjalanā, ko brāhmaṇo, ko sumedho, kiṃ satthaṃ, kiṃ abhikkhaṇaṃ, kā laṅgī, kā uddhumāyikā, ko dvidhāpatho, kiṃ caṅgavāraṃ, ko kummo, kā asisūnā, kā maṃsapesi, ko nāgo”ti?</p>
<p><a class="sc" id="5"></a><a class="wp" id="wp4"></a><a class="pts" id="pts1.144"></a><a class="ms" id="p_9M_841"></a><a class="msdiv" id="msdiv251"></a>“‘Vammiko’ti kho, bhikkhu, imassetaṃ <span class="var" title="cātumma­hā­bhū­tikassa (bj, s1-3, pts1)" id="note263">­cātuma­hā­bhū­tikassa</span> kāyassa adhivacanaṃ, mātā­pet­ti­ka­sam­bha­vassa odana­kummā­sūpa­ca­yassa anic­cuc­chāda­na­parimad­dana­bheda­na­viddhaṃ­sana­dhammassa. <span class="brnum">(1)</span></p>
<p><a class="sc" id="6"></a><a class="ms" id="p_9M_842"></a>Yaṃ kho, bhikkhu, divā <span class="var" title="kammantaṃ (mr)" id="note264">kammante</span> ārabbha rattiṃ anuvitakketi anuvicāreti—ayaṃ rattiṃ dhūmāyanā. Yaṃ kho, bhikkhu, rattiṃ anuvitakketvā anuvicāretvā divā kammante payojeti kāyena vācāya ‘<span class="var" title="idaṃ padaṃ s1-3 potthakesu" id="note265">manasā</span>’—ayaṃ divā pajjalanā. (2–3.)</p>
<p><a class="sc" id="7"></a><a class="ms" id="p_9M_843"></a>‘Brāhmaṇo’ti kho, bhikkhu, tathā­gatas­setaṃ adhivacanaṃ arahato sammā­sambud­dhassa. ‘Sumedho’ti kho, bhikkhu, sekkhassetaṃ bhikkhuno adhivacanaṃ. (4–5.)</p>
<p><a class="sc" id="8"></a><a class="ms" id="p_9M_844"></a>‘Satthan’ti kho, bhikkhu, ariyāyetaṃ paññāya adhivacanaṃ. ‘Abhikkhaṇan’ti kho, bhikkhu, vīriyā­rambhas­setaṃ adhivacanaṃ. (6–7.)</p>
<p><a class="sc" id="9"></a><a class="ms" id="p_9M_845"></a>‘Laṅgī’ti kho, bhikkhu, avijjāyetaṃ adhivacanaṃ. Ukkhipa laṅgiṃ, pajaha avijjaṃ; abhikkhaṇa, sumedha, satthaṃ ādāyāti ayametassa attho. <span class="brnum">(8)</span></p>
<p><a class="sc" id="10"></a><a class="ms" id="p_9M_846"></a>‘Uddhumāyikā’ti kho, bhikkhu, kodhūpāyā­sas­setaṃ adhivacanaṃ. Ukkhipa uddhumāyikaṃ, pajaha kodhūpāyāsaṃ; abhikkhaṇa, sumedha, satthaṃ ādāyāti ayametassa attho. <span class="brnum">(9)</span></p>
<p><a class="sc" id="11"></a><a class="ms" id="p_9M_847"></a>‘Dvidhāpatho’ti kho, bhikkhu, vici­kicchā­yetaṃ adhivacanaṃ. Ukkhipa dvidhāpathaṃ, pajaha vicikicchaṃ; abhikkhaṇa, sumedha, satthaṃ ādāyāti ayametassa attho. <span class="brnum">(10)</span></p>
<p><a class="sc" id="12"></a><a class="ms" id="p_9M_848"></a>‘Caṅgavāran’ti kho, bhikkhu, pañcannetaṃ nīvaraṇānaṃ adhivacanaṃ, seyyathidaṃ— kāmacchan­da­nīvara­ṇassa, ­byāpā­da­nīvara­ṇassa, thina­middha­nīvara­ṇassa, uddhac­ca­kukkuc­ca­nīvara­ṇassa, vici­kicchā­nīvara­ṇassa. Ukkhipa caṅgavāraṃ, pajaha pañca nīvaraṇe; abhikkhaṇa, sumedha, satthaṃ ādāyāti ayametassa attho. <span class="brnum">(11)</span></p>
<p><a class="sc" id="13"></a><a class="ms" id="p_9M_849"></a>‘Kummo’ti kho, bhikkhu, pañcannetaṃ upādā­nak­khan­dhā­naṃ adhivacanaṃ, seyyathidaṃ—rūpupādā­nak­khan­dhassa, veda­nupādā­nak­khan­dhassa, sañ­ñupādā­nak­khan­dhassa, saṅ­khā­rupādā­nak­khan­dhassa, viññā­ṇupādā­nak­khan­dhassa. Ukkhipa kummaṃ, pajaha pañcu­pādā­nak­khan­dhe; abhikkhaṇa, sumedha, satthaṃ ādāyāti ayametassa attho. <span class="brnum">(12)</span></p>
<p><a class="sc" id="14"></a><a class="pts" id="pts1.145"></a><a class="ms" id="p_9M_850"></a>‘Asisūnā’ti kho, bhikkhu, pañcannetaṃ kāmaguṇānaṃ adhivacanaṃ— cak­khu­viññeyyā­naṃ rūpānaṃ iṭṭhānaṃ kantānaṃ manāpānaṃ piyarūpānaṃ kāmūpa­saṃhi­tā­naṃ rajanīyānaṃ, sota­viññeyyā­naṃ saddānaṃ … pe … ghāna­viññeyyā­naṃ gandhānaṃ … pe … jivhā­viññeyyā­naṃ rasānaṃ … pe … kāya­viññeyyā­naṃ phoṭṭhabbānaṃ iṭṭhānaṃ kantānaṃ manāpānaṃ piyarūpānaṃ kāmūpa­saṃhi­tā­naṃ rajanīyānaṃ. Ukkhipa asisūnaṃ, pajaha pañca kāmaguṇe; abhikkhaṇa, sumedha, satthaṃ ādāyāti ayametassa attho. <span class="brnum">(13)</span></p>
<p><a class="sc" id="15"></a><a class="ms" id="p_9M_851"></a>‘Maṃsapesī’ti kho, bhikkhu, nandī­rāgas­setaṃ adhivacanaṃ. Ukkhipa maṃsapesiṃ, pajaha nandīrāgaṃ; abhikkhaṇa, sumedha, satthaṃ ādāyāti ayametassa attho. <span class="brnum">(14)</span></p>
<p><a class="sc" id="16"></a><a class="ms" id="p_9M_852"></a>‘Nāgo’ti kho, bhikkhu, khīṇā­savas­setaṃ bhikkhuno adhivacanaṃ. Tiṭṭhatu nāgo, mā nāgaṃ ghaṭṭesi; namo karohi nāgassāti ayametassa attho”ti. <span class="brnum">(15)</span></p>
<p><a class="sc" id="17"></a><a class="ms" id="p_9M_853"></a>Idamavoca bhagavā. Attamano āyasmā kumārakassapo bhagavato bhāsitaṃ abhinandīti.</p>
<p class="endsection">Vammikasuttaṃ niṭṭhitaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Opammavagga</span> <span class="hidden">Vammikasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>