<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn26">
<article>
<div class="hgroup">
<p class="division">Majjhima Nikāya 26</p>
<h1><span class="var" title="ariya­pari­yesana­suttaṃ (bj, pts1)" id="note274">Pāsarāsisutta</span></h1>
</div>
<p><a class="sc" id="1"></a><a class="wp" id="wp1"></a><a class="ms" id="p_9M_933"></a><a class="msdiv" id="msdiv272"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. <a class="wp" id="wp2"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya pāvisi. Atha kho sambahulā bhikkhū yenāyasmā ānando tenu­pasaṅka­miṃsu; upasaṅkamitvā āyasmantaṃ ānandaṃ etadavocuṃ: “cirassutā no, āvuso ānanda, bhagavato sammukhā dhammī kathā. Sādhu mayaṃ, āvuso ānanda, labheyyāma bhagavato sammukhā dhammiṃ kathaṃ savanāyā”ti. “Tena hāyasmanto yena rammakassa brāhmaṇassa assamo tenupa­saṅka­ma­tha; appeva nāma labheyyātha bhagavato sammukhā dhammiṃ kathaṃ savanāyā”ti. “Evamāvuso”ti kho te bhikkhū āyasmato ānandassa paccassosuṃ.</p>
<p><a class="sc" id="2"></a><a class="wp" id="wp3"></a><a class="pts" id="pts1.161"></a><a class="ms" id="p_9M_934"></a>Atha kho bhagavā sāvatthiyaṃ piṇḍāya caritvā pacchābhattaṃ piṇḍa­pāta­paṭik­kanto āyasmantaṃ ānandaṃ āmantesi: “āyāmānanda, yena pubbārāmo migāramā­tu­pāsādo tenu­pasaṅka­mis­sāma divāvihārāyā”ti. “Evaṃ, bhante”ti kho āyasmā ānando bhagavato paccassosi. Atha kho bhagavā āyasmatā ānandena saddhiṃ yena pubbārāmo migāramā­tu­pāsādo tenupasaṅkami divāvihārāya. Atha kho bhagavā sāyanhasamayaṃ paṭisallānā vuṭṭhito āyasmantaṃ ānandaṃ āmantesi: “āyāmānanda, yena pubbakoṭṭhako tenu­pasaṅka­mis­sāma gattāni parisiñcitun”ti. “Evaṃ, bhante”ti kho āyasmā ānando bhagavato paccassosi.</p>
<p><a class="sc" id="3"></a><a class="ms" id="p_9M_935"></a><a class="msdiv" id="msdiv273"></a>Atha kho bhagavā āyasmatā ānandena saddhiṃ yena pubbakoṭṭhako tenupasaṅkami gattāni parisiñcituṃ. Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. Atha kho āyasmā ānando bhagavantaṃ etadavoca: “ayaṃ, bhante, rammakassa brāhmaṇassa assamo avidūre. Ramaṇīyo, bhante, rammakassa brāhmaṇassa assamo; pāsādiko, bhante, rammakassa brāhmaṇassa assamo. Sādhu, bhante, bhagavā yena rammakassa brāhmaṇassa assamo tenupa­saṅka­matu anukampaṃ upādāyā”ti. Adhivāsesi bhagavā tuṇhībhāvena.</p>
<p><a class="sc" id="4"></a><a class="wp" id="wp4"></a><a class="ms" id="p_9M_936"></a>Atha kho bhagavā yena rammakassa brāhmaṇassa assamo tenupasaṅkami. Tena kho pana samayena sambahulā bhikkhū rammakassa brāhmaṇassa assame dhammiyā kathāya sannisinnā honti. Atha kho bhagavā bahid­vāra­koṭṭhake aṭṭhāsi kathā­pari­yosānaṃ āgamayamāno. Atha kho bhagavā kathā­pari­yosānaṃ viditvā ukkāsitvā aggaḷaṃ ākoṭesi. Vivariṃsu kho te bhikkhū bhagavato dvāraṃ. Atha kho bhagavā rammakassa brāhmaṇassa assamaṃ pavisitvā paññatte āsane nisīdi. Nisajja kho bhagavā bhikkhū āmantesi: “kāya nuttha, bhikkhave, etarahi kathāya sannisinnā? Kā ca pana vo antarākathā vippakatā”ti? “Bhagavantameva kho no, bhante, ārabbha dhammī kathā vippakatā, atha bhagavā anuppatto”ti.</p>
<p><a class="sc" id="5"></a><a class="ms" id="p_9M_937"></a>“Sādhu, bhikkhave. Etaṃ kho, bhikkhave, tumhākaṃ patirūpaṃ kulaputtānaṃ saddhā agārasmā anagāriyaṃ pabbajitānaṃ yaṃ tumhe dhammiyā kathāya sanni­sīdey­yā­tha. Sannipatitānaṃ vo, bhikkhave, dvayaṃ karaṇīyaṃ—dhammī vā kathā, ariyo vā tuṇhībhāvo.</p>
<p><a class="sc" id="6"></a><a class="wp" id="wp5"></a><a class="ms" id="p_9M_938"></a><a class="msdiv" id="msdiv274"></a>Dvemā, bhikkhave, pariyesanā—ariyā ca pariyesanā, anariyā ca pariyesanā.</p>
<p><a class="sc" id="7"></a><a class="pts" id="pts1.162"></a><a class="ms" id="p_9M_939"></a>Katamā ca, bhikkhave, anariyā pariyesanā? Idha, bhikkhave, ekacco attanā jātidhammo samāno jātidham­maṃ­yeva pariyesati, attanā jarādhammo samāno jarā­dhammaṃ­yeva pariyesati, attanā byādhidhammo samāno byādhi­dhammaṃ­yeva pariyesati, attanā maraṇadhammo samāno maraṇa­dhammaṃ­yeva pariyesati, attanā sokadhammo samāno soka­dham­maṃ­yeva pariyesati, attanā saṅki­lesa­dhammo samāno saṅki­lesa­dhammaṃ­yeva pariyesati.</p>
<p><a class="sc" id="8"></a><a class="wp" id="wp6"></a><a class="ms" id="p_9M_940"></a>Kiñca, bhikkhave, jātidhammaṃ vadetha? Puttabhariyaṃ, bhikkhave, jātidhammaṃ, dāsidāsaṃ jātidhammaṃ, ajeḷakaṃ jātidhammaṃ, kukkuṭasūkaraṃ jātidhammaṃ, hatthi­ga­vāssava­ḷavaṃ jātidhammaṃ, jāta­rūpa­rajataṃ jātidhammaṃ. Jātidhammā hete, bhikkhave, upadhayo. Etthāyaṃ <span class="var" title="gadhito (s1-3, mr)" id="note275">gathito</span> mucchito ajjhāpanno attanā jātidhammo samāno jātidham­maṃ­yeva pariyesati.</p>
<p><a class="sc" id="9"></a><a class="wp" id="wp7"></a><a class="ms" id="p_9M_941"></a>Kiñca, bhikkhave, jarādhammaṃ vadetha? Puttabhariyaṃ, bhikkhave, jarādhammaṃ, dāsidāsaṃ jarādhammaṃ, ajeḷakaṃ jarādhammaṃ, kukkuṭasūkaraṃ jarādhammaṃ, hatthi­ga­vāssava­ḷavaṃ jarādhammaṃ, jāta­rūpa­rajataṃ jarādhammaṃ. Jarādhammā hete, bhikkhave, upadhayo. Etthāyaṃ gathito mucchito ajjhāpanno attanā jarādhammo samāno jarā­dhammaṃ­yeva pariyesati.</p>
<p><a class="sc" id="10"></a><a class="wp" id="wp8"></a><a class="ms" id="p_9M_942"></a>Kiñca, bhikkhave, byādhidhammaṃ vadetha? Puttabhariyaṃ, bhikkhave, byādhidhammaṃ, dāsidāsaṃ byādhidhammaṃ, ajeḷakaṃ byādhidhammaṃ, kukkuṭasūkaraṃ byādhidhammaṃ, hatthi­ga­vāssava­ḷavaṃ byādhidhammaṃ. Byādhidhammā hete, bhikkhave, upadhayo. Etthāyaṃ gathito mucchito ajjhāpanno attanā byādhidhammo samāno byādhi­dhammaṃ­yeva pariyesati.</p>
<p><a class="sc" id="11"></a><a class="wp" id="wp9"></a><a class="ms" id="p_9M_943"></a>Kiñca, bhikkhave, maraṇadhammaṃ vadetha? Puttabhariyaṃ, bhikkhave, maraṇadhammaṃ, dāsidāsaṃ maraṇadhammaṃ, ajeḷakaṃ maraṇadhammaṃ, kukkuṭasūkaraṃ maraṇadhammaṃ, hatthi­ga­vāssava­ḷavaṃ maraṇadhammaṃ. Maraṇadhammā hete, bhikkhave, upadhayo. Etthāyaṃ gathito mucchito ajjhāpanno attanā maraṇadhammo samāno maraṇa­dhammaṃ­yeva pariyesati.</p>
<p><a class="sc" id="12"></a><a class="wp" id="wp10"></a><a class="ms" id="p_9M_944"></a>Kiñca, bhikkhave, sokadhammaṃ vadetha? Puttabhariyaṃ, bhikkhave, sokadhammaṃ, dāsidāsaṃ sokadhammaṃ, ajeḷakaṃ sokadhammaṃ, kukkuṭasūkaraṃ sokadhammaṃ, hatthi­ga­vāssava­ḷavaṃ sokadhammaṃ. Sokadhammā hete, bhikkhave, upadhayo. Etthāyaṃ gathito mucchito ajjhāpanno attanā sokadhammo samāno soka­dham­maṃ­yeva pariyesati.</p>
<p><a class="sc" id="13"></a><a class="wp" id="wp11"></a><a class="ms" id="p_9M_945"></a>Kiñca, bhikkhave, saṅki­lesa­dhammaṃ vadetha? Puttabhariyaṃ, bhikkhave, saṅki­lesa­dhammaṃ, dāsidāsaṃ saṅki­lesa­dhammaṃ, ajeḷakaṃ saṅki­lesa­dhammaṃ, kukkuṭasūkaraṃ saṅki­lesa­dhammaṃ, hatthi­ga­vāssava­ḷavaṃ saṅki­lesa­dhammaṃ, jāta­rūpa­rajataṃ saṅki­lesa­dhammaṃ. Saṅki­lesa­dhammā hete, bhikkhave, upadhayo. Etthāyaṃ gathito mucchito ajjhāpanno attanā saṅki­lesa­dhammo samāno saṅki­lesa­dhammaṃ­yeva pariyesati. Ayaṃ, bhikkhave, anariyā pariyesanā.</p>
<p><a class="sc" id="14"></a><a class="wp" id="wp12"></a><a class="pts" id="pts1.163"></a><a class="ms" id="p_9M_946"></a><a class="msdiv" id="msdiv275"></a>Katamā ca, bhikkhave, ariyā pariyesanā? Idha, bhikkhave, ekacco attanā jātidhammo samāno jātidhamme ādīnavaṃ viditvā ajātaṃ anuttaraṃ yogakkhemaṃ nibbānaṃ pariyesati, attanā jarādhammo samāno jarādhamme ādīnavaṃ viditvā ajaraṃ anuttaraṃ yogakkhemaṃ nibbānaṃ pariyesati, attanā byādhidhammo samāno byādhidhamme ādīnavaṃ viditvā abyādhiṃ anuttaraṃ yogakkhemaṃ nibbānaṃ pariyesati, attanā maraṇadhammo samāno maraṇadhamme ādīnavaṃ viditvā amataṃ anuttaraṃ yogakkhemaṃ nibbānaṃ pariyesati, attanā sokadhammo samāno sokadhamme ādīnavaṃ viditvā asokaṃ anuttaraṃ yogakkhemaṃ nibbānaṃ pariyesati, attanā saṅki­lesa­dhammo samāno saṅki­lesa­dhamme ādīnavaṃ viditvā asaṅkiliṭṭhaṃ anuttaraṃ yogakkhemaṃ nibbānaṃ pariyesati. Ayaṃ, bhikkhave, ariyā pariyesanā.</p>
<p><a class="sc" id="15"></a><a class="wp" id="wp13"></a><a class="ms" id="p_9M_947"></a><a class="msdiv" id="msdiv276"></a>Ahampi sudaṃ, bhikkhave, pubbeva sambodhā anabhi­sambud­dho bodhisattova samāno attanā jātidhammo samāno jātidham­maṃ­yeva pariyesāmi, attanā jarādhammo samāno jarā­dhammaṃ­yeva pariyesāmi, attanā byādhidhammo samāno byādhi­dhammaṃ­yeva pariyesāmi, attanā maraṇadhammo samāno maraṇa­dhammaṃ­yeva pariyesāmi, attanā sokadhammo samāno soka­dham­maṃ­yeva pariyesāmi, attanā saṅki­lesa­dhammo samāno saṅki­lesa­dhammaṃ­yeva pariyesāmi. Tassa mayhaṃ, bhikkhave, etadahosi: ‘kiṃ nu kho ahaṃ attanā jātidhammo samāno jātidham­maṃ­yeva pariyesāmi, attanā jarādhammo samāno … pe … byādhidhammo samāno … maraṇadhammo samāno … sokadhammo samāno … attanā saṅki­lesa­dhammo samāno saṅki­lesa­dhammaṃ­yeva pariyesāmi? Yannūnāhaṃ attanā jātidhammo samāno jātidhamme ādīnavaṃ viditvā ajātaṃ anuttaraṃ yogakkhemaṃ nibbānaṃ pariyeseyyaṃ, attanā jarādhammo samāno jarādhamme ādīnavaṃ viditvā ajaraṃ anuttaraṃ yogakkhemaṃ nibbānaṃ pariyeseyyaṃ, attanā byādhidhammo samāno byādhidhamme ādīnavaṃ viditvā abyādhiṃ anuttaraṃ yogakkhemaṃ nibbānaṃ pariyeseyyaṃ, attanā maraṇadhammo samāno maraṇadhamme ādīnavaṃ viditvā amataṃ anuttaraṃ yogakkhemaṃ nibbānaṃ pariyeseyyaṃ, attanā sokadhammo samāno sokadhamme ādīnavaṃ viditvā asokaṃ anuttaraṃ yogakkhemaṃ nibbānaṃ pariyeseyyaṃ, attanā saṅki­lesa­dhammo samāno saṅki­lesa­dhamme ādīnavaṃ viditvā asaṅkiliṭṭhaṃ anuttaraṃ yogakkhemaṃ nibbānaṃ pariyeseyyan’ti.</p>
<p><a class="sc" id="16"></a><a class="wp" id="wp14"></a><a class="pts" id="pts1.164"></a><a class="ms" id="p_9M_948"></a><a class="msdiv" id="msdiv277"></a> So kho ahaṃ, bhikkhave, aparena samayena daharova samāno susukāḷakeso, bhadrena yobbanena samannāgato paṭhamena vayasā akāmakānaṃ mātāpitūnaṃ assumukhānaṃ rudantānaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajiṃ. <a class="wp" id="wp15"></a>So evaṃ pabbajito samāno <span class="var" title="kiṃ­kusalaṃ­ga­vesī (mr)" id="note277">kiṃ­kusala­gavesī</span> anuttaraṃ santivarapadaṃ pariyesamāno yena āḷāro kālāmo tenupasaṅkamiṃ. Upasaṅkamitvā āḷāraṃ kālāmaṃ etadavocaṃ: ‘icchāmahaṃ, āvuso kālāma, imasmiṃ dhammavinaye brahmacariyaṃ caritun’ti. Evaṃ vutte, bhikkhave, āḷāro kālāmo maṃ etadavoca: ‘viharatāyasmā; tādiso ayaṃ dhammo yattha viññū puriso nacirasseva sakaṃ ācariyakaṃ sayaṃ abhiññā sacchikatvā upasampajja vihareyyā’ti. So kho ahaṃ, bhikkhave, nacirasseva khippameva taṃ dhammaṃ pariyāpuṇiṃ. So kho ahaṃ, bhikkhave, tāvatakeneva oṭṭhapa­hata­mat­tena lapi­talāpa­na­mat­tena ñāṇavādañca vadāmi theravādañca, ‘jānāmi passāmī’ti ca paṭijānāmi ahañceva aññe ca. Tassa mayhaṃ, bhikkhave, etadahosi: ‘na kho āḷāro kālāmo imaṃ dhammaṃ kevalaṃ saddhā­matta­kena sayaṃ abhiññā sacchikatvā upasampajja viharāmīti pavedeti; addhā āḷāro kālāmo imaṃ dhammaṃ jānaṃ passaṃ viharatī’ti.</p>
<p><a class="sc" id="17"></a><a class="ms" id="p_9M_949"></a>Atha khvāhaṃ, bhikkhave, yena āḷāro kālāmo tenupasaṅkamiṃ; upasaṅkamitvā āḷāraṃ kālāmaṃ etadavocaṃ: ‘kittāvatā no, āvuso kālāma, imaṃ dhammaṃ sayaṃ abhiññā sacchikatvā <span class="var" title="upasampajja pavedesīti (bj, s1-3, pts1)" id="note278">upasampajja viharāmīti pavedesī’ti</span>? Evaṃ vutte, bhikkhave, āḷāro kālāmo ākiñ­cañ­ñā­yatanaṃ pavedesi. Tassa mayhaṃ, bhikkhave, etadahosi: ‘na kho āḷārasseva kālāmassa atthi saddhā, mayhampatthi saddhā; na kho āḷārasseva kālāmassa atthi vīriyaṃ, mayhampatthi vīriyaṃ; na kho āḷārasseva kālāmassa atthi sati, mayhampatthi sati; na kho āḷārasseva kālāmassa atthi samādhi, mayhampatthi samādhi; na kho āḷārasseva kālāmassa atthi paññā, mayhampatthi paññā. Yannūnāhaṃ yaṃ dhammaṃ āḷāro kālāmo sayaṃ abhiññā sacchikatvā upasampajja viharāmīti pavedeti, tassa dhammassa sacchikiriyāya padaheyyan’ti. So kho ahaṃ, bhikkhave, nacirasseva khippameva taṃ dhammaṃ sayaṃ abhiññā sacchikatvā upasampajja vihāsiṃ.</p>
<p><a class="sc" id="18"></a><a class="ms" id="p_9M_950"></a>Atha khvāhaṃ, bhikkhave, yena āḷāro kālāmo tenupasaṅkamiṃ; upasaṅkamitvā āḷāraṃ kālāmaṃ etadavocaṃ: </p>
<p><a class="sc" id="19"></a><a class="ms" id="p_9M_951"></a>‘Ettāvatā no, āvuso kālāma, imaṃ dhammaṃ sayaṃ abhiññā sacchikatvā upasampajja pavedesī’ti?</p>
<p><a class="sc" id="20"></a><a class="ms" id="p_9M_952"></a>‘Ettāvatā kho ahaṃ, āvuso, imaṃ dhammaṃ sayaṃ abhiññā sacchikatvā upasampajja pavedemī’ti.</p>
<p><a class="sc" id="21"></a><a class="ms" id="p_9M_953"></a>‘Ahampi kho, āvuso, ettāvatā imaṃ dhammaṃ sayaṃ abhiññā sacchikatvā upasampajja viharāmī’ti.</p>
<p><a class="sc" id="22"></a><a class="pts" id="pts1.165"></a><a class="ms" id="p_9M_954"></a>‘Lābhā no, āvuso, suladdhaṃ no, āvuso, ye mayaṃ āyasmantaṃ tādisaṃ sabrahmacāriṃ passāma. Iti yāhaṃ dhammaṃ sayaṃ abhiññā sacchikatvā upasampajja pavedemi taṃ tvaṃ dhammaṃ sayaṃ abhiññā sacchikatvā upasampajja viharasi. Yaṃ tvaṃ dhammaṃ sayaṃ abhiññā sacchikatvā upasampajja viharasi tamahaṃ dhammaṃ sayaṃ abhiññā sacchikatvā upasampajja pavedemi. Iti yāhaṃ dhammaṃ jānāmi taṃ tvaṃ dhammaṃ jānāsi, yaṃ tvaṃ dhammaṃ jānāsi tamahaṃ dhammaṃ jānāmi. Iti yādiso ahaṃ tādiso tuvaṃ, yādiso tuvaṃ tādiso ahaṃ. Ehi dāni, āvuso, ubhova santā imaṃ gaṇaṃ pariharāmā’ti.</p>
<p><a class="sc" id="23"></a><a class="ms" id="p_9M_955"></a> Iti kho, bhikkhave, āḷāro kālāmo ācariyo me <span class="var" title="samāno antevāsiṃ (bj, s1-3, pts1)" id="note280">samāno attano antevāsiṃ</span> maṃ samānaṃ <span class="var" title="attano (bj, pts1)" id="note281">attanā</span> samasamaṃ ṭhapesi, uḷārāya ca maṃ pūjāya pūjesi. Tassa mayhaṃ, bhikkhave, etadahosi: ‘nāyaṃ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati, yāvadeva ākiñ­cañ­ñā­yata­nū­papat­tiyā’ti. So kho ahaṃ, bhikkhave, taṃ dhammaṃ analaṅkaritvā tasmā dhammā nibbijja apakkamiṃ.</p>
<p><a class="sc" id="24"></a><a class="wp" id="wp16"></a><a class="ms" id="p_9M_956"></a><a class="msdiv" id="msdiv278"></a>So kho ahaṃ, bhikkhave, kiṃ kusalagavesī anuttaraṃ santivarapadaṃ pariyesamāno yena <span class="var" title="uddako (bj, s1-3, pts1)" id="note282">udako</span> rāmaputto tenupasaṅkamiṃ; upasaṅkamitvā udakaṃ rāmaputtaṃ etadavocaṃ: ‘icchāmahaṃ, <span class="var" title="āvuso rāma (s1-3, mr)" id="note284">āvuso</span>, imasmiṃ dhammavinaye brahmacariyaṃ caritun’ti. Evaṃ vutte, bhikkhave, udako rāmaputto maṃ etadavoca: ‘viharatāyasmā; tādiso ayaṃ dhammo yattha viññū puriso nacirasseva sakaṃ ācariyakaṃ sayaṃ abhiññā sacchikatvā upasampajja vihareyyā’ti. So kho ahaṃ, bhikkhave, nacirasseva khippameva taṃ dhammaṃ pariyāpuṇiṃ. So kho ahaṃ, bhikkhave, tāvatakeneva oṭṭhapa­hata­mat­tena lapi­talāpa­na­mat­tena ñāṇavādañca vadāmi theravādañca, ‘jānāmi passāmī’ti ca paṭijānāmi ahañceva aññe ca. Tassa mayhaṃ, bhikkhave, etadahosi: ‘na kho rāmo imaṃ dhammaṃ kevalaṃ saddhā­matta­kena sayaṃ abhiññā sacchikatvā upasampajja viharāmīti pavedesi; addhā rāmo imaṃ dhammaṃ jānaṃ passaṃ vihāsī’ti.</p>
<p><a class="sc" id="25"></a><a class="pts" id="pts1.166"></a><a class="ms" id="p_9M_957"></a>Atha khvāhaṃ, bhikkhave, yena udako rāmaputto tenupasaṅkamiṃ; upasaṅkamitvā udakaṃ rāmaputtaṃ etadavocaṃ: ‘kittāvatā no, āvuso, rāmo imaṃ dhammaṃ sayaṃ abhiññā sacchikatvā upasampajja viharāmīti pavedesī’ti? Evaṃ vutte, bhikkhave, udako rāmaputto neva­saññā­nā­sañ­ñāyata­naṃ pavedesi. Tassa mayhaṃ, bhikkhave, etadahosi: ‘na kho rāmasseva ahosi saddhā, mayhampatthi saddhā; na kho rāmasseva ahosi vīriyaṃ, mayhampatthi vīriyaṃ; na kho rāmasseva ahosi sati, mayhampatthi sati; na kho rāmasseva ahosi samādhi, mayhampatthi samādhi, na kho rāmasseva ahosi paññā, mayhampatthi paññā. Yannūnāhaṃ yaṃ dhammaṃ rāmo sayaṃ abhiññā sacchikatvā upasampajja viharāmīti pavedesi, tassa dhammassa sacchikiriyāya padaheyyan’ti. So kho ahaṃ, bhikkhave, nacirasseva khippameva taṃ dhammaṃ sayaṃ abhiññā sacchikatvā upasampajja vihāsiṃ.</p>
<p><a class="sc" id="26"></a><a class="ms" id="p_9M_958"></a>Atha khvāhaṃ, bhikkhave, yena udako rāmaputto tenupasaṅkamiṃ; upasaṅkamitvā udakaṃ rāmaputtaṃ etadavocaṃ: </p>
<p><a class="sc" id="27"></a><a class="ms" id="p_9M_959"></a>‘Ettāvatā no, āvuso, rāmo imaṃ dhammaṃ sayaṃ abhiññā sacchikatvā upasampajja pavedesī’ti?</p>
<p><a class="sc" id="28"></a><a class="ms" id="p_9M_960"></a>‘Ettāvatā kho, āvuso, rāmo imaṃ dhammaṃ sayaṃ abhiññā sacchikatvā upasampajja pavedesī’ti.</p>
<p><a class="sc" id="29"></a><a class="ms" id="p_9M_961"></a>‘Ahampi kho, āvuso, ettāvatā imaṃ dhammaṃ sayaṃ abhiññā sacchikatvā upasampajja viharāmī’ti.</p>
<p><a class="sc" id="30"></a><a class="ms" id="p_9M_962"></a>‘Lābhā no, āvuso, suladdhaṃ no, āvuso, ye mayaṃ āyasmantaṃ tādisaṃ sabrahmacāriṃ passāma. Iti yaṃ dhammaṃ rāmo sayaṃ abhiññā sacchikatvā upasampajja pavedesi, taṃ tvaṃ dhammaṃ sayaṃ abhiññā sacchikatvā upasampajja viharasi. Yaṃ tvaṃ dhammaṃ sayaṃ abhiññā sacchikatvā upasampajja viharasi, taṃ dhammaṃ rāmo sayaṃ abhiññā sacchikatvā upasampajja pavedesi. Iti yaṃ dhammaṃ rāmo abhiññāsi taṃ tvaṃ dhammaṃ jānāsi, yaṃ tvaṃ dhammaṃ jānāsi, taṃ dhammaṃ rāmo abhiññāsi. Iti yādiso rāmo ahosi tādiso tuvaṃ, yādiso tuvaṃ tādiso rāmo ahosi. Ehi dāni, āvuso, tuvaṃ imaṃ gaṇaṃ pariharā’ti.</p>
<p><a class="sc" id="31"></a><a class="ms" id="p_9M_963"></a>Iti kho, bhikkhave, udako rāmaputto sabrahmacārī me samāno ācariyaṭṭhāne maṃ ṭhapesi, uḷārāya ca maṃ pūjāya pūjesi. Tassa mayhaṃ, bhikkhave, etadahosi: ‘nāyaṃ dhammo nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati, yāvadeva neva­saññā­nā­saññāya­ta­nū­papat­tiyā’ti. So kho ahaṃ, bhikkhave, taṃ dhammaṃ analaṅkaritvā tasmā dhammā nibbijja apakkamiṃ.</p>
<p><a class="sc" id="32"></a><a class="wp" id="wp17"></a><a class="pts" id="pts1.167"></a><a class="ms" id="p_9M_964"></a><a class="msdiv" id="msdiv279"></a>So kho ahaṃ, bhikkhave, kiṃ kusalagavesī anuttaraṃ santivarapadaṃ pariyesamāno magadhesu anupubbena cārikaṃ caramāno yena uruvelā senānigamo tadavasariṃ. Tatthaddasaṃ ramaṇīyaṃ bhūmibhāgaṃ, pāsādikañca vanasaṇḍaṃ, nadiñca sandantiṃ setakaṃ supatitthaṃ ramaṇīyaṃ, <span class="var" title="sāmantā (?)" id="note285">samantā</span> ca gocaragāmaṃ. Tassa mayhaṃ, bhikkhave, etadahosi: ‘ramaṇīyo vata bho bhūmibhāgo, pāsādiko ca vanasaṇḍo, nadī ca sandati setakā supatitthā ramaṇīyā, samantā ca gocaragāmo. Alaṃ vatidaṃ kulaputtassa padhā­natthi­kassa padhānāyā’ti. So kho ahaṃ, bhikkhave, tattheva nisīdiṃ—alamidaṃ padhānāyāti.</p>
<p><a class="sc" id="33"></a><a class="wp" id="wp18"></a><a class="ms" id="p_9M_965"></a><a class="msdiv" id="msdiv280"></a>So kho ahaṃ, bhikkhave, attanā jātidhammo samāno jātidhamme ādīnavaṃ viditvā ajātaṃ anuttaraṃ yogakkhemaṃ nibbānaṃ pariyesamāno ajātaṃ anuttaraṃ yogakkhemaṃ nibbānaṃ ajjhagamaṃ, attanā jarādhammo samāno jarādhamme ādīnavaṃ viditvā ajaraṃ anuttaraṃ yogakkhemaṃ nibbānaṃ pariyesamāno ajaraṃ anuttaraṃ yogakkhemaṃ nibbānaṃ ajjhagamaṃ, attanā byādhidhammo samāno byādhidhamme ādīnavaṃ viditvā abyādhiṃ anuttaraṃ yogakkhemaṃ nibbānaṃ pariyesamāno abyādhiṃ anuttaraṃ yogakkhemaṃ nibbānaṃ ajjhagamaṃ, attanā maraṇadhammo samāno maraṇadhamme ādīnavaṃ viditvā amataṃ anuttaraṃ yogakkhemaṃ nibbānaṃ ajjhagamaṃ, attanā sokadhammo samāno sokadhamme ādīnavaṃ viditvā asokaṃ anuttaraṃ yogakkhemaṃ nibbānaṃ ajjhagamaṃ, attanā saṅki­lesa­dhammo samāno saṅki­lesa­dhamme ādīnavaṃ viditvā asaṅkiliṭṭhaṃ anuttaraṃ yogakkhemaṃ nibbānaṃ pariyesamāno asaṅkiliṭṭhaṃ anuttaraṃ yogakkhemaṃ nibbānaṃ ajjhagamaṃ. Ñāṇañca pana me dassanaṃ udapādi: ‘akuppā me vimutti, ayamantimā jāti, natthi dāni punabbhavo’ti.</p>
<p><a class="sc" id="34"></a><a class="wp" id="wp19"></a><a class="pts" id="pts1.168"></a><a class="ms" id="p_9M_966"></a><a class="msdiv" id="msdiv281"></a>Tassa mayhaṃ, bhikkhave, etadahosi: ‘adhigato kho myāyaṃ dhammo gambhīro duddaso duranubodho santo paṇīto atakkāvacaro nipuṇo ­paṇ­ḍita­veda­nīyo. Ālayarāmā kho panāyaṃ pajā ālayaratā ālayasammuditā. Ālayarāmāya kho pana pajāya ālayaratāya ālaya­sam­muditāya duddasaṃ idaṃ ṭhānaṃ yadidaṃ—idappaccayatā paṭic­ca­samup­pādo. Idampi kho ṭhānaṃ duddasaṃ yadidaṃ—sabba­saṅ­khā­ra­sama­tho sabbū­padhipa­ṭi­nissaggo taṇhākkhayo virāgo nirodho nibbānaṃ. Ahañceva kho pana dhammaṃ deseyyaṃ, pare ca me na ājāneyyuṃ, so mamassa kilamatho, sā mamassa vihesā’ti. Apissu maṃ, bhikkhave, imā anacchariyā gāthāyo paṭibhaṃsu pubbe assutapubbā:</p>
<blockquote class="gatha">
<p><a class="sc" id="35"></a><a class="ms" id="p_9M_967"></a>‘Kicchena me adhigataṃ,<br> halaṃ dāni pakāsituṃ;<br> Rāgado­sapa­retehi,<br> nāyaṃ dhammo susambudho.</p>
<p><a class="sc" id="36"></a><a class="ms" id="p_9M_968"></a>Paṭisotagāmiṃ nipuṇaṃ,<br> gambhīraṃ duddasaṃ aṇuṃ;<br> Rāgarattā na dakkhanti,<br> tamokhandhena āvuṭā’<span class="var" title="āvaṭāti (bj, pts1) | āvutāti (s1-3)" id="note287">ti</span>.</p>
</blockquote>
<p><a class="sc" id="37"></a><a class="ms" id="p_9M_969"></a><a class="msdiv" id="msdiv282"></a>Itiha me, bhikkhave, paṭi­sañcik­khato appossukkatāya cittaṃ namati, no dhammadesanāya. <a class="wp" id="wp20"></a>Atha kho, bhikkhave, brahmuno sahampatissa mama cetasā ceto­pari­vitak­ka­maññāya etadahosi: ‘nassati vata bho loko, vinassati vata bho loko, yatra hi nāma tathāgatassa arahato sammā­sambud­dhassa appossukkatāya cittaṃ <span class="var" title="namissati (?)" id="note289">namati</span>, no dhammadesanāyā’ti. Atha kho, bhikkhave, brahmā sahampati—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—brahmaloke antarahito mama purato pāturahosi. Atha kho, bhikkhave, brahmā sahampati ekaṃsaṃ uttarāsaṅgaṃ karitvā yenāhaṃ tenañjaliṃ paṇāmetvā maṃ etadavoca: ‘desetu, bhante, bhagavā dhammaṃ, desetu sugato dhammaṃ. Santi sattā appa­rajak­kha­jātikā, assavanatā dhammassa parihāyanti. Bhavissanti dhammassa aññātāro’ti. Idamavoca, bhikkhave, brahmā sahampati. Idaṃ vatvā athāparaṃ etadavoca:</p>
<blockquote class="gatha">
<p><a class="sc" id="38"></a><a class="ms" id="p_9M_970"></a> ‘Pāturahosi magadhesu pubbe,<br> Dhammo asuddho samalehi cintito;<br> <span class="var" title="avāpuretaṃ (bj)" id="note291">Apāpuretaṃ</span> amatassa dvāraṃ,<br> Suṇantu dhammaṃ vima­le­nānu­buddhaṃ.</p>
<p><a class="sc" id="39"></a><a class="ms" id="p_9M_971"></a> Sele yathā pabba­ta­muddha­niṭṭhito,<br> Yathāpi passe janataṃ samantato;<br> Tathūpamaṃ dhammamayaṃ sumedha,<br> Pāsādamāruyha samantacakkhu;<br> <span class="var" title="sokāvakiṇṇaṃ (s1-3)" id="note293">Sokāvatiṇṇaṃ</span> janata­mapeta­soko,<br> Avekkhassu jāti­ja­rā­bhi­bhū­taṃ.</p>
<p><a class="sc" id="40"></a><a class="pts" id="pts1.169"></a><a class="ms" id="p_9M_972"></a>Uṭṭhehi vīra vijitasaṅgāma,<br> Satthavāha aṇaṇa vicara loke;<br> <span class="var" title="desetu (s1-3, mr)" id="note294">Desassu</span> bhagavā dhammaṃ,<br> Aññātāro bhavissantī’ti.</p>
</blockquote>
<p><a class="sc" id="41"></a><a class="wp" id="wp21"></a><a class="ms" id="p_9M_973"></a><a class="msdiv" id="msdiv283"></a>Atha kho ahaṃ, bhikkhave, brahmuno ca ajjhesanaṃ viditvā sattesu ca kāruññataṃ paṭicca buddhacakkhunā lokaṃ volokesiṃ. Addasaṃ kho ahaṃ, bhikkhave, buddhacakkhunā lokaṃ volokento satte apparajakkhe mahārajakkhe, tikkhindriye mudindriye, svākāre dvākāre, suviññāpaye duviññāpaye, appekacce <span class="var" title="... dassāvino (s1-3, km, mr)" id="note296">para­loka­vajja­bhaya­dassā­vine</span> viharante, appekacce na <span class="var" title="... dassāvino (s1-3, km, mr)" id="note297">para­loka­vajja­bhaya­dassā­vine</span> viharante. Seyyathāpi nāma uppaliniyaṃ vā paduminiyaṃ vā puṇḍarīkiniyaṃ vā appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni anto­nimugga­posīni, appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakānuggatāni samodakaṃ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṃvaḍḍhāni udakaṃ accuggamma <span class="var" title="tiṭṭhanti (bj, s1-3, pts1)" id="note298">ṭhitāni</span> anupalittāni udakena; evameva kho ahaṃ, bhikkhave, buddhacakkhunā lokaṃ volokento addasaṃ satte apparajakkhe mahārajakkhe, tikkhindriye mudindriye, svākāre dvākāre, suviññāpaye duviññāpaye, appekacce para­loka­vajja­bhaya­dassā­vine viharante, appekacce na para­loka­vajja­bhaya­dassā­vine viharante. Atha khvāhaṃ, bhikkhave, brahmānaṃ sahampatiṃ gāthāya paccabhāsiṃ:</p>
<blockquote class="gatha">
<p><a class="sc" id="42"></a><a class="ms" id="p_9M_974"></a>‘Apārutā tesaṃ amatassa dvārā,<br> Ye sotavanto pamuñcantu saddhaṃ;<br> Vihiṃsasaññī paguṇaṃ na bhāsiṃ,<br> Dhammaṃ paṇītaṃ manujesu brahme’ti.</p>
</blockquote>
<p><a class="sc" id="43"></a><a class="ms" id="p_9M_975"></a>Atha kho, bhikkhave, brahmā sahampati ‘katāvakāso khomhi bhagavatā dhammadesanāyā’ti maṃ abhivādetvā padakkhiṇaṃ katvā tat­the­vantara­dhāyi.</p>
<p><a class="sc" id="44"></a><a class="wp" id="wp22"></a><a class="pts" id="pts1.170"></a><a class="ms" id="p_9M_976"></a><a class="msdiv" id="msdiv284"></a>Tassa mayhaṃ, bhikkhave, etadahosi: ‘kassa nu kho ahaṃ paṭhamaṃ dhammaṃ deseyyaṃ; ko imaṃ dhammaṃ khippameva ājānissatī’ti? Tassa mayhaṃ, bhikkhave, etadahosi: ‘ayaṃ kho āḷāro kālāmo paṇḍito viyatto medhāvī dīgharattaṃ appa­rajak­kha­jātiko. Yannūnāhaṃ āḷārassa kālāmassa paṭhamaṃ dhammaṃ deseyyaṃ. So imaṃ dhammaṃ khippameva ājānissatī’ti. Atha kho maṃ, bhikkhave, devatā upasaṅkamitvā etadavoca: ‘sattā­ha­kālaṅ­kato, bhante, āḷāro kālāmo’ti. Ñāṇañca pana me dassanaṃ udapādi: ‘sattā­ha­kālaṅ­kato āḷāro kālāmo’ti. Tassa mayhaṃ, bhikkhave, etadahosi: ‘mahājāniyo kho āḷāro kālāmo. Sace hi so imaṃ dhammaṃ suṇeyya, khippameva ājāneyyā’ti.</p>
<p><a class="sc" id="45"></a><a class="wp" id="wp23"></a><a class="ms" id="p_9M_977"></a>Tassa mayhaṃ, bhikkhave, etadahosi: ‘kassa nu kho ahaṃ paṭhamaṃ dhammaṃ deseyyaṃ; ko imaṃ dhammaṃ khippameva ājānissatī’ti? Tassa mayhaṃ, bhikkhave, etadahosi: ‘ayaṃ kho udako rāmaputto paṇḍito viyatto medhāvī dīgharattaṃ appa­rajak­kha­jātiko. Yannūnāhaṃ udakassa rāmaputtassa paṭhamaṃ dhammaṃ deseyyaṃ. So imaṃ dhammaṃ khippameva ājānissatī’ti. Atha kho maṃ, bhikkhave, devatā upasaṅkamitvā etadavoca: ‘abhi­dosa­kālaṅ­kato, bhante, udako rāmaputto’ti. Ñāṇañca pana me dassanaṃ udapādi: ‘abhi­dosa­kālaṅ­kato udako rāmaputto’ti. Tassa mayhaṃ, bhikkhave, etadahosi: ‘mahājāniyo kho udako rāmaputto. Sace hi so imaṃ dhammaṃ suṇeyya, khippameva ājāneyyā’ti.</p>
<p><a class="sc" id="46"></a><a class="wp" id="wp24"></a><a class="ms" id="p_9M_978"></a>Tassa mayhaṃ, bhikkhave, etadahosi: ‘kassa nu kho ahaṃ paṭhamaṃ dhammaṃ deseyyaṃ; ko imaṃ dhammaṃ khippameva ājānissatī’ti? Tassa mayhaṃ, bhikkhave, etadahosi: ‘bahukārā kho me pañcavaggiyā bhikkhū, ye maṃ padhā­na­pahitat­taṃ upaṭṭhahiṃsu. Yannūnāhaṃ pañca­vaggi­yā­naṃ bhikkhūnaṃ paṭhamaṃ dhammaṃ deseyyan’ti. Tassa mayhaṃ, bhikkhave, etadahosi: ‘kahaṃ nu kho etarahi pañcavaggiyā bhikkhū viharantī’ti? Addasaṃ kho ahaṃ, bhikkhave, dibbena cakkhunā visuddhena atik­kanta­mānusa­kena pañcavaggiye bhikkhū bārāṇasiyaṃ viharante isipatane migadāye. Atha khvāhaṃ, bhikkhave, uruvelāyaṃ yathābhirantaṃ viharitvā yena bārāṇasī tena cārikaṃ <span class="var" title="pakkāmiṃ (s1-3, pts1, mr)" id="note300">pakkamiṃ</span>.</p>
<p><a class="sc" id="47"></a><a class="wp" id="wp25"></a><a class="pts" id="pts1.171"></a><a class="ms" id="p_9M_979"></a><a class="msdiv" id="msdiv285"></a>Addasā kho maṃ, bhikkhave, upako <span class="var" title="ājīviko (si, pts1, mr)" id="note301">ājīvako</span> antarā ca gayaṃ antarā ca bodhiṃ addhā­na­maggap­paṭi­pannaṃ. Disvāna maṃ etadavoca: ‘vippasannāni kho te, āvuso, indriyāni, parisuddho chavivaṇṇo pariyodāto. Kaṃsi tvaṃ, āvuso, uddissa pabbajito, ko vā te satthā, kassa vā tvaṃ dhammaṃ rocesī’ti? Evaṃ vutte, ahaṃ, bhikkhave, upakaṃ ājīvakaṃ gāthāhi ajjhabhāsiṃ:</p>
<blockquote class="gatha">
<p><a class="sc" id="48"></a><a class="ms" id="p_9M_980"></a> ‘Sabbābhibhū sabba­vidū­hamasmi,<br> Sabbesu dhammesu anūpalitto;<br> Sabbañjaho taṇhākkhaye vimutto,<br> Sayaṃ abhiññāya kamuddiseyyaṃ.</p>
<p><a class="sc" id="49"></a><a class="ms" id="p_9M_981"></a> Na me ācariyo atthi,<br> sadiso me na vijjati;<br> Sadevakasmiṃ lokasmiṃ,<br> natthi me paṭipuggalo.</p>
<p><a class="sc" id="50"></a><a class="ms" id="p_9M_982"></a>Ahañhi arahā loke,<br> ahaṃ satthā anuttaro;<br> Ekomhi sammāsambuddho,<br> sītibhūtosmi nibbuto.</p>
<p><a class="sc" id="51"></a><a class="ms" id="p_9M_983"></a>Dhammacakkaṃ pavattetuṃ,<br> Gacchāmi kāsinaṃ puraṃ;<br> <span class="var" title="andhabhūtasmi (bj, s1, pts1) | andhabhūtasmi (s2, s3)" id="note304">Andhībhūtasmiṃ</span> lokasmiṃ,<br> Āhañchaṃ amatadundubhin’ti.</p>
</blockquote>
<p><a class="sc" id="52"></a><a class="ms" id="p_9M_984"></a>‘Yathā kho tvaṃ, āvuso, paṭijānāsi, arahasi anantajino’ti.</p>
<blockquote class="gatha">
<p><a class="sc" id="53"></a><a class="ms" id="p_9M_985"></a> ‘Mādisā ve jinā honti,<br> ye pattā āsavakkhayaṃ;<br> Jitā me pāpakā dhammā,<br> tasmāhamupaka jino’ti.</p>
</blockquote>
<p><a class="sc" id="54"></a><a class="ms" id="p_9M_986"></a>Evaṃ vutte, bhikkhave, upako ājīvako ‘<span class="var" title="huvey­ya­pāvusoti (bj, pts1) | huveyyāvusoti (s1, s3)" id="note306">hupeyyapāvuso’ti</span> vatvā sīsaṃ okampetvā ummaggaṃ gahetvā pakkāmi.</p>
<p><a class="sc" id="55"></a><a class="wp" id="wp26"></a><a class="ms" id="p_9M_987"></a><a class="msdiv" id="msdiv286"></a>Atha khvāhaṃ, bhikkhave, anupubbena cārikaṃ caramāno yena bārāṇasī isipatanaṃ migadāyo yena pañcavaggiyā bhikkhū tenupasaṅkamiṃ. Addasaṃsu kho maṃ, bhikkhave, pañcavaggiyā bhikkhū dūrato āgacchantaṃ. Disvāna <span class="var" title="aññamaññaṃ katikaṃ saṇṭhapesuṃ (^pi-tv-kd1#64 [Mahākhandhaka/ Pañca­vaggi­ya­kathā])" id="note307">aññamaññaṃ saṇṭhapesuṃ</span>: ‘ayaṃ kho, āvuso, samaṇo gotamo āgacchati <span class="var" title="bāhuliko (bj, pts1)" id="note308">bāhulliko</span> padhā­na­vib­bhanto āvatto bāhullāya. So neva abhivādetabbo, na paccuṭṭhātabbo; nāssa pattacīvaraṃ paṭig­ga­hetab­baṃ. Api ca kho āsanaṃ ṭhapetabbaṃ, sace ākaṅkhissati nisīdissatī’ti. Yathā yathā kho ahaṃ, bhikkhave, upasaṅkamiṃ tathā tathā pañcavaggiyā bhikkhū nāsakkhiṃsu sakāya katikāya saṇṭhātuṃ. Appekacce maṃ paccuggantvā pattacīvaraṃ paṭiggahesuṃ, appekacce āsanaṃ paññapesuṃ, appekacce pādodakaṃ upaṭṭhapesuṃ. Api ca kho maṃ nāmena ca āvusovādena ca samudācaranti.</p>
<p><a class="sc" id="56"></a><a class="wp" id="wp27"></a><a class="pts" id="pts1.172"></a><a class="ms" id="p_9M_988"></a>Evaṃ vutte, ahaṃ, bhikkhave, pañcavaggiye bhikkhū etadavocaṃ: ‘mā, bhikkhave, tathāgataṃ nāmena ca āvusovādena ca <span class="var" title="samudācarittha (bj, s1-3, pts1)" id="note309">samudācaratha</span>. Arahaṃ, bhikkhave, tathāgato sammāsambuddho. Odahatha, bhikkhave, sotaṃ, amata­madhi­gataṃ, ahamanusāsāmi, ahaṃ dhammaṃ desemi. Yathānusiṭṭhaṃ tathā paṭipajjamānā nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ— brahma­cari­ya­pari­yosānaṃ diṭṭheva dhamme sayaṃ abhiññā sacchikatvā upasampajja viharissathā’ti. Evaṃ vutte, bhikkhave, pañcavaggiyā bhikkhū maṃ etadavocuṃ: ‘tāyapi kho tvaṃ, āvuso gotama, iriyāya tāya paṭipadāya tāya ­dukka­ra­kārikāya nājjhagamā uttari manussadhammā ala­mariya­ñāṇadas­sana­visesaṃ, kiṃ pana tvaṃ etarahi bāhulliko padhā­na­vib­bhanto āvatto bāhullāya adhigamissasi uttari manussadhammā ala­mariya­ñāṇadas­sana­visesan’ti? Evaṃ vutte, ahaṃ, bhikkhave, pañcavaggiye bhikkhū etadavocaṃ: ‘na, bhikkhave, tathāgato bāhulliko, na padhā­na­vib­bhanto, na āvatto bāhullāya. Arahaṃ, bhikkhave, tathāgato sammāsambuddho. Odahatha, bhikkhave, sotaṃ, amata­madhi­gataṃ, ahamanusāsāmi, ahaṃ dhammaṃ desemi. Yathānusiṭṭhaṃ tathā paṭipajjamānā nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ— brahma­cari­ya­pari­yosānaṃ diṭṭheva dhamme sayaṃ abhiññā sacchikatvā upasampajja viharissathā’ti.</p>
<p><a class="sc" id="57"></a><a class="ms" id="p_9M_989"></a>Dutiyampi kho, bhikkhave, pañcavaggiyā bhikkhū maṃ etadavocuṃ: ‘tāyapi kho tvaṃ, āvuso gotama, iriyāya tāya paṭipadāya tāya ­dukka­ra­kārikāya nājjhagamā uttari manussadhammā ala­mariya­ñāṇadas­sana­visesaṃ, kiṃ pana tvaṃ etarahi bāhulliko padhā­na­vib­bhanto āvatto bāhullāya adhigamissasi uttari manussadhammā ala­mariya­ñāṇadas­sana­visesan’ti? Dutiyampi kho ahaṃ, bhikkhave, pañcavaggiye bhikkhū etadavocaṃ: ‘na, bhikkhave, tathāgato bāhulliko … pe … upasampajja viharissathā’ti.</p>
<p><a class="sc" id="58"></a><a class="ms" id="p_9M_990"></a>Tatiyampi kho, bhikkhave, pañcavaggiyā bhikkhū maṃ etadavocuṃ: ‘tāyapi kho tvaṃ, āvuso gotama, iriyāya tāya paṭipadāya tāya ­dukka­ra­kārikāya nājjhagamā uttari manussadhammā ala­mariya­ñāṇadas­sana­visesaṃ, kiṃ pana tvaṃ etarahi bāhulliko padhā­na­vib­bhanto āvatto bāhullāya adhigamissasi uttari manussadhammā ala­mariya­ñāṇadas­sana­visesan’ti?</p>
<p><a class="sc" id="59"></a><a class="wp" id="wp28"></a><a class="pts" id="pts1.173"></a><a class="ms" id="p_9M_991"></a>Evaṃ vutte, ahaṃ, bhikkhave, pañcavaggiye bhikkhū etadavocaṃ: ‘abhijānātha me no tumhe, bhikkhave, ito pubbe evarūpaṃ <span class="var" title="vab­bhāvi­ta­metanti (bj) | bhāsitametanti (si, s1-3)" id="note310">pabhāvitametan’ti</span>? ‘No hetaṃ, bhante’. ‘Arahaṃ, bhikkhave, tathāgato sammāsambuddho. Odahatha, bhikkhave, sotaṃ, amata­madhi­gataṃ, ahamanusāsāmi, ahaṃ dhammaṃ desemi. Yathānusiṭṭhaṃ tathā paṭipajjamānā nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahma­cari­ya­pari­yosānaṃ diṭṭheva dhamme sayaṃ abhiññā sacchikatvā upasampajja viharissathā’ti.</p>
<p><a class="sc" id="60"></a><a class="wp" id="wp29"></a><a class="ms" id="p_9M_992"></a>Asakkhiṃ kho ahaṃ, bhikkhave, pañcavaggiye bhikkhū saññāpetuṃ. Dvepi sudaṃ, bhikkhave, bhikkhū ovadāmi, tayo bhikkhū piṇḍāya caranti. Yaṃ tayo bhikkhū piṇḍāya caritvā āharanti tena <span class="var" title="chabbaggā (bj, s1-3) | chabbaggo (pts1)" id="note311">chabbaggiyā</span> yāpema. Tayopi sudaṃ, bhikkhave, bhikkhū ovadāmi, dve bhikkhū piṇḍāya caranti. Yaṃ dve bhikkhū piṇḍāya caritvā āharanti tena chabbaggiyā yāpema.</p>
<p><a class="sc" id="61"></a><a class="wp" id="wp30"></a><a class="ms" id="p_9M_993"></a>Atha kho, bhikkhave, pañcavaggiyā bhikkhū mayā evaṃ ovadiyamānā evaṃ anusāsiyamānā attanā jātidhammā samānā jātidhamme ādīnavaṃ viditvā ajātaṃ anuttaraṃ yogakkhemaṃ nibbānaṃ pariyesamānā ajātaṃ anuttaraṃ yogakkhemaṃ nibbānaṃ ajjhagamaṃsu, attanā jarādhammā samānā jarādhamme ādīnavaṃ viditvā ajaraṃ anuttaraṃ yogakkhemaṃ nibbānaṃ pariyesamānā ajaraṃ anuttaraṃ yogakkhemaṃ nibbānaṃ ajjhagamaṃsu, attanā byādhidhammā samānā … pe … attanā maraṇadhammā samānā … attanā sokadhammā samānā … attanā saṃ­kilesa­dhammā samānā saṃ­kilesa­dhamme ādīnavaṃ viditvā asaṃkiliṭṭhaṃ anuttaraṃ yogakkhemaṃ nibbānaṃ pariyesamānā asaṃkiliṭṭhaṃ anuttaraṃ yogakkhemaṃ nibbānaṃ ajjhagamaṃsu. Ñāṇañca pana nesaṃ dassanaṃ udapādi: ‘<span class="var" title="akuppā nesaṃ vimutti (mr)" id="note312">akuppā no vimutti</span>, ayamantimā jāti, natthi dāni punabbhavo’ti.</p>
<p><a class="sc" id="62"></a><a class="wp" id="wp31"></a><a class="ms" id="p_9M_994"></a><a class="msdiv" id="msdiv287"></a>Pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. <a class="wp" id="wp32"></a>Ye hi keci, bhikkhave, samaṇā vā brāhmaṇā vā ime pañca kāmaguṇe gathitā mucchitā ajjhopannā anā­dīna­va­dassā­vino anissa­ra­ṇa­paññā paribhuñjanti, te evamassu veditabbā: ‘anayamāpannā byasanamāpannā yathā­kāma­ka­raṇīyā <span class="var" title="pāpimato ti" id="note313">pāpimato</span>’.</p>
<p><a class="sc" id="63"></a><a class="pts" id="pts1.174"></a><a class="ms" id="p_9M_995"></a>Seyyathāpi, bhikkhave, āraññako mago baddho pāsarāsiṃ adhisayeyya. So evamassa veditabbo: ‘anayamāpanno byasanamāpanno yathā­kāma­ka­raṇīyo luddassa. Āgacchante ca pana ludde yena kāmaṃ na pakkamissatī’ti. Evameva kho, bhikkhave, ye hi keci samaṇā vā brāhmaṇā vā ime pañca kāmaguṇe gathitā mucchitā ajjhopannā anā­dīna­va­dassā­vino anissa­ra­ṇa­paññā paribhuñjanti, te evamassu veditabbā: ‘anayamāpannā byasanamāpannā yathā­kāma­ka­raṇīyā pāpimato’. <a class="wp" id="wp33"></a>Ye ca kho keci, bhikkhave, samaṇā vā brāhmaṇā vā ime pañca kāmaguṇe <span class="var" title="agadhitā (^sn20.9#1 [9. Nāgasutta])" id="note314">agathitā</span> amucchitā anajjhopannā ādīna­va­dassā­vino nissaraṇapaññā paribhuñjanti, te evamassu veditabbā: ‘na anayamāpannā na byasanamāpannā na yathā­kāma­ka­raṇīyā pāpimato’.</p>
<p><a class="sc" id="64"></a><a class="ms" id="p_9M_996"></a>Seyyathāpi, bhikkhave, āraññako mago abaddho pāsarāsiṃ adhisayeyya. So evamassa veditabbo: ‘na anayamāpanno na byasanamāpanno na yathā­kāma­ka­raṇīyo luddassa. Āgacchante ca pana ludde yena kāmaṃ pakkamissatī’ti. Evameva kho, bhikkhave, ye hi keci samaṇā vā brāhmaṇā vā ime pañca kāmaguṇe agathitā amucchitā anajjhopannā ādīna­va­dassā­vino nissaraṇapaññā paribhuñjanti, te evamassu veditabbā: ‘na anayamāpannā na byasanamāpannā na yathā­kāma­ka­raṇīyā pāpimato’.</p>
<p><a class="sc" id="65"></a><a class="wp" id="wp34"></a><a class="ms" id="p_9M_997"></a>Seyyathāpi, bhikkhave, āraññako mago araññe pavane caramāno vissattho gacchati, vissattho tiṭṭhati, vissattho nisīdati, vissattho seyyaṃ kappeti. Taṃ kissa hetu? Anāpāthagato, bhikkhave, luddassa. Evameva kho, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Ayaṃ vuccati, bhikkhave, bhikkhu andhamakāsi māraṃ apadaṃ, vadhitvā māracakkhuṃ adassanaṃ gato pāpimato.</p>
<p><a class="sc" id="66"></a><a class="wp" id="wp35"></a><a class="ms" id="p_9M_998"></a>Puna caparaṃ, bhikkhave, bhikkhu vitak­ka­vicārā­naṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Ayaṃ vuccati, bhikkhave … pe … pāpimato.</p>
<p><a class="sc" id="67"></a><a class="wp" id="wp36"></a><a class="ms" id="p_9M_999"></a>Puna caparaṃ, bhikkhave, bhikkhu pītiyā ca virāgā upekkhako ca viharati, sato ca sampajāno, sukhañca kāyena paṭisaṃvedeti yaṃ taṃ ariyā ācikkhanti ‘upekkhako satimā sukhavihārī’ti tatiyaṃ jhānaṃ upasampajja viharati. Ayaṃ vuccati, bhikkhave … pe … pāpimato.</p>
<p><a class="sc" id="68"></a><a class="wp" id="wp37"></a><a class="ms" id="p_9M_1000"></a>Puna caparaṃ, bhikkhave, bhikkhu sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati. Ayaṃ vuccati, bhikkhave … pe … pāpimato.</p>
<p><a class="sc" id="69"></a><a class="wp" id="wp38"></a><a class="ms" id="p_9M_1001"></a>Puna caparaṃ, bhikkhave, bhikkhu sabbaso rūpasaññānaṃ samatikkamā paṭi­gha­saññā­naṃ atthaṅgamā nānat­ta­saññā­naṃ amanasikārā ‘ananto ākāso’ti ākāsānañ­cāyata­naṃ upasampajja viharati. Ayaṃ vuccati, bhikkhave … pe … pāpimato.</p>
<p><a class="sc" id="70"></a><a class="wp" id="wp39"></a><a class="ms" id="p_9M_1002"></a>Puna caparaṃ, bhikkhave, bhikkhu sabbaso ākāsānañ­cāyata­naṃ samatikkamma ‘anantaṃ viññāṇan’ti viñ­ñā­ṇañ­cāyata­naṃ upasampajja viharati. Ayaṃ vuccati, bhikkhave … pe … pāpimato.</p>
<p><a class="sc" id="71"></a><a class="wp" id="wp40"></a><a class="ms" id="p_9M_1003"></a>Puna caparaṃ, bhikkhave, bhikkhu sabbaso viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­yatanaṃ upasampajja viharati. Ayaṃ vuccati, bhikkhave … pe … pāpimato.</p>
<p><a class="sc" id="72"></a><a class="wp" id="wp41"></a><a class="pts" id="pts1.175"></a><a class="ms" id="p_9M_1004"></a>Puna caparaṃ, bhikkhave, bhikkhu sabbaso ākiñ­cañ­ñā­yatanaṃ samatikkamma neva­saññā­nā­sañ­ñāyata­naṃ upasampajja viharati. Ayaṃ vuccati, bhikkhave … pe … pāpimato.</p>
<p><a class="sc" id="73"></a><a class="wp" id="wp42"></a><a class="ms" id="p_9M_1005"></a>Puna caparaṃ, bhikkhave, bhikkhu sabbaso neva­saññā­nā­sañ­ñāyata­naṃ samatikkamma saññā­ve­dayi­ta­nirodhaṃ upasampajja viharati, paññāya cassa disvā āsavā parikkhīṇā honti. Ayaṃ vuccati, bhikkhave, bhikkhu andhamakāsi māraṃ apadaṃ, vadhitvā māracakkhuṃ adassanaṃ gato pāpimato. Tiṇṇo loke visattikaṃ vissattho gacchati, vissattho tiṭṭhati, vissattho nisīdati, vissattho seyyaṃ kappeti. Taṃ kissa hetu? Anāpāthagato, bhikkhave, pāpimato”ti.</p>
<p><a class="sc" id="74"></a><a class="ms" id="p_9M_1006"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Pāsarāsisuttaṃ niṭṭhitaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Opammavagga</span> <span class="hidden">Pāsarāsisutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>