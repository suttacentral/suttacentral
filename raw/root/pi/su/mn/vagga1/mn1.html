<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn1">
<article>
<div class="hgroup">
<p class="division">Majjhima Nikāya 1</p>
<h1>Mūla­pariyā­ya­sutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts1.1"></a><a class="ms" id="p_9M_2"></a><a class="msdiv" id="msdiv1"></a><span class="evam">Evaṃ me sutaṃ—​</span>   ekaṃ samayaṃ bhagavā ukkaṭṭhāyaṃ viharati subhagavane sālarājamūle. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: <a class="wp" id="wp2"></a>“sab­ba­dham­ma­mūla­pariyā­yaṃ vo, bhikkhave, desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a class="wp" id="wp3"></a><a class="ms" id="p_9M_3"></a><a class="msdiv" id="msdiv2"></a>“Idha, bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sap­purisa­dhammassa akovido sap­purisa­dhamme avinīto—<span class="var" title="paṭhaviṃ (bj, s1-3, km, pts1)" id="note1">pathaviṃ</span> pathavito sañjānāti; pathaviṃ pathavito saññatvā pathaviṃ maññati, pathaviyā maññati, pathavito maññati, pathaviṃ meti maññati, pathaviṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(1)</span></p>
<p><a class="sc" id="3"></a><a class="wp" id="wp4"></a><a class="ms" id="p_9M_4"></a>Āpaṃ āpato sañjānāti; āpaṃ āpato saññatvā āpaṃ maññati, āpasmiṃ maññati, āpato maññati, āpaṃ meti maññati, āpaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(2)</span></p>
<p><a class="sc" id="4"></a><a class="wp" id="wp5"></a><a class="ms" id="p_9M_5"></a>Tejaṃ tejato sañjānāti; tejaṃ tejato saññatvā tejaṃ maññati, tejasmiṃ maññati, tejato maññati, tejaṃ meti maññati, tejaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(3)</span></p>
<p><a class="sc" id="5"></a><a class="wp" id="wp6"></a><a class="pts" id="pts1.2"></a><a class="ms" id="p_9M_6"></a>Vāyaṃ vāyato sañjānāti; vāyaṃ vāyato saññatvā vāyaṃ maññati, vāyasmiṃ maññati, vāyato maññati, vāyaṃ meti maññati, vāyaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(4)</span></p>
<p><a class="sc" id="6"></a><a class="wp" id="wp7"></a><a class="ms" id="p_9M_7"></a><a class="msdiv" id="msdiv3"></a>Bhūte bhūtato sañjānāti; bhūte bhūtato saññatvā bhūte maññati, bhūtesu maññati, bhūtato maññati, bhūte meti maññati, bhūte abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(5)</span></p>
<p><a class="sc" id="7"></a><a class="wp" id="wp8"></a><a class="ms" id="p_9M_8"></a>Deve devato sañjānāti; deve devato saññatvā deve maññati, devesu maññati, devato maññati, deve meti maññati, deve abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(6)</span></p>
<p><a class="sc" id="8"></a><a class="wp" id="wp9"></a><a class="ms" id="p_9M_9"></a>Pajāpatiṃ pajāpatito sañjānāti; pajāpatiṃ pajāpatito saññatvā pajāpatiṃ maññati, pajāpatismiṃ maññati, pajāpatito maññati, pajāpatiṃ meti maññati, pajāpatiṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(7)</span></p>
<p><a class="sc" id="9"></a><a class="wp" id="wp10"></a><a class="ms" id="p_9M_10"></a>Brahmaṃ brahmato sañjānāti; brahmaṃ brahmato saññatvā brahmaṃ maññati, brahmasmiṃ maññati, brahmato maññati, brahmaṃ meti maññati, brahmaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(8)</span></p>
<p><a class="sc" id="10"></a><a class="wp" id="wp11"></a><a class="ms" id="p_9M_11"></a>Ābhassare ābhassarato sañjānāti; ābhassare ābhassarato saññatvā ābhassare maññati, ābhassaresu maññati, ābhassarato maññati, ābhassare meti maññati, ābhassare abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(9)</span></p>
<p><a class="sc" id="11"></a><a class="wp" id="wp12"></a><a class="ms" id="p_9M_12"></a>Subhakiṇhe subhakiṇhato sañjānāti; subhakiṇhe subhakiṇhato saññatvā subhakiṇhe maññati, subhakiṇhesu maññati, subhakiṇhato maññati, subhakiṇhe meti maññati, subhakiṇhe abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(10)</span></p>
<p><a class="sc" id="12"></a><a class="wp" id="wp13"></a><a class="ms" id="p_9M_13"></a>Vehapphale vehapphalato sañjānāti; vehapphale vehapphalato saññatvā vehapphale maññati, vehapphalesu maññati, vehapphalato maññati, vehapphale meti maññati, vehapphale abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(11)</span></p>
<p><a class="sc" id="13"></a><a class="wp" id="wp14"></a><a class="ms" id="p_9M_14"></a>Abhibhuṃ abhibhuto sañjānāti; abhibhuṃ abhibhuto saññatvā abhibhuṃ maññati, abhibhusmiṃ maññati, abhibhuto maññati, abhibhuṃ meti maññati, abhibhuṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(12)</span></p>
<p><a class="sc" id="14"></a><a class="wp" id="wp15"></a><a class="ms" id="p_9M_15"></a><a class="msdiv" id="msdiv4"></a>Ākāsānañ­cāyata­naṃ ākāsānañ­cāyata­nato sañjānāti; ākāsānañ­cāyata­naṃ ākāsānañ­cāyata­nato saññatvā ākāsānañ­cāyata­naṃ maññati, ākāsānañ­cāyata­nas­miṃ maññati, ākāsānañ­cāyata­nato maññati, ākāsānañ­cāyata­naṃ meti maññati, ākāsānañ­cāyata­naṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(13)</span></p>
<p><a class="sc" id="15"></a><a class="wp" id="wp16"></a><a class="pts" id="pts1.3"></a><a class="ms" id="p_9M_16"></a>Viñ­ñā­ṇañ­cāyata­naṃ viñ­ñā­ṇañ­cāyata­nato sañjānāti; viñ­ñā­ṇañ­cāyata­naṃ viñ­ñā­ṇañ­cāyata­nato saññatvā viñ­ñā­ṇañ­cāyata­naṃ maññati, viñ­ñā­ṇañ­cāyata­nas­miṃ maññati, viñ­ñā­ṇañ­cāyata­nato maññati, viñ­ñā­ṇañ­cāyata­naṃ meti maññati, viñ­ñā­ṇañ­cāyata­naṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(14)</span></p>
<p><a class="sc" id="16"></a><a class="wp" id="wp17"></a><a class="ms" id="p_9M_17"></a>Ākiñ­cañ­ñā­yatanaṃ ākiñ­cañ­ñā­yatanato sañjānāti; ākiñ­cañ­ñā­yatanaṃ ākiñ­cañ­ñā­yatanato saññatvā ākiñ­cañ­ñā­yatanaṃ maññati, ākiñ­cañ­ñā­yatanas­miṃ maññati, ākiñ­cañ­ñā­yatanato maññati, ākiñ­cañ­ñā­yatanaṃ meti maññati, ākiñ­cañ­ñā­yatanaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(15)</span></p>
<p><a class="sc" id="17"></a><a class="wp" id="wp18"></a><a class="ms" id="p_9M_18"></a>Neva­saññā­nā­sañ­ñāyata­naṃ neva­saññā­nā­sañ­ñāyata­nato sañjānāti; neva­saññā­nā­sañ­ñāyata­naṃ neva­saññā­nā­sañ­ñāyata­nato saññatvā neva­saññā­nā­sañ­ñāyata­naṃ maññati, neva­saññā­nā­sañ­ñāyata­nas­miṃ maññati, neva­saññā­nā­sañ­ñāyata­nato maññati, neva­saññā­nā­sañ­ñāyata­naṃ meti maññati, neva­saññā­nā­sañ­ñāyata­naṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(16)</span></p>
<p><a class="sc" id="18"></a><a class="wp" id="wp19"></a><a class="ms" id="p_9M_19"></a><a class="msdiv" id="msdiv5"></a>Diṭṭhaṃ diṭṭhato sañjānāti; diṭṭhaṃ diṭṭhato saññatvā diṭṭhaṃ maññati, diṭṭhasmiṃ maññati, diṭṭhato maññati, diṭṭhaṃ meti maññati, diṭṭhaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(17)</span></p>
<p><a class="sc" id="19"></a><a class="wp" id="wp20"></a><a class="ms" id="p_9M_20"></a>Sutaṃ sutato sañjānāti; sutaṃ sutato saññatvā sutaṃ maññati, sutasmiṃ maññati, sutato maññati, sutaṃ meti maññati, sutaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(18)</span></p>
<p><a class="sc" id="20"></a><a class="wp" id="wp21"></a><a class="ms" id="p_9M_21"></a>Mutaṃ mutato sañjānāti; mutaṃ mutato saññatvā mutaṃ maññati, mutasmiṃ maññati, mutato maññati, mutaṃ meti maññati, mutaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(19)</span></p>
<p><a class="sc" id="21"></a><a class="wp" id="wp22"></a><a class="ms" id="p_9M_22"></a>Viññātaṃ viññātato sañjānāti; viññātaṃ viññātato saññatvā viññātaṃ maññati, viññātasmiṃ maññati, viññātato maññati, viññātaṃ meti maññati, viññātaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(20)</span></p>
<p><a class="sc" id="22"></a><a class="wp" id="wp23"></a><a class="ms" id="p_9M_23"></a><a class="msdiv" id="msdiv6"></a>Ekattaṃ ekattato sañjānāti; ekattaṃ ekattato saññatvā ekattaṃ maññati, ekattasmiṃ maññati, ekattato maññati, ekattaṃ meti maññati, ekattaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(21)</span></p>
<p><a class="sc" id="23"></a><a class="wp" id="wp24"></a><a class="ms" id="p_9M_24"></a>Nānattaṃ nānattato sañjānāti; nānattaṃ nānattato saññatvā nānattaṃ maññati, nānattasmiṃ maññati, nānattato maññati, nānattaṃ meti maññati, nānattaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(22)</span></p>
<p><a class="sc" id="24"></a><a class="wp" id="wp25"></a><a class="pts" id="pts1.4"></a><a class="ms" id="p_9M_25"></a>Sabbaṃ sabbato sañjānāti; sabbaṃ sabbato saññatvā sabbaṃ maññati, sabbasmiṃ maññati, sabbato maññati, sabbaṃ meti maññati, sabbaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(23)</span></p>
<p><a class="sc" id="25"></a><a class="wp" id="wp26"></a><a class="ms" id="p_9M_26"></a>Nibbānaṃ nibbānato sañjānāti; nibbānaṃ nibbānato saññatvā nibbānaṃ maññati, nibbānasmiṃ maññati, nibbānato maññati, nibbānaṃ meti maññati, nibbānaṃ abhinandati. Taṃ kissa hetu? ‘Apariññātaṃ tassā’ti vadāmi. <span class="brnum">(24)</span></p>
<p class="endsection">Puthuj­jana­vasena paṭha­ma­naya­bhūmi­paric­chedo niṭṭhito.</p>
<p><a class="sc" id="26"></a><a class="wp" id="wp27"></a><a class="ms" id="p_9M_28"></a><a class="msdiv" id="msdiv7"></a>Yopi so, bhikkhave, bhikkhu <span class="var" title="sekho (bj, s1-3, km, pts1)" id="note2">sekkho</span> appattamānaso anuttaraṃ yogakkhemaṃ patthayamāno viharati, sopi pathaviṃ pathavito abhijānāti; pathaviṃ pathavito <span class="var" title="abhiññatvā (si, mr)" id="note3">abhiññāya</span> pathaviṃ mā <span class="var" title="vā maññati (si) | māmaññī (s1)" id="note4">maññi</span>, pathaviyā mā maññi, pathavito mā maññi, pathaviṃ meti mā maññi, pathaviṃ <span class="var" title="vā abhinandati (si) | mābhinandī (s1)" id="note5">mābhinandi</span>. Taṃ kissa hetu? ‘Pariññeyyaṃ tassā’ti vadāmi.</p>
<p><a class="sc" id="27"></a><a class="wp" id="wp28-49"></a><a class="ms" id="p_9M_29"></a>Āpaṃ … pe … tejaṃ … vāyaṃ … bhūte … deve … pajāpatiṃ … brahmaṃ … ābhassare … subhakiṇhe … vehapphale … abhibhuṃ … ākāsānañ­cāyata­naṃ … viñ­ñā­ṇañ­cāyata­naṃ … ākiñ­cañ­ñā­yatanaṃ … neva­saññā­nā­sañ­ñāyata­naṃ … diṭṭhaṃ … sutaṃ … mutaṃ … viññātaṃ … ekattaṃ … nānattaṃ … sabbaṃ … nibbānaṃ nibbānato abhijānāti; nibbānaṃ<a class="wp" id="wp50"></a> nibbānato abhiññāya nibbānaṃ mā maññi, nibbānasmiṃ mā maññi, nibbānato mā maññi, nibbānaṃ meti mā maññi, nibbānaṃ mābhinandi. Taṃ kissa hetu? ‘Pariññeyyaṃ tassā’ti vadāmi.</p>
<p class="endsection">Sekkhavasena dutiya­naya­bhūmi­paric­chedo niṭṭhito.</p>
<p><a class="sc" id="28"></a><a class="wp" id="wp51"></a><a class="ms" id="p_9M_31"></a><a class="msdiv" id="msdiv8"></a>Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto, sopi pathaviṃ pathavito abhijānāti; pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. Taṃ kissa hetu? ‘Pariññātaṃ tassā’ti vadāmi.</p>
<p><a class="sc" id="29"></a><a class="wp" id="wp52-74"></a><a class="ms" id="p_9M_32"></a>Āpaṃ … pe … tejaṃ … vāyaṃ … bhūte … deve … pajāpatiṃ … brahmaṃ … ābhassare … subhakiṇhe … vehapphale … abhibhuṃ … ākāsānañ­cāyata­naṃ … viñ­ñā­ṇañ­cāyata­naṃ … ākiñ­cañ­ñā­yatanaṃ … neva­saññā­nā­sañ­ñāyata­naṃ … diṭṭhaṃ … sutaṃ … mutaṃ … viññātaṃ … ekattaṃ … nānattaṃ … sabbaṃ … nibbānaṃ nibbānato abhijānāti; nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. Taṃ kissa hetu? ‘Pariññātaṃ tassā’ti vadāmi.</p>
<p class="endsection">Khīṇā­sava­vasena tatiya­naya­bhūmi­paric­chedo niṭṭhito.</p>
<p><a class="sc" id="30"></a><a class="wp" id="wp75"></a><a class="pts" id="pts1.5"></a><a class="ms" id="p_9M_34"></a><a class="msdiv" id="msdiv9"></a>Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano sammadaññā vimutto, sopi pathaviṃ pathavito abhijānāti; pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. Taṃ kissa hetu? Khayā rāgassa, vītarāgattā.</p>
<p><a class="sc" id="31"></a><a class="wp" id="wp76-98"></a><a class="ms" id="p_9M_35"></a>Āpaṃ … pe … tejaṃ … vāyaṃ … bhūte … deve … pajāpatiṃ … brahmaṃ … ābhassare … subhakiṇhe … vehapphale … abhibhuṃ … ākāsānañ­cāyata­naṃ … viñ­ñā­ṇañ­cāyata­naṃ … ākiñ­cañ­ñā­yatanaṃ … neva­saññā­nā­sañ­ñāyata­naṃ … diṭṭhaṃ … sutaṃ … mutaṃ … viññātaṃ … ekattaṃ … nānattaṃ … sabbaṃ … nibbānaṃ nibbānato abhijānāti; nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. Taṃ kissa hetu? Khayā rāgassa, vītarāgattā.</p>
<p class="endsection">Khīṇā­sava­vasena catut­tha­naya­bhūmi­paric­chedo niṭṭhito.</p>
<p><a class="sc" id="32"></a><a class="wp" id="wp99"></a><a class="ms" id="p_9M_37"></a><a class="msdiv" id="msdiv10"></a>Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto, sopi pathaviṃ pathavito abhijānāti; pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. Taṃ kissa hetu? Khayā dosassa, vītadosattā.</p>
<p><a class="sc" id="33"></a><a class="wp" id="wp100-122"></a><a class="ms" id="p_9M_38"></a>Āpaṃ … pe … tejaṃ … vāyaṃ … bhūte … deve … pajāpatiṃ … brahmaṃ … ābhassare … subhakiṇhe … vehapphale … abhibhuṃ … ākāsānañ­cāyata­naṃ … viñ­ñā­ṇañ­cāyata­naṃ … ākiñ­cañ­ñā­yatanaṃ … neva­saññā­nā­sañ­ñāyata­naṃ … diṭṭhaṃ … sutaṃ … mutaṃ … viññātaṃ … ekattaṃ … nānattaṃ … sabbaṃ … nibbānaṃ nibbānato abhijānāti; nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. Taṃ kissa hetu? Khayā dosassa, vītadosattā.</p>
<p class="endsection">Khīṇā­sava­vasena pañca­manaya­bhūmi­paric­chedo niṭṭhito.</p>
<p><a class="sc" id="34"></a><a class="wp" id="wp123"></a><a class="ms" id="p_9M_40"></a><a class="msdiv" id="msdiv11"></a>Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto, sopi pathaviṃ pathavito abhijānāti; pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. Taṃ kissa hetu? Khayā mohassa, vītamohattā.</p>
<p><a class="sc" id="35"></a><a class="wp" id="wp124-146"></a><a class="ms" id="p_9M_41"></a>Āpaṃ … pe … tejaṃ … vāyaṃ … bhūte … deve … pajāpatiṃ … brahmaṃ … ābhassare … subhakiṇhe … vehapphale … abhibhuṃ … ākāsānañ­cāyata­naṃ … viñ­ñā­ṇañ­cāyata­naṃ … ākiñ­cañ­ñā­yatanaṃ … neva­saññā­nā­sañ­ñāyata­naṃ … diṭṭhaṃ … sutaṃ … mutaṃ … viññātaṃ … ekattaṃ … nānattaṃ … sabbaṃ … nibbānaṃ nibbānato abhijānāti; nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. Taṃ kissa hetu? Khayā mohassa, vītamohattā.</p>
<p class="endsection">Khīṇā­sava­vasena ­chaṭṭha­na­ya­bhūmi­paric­chedo niṭṭhito.</p>
<p><a class="sc" id="36"></a><a class="wp" id="wp147"></a><a class="pts" id="pts1.6"></a><a class="ms" id="p_9M_43"></a><a class="msdiv" id="msdiv12"></a>Tathāgatopi, bhikkhave, arahaṃ sammāsambuddho pathaviṃ pathavito abhijānāti; pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. Taṃ kissa hetu? ‘Pariññātantaṃ tathāgatassā’ti vadāmi.</p>
<p><a class="sc" id="37"></a><a class="wp" id="wp148-170"></a><a class="ms" id="p_9M_44"></a>Āpaṃ … pe … tejaṃ … vāyaṃ … bhūte … deve … pajāpatiṃ … brahmaṃ … ābhassare … subhakiṇhe … vehapphale … abhibhuṃ … ākāsānañ­cāyata­naṃ … viñ­ñā­ṇañ­cāyata­naṃ … ākiñ­cañ­ñā­yatanaṃ … neva­saññā­nā­sañ­ñāyata­naṃ … diṭṭhaṃ … sutaṃ … mutaṃ … viññātaṃ … ekattaṃ … nānattaṃ … sabbaṃ … nibbānaṃ nibbānato abhijānāti; nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. Taṃ kissa hetu? ‘Pariññātantaṃ tathāgatassā’ti vadāmi.</p>
<p class="endsection">Tathā­gata­vasena ­satta­mana­ya­bhūmi­paric­chedo niṭṭhito.</p>
<p><a class="sc" id="38"></a><a class="wp" id="wp171"></a><a class="ms" id="p_9M_46"></a><a class="msdiv" id="msdiv13"></a>Tathāgatopi, bhikkhave, arahaṃ sammāsambuddho pathaviṃ pathavito abhijānāti; pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. Taṃ kissa hetu? ‘<span class="var" title="nandi (bj, s1-3)" id="note7">Nandī</span> dukkhassa mūlan’ti—iti viditvā ‘bhavā jāti bhūtassa jarāmaraṇan’ti. Tasmātiha, bhikkhave, ‘tathāgato sabbaso taṇhānaṃ khayā virāgā nirodhā cāgā paṭinissaggā anuttaraṃ sammāsambodhiṃ abhisambuddho’ti vadāmi.</p>
<p><a class="sc" id="39"></a><a class="wp" id="wp172-194"></a><a class="ms" id="p_9M_47"></a>Āpaṃ … pe … tejaṃ … vāyaṃ … bhūte … deve … pajāpatiṃ … brahmaṃ … ābhassare … subhakiṇhe … vehapphale … abhibhuṃ … ākāsānañ­cāyata­naṃ … viñ­ñā­ṇañ­cāyata­naṃ … ākiñ­cañ­ñā­yatanaṃ … neva­saññā­nā­sañ­ñāyata­naṃ … diṭṭhaṃ … sutaṃ … mutaṃ … viññātaṃ … ekattaṃ … nānattaṃ … sabbaṃ … nibbānaṃ nibbānato abhijānāti; nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. Taṃ kissa hetu? ‘Nandī dukkhassa mūlan’ti—iti viditvā ‘bhavā jāti bhūtassa jarāmaraṇan’ti. Tasmātiha, bhikkhave, ‘tathāgato sabbaso taṇhānaṃ khayā virāgā nirodhā cāgā paṭinissaggā anuttaraṃ sammāsambodhiṃ abhisambuddho’ti vadāmī”ti.</p>
<p class="endsection">Tathā­gata­vasena aṭṭha­ma­naya­bhūmi­paric­chedo niṭṭhito.</p>
<p><a class="sc" id="40"></a><a class="ms" id="p_9M_49"></a>Idamavoca bhagavā<span class="var" title=" na attamanā te bhikkhū (syā1-3), attamanā te bhikkhū (pā1, ka-ma) aṭṭha." id="note8">. Na te bhikkhū</span> bhagavato bhāsitaṃ abhinandunti.</p>
<p class="endsection">Mūla­pariyā­ya­suttaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Mūla­pariyā­ya­vagga</span> <span class="hidden">Mūla­pariyā­ya­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>