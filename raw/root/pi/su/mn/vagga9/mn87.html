<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn87">
<article>
<div class="hgroup">
<p class="division">Majjhima Nikāya 87</p>
<h1>Piyajāti­kasutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts2.106"></a><a class="ms" id="p_10M_1035"></a><a class="msdiv" id="msdiv353"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. <a class="wp" id="wp2"></a>Tena kho pana samayena aññatarassa gahapatissa ekaputtako piyo manāpo kālaṅkato hoti. Tassa kālaṃkiriyāya neva kammantā paṭibhanti na bhattaṃ paṭibhāti. So āḷāhanaṃ gantvā kandati: “kahaṃ, ekaputtaka, kahaṃ, ekaputtakā”ti. <a class="wp" id="wp3"></a>Atha kho so gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho taṃ gahapatiṃ bhagavā etadavoca: “na kho te, gahapati, sake citte ṭhitassa indriyāni, atthi te indriyānaṃ aññathattan”ti. “Kiñhi me, bhante, indriyānaṃ nāññathattaṃ bhavissati; mayhañhi, bhante, ekaputto piyo manāpo kālaṅkato. Tassa kālaṃkiriyāya neva kammantā paṭibhanti, na bhattaṃ paṭibhāti. Sohaṃ āḷāhanaṃ gantvā kandāmi: ‘kahaṃ, ekaputtaka, kahaṃ, ekaputtakā’”ti. “Evametaṃ, gahapati, <span class="var" title="evameva gahapati (bj sakideva) | evametaṃ gahapati (pts1 sakideva)" id="note519">evametaṃ, gahapati</span>. Piyajātikā hi, gahapati, soka­pari­deva­duk­kha­do­manas­supāyāsā piyappabhavikā”ti. “<span class="var" title="kissa nu kho (bj) | tassa kho (s1-3)" id="note520">Kassa kho</span> nāmetaṃ, bhante, evaṃ bhavissati: ‘piyajātikā soka­pari­deva­duk­kha­do­manas­supāyāsā piyappabhavikā’ti? Piyajātikā hi kho, bhante, ānanda­so­manassā piyappabhavikā”ti. Atha kho so gahapati bhagavato bhāsitaṃ anabhinanditvā paṭikkositvā uṭṭhāyāsanā pakkāmi.</p>
<p><a class="sc" id="2"></a><a class="wp" id="wp4"></a><a class="pts" id="pts2.107"></a><a class="ms" id="p_10M_1036"></a><a class="msdiv" id="msdiv354"></a>Tena kho pana samayena sambahulā akkhadhuttā bhagavato avidūre akkhehi dibbanti. Atha kho so gahapati yena te akkhadhuttā tenupasaṅkami; upasaṅkamitvā akkhadhutte etadavoca: “idhāhaṃ, bhonto, yena samaṇo gotamo tenupasaṅkamiṃ; upasaṅkamitvā samaṇaṃ gotamaṃ abhivādetvā ekamantaṃ nisīdiṃ. Ekamantaṃ nisinnaṃ kho maṃ, bhonto, samaṇo gotamo etadavoca: ‘na kho te, gahapati, sake citte ṭhitassa indriyāni, atthi te indriyānaṃ aññathattan’ti. Evaṃ vutte, ahaṃ, bhonto, samaṇaṃ gotamaṃ etadavocaṃ: ‘kiñhi me, bhante, indriyānaṃ nāññathattaṃ bhavissati; mayhañhi, bhante, ekaputtako piyo manāpo kālaṅkato. Tassa kālaṅkiriyāya neva kammantā paṭibhanti, na bhattaṃ paṭibhāti. Sohaṃ āḷāhanaṃ gantvā kandāmi—kahaṃ, ekaputtaka, kahaṃ, ekaputtakā’ti. ‘Evametaṃ, gahapati, evametaṃ, gahapati. Piyajātikā hi, gahapati, soka­pari­deva­duk­kha­do­manas­supāyāsā piyappabhavikā’ti. ‘Kassa kho nāmetaṃ, bhante, evaṃ bhavissati—piyajātikā soka­pari­deva­duk­kha­do­manas­supāyāsā piyappabhavikā? Piyajātikā hi kho, bhante, ānanda­so­manassā piyappabhavikā’ti. Atha khvāhaṃ, bhonto, samaṇassa gotamassa bhāsitaṃ anabhinanditvā paṭikkositvā uṭṭhāyāsanā pakkamin”ti. “Evametaṃ, gahapati, evametaṃ, gahapati. Piyajātikā hi, gahapati, ānanda­so­manassā piyappabhavikā”ti. Atha kho so gahapati “sameti me akkhadhuttehī”ti pakkāmi. <a class="wp" id="wp5"></a>Atha kho idaṃ kathāvatthu anupubbena rājantepuraṃ pāvisi.</p>
<p><a class="sc" id="3"></a><a class="pts" id="pts2.108"></a><a class="ms" id="p_10M_1037"></a><a class="msdiv" id="msdiv355"></a>Atha kho rājā pasenadi kosalo mallikaṃ deviṃ āmantesi: “idaṃ te, mallike, samaṇena gotamena bhāsitaṃ: ‘piyajātikā soka­pari­deva­duk­kha­do­manas­supāyāsā piyappabhavikā’”ti. “Sacetaṃ, mahārāja, bhagavatā bhāsitaṃ, evametan”ti. “Evameva panāyaṃ mallikā yaññadeva samaṇo gotamo bhāsati taṃ tadevassa abbhanumodati: ‘Sacetaṃ, mahārāja, bhagavatā bhāsitaṃ evametan’ti. Seyyathāpi nāma, yaññadeva ācariyo antevāsissa bhāsati taṃ tadevassa antevāsī abbhanumodati: ‘evametaṃ, ācariya, evametaṃ, ācariyā’ti. Evameva kho tvaṃ, mallike, yaññadeva samaṇo gotamo bhāsati taṃ tadevassa abbhanumodasi: ‘Sacetaṃ, mahārāja, bhagavatā bhāsitaṃ evametan’ti. Cara pire, mallike, vinassā”ti.</p>
<p><a class="sc" id="4"></a><a class="wp" id="wp6"></a><a class="ms" id="p_10M_1038"></a>Atha kho mallikā devī nāḷijaṅghaṃ brāhmaṇaṃ āmantesi: “ehi tvaṃ, brāhmaṇa, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi, appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha: ‘mallikā, bhante, devī bhagavato pāde sirasā vandati, appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti; evañca vadehi: ‘bhāsitā nu kho, bhante, bhagavatā esā vācā—piyajātikā soka­pari­deva­duk­kha­do­manas­supāyāsā piyappabhavikā’ti. Yathā te bhagavā byākaroti taṃ sādhukaṃ uggahetvā mama āroceyyāsi. Na hi tathāgatā vitathaṃ bhaṇantī”ti. “Evaṃ, bhotī”ti kho nāḷijaṅgho brāhmaṇo mallikāya deviyā paṭissutvā yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho nāḷijaṅgho brāhmaṇo bhagavantaṃ etadavoca: “mallikā, bho gotama, devī bhoto gotamassa pāde sirasā vandati; appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati; evañca vadeti: ‘bhāsitā nu kho, bhante, bhagavatā esā vācā—piyajātikā soka­pari­deva­duk­kha­do­manas­supāyāsā piyappabhavikā’”ti.</p>
<p><a class="sc" id="5"></a><a class="wp" id="wp7"></a><a class="pts" id="pts2.109"></a><a class="ms" id="p_10M_1039"></a><a class="msdiv" id="msdiv356"></a>“Evametaṃ, brāhmaṇa, evametaṃ, brāhmaṇa. Piyajātikā hi, brāhmaṇa, soka­pari­deva­duk­kha­do­manas­supāyāsā piyap­pabha­vi­kāti. <a class="wp" id="wp8"></a>Tadamināpetaṃ, brāhmaṇa, pariyāyena veditabbaṃ yathā piyajātikā soka­pari­deva­duk­kha­do­manas­supāyāsā piyappabhavikā. Bhūtapubbaṃ, brāhmaṇa, imissāyeva sāvatthiyā aññatarissā itthiyā mātā kālamakāsi. Sā tassā kālakiriyāya ummattikā khittacittā <span class="var" title="rathiyāya rathiyaṃ (bj, s1-3, km, pts1)" id="note521">rathikāya rathikaṃ</span> siṅghāṭakena siṅghāṭakaṃ upasaṅkamitvā evamāha: ‘api me mātaraṃ <span class="var" title="addasatha (bj, pts1) | adassatha (s1-3)" id="note522">addassatha</span>, api me mātaraṃ addassathā’ti? <a class="wp" id="wp9-14"></a>Imināpi kho etaṃ, brāhmaṇa, pariyāyena veditabbaṃ yathā piyajātikā soka­pari­deva­duk­kha­do­manas­supāyāsā piyap­pabha­vi­kāti.</p>
<p><a class="sc" id="6"></a><a class="ms" id="p_10M_1040"></a>Bhūtapubbaṃ, brāhmaṇa, imissāyeva sāvatthiyā aññatarissā itthiyā pitā kālamakāsi … bhātā kālamakāsi … bhaginī kālamakāsi … putto kālamakāsi … dhītā kālamakāsi … sāmiko kālamakāsi. Sā tassa kālakiriyāya ummattikā khittacittā rathikāya rathikaṃ siṅghāṭakena siṅghāṭakaṃ upasaṅkamitvā evamāha: ‘api me sāmikaṃ addassatha, api me sāmikaṃ addassathā’ti? <a class="wp" id="wp15-21"></a>Imināpi kho etaṃ, brāhmaṇa, pariyāyena veditabbaṃ yathā piyajātikā soka­pari­deva­duk­kha­do­manas­supāyāsā piyap­pabha­vi­kāti.</p>
<p><a class="sc" id="7"></a><a class="ms" id="p_10M_1041"></a>Bhūtapubbaṃ, brāhmaṇa, imissāyeva sāvatthiyā aññatarassa purisassa mātā kālamakāsi. So tassā kālakiriyāya ummattako khittacitto rathikāya rathikaṃ siṅghāṭakena siṅghāṭakaṃ upasaṅkamitvā evamāha: ‘api me mātaraṃ addassatha, api me mātaraṃ addassathā’ti? Imināpi kho etaṃ, brāhmaṇa, pariyāyena veditabbaṃ yathā piyajātikā soka­pari­deva­duk­kha­do­manas­supāyāsā piyap­pabha­vi­kāti.</p>
<p><a class="sc" id="8"></a><a class="ms" id="p_10M_1042"></a>Bhūtapubbaṃ, brāhmaṇa, imissāyeva sāvatthiyā aññatarassa purisassa pitā kālamakāsi … bhātā kālamakāsi … bhaginī kālamakāsi … putto kālamakāsi … dhītā kālamakāsi … pajāpati kālamakāsi. So tassā kālakiriyāya ummattako khittacitto rathikāya rathikaṃ siṅghāṭakena siṅghāṭakaṃ upasaṅkamitvā evamāha: ‘api me pajāpatiṃ addassatha, api me pajāpatiṃ addassathā’ti? Imināpi kho etaṃ, brāhmaṇa, pariyāyena veditabbaṃ yathā piyajātikā soka­pari­deva­duk­kha­do­manas­supāyāsā piyap­pabha­vi­kāti.</p>
<p><a class="sc" id="9"></a><a class="wp" id="wp22"></a><a class="pts" id="pts2.110"></a><a class="ms" id="p_10M_1043"></a>Bhūtapubbaṃ, brāhmaṇa, imissāyeva sāvatthiyā aññatarā itthī ñātikulaṃ agamāsi. Tassā te ñātakā <span class="var" title="sāmikā (bj)" id="note523">sāmikaṃ</span> acchinditvā aññassa dātukāmā. Sā ca taṃ na icchati. Atha kho sā itthī sāmikaṃ etadavoca: ‘ime, <span class="var" title="mama (s1-3, km)" id="note524">maṃ</span>, ayyaputta, ñātakā <span class="var" title="tayā (bj) | taṃ (si, s1-3, km, pts1)" id="note525">tvaṃ</span> acchinditvā aññassa dātukāmā. Ahañca taṃ na icchāmī’ti. Atha kho so puriso taṃ itthiṃ dvidhā chetvā attānaṃ <span class="var" title="opādesi (bj) | uppāṭesi (si, pts1) | ophāresi (mr)" id="note526">upphālesi</span>: ‘ubho pecca bhavissāmā’ti. Imināpi kho etaṃ, brāhmaṇa, pariyāyena veditabbaṃ yathā piyajātikā soka­pari­deva­duk­kha­do­manas­supāyāsā piyappabhavikā”ti.</p>
<p><a class="sc" id="10"></a><a class="wp" id="wp23"></a><a class="ms" id="p_10M_1044"></a><a class="msdiv" id="msdiv357"></a>Atha kho nāḷijaṅgho brāhmaṇo bhagavato bhāsitaṃ abhinanditvā anumoditvā uṭṭhāyāsanā yena mallikā devī tenupasaṅkami; upasaṅkamitvā yāvatako ahosi bhagavatā saddhiṃ kathāsallāpo taṃ sabbaṃ mallikāya deviyā ārocesi. Atha kho mallikā devī yena rājā pasenadi kosalo tenupasaṅkami; upasaṅkamitvā rājānaṃ pasenadiṃ kosalaṃ etadavoca: </p>
<p><a class="sc" id="11"></a><a class="wp" id="wp24"></a><a class="ms" id="p_10M_1045"></a>“Taṃ kiṃ maññasi, mahārāja, piyā te vajirī kumārī”ti? “Evaṃ, mallike, piyā me vajirī kumārī”ti. “Taṃ kiṃ maññasi, mahārāja, vajiriyā te kumāriyā vipari­ṇāmañ­ñathā­bhāvā uppajjeyyuṃ soka­pari­deva­duk­kha­do­manas­supāyāsā”ti? “Vajiriyā me, mallike, kumāriyā vipari­ṇāmañ­ñathā­bhāvā jīvitassapi siyā aññathattaṃ, kiṃ pana me na uppajjissanti soka­pari­deva­duk­kha­do­manas­supāyāsā”ti? “Idaṃ kho taṃ, mahārāja, tena bhagavatā jānatā passatā arahatā sammā­sambud­dhena sandhāya bhāsitaṃ: ‘piyajātikā soka­pari­deva­duk­kha­do­manas­supāyāsā piyappabhavikā’ti.</p>
<p><a class="sc" id="12"></a><a class="wp" id="wp25"></a><a class="ms" id="p_10M_1046"></a>Taṃ kiṃ maññasi, mahārāja, piyā te vāsabhā khattiyā”ti? “Evaṃ, mallike, piyā me vāsabhā khattiyā”ti. “Taṃ kiṃ maññasi, mahārāja, vāsabhāya te khattiyāya vipari­ṇāmañ­ñathā­bhāvā uppajjeyyuṃ soka­pari­deva­duk­kha­do­manas­supāyāsā”ti? “Vāsabhāya me, mallike, khattiyāya vipari­ṇāmañ­ñathā­bhāvā jīvitassapi siyā aññathattaṃ, kiṃ pana me na uppajjissanti soka­pari­deva­duk­kha­do­manas­supāyāsā”ti? “Idaṃ kho taṃ, mahārāja, tena bhagavatā jānatā passatā arahatā sammā­sambud­dhena sandhāya bhāsitaṃ: ‘piyajātikā soka­pari­deva­duk­kha­do­manas­supāyāsā piyappabhavikā’ti.</p>
<p><a class="sc" id="13"></a><a class="wp" id="wp26"></a><a class="pts" id="pts2.111"></a><a class="ms" id="p_10M_1047"></a>Taṃ kiṃ maññasi, mahārāja, piyo te <span class="var" title="viḍūḍabho (bj, s1-3, km, pts1)" id="note527">viṭaṭūbho</span> senāpatī”ti? “Evaṃ, mallike, piyo me viṭaṭūbho senāpatī”ti. “Taṃ kiṃ maññasi, mahārāja, viṭaṭūbhassa te senāpatissa vipari­ṇāmañ­ñathā­bhāvā uppajjeyyuṃ soka­pari­deva­duk­kha­do­manas­supāyāsā”ti? “Viṭaṭūbhassa me, mallike, senāpatissa vipari­ṇāmañ­ñathā­bhāvā jīvitassapi siyā aññathattaṃ, kiṃ pana me na uppajjissanti soka­pari­deva­duk­kha­do­manas­supāyāsā”ti? “Idaṃ kho taṃ, mahārāja, tena bhagavatā jānatā passatā arahatā sammā­sambud­dhena sandhāya bhāsitaṃ: ‘piyajātikā soka­pari­deva­duk­kha­do­manas­supāyāsā piyappabhavikā’ti.</p>
<p><a class="sc" id="14"></a><a class="wp" id="wp27"></a><a class="ms" id="p_10M_1048"></a>Taṃ kiṃ maññasi, mahārāja, piyā te ahan”ti? “Evaṃ, mallike, piyā mesi tvan”ti. “Taṃ kiṃ maññasi, mahārāja, mayhaṃ te vipari­ṇāmañ­ñathā­bhāvā uppajjeyyuṃ soka­pari­deva­duk­kha­do­manas­supāyāsā”ti? “Tuyhañhi me, mallike, vipari­ṇāmañ­ñathā­bhāvā jīvitassapi siyā aññathattaṃ, kiṃ pana me na uppajjissanti soka­pari­deva­duk­kha­do­manas­supāyāsā”ti? “Idaṃ kho taṃ, mahārāja, tena bhagavatā jānatā passatā arahatā sammā­sambud­dhena sandhāya bhāsitaṃ: ‘piyajātikā soka­pari­deva­duk­kha­do­manas­supāyāsā piyappabhavikā’ti.</p>
<p><a class="sc" id="15"></a><a class="wp" id="wp28"></a><a class="ms" id="p_10M_1049"></a>Taṃ kiṃ maññasi, mahārāja, piyā te kāsikosalā”ti? “Evaṃ, mallike, piyā me kāsikosalā. Kāsikosalānaṃ, mallike, ānubhāvena kāsikacandanaṃ paccanubhoma, mālā­gandha­vi­lepa­naṃ dhāremā”ti. “Taṃ kiṃ maññasi, mahārāja, kāsikosalānaṃ te vipari­ṇāmañ­ñathā­bhāvā uppajjeyyuṃ soka­pari­deva­duk­kha­do­manas­supāyāsā”ti? “Kāsi­kosalā­nañhi, mallike, vipari­ṇāmañ­ñathā­bhāvā jīvitassapi siyā aññathattaṃ, kiṃ pana me na uppajjissanti soka­pari­deva­duk­kha­do­manas­supāyāsā”ti? “Idaṃ kho taṃ, mahārāja, tena bhagavatā jānatā passatā arahatā sammā­sambud­dhena sandhāya bhāsitaṃ: ‘piyajātikā soka­pari­deva­duk­kha­do­manas­supāyāsā piyappabhavikā’”ti.</p>
<p><a class="sc" id="16"></a><a class="wp" id="wp29"></a><a class="pts" id="pts2.112"></a><a class="ms" id="p_10M_1050"></a>“Acchariyaṃ, mallike, abbhutaṃ, mallike. Yāvañca so bhagavā paññāya <span class="var" title="ativijjha paññāya (pts1) | paṭivijjha paññāya (mr)" id="note528">ativijjha maññe</span> passati. Ehi, mallike, <span class="var" title="ācāmehīti (bj, pts1)" id="note529">ācamehī”ti</span>. Atha kho rājā pasenadi kosalo uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā tikkhattuṃ udānaṃ udānesi:</p>
<p><a class="sc" id="17"></a><a class="ms" id="p_10M_1051"></a>“Namo tassa bhagavato arahato sammā­sambud­dhassa.</p>
<p><a class="sc" id="18"></a><a class="ms" id="p_10M_1052"></a>Namo tassa bhagavato arahato sammā­sambud­dhassa.</p>
<p><a class="sc" id="19"></a><a class="ms" id="p_10M_1053"></a>Namo tassa bhagavato arahato sammā­sambud­dhassā”ti.</p>
<p class="endsection">Piyajāti­ka­suttaṃ niṭṭhitaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Rājavagga</span> <span class="hidden">Piyajāti­kasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>