<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn86">
<article>
<div class="hgroup">
<p class="division">Majjhima Nikāya 86</p>
<h1>Aṅguli­māla­sutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts2.98"></a><a class="ms" id="p_10M_994"></a><a class="msdiv" id="msdiv347"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. <a class="wp" id="wp2"></a>Tena kho pana samayena rañño pasenadissa kosalassa vijite coro aṅgulimālo nāma hoti luddo lohitapāṇi hatapahate niviṭṭho adayāpanno pāṇabhūtesu. Tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṃ mālaṃ dhāreti. <a class="wp" id="wp3"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍa­pāta­paṭik­kanto senāsanaṃ saṃsāmetvā patta­cīvara­mādāya yena coro aṅgulimālo tenaddhā­na­maggaṃ paṭipajji. Addasāsuṃ kho gopālakā pasupālakā kassakā pathāvino bhagavantaṃ yena coro aṅgulimālo tenaddhā­na­magga­paṭi­pannaṃ. Disvāna bhagavantaṃ etadavocuṃ: “mā, samaṇa, etaṃ maggaṃ paṭipajji. Etasmiṃ, samaṇa, magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu. Tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṃ mālaṃ dhāreti. Etañhi, samaṇa, maggaṃ dasapi purisā vīsampi purisā tiṃsampi purisā cattārīsampi purisā paññāsampi purisā saṅkaritvā <span class="var" title="saṃharitvā saṃharitvā (bj, pts1) | saṅgaritvā (s1-3, km)" id="note496">saṅkaritvā</span> paṭipajjanti. Tepi corassa aṅgulimālassa hatthatthaṃ gacchantī”ti. Evaṃ vutte, bhagavā tuṇhībhūto agamāsi.</p>
<p><a class="sc" id="2"></a><a class="ms" id="p_10M_995"></a>Dutiyampi kho gopālakā … pe … tatiyampi kho gopālakā pasupālakā kassakā pathāvino bhagavantaṃ etadavocuṃ: “mā, samaṇa, etaṃ maggaṃ paṭipajji, etasmiṃ samaṇa magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu, tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṃ mālaṃ dhāreti. Etañhi samaṇa maggaṃ dasapi purisā vīsampi purisā tiṃsampi purisā cattārīsampi purisā paññāsampi purisā saṅkaritvā saṅkaritvā paṭipajjanti. Tepi corassa aṅgulimālassa hatthatthaṃ gacchantī”ti.</p>
<p><a class="sc" id="3"></a><a class="wp" id="wp4"></a><a class="pts" id="pts2.99"></a><a class="ms" id="p_10M_996"></a><a class="msdiv" id="msdiv348"></a>Atha kho bhagavā tuṇhībhūto agamāsi. Addasā kho coro aṅgulimālo bhagavantaṃ dūratova āgacchantaṃ. Disvānassa etadahosi: “acchariyaṃ vata bho, abbhutaṃ vata bho. Imañhi maggaṃ dasapi purisā vīsampi purisā tiṃsampi purisā cattārīsampi purisā paññāsampi purisā saṅkaritvā saṅkaritvā paṭipajjanti. Tepi mama hatthatthaṃ gacchanti. Atha ca panāyaṃ samaṇo eko adutiyo pasayha maññe āgacchati. Yannūnāhaṃ imaṃ samaṇaṃ jīvitā voropeyyan”ti.</p>
<p><a class="sc" id="4"></a><a class="wp" id="wp5"></a><a class="ms" id="p_10M_997"></a>Atha kho coro aṅgulimālo asicammaṃ gahetvā dhanukalāpaṃ sannayhitvā bhagavantaṃ piṭṭhito piṭṭhito anubandhi. Atha kho bhagavā tathārūpaṃ iddhābhi­saṅ­khā­raṃ <span class="var" title="abhisaṅkhāresi (s1-3, km, mr)" id="note497">abhisaṅkhāsi</span> yathā coro aṅgulimālo bhagavantaṃ pakatiyā gacchantaṃ sabbathāmena gacchanto na sakkoti sampāpuṇituṃ. Atha kho corassa aṅgulimālassa etadahosi: “acchariyaṃ vata bho, abbhutaṃ vata bho. Ahañhi pubbe hatthimpi dhāvantaṃ anupatitvā gaṇhāmi, assampi dhāvantaṃ anupatitvā gaṇhāmi, rathampi dhāvantaṃ anupatitvā gaṇhāmi, migampi dhāvantaṃ anupatitvā gaṇhāmi; atha ca panāhaṃ imaṃ samaṇaṃ pakatiyā gacchantaṃ sabbathāmena gacchanto na sakkomi sampāpuṇitun”ti. Ṭhitova bhagavantaṃ etadavoca: “tiṭṭha, tiṭṭha, samaṇā”ti. “Ṭhito ahaṃ, aṅgulimāla, tvañca tiṭṭhā”ti. Atha kho corassa aṅgulimālassa etadahosi: “ime kho samaṇā sakyaputtiyā saccavādino saccapaṭiññā. Atha panāyaṃ samaṇo gacchaṃ yevāha: ‘ṭhito ahaṃ, aṅgulimāla, tvañca tiṭṭhā’ti. Yannūnāhaṃ imaṃ samaṇaṃ puccheyyan”ti.</p>
<p><a class="sc" id="5"></a><a class="wp" id="wp6"></a><a class="ms" id="p_10M_998"></a><a class="msdiv" id="msdiv349"></a>Atha kho coro aṅgulimālo bhagavantaṃ gāthāya ajjhabhāsi: </p>
<blockquote class="gatha">
<p><a class="sc" id="6"></a><a class="ms" id="p_10M_999"></a> “Gacchaṃ vadesi samaṇa ṭhitomhi,<br> Mamañca brūsi ṭhita­maṭṭhi­toti;<br> Pucchāmi taṃ samaṇa etamatthaṃ,<br> Kathaṃ ṭhito tvaṃ ahamaṭṭhitomhī”ti.</p>
<p><a class="sc" id="7"></a><a class="ms" id="p_10M_1000"></a>“Ṭhito ahaṃ aṅgulimāla sabbadā,<br> Sabbesu bhūtesu nidhāya daṇḍaṃ;<br> Tuvañca pāṇesu asaññatosi,<br> Tasmā ṭhitohaṃ tuvamaṭṭhitosī”ti.</p>
<p><a class="sc" id="8"></a><a class="pts" id="pts2.100"></a><a class="ms" id="p_10M_1001"></a>“Cirassaṃ vata me mahito mahesī,<br> <span class="var" title="mahāvanaṃ samaṇoyaṃ paccupādi (bj) | mahāvanaṃ samaṇa paccupādi (s1-3, km) | mahāvanaṃ samaṇoyaṃ paccavādi (pts1)" id="note499">Mahāvanaṃ pāpuṇi saccavādī</span>;<br> <span class="var" title="sohaṃ carissāpi pahassaṃ pāpaṃ (bj) | sohaṃ cirassāpi pahāssaṃ pāpaṃ (si) | sohaṃ carissāmi pajahissa pāpaṃ (s1-3, km) | sohaṃ cirassā pahāssaṃ pāpaṃ (pts1)" id="note500">Sohaṃ carissāmi pahāya pāpaṃ</span>,<br> Sutvāna gāthaṃ tava dhammayuttaṃ”.</p>
<p><a class="sc" id="9"></a><a class="ms" id="p_10M_1002"></a>Itveva coro asimāvudhañca,<br> Sobbhe papāte narake <span class="var" title="anvakāsi ()" id="note501">akiri</span>;<br> Avandi coro sugatassa pāde,<br> Tattheva naṃ pabbajjaṃ ayāci.</p>
<p><a class="sc" id="10"></a><a class="ms" id="p_10M_1003"></a>Buddho ca kho kāruṇiko mahesi,<br> Yo satthā lokassa sadevakassa;<br> <span class="dquo">“</span> Tamehi bhikkhū”ti tadā avoca,<br> Eseva tassa ahu bhikkhubhāvoti.</p>
</blockquote>
<p><a class="sc" id="11"></a><a class="wp" id="wp7"></a><a class="ms" id="p_10M_1004"></a><a class="msdiv" id="msdiv350"></a>Atha kho bhagavā āyasmatā aṅgulimālena pacchāsamaṇena yena sāvatthi tena cārikaṃ pakkāmi. Anupubbena cārikaṃ caramāno yena sāvatthi tadavasari. Tatra sudaṃ bhagavā sāvatthiyaṃ viharati jetavane anātha­piṇḍi­kassa ārāme. <a class="wp" id="wp8"></a>Tena kho pana samayena rañño pasenadissa kosalassa antepuradvāre mahājanakāyo sannipatitvā uccāsaddo mahāsaddo hoti: “coro te, deva, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu. Tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṃ mālaṃ dhāreti. Taṃ devo paṭisedhetū”ti.</p>
<p><a class="sc" id="12"></a><a class="wp" id="wp9"></a><a class="pts" id="pts2.101"></a><a class="ms" id="p_10M_1005"></a>Atha kho rājā pasenadi kosalo pañcamattehi assasatehi sāvatthiyā nikkhami divā divassa. Yena ārāmo tena pāvisi. Yāvatikā yānassa bhūmi yānena gantvā yānā paccorohitvā pattikova yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca: “kiṃ nu te, mahārāja, rājā vā māgadho seniyo bimbisāro kupito vesālikā vā licchavī aññe vā paṭirājāno”ti?</p>
<p><a class="sc" id="13"></a><a class="wp" id="wp10"></a><a class="ms" id="p_10M_1006"></a>“Na kho me, bhante, rājā māgadho seniyo bimbisāro kupito, nāpi vesālikā licchavī, nāpi aññe paṭirājāno. Coro me, bhante, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu. Tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṃ mālaṃ dhāreti. Tāhaṃ, bhante, paṭisedhissāmī”ti.</p>
<p><a class="sc" id="14"></a><a class="wp" id="wp11"></a><a class="ms" id="p_10M_1007"></a>“Sace pana tvaṃ, mahārāja, aṅgulimālaṃ passeyyāsi kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitaṃ, virataṃ pāṇātipātā, virataṃ adinnādānā, virataṃ musāvādā, ekabhattikaṃ, brahmacāriṃ, sīlavantaṃ, kalyāṇadhammaṃ, kinti naṃ kareyyāsī”ti? “Abhivādeyyāma vā, bhante, paccuṭṭheyyāma vā āsanena vā nimanteyyāma, abhini­man­tey­yāma vā naṃ cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rehi, dhammikaṃ vā assa ­rak­khā­varaṇa­guttiṃ saṃvidaheyyāma. Kuto panassa, bhante, dussīlassa pāpadhammassa evarūpo sīlasaṃyamo bhavissatī”ti?</p>
<p><a class="sc" id="15"></a><a class="wp" id="wp12"></a><a class="ms" id="p_10M_1008"></a>Tena kho pana samayena āyasmā aṅgulimālo bhagavato avidūre nisinno hoti. Atha kho bhagavā dakkhiṇaṃ bāhuṃ paggahetvā rājānaṃ pasenadiṃ kosalaṃ etadavoca: “eso, mahārāja, aṅgulimālo”ti.</p>
<p><a class="sc" id="16"></a><a class="pts" id="pts2.102"></a><a class="ms" id="p_10M_1009"></a>Atha kho rañño pasenadissa kosalassa ahudeva bhayaṃ, ahu chambhitattaṃ, ahu lomahaṃso. Atha kho bhagavā rājānaṃ pasenadiṃ kosalaṃ bhītaṃ saṃviggaṃ loma­haṭṭha­jātaṃ viditvā rājānaṃ pasenadiṃ kosalaṃ etadavoca: “mā bhāyi, mahārāja, natthi te ito bhayan”ti. Atha kho rañño pasenadissa kosalassa yaṃ ahosi bhayaṃ vā chambhitattaṃ vā lomahaṃso vā so paṭippassambhi. Atha kho rājā pasenadi kosalo yenāyasmā aṅgulimālo tenupasaṅkami; upasaṅkamitvā āyasmantaṃ aṅgulimālaṃ etadavoca: “ayyo no, bhante, aṅgulimālo”ti? “Evaṃ, mahārājā”ti. “Kathaṅgotto ayyassa pitā, kathaṅgottā mātā”ti? “Gaggo kho, mahārāja, pitā, mantāṇī mātā”ti.</p>
<p><a class="sc" id="17"></a><a class="ms" id="p_10M_1010"></a>“Abhiramatu, bhante, ayyo gaggo mantāṇiputto. Ahamayyassa gaggassa mantā­ṇi­puttassa ussukkaṃ karissāmi cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rā­nan”ti.</p>
<p><a class="sc" id="18"></a><a class="wp" id="wp13"></a><a class="ms" id="p_10M_1011"></a><a class="msdiv" id="msdiv351"></a>Tena kho pana samayena āyasmā aṅgulimālo āraññiko hoti piṇḍapātiko paṃsukūliko tecīvariko. Atha kho āyasmā aṅgulimālo rājānaṃ pasenadiṃ kosalaṃ etadavoca: “alaṃ, mahārāja, paripuṇṇaṃ me cīvaran”ti. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca: “acchariyaṃ, bhante, abbhutaṃ, bhante. Yāvañcidaṃ, bhante, bhagavā adantānaṃ dametā, asantānaṃ sametā, apari­nibbutā­naṃ parinibbāpetā. Yañhi mayaṃ, bhante, nāsakkhimhā daṇḍenapi satthenapi dametuṃ so bhagavatā adaṇḍena <span class="var" title="asatthena (s1-3, km)" id="note502">asattheneva</span> danto. <span class="var" title="handadāni (s1-3, km, pts1)" id="note503">Handa ca dāni</span> mayaṃ, bhante, gacchāma; bahukiccā mayaṃ bahukaraṇīyā”ti. “Yassadāni, mahārāja, kālaṃ maññasī”ti. Atha kho rājā pasenadi kosalo uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="19"></a><a class="wp" id="wp14"></a><a class="pts" id="pts2.103"></a><a class="ms" id="p_10M_1012"></a>Atha kho āyasmā aṅgulimālo pubbaṇ­ha­samayaṃ nivāsetvā patta­cīvara­mādāya sāvatthiyaṃ piṇḍāya pāvisi. Addasā kho āyasmā aṅgulimālo sāvatthiyaṃ sapadānaṃ piṇḍāya caramāno aññataraṃ itthiṃ mūḷhagabbhaṃ <span class="var" title="visātagabbhaṃ (s1-3, km, pts1, mr)" id="note504">vighātagabbhaṃ</span>. Disvānassa etadahosi: “kilissanti vata, bho, sattā; kilissanti vata, bho, sattā”ti. Atha kho āyasmā aṅgulimālo sāvatthiyaṃ piṇḍāya caritvā pacchābhattaṃ piṇḍa­pāta­paṭik­kanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā aṅgulimālo bhagavantaṃ etadavoca: “idhāhaṃ, bhante, pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya pāvisiṃ. Addasaṃ kho ahaṃ, bhante, sāvatthiyaṃ sapadānaṃ piṇḍāya caramāno aññataraṃ itthiṃ mūḷhagabbhaṃ vighātagabbhaṃ. Disvāna mayhaṃ etadahosi: ‘kilissanti vata bho sattā, kilissanti vata bho sattā’”ti.</p>
<p><a class="sc" id="20"></a><a class="wp" id="wp15"></a><a class="ms" id="p_10M_1013"></a>“Tena hi tvaṃ, aṅgulimāla, yena sā itthī tenupasaṅkama; upasaṅkamitvā taṃ itthiṃ evaṃ vadehi: ‘<span class="var" title="bhagini jātiyā jāto (si)" id="note505">yatohaṃ, bhagini, jāto</span> nābhijānāmi sañcicca pāṇaṃ jīvitā voropetā, tena saccena sotthi te hotu, sotthi gabbhassā’”ti.</p>
<p><a class="sc" id="21"></a><a class="ms" id="p_10M_1014"></a>“So hi nūna me, bhante, sam­pajā­na­musā­vādo bhavissati. Mayā hi, bhante, bahū sañcicca pāṇā jīvitā voropitā”ti. “Tena hi tvaṃ, aṅgulimāla, yena sā itthī tenupasaṅkama; upasaṅkamitvā taṃ itthiṃ evaṃ vadehi: ‘yatohaṃ, bhagini, ariyāya jātiyā jāto, nābhijānāmi sañcicca pāṇaṃ jīvitā voropetā, tena saccena sotthi te hotu, sotthi gabbhassā’”ti.</p>
<p><a class="sc" id="22"></a><a class="ms" id="p_10M_1015"></a>“Evaṃ, bhante”ti kho āyasmā aṅgulimālo bhagavato paṭissutvā yena sā itthī tenupasaṅkami; upasaṅkamitvā taṃ itthiṃ etadavoca: “yatohaṃ, bhagini, ariyāya jātiyā jāto, nābhijānāmi sañcicca pāṇaṃ jīvitā voropetā, tena saccena sotthi te hotu, sotthi gabbhassā”ti. Atha khvāssā itthiyā sotthi ahosi, sotthi gabbhassa.</p>
<p><a class="sc" id="23"></a><a class="wp" id="wp16"></a><a class="pts" id="pts2.104"></a><a class="ms" id="p_10M_1016"></a>Atha kho āyasmā aṅgulimālo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahma­cari­ya­pari­yosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro kho panāyasmā aṅgulimālo arahataṃ ahosi.</p>
<p><a class="sc" id="24"></a><a class="wp" id="wp17"></a><a class="ms" id="p_10M_1017"></a><a class="msdiv" id="msdiv352"></a>Atha kho āyasmā aṅgulimālo pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya pāvisi. Tena kho pana samayena aññenapi leḍḍu khitto āyasmato aṅgulimālassa kāye nipatati, aññenapi daṇḍo khitto āyasmato aṅgulimālassa kāye nipatati, aññenapi sakkharā khittā āyasmato aṅgulimālassa kāye nipatati. Atha kho āyasmā aṅgulimālo bhinnena sīsena, lohitena gaḷantena, bhinnena pattena, vipphālitāya saṅghāṭiyā yena bhagavā tenupasaṅkami. Addasā kho bhagavā āyasmantaṃ aṅgulimālaṃ dūratova āgacchantaṃ. Disvāna āyasmantaṃ aṅgulimālaṃ etadavoca: “adhivāsehi tvaṃ, brāhmaṇa, adhivāsehi tvaṃ, brāhmaṇa. Yassa kho tvaṃ, brāhmaṇa, kammassa vipākena bahūni vassāni bahūni vassasatāni bahūni vassasahassāni niraye pacceyyāsi tassa tvaṃ, brāhmaṇa, kammassa vipākaṃ diṭṭheva dhamme paṭisaṃvedesī”ti. <a class="wp" id="wp18"></a>Atha kho āyasmā aṅgulimālo rahogato paṭisallīno vimuttisukhaṃ paṭisaṃvedi; tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="25"></a><a class="ms" id="p_10M_1018"></a> “Yo <span class="var" title="yo ca pubbe (bj, s1-3, km, pts1)" id="note507">pubbeva</span> pamajjitvā,<br> pacchā so nappamajjati;<br> <span class="var" title="so imaṃ (bj)" id="note508">Somaṃ</span> lokaṃ pabhāseti,<br> abbhā muttova candimā.</p>
<p><a class="sc" id="26"></a><a class="ms" id="p_10M_1019"></a>Yassa pāpaṃ kataṃ kammaṃ,<br> kusalena <span class="var" title="pithīyati (bj, s1-3, km, pts1)" id="note509">pidhīyati</span>;<br> Somaṃ lokaṃ pabhāseti,<br> abbhā muttova candimā.</p>
<p><a class="sc" id="27"></a><a class="ms" id="p_10M_1020"></a>Yo have daharo bhikkhu,<br> yuñjati buddhasāsane;<br> Somaṃ lokaṃ pabhāseti,<br> abbhā muttova candimā.</p>
<p><a class="sc" id="28"></a><a class="ms" id="p_10M_1021"></a>Disā hi me dhammakathaṃ suṇantu,<br> Disā hi me yuñjantu buddhasāsane;<br> Disā hi me te manujā bhajantu,<br> Ye dhamma­mevā­dapayanti santo.</p>
<p><a class="sc" id="29"></a><a class="pts" id="pts2.105"></a><a class="ms" id="p_10M_1022"></a>Disā hi me khantivādānaṃ,<br> avi­rodhap­pasaṃ­sī­naṃ;<br> Suṇantu dhammaṃ kālena,<br> tañca anuvidhīyantu.</p>
<p><a class="sc" id="30"></a><a class="ms" id="p_10M_1023"></a>Na hi jātu so mamaṃ hiṃse,<br> aññaṃ vā <span class="var" title="kañcanaṃ (bj) | kañci naṃ (si, s1-3, km, pts1)" id="note510">pana kiñci naṃ</span>;<br> Pappuyya paramaṃ santiṃ,<br> rakkheyya tasathāvare.</p>
<p><a class="sc" id="31"></a><a class="ms" id="p_10M_1024"></a>Udakañhi nayanti nettikā,<br> Usukārā <span class="var" title="damayanti (mr)" id="note511">namayanti</span> tejanaṃ;<br> Dāruṃ <span class="var" title="damayanti (mr)" id="note512">namayanti</span> tacchakā,<br> Attānaṃ damayanti paṇḍitā.</p>
<p><a class="sc" id="32"></a><a class="ms" id="p_10M_1025"></a> Daṇḍeneke damayanti,<br> aṅkusehi kasāhi ca;<br> Adaṇḍena asatthena,<br> ahaṃ dantomhi tādinā.</p>
<p><a class="sc" id="33"></a><a class="ms" id="p_10M_1026"></a>Ahiṃsakoti me nāmaṃ,<br> hiṃsakassa pure sato;<br> Ajjāhaṃ saccanāmomhi,<br> na <span class="var" title="kañci naṃ (si, s1-3, km, pts1) | kañcanaṃ (?)" id="note514">naṃ hiṃsāmi kiñci naṃ</span>.</p>
<p><a class="sc" id="34"></a><a class="ms" id="p_10M_1027"></a>Coro ahaṃ pure āsiṃ,<br> aṅgulimāloti vissuto;<br> Vuyhamāno mahoghena,<br> buddhaṃ saraṇamāgamaṃ.</p>
<p><a class="sc" id="35"></a><a class="ms" id="p_10M_1028"></a>Lohitapāṇi pure āsiṃ,<br> aṅgulimāloti vissuto;<br> Saraṇagamanaṃ passa,<br> bhavanetti samūhatā.</p>
<p><a class="sc" id="36"></a><a class="ms" id="p_10M_1029"></a>Tādisaṃ kammaṃ katvāna,<br> bahuṃ duggatigāminaṃ;<br> Phuṭṭho kammavipākena,<br> aṇaṇo bhuñjāmi bhojanaṃ.</p>
<p><a class="sc" id="37"></a><a class="ms" id="p_10M_1030"></a>Pamāda­manu­yuñ­janti,<br> bālā dummedhino janā;<br> Appamādañca medhāvī,<br> dhanaṃ seṭṭhaṃva rakkhati.</p>
<p><a class="sc" id="38"></a><a class="ms" id="p_10M_1031"></a>Mā pamāda­manu­yuñ­je­tha,<br> mā kāmarati santhavaṃ;<br> Appamatto hi jhāyanto,<br> pappoti <span class="var" title="paramaṃ (mr)" id="note515">vipulaṃ</span> sukhaṃ.</p>
<p><a class="sc" id="39"></a><a class="ms" id="p_10M_1032"></a><span class="var" title="sāgataṃ (bj, pts1)" id="note516">Svāgataṃ</span> <span class="var" title="nāma sagataṃ (mr)" id="note517">nāpagataṃ</span>,<br> nayidaṃ dummantitaṃ mama;<br> <span class="var" title="suvibhattesu (s1-3, km) | paṭibhattesu (pts1) | savibhattesu (mr)" id="note518">Saṃvibhattesu</span> dhammesu,<br> yaṃ seṭṭhaṃ tadupāgamaṃ.</p>
<p><a class="sc" id="40"></a><a class="ms" id="p_10M_1033"></a>Svāgataṃ nāpagataṃ,<br> nayidaṃ dummantitaṃ mama;<br> Tisso vijjā anuppattā,<br> kataṃ buddhassa sāsanan”ti.</p>
</blockquote>
<p class="endsection">Aṅguli­māla­suttaṃ niṭṭhitaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Rājavagga</span> <span class="hidden">Aṅguli­māla­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>