<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn152">
<article>
<div class="hgroup">
<p class="division">Majjhima Nikāya 152</p>
<h1>Indriya­bhāva­nā­sutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts3.298"></a><a class="ms" id="p_11M_1275"></a><a class="msdiv" id="msdiv453"></a><span class="evam">Evaṃ me sutaṃ—​</span>   ekaṃ samayaṃ bhagavā <span class="var" title="kajaṅgalāyaṃ (bj, pts1) | kajjaṅgalāyaṃ (s1-3, km)" id="note562">gajaṅgalāyaṃ</span> viharati <span class="var" title="mukheluvane (bj, pts1) | sukheluvane (si) | veḷuvane (s1-3, km)" id="note563">suveḷuvane</span>. <a class="wp" id="wp2"></a>Atha kho uttaro māṇavo <span class="var" title="pārā­sariyan­tevāsī (bj, pts1) | pārā­siriyan­tevāsī (s1-3, km)" id="note564">pārāsi­viyan­tevāsī</span> yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho uttaraṃ māṇavaṃ pārāsi­vi­yan­tevā­siṃ bhagavā etadavoca: “deseti, uttara, pārāsiviyo brāhmaṇo sāvakānaṃ indriya­bhāva­nan”ti? “Deseti, bho gotama, pārāsiviyo brāhmaṇo sāvakānaṃ indriya­bhāva­nan”ti. “Yathā kathaṃ pana, uttara, deseti pārāsiviyo brāhmaṇo sāvakānaṃ indriya­bhāva­nan”ti? “Idha, bho gotama, cakkhunā rūpaṃ na passati, sotena saddaṃ na suṇāti—evaṃ kho, bho gotama, deseti pārāsiviyo brāhmaṇo sāvakānaṃ indriya­bhāva­nan”ti. “Evaṃ sante kho, uttara, andho bhāvitindriyo bhavissati, badhiro bhāvitindriyo bhavissati; yathā pārāsiviyassa brāhmaṇassa vacanaṃ. Andho hi, uttara, cakkhunā rūpaṃ na passati, badhiro sotena saddaṃ na suṇātī”ti. Evaṃ vutte, uttaro māṇavo pārāsi­viyan­tevāsī tuṇhībhūto maṅkubhūto pattakkhandho adhomukho pajjhāyanto appaṭibhāno nisīdi.</p>
<p><a class="sc" id="2"></a><a class="wp" id="wp3"></a><a class="pts" id="pts3.299"></a><a class="ms" id="p_11M_1276"></a>Atha kho bhagavā uttaraṃ māṇavaṃ pārāsi­vi­yan­tevā­siṃ tuṇhībhūtaṃ maṅkubhūtaṃ pattakkhandhaṃ adhomukhaṃ pajjhāyantaṃ appaṭibhānaṃ viditvā āyasmantaṃ ānandaṃ āmantesi: “aññathā kho, ānanda, deseti pārāsiviyo brāhmaṇo sāvakānaṃ indriya­bhāva­naṃ, aññathā ca panānanda, ariyassa vinaye anuttarā indriyabhāvanā hotī”ti. “Etassa, bhagavā, kālo; etassa, sugata, kālo yaṃ bhagavā ariyassa vinaye anuttaraṃ indriya­bhāva­naṃ deseyya. Bhagavato sutvā bhikkhū dhāressantī”ti. “Tenahānanda, suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho āyasmā ānando bhagavato paccassosi. Bhagavā etadavoca: </p>
<p><a class="sc" id="3"></a><a class="wp" id="wp4"></a><a class="ms" id="p_11M_1277"></a><a class="msdiv" id="msdiv454"></a>“Kathañcānanda, ariyassa vinaye anuttarā indriyabhāvanā hoti? Idhānanda, bhikkhuno cakkhunā rūpaṃ disvā uppajjati manāpaṃ, uppajjati amanāpaṃ, uppajjati manāpāmanāpaṃ. So evaṃ pajānāti: ‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ. Tañca kho saṅkhataṃ oḷārikaṃ paṭic­ca­samup­pannaṃ. Etaṃ santaṃ etaṃ paṇītaṃ yadidaṃ—upekkhā’ti. Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati; upekkhā saṇṭhāti. Seyyathāpi, ānanda, cakkhumā puriso ummīletvā vā nimīleyya, nimīletvā vā ummīleyya; evameva kho, ānanda, yassa kassaci evaṃsīghaṃ evaṃtuvaṭaṃ eva­ṃappaka­sirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—ayaṃ vuccatānanda, ariyassa vinaye anuttarā indriyabhāvanā cak­khu­viññeyyesu rūpesu.</p>
<p><a class="sc" id="4"></a><a class="wp" id="wp5"></a><a class="ms" id="p_11M_1278"></a><a class="msdiv" id="msdiv455"></a>Puna caparaṃ, ānanda, bhikkhuno sotena saddaṃ sutvā uppajjati manāpaṃ, uppajjati amanāpaṃ, uppajjati manāpāmanāpaṃ. So evaṃ pajānāti: ‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ. Tañca kho saṅkhataṃ oḷārikaṃ paṭic­ca­samup­pannaṃ. Etaṃ santaṃ etaṃ paṇītaṃ yadidaṃ—upekkhā’ti. Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati; upekkhā saṇṭhāti. Seyyathāpi, ānanda, balavā puriso appakasireneva <span class="var" title="accharikaṃ (s1-3, km, pts1, mr)" id="note565">accharaṃ</span> pahareyya; evameva kho, ānanda, yassa kassaci evaṃsīghaṃ evaṃtuvaṭaṃ eva­ṃappaka­sirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—ayaṃ vuccatānanda, ariyassa vinaye anuttarā indriyabhāvanā sotaviññeyyesu saddesu.</p>
<p><a class="sc" id="5"></a><a class="wp" id="wp6"></a><a class="pts" id="pts3.300"></a><a class="ms" id="p_11M_1279"></a><a class="msdiv" id="msdiv456"></a>Puna caparaṃ, ānanda, bhikkhuno ghānena gandhaṃ ghāyitvā uppajjati manāpaṃ, uppajjati amanāpaṃ, uppajjati manāpāmanāpaṃ. So evaṃ pajānāti: ‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ. Tañca kho saṅkhataṃ oḷārikaṃ paṭic­ca­samup­pannaṃ. Etaṃ santaṃ etaṃ paṇītaṃ yadidaṃ—upekkhā’ti. Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati; upekkhā saṇṭhāti. Seyyathāpi, ānanda, <span class="var" title="īsakapoṇe (bj, s1-3, km, pts1) | īsakaphaṇe (bj-a)" id="note566">īsakampoṇe</span> <span class="var" title="paduminipatte (bj, s1-3, km, pts1)" id="note567">padumapalāse</span> udakaphusitāni pavattanti, na saṇṭhanti; evameva kho, ānanda, yassa kassaci evaṃsīghaṃ evaṃtuvaṭaṃ eva­ṃappaka­sirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—ayaṃ vuccatānanda, ariyassa vinaye anuttarā indriyabhāvanā ghāna­viññeyyesu gandhesu.</p>
<p><a class="sc" id="6"></a><a class="wp" id="wp7"></a><a class="ms" id="p_11M_1280"></a><a class="msdiv" id="msdiv457"></a>Puna caparaṃ, ānanda, bhikkhuno jivhāya rasaṃ sāyitvā uppajjati manāpaṃ, uppajjati amanāpaṃ, uppajjati manāpāmanāpaṃ. So evaṃ pajānāti: ‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ. Tañca kho saṅkhataṃ oḷārikaṃ paṭic­ca­samup­pannaṃ. Etaṃ santaṃ etaṃ paṇītaṃ yadidaṃ—upekkhā’ti. Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati; upekkhā saṇṭhāti. Seyyathāpi, ānanda, balavā puriso jivhagge kheḷapiṇḍaṃ saṃyūhitvā appakasirena <span class="var" title="vammeyya (s1-3) | sandhameyya (mr)" id="note568">vameyya</span>; evameva kho, ānanda, yassa kassaci evaṃsīghaṃ evaṃtuvaṭaṃ eva­ṃappaka­sirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—ayaṃ vuccatānanda, ariyassa vinaye anuttarā indriyabhāvanā jivhā­viññeyyesu rasesu.</p>
<p><a class="sc" id="7"></a><a class="wp" id="wp8"></a><a class="ms" id="p_11M_1281"></a><a class="msdiv" id="msdiv458"></a>Puna caparaṃ, ānanda, bhikkhuno kāyena phoṭṭhabbaṃ phusitvā uppajjati manāpaṃ, uppajjati amanāpaṃ, uppajjati manāpāmanāpaṃ. So evaṃ pajānāti: ‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ. Tañca kho saṅkhataṃ oḷārikaṃ paṭic­ca­samup­pannaṃ. Etaṃ santaṃ etaṃ paṇītaṃ yadidaṃ—upekkhā’ti. Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati; upekkhā saṇṭhāti. Seyyathāpi, ānanda, balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva kho, ānanda, yassa kassaci evaṃsīghaṃ evaṃtuvaṭaṃ eva­ṃappaka­sirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—ayaṃ vuccatānanda, ariyassa vinaye anuttarā indriyabhāvanā kāyaviññeyyesu phoṭṭhabbesu.</p>
<p><a class="sc" id="8"></a><a class="wp" id="wp9"></a><a class="ms" id="p_11M_1282"></a><a class="msdiv" id="msdiv459"></a>Puna caparaṃ, ānanda, bhikkhuno manasā dhammaṃ viññāya uppajjati manāpaṃ, uppajjati amanāpaṃ, uppajjati manāpāmanāpaṃ. So evaṃ pajānāti: ‘uppannaṃ kho me idaṃ manāpaṃ, uppannaṃ amanāpaṃ, uppannaṃ manāpāmanāpaṃ. Tañca kho saṅkhataṃ oḷārikaṃ paṭic­ca­samup­pannaṃ. Etaṃ santaṃ etaṃ paṇītaṃ yadidaṃ—upekkhā’ti. Tassa taṃ uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati; upekkhā saṇṭhāti. Seyyathāpi, ānanda, balavā puriso <span class="var" title="divasasantette (bj)" id="note569">divasaṃ­santatte</span> ayokaṭāhe dve vā tīṇi vā udakaphusitāni nipāteyya. Dandho, ānanda, udaka­phusi­tā­naṃ nipāto, atha kho naṃ khippameva parikkhayaṃ pariyādānaṃ gaccheyya; evameva kho, ānanda, yassa kassaci evaṃsīghaṃ evaṃtuvaṭaṃ eva­ṃappaka­sirena uppannaṃ manāpaṃ uppannaṃ amanāpaṃ uppannaṃ manāpāmanāpaṃ nirujjhati, upekkhā saṇṭhāti—ayaṃ vuccatānanda, ariyassa vinaye anuttarā indriyabhāvanā manoviññeyyesu dhammesu. Evaṃ kho, ānanda, ariyassa vinaye anuttarā indriyabhāvanā hoti.</p>
<p><a class="sc" id="9"></a><a class="wp" id="wp10"></a><a class="pts" id="pts3.301"></a><a class="ms" id="p_11M_1283"></a><a class="msdiv" id="msdiv460"></a>Kathañcānanda, sekho hoti pāṭipado? Idhānanda, bhikkhuno cakkhunā rūpaṃ disvā uppajjati manāpaṃ, uppajjati amanāpaṃ, uppajjati manāpāmanāpaṃ. So tena uppannena manāpena uppannena amanāpena uppannena manāpāmanāpena aṭṭīyati harāyati jigucchati. Sotena saddaṃ sutvā … pe … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya uppajjati manāpaṃ, uppajjati amanāpaṃ, uppajjati manāpāmanāpaṃ. So tena uppannena manāpena uppannena amanāpena uppannena manāpāmanāpena aṭṭīyati harāyati jigucchati. Evaṃ kho, ānanda, sekho hoti pāṭipado.</p>
<p><a class="sc" id="10"></a><a class="wp" id="wp11-15"></a><a class="ms" id="p_11M_1284"></a><a class="msdiv" id="msdiv461"></a>Kathañcānanda, ariyo hoti bhāvitindriyo? Idhānanda, bhikkhuno cakkhunā rūpaṃ disvā uppajjati manāpaṃ, uppajjati amanāpaṃ, uppajjati manāpāmanāpaṃ. So sace ākaṅkhati: ‘<span class="var" title="paṭikkūle (sabbattha)" id="note570">paṭikūle</span> appaṭi­kūla­saññī vihareyyan’ti, appaṭi­kūla­saññī tattha viharati. Sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati. Sace ākaṅkhati: ‘paṭikūle ca appaṭikūle ca appaṭi­kūla­saññī vihareyyan’ti, appaṭi­kūla­saññī tattha viharati. Sace ākaṅkhati: ‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati. Sace ākaṅkhati: ‘paṭikūlañca appaṭikūlañca tadubhayaṃ abhinivajjetvā upekkhako vihareyyaṃ sato sampajāno’ti, upekkhako tattha viharati sato sampajāno.</p>
<p><a class="sc" id="11"></a><a class="wp" id="wp16"></a><a class="pts" id="pts3.302"></a><a class="ms" id="p_11M_1285"></a><a class="msdiv" id="msdiv462"></a>Puna caparaṃ, ānanda, bhikkhuno sotena saddaṃ sutvā … pe … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya uppajjati manāpaṃ, uppajjati amanāpaṃ, uppajjati manāpāmanāpaṃ. So sace ākaṅkhati: ‘paṭikūle appaṭi­kūla­saññī vihareyyan’ti, appaṭi­kūla­saññī tattha viharati. Sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati. Sace ākaṅkhati: ‘paṭikūle ca appaṭikūle ca appaṭi­kūla­saññī vihareyyan’ti, appaṭi­kūla­saññī tattha viharati. Sace ākaṅkhati: ‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati. Sace ākaṅkhati: ‘paṭikūlañca appaṭikūlañca tadubhayampi abhinivajjetvā upekkhako vihareyyaṃ sato sampajāno’ti, upekkhako tattha viharati sato sampajāno. Evaṃ kho, ānanda, ariyo hoti bhāvitindriyo.</p>
<p><a class="sc" id="12"></a><a class="wp" id="wp17"></a><a class="ms" id="p_11M_1286"></a><a class="msdiv" id="msdiv463"></a>Iti kho, ānanda, desitā mayā ariyassa vinaye anuttarā indriyabhāvanā, desito sekho pāṭipado, desito ariyo bhāvitindriyo. <a class="wp" id="wp18"></a>Yaṃ kho, ānanda, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. Etāni, ānanda, rukkhamūlāni, etāni suññāgārāni, jhāyathānanda, mā pamādattha, mā pacchā vippaṭisārino ahuvattha. Ayaṃ vo amhākaṃ anusāsanī”ti.</p>
<p><a class="sc" id="13"></a><a class="ms" id="p_11M_1287"></a>Idamavoca bhagavā. Attamano āyasmā ānando bhagavato bhāsitaṃ abhinandīti.</p>
<p class="endsection">Indriya­bhāva­nā­suttaṃ niṭṭhitaṃ dasamaṃ.</p>
<p class="endsutta">Saḷāya­tana­vaggo niṭṭhito pañcamo.</p>
<blockquote class="uddanagatha">
<p><a class="sc" id="14"></a><a class="ms" id="p_11M_1291"></a>Anāthapiṇḍiko channo,<br> puṇṇo nandakarāhulā;<br> Chachakkaṃ saḷāyatanikaṃ,<br> nagara­vindeyya­suddhikā;<br> Indriyabhāvanā cāpi,<br> vaggo ovādapañcamoti.</p>
</blockquote>
<blockquote class="vagguddanagatha">
<p><a class="sc" id="15"></a><a class="ms" id="p_11M_1293"></a>Devadahonupado ca,<br> Suññato ca vibhaṅgako;<br> Saḷāyatanoti vaggā,<br> Uparipaṇṇāsake ṭhitāti.</p>
</blockquote>
<p class="endbook">Upari­paṇṇā­sa­kaṃ samattaṃ.</p>
<p class="endsection">Tīhi paṇṇāsakehi paṭimaṇḍito sakalo</p>
<p class="endbook">majjhimanikāyo samatto.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Saḷāya­tana­vagga</span> <span class="hidden">Indriya­bhāva­nā­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>