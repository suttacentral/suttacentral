<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn149">
<article>
<div class="hgroup">
<p class="division">Majjhima Nikāya 149</p>
<h1><span class="var" title="saḷāya­tana­vibhaṅ­ga­suttaṃ (s1-3)" id="note552">Mahāsa­ḷāyata­nika­sutta</span></h1>
</div>
<p><a class="sc" id="1"></a><a class="wp" id="wp1"></a><a class="ms" id="p_11M_1225"></a><a class="msdiv" id="msdiv428"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: <a class="wp" id="wp2"></a>“mahāsa­ḷāyata­nikaṃ vo, bhikkhave, desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a class="wp" id="wp3"></a><a class="ms" id="p_11M_1226"></a><a class="msdiv" id="msdiv429"></a>“Cakkhuṃ, bhikkhave, ajānaṃ apassaṃ yathābhūtaṃ, rūpe ajānaṃ apassaṃ yathābhūtaṃ, cakkhuviññāṇaṃ ajānaṃ apassaṃ yathābhūtaṃ, cak­khu­samphas­saṃ ajānaṃ apassaṃ yathābhūtaṃ, yamidaṃ cak­khu­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā tampi ajānaṃ apassaṃ yathābhūtaṃ, cakkhusmiṃ sārajjati, rūpesu sārajjati, cakkhuviññāṇe sārajjati, cak­khu­samphasse sārajjati, yamidaṃ cak­khu­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā tasmimpi sārajjati.</p>
<p><a class="sc" id="3"></a><a class="pts" id="pts3.288"></a><a class="ms" id="p_11M_1227"></a>Tassa sārattassa saṃyuttassa sammūḷhassa assā­dānupas­sino viharato āyatiṃ pañcu­pādā­nak­khan­dhā upacayaṃ gacchanti. Taṇhā cassa ponobbhavikā nandī­rāga­saha­gatā tatra­tat­rā­bhinan­dinī, sā cassa pavaḍḍhati. Tassa kāyikāpi darathā pavaḍḍhanti, cetasikāpi darathā pavaḍḍhanti; kāyikāpi santāpā pavaḍḍhanti, cetasikāpi santāpā pavaḍḍhanti; kāyikāpi pariḷāhā pavaḍḍhanti, cetasikāpi pariḷāhā pavaḍḍhanti. So <span class="var" title="kāyika­duk­khampi (s1-3, km) | kāyikaṃ dukkhampi (mr)" id="note553">kāyadukkhampi</span> cetodukkhampi paṭisaṃvedeti.</p>
<p><a class="sc" id="4"></a><a class="wp" id="wp4-7"></a><a class="ms" id="p_11M_1228"></a>Sotaṃ, bhikkhave, ajānaṃ apassaṃ yathābhūtaṃ … pe … ghānaṃ, bhikkhave, ajānaṃ apassaṃ yathābhūtaṃ … pe … jivhaṃ, bhikkhave, ajānaṃ apassaṃ yathābhūtaṃ … pe … kāyaṃ, bhikkhave, ajānaṃ apassaṃ yathābhūtaṃ … pe … manaṃ, bhikkhave, ajānaṃ apassaṃ yathābhūtaṃ, dhamme, bhikkhave, ajānaṃ apassaṃ yathābhūtaṃ, manoviññāṇaṃ, bhikkhave, ajānaṃ apassaṃ yathābhūtaṃ, manosamphassaṃ, bhikkhave, ajānaṃ apassaṃ yathābhūtaṃ, yamidaṃ mano­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā tampi ajānaṃ apassaṃ yathābhūtaṃ, manasmiṃ sārajjati, dhammesu sārajjati, manoviññāṇe sārajjati, manosamphasse sārajjati, yamidaṃ mano­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā tasmimpi sārajjati.</p>
<p><a class="sc" id="5"></a><a class="wp" id="wp8"></a><a class="ms" id="p_11M_1229"></a>Tassa sārattassa saṃyuttassa sammūḷhassa assā­dānupas­sino viharato āyatiṃ pañcu­pādā­nak­khan­dhā upacayaṃ gacchanti. Taṇhā cassa ponobbhavikā nandī­rāga­saha­gatā tatra­tat­rā­bhinan­dinī, sā cassa pavaḍḍhati. Tassa kāyikāpi darathā pavaḍḍhanti, cetasikāpi darathā pavaḍḍhanti; kāyikāpi santāpā pavaḍḍhanti, cetasikāpi santāpā pavaḍḍhanti; kāyikāpi pariḷāhā pavaḍḍhanti, cetasikāpi pariḷāhā pavaḍḍhanti. So kāyadukkhampi cetodukkhampi paṭisaṃvedeti.</p>
<p><a class="sc" id="6"></a><a class="wp" id="wp9"></a><a class="ms" id="p_11M_1230"></a><a class="msdiv" id="msdiv430"></a>Cakkhuñca kho, bhikkhave, jānaṃ passaṃ yathābhūtaṃ, rūpe jānaṃ passaṃ yathābhūtaṃ, cakkhuviññāṇaṃ jānaṃ passaṃ yathābhūtaṃ, cak­khu­samphas­saṃ jānaṃ passaṃ yathābhūtaṃ, yamidaṃ cak­khu­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā tampi jānaṃ passaṃ yathābhūtaṃ, cakkhusmiṃ na sārajjati, rūpesu na sārajjati, cakkhuviññāṇe na sārajjati, cak­khu­samphasse na sārajjati, yamidaṃ cak­khu­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā tasmimpi na sārajjati.</p>
<p><a class="sc" id="7"></a><a class="pts" id="pts3.289"></a><a class="ms" id="p_11M_1231"></a>Tassa asārattassa asaṃyuttassa asammūḷhassa ādīna­vānupas­sino viharato āyatiṃ pañcu­pādā­nak­khan­dhā apacayaṃ gacchanti. Taṇhā cassa ponobbhavikā nandī­rāga­saha­gatā tatra­tat­rā­bhinan­dinī, sā cassa pahīyati. Tassa kāyikāpi darathā pahīyanti, cetasikāpi darathā pahīyanti; kāyikāpi santāpā pahīyanti, cetasikāpi santāpā pahīyanti; kāyikāpi pariḷāhā pahīyanti, cetasikāpi pariḷāhā pahīyanti. So kāyasukhampi cetosukhampi paṭisaṃvedeti.</p>
<p><a class="sc" id="8"></a><a class="wp" id="wp10"></a><a class="ms" id="p_11M_1232"></a><a class="msdiv" id="msdiv431"></a>Yā tathābhūtassa diṭṭhi sāssa hoti sammādiṭṭhi; yo tathābhūtassa saṅkappo svāssa hoti sammāsaṅkappo; yo tathābhūtassa vāyāmo svāssa hoti sammāvāyāmo; yā tathābhūtassa sati sāssa hoti sammāsati; yo tathābhūtassa samādhi svāssa hoti sammāsamādhi. Pubbeva kho panassa kāyakammaṃ vacīkammaṃ ājīvo suparisuddho hoti. Evamassāyaṃ ariyo aṭṭhaṅgiko maggo bhāva­nā­pāri­pūriṃ gacchati.</p>
<p><a class="sc" id="9"></a><a class="ms" id="p_11M_1233"></a>Tassa evaṃ imaṃ ariyaṃ aṭṭhaṅgikaṃ maggaṃ bhāvayato cattāropi satipaṭṭhānā bhāva­nā­pāri­pūriṃ gacchanti, cattāropi sammappadhānā bhāva­nā­pāri­pūriṃ gacchanti, cattāropi iddhipādā bhāva­nā­pāri­pūriṃ gacchanti, pañcapi indriyāni bhāva­nā­pāri­pūriṃ gacchanti, pañcapi balāni bhāva­nā­pāri­pūriṃ gacchanti, sattapi bojjhaṅgā bhāva­nā­pāri­pūriṃ gacchanti.</p>
<p><a class="sc" id="10"></a><a class="ms" id="p_11M_1234"></a>Tassime dve dhammā <span class="var" title="yuganaddhā (bj, s1-3, km)" id="note554">yuganandhā</span> vattanti—samatho ca vipassanā ca. So ye dhammā abhiññā pariññeyyā te dhamme abhiññā parijānāti. Ye dhammā abhiññā pahātabbā te dhamme abhiññā pajahati. Ye dhammā abhiññā bhāvetabbā te dhamme abhiññā bhāveti. Ye dhammā abhiññā sacchikātabbā te dhamme abhiññā sacchikaroti.</p>
<p><a class="sc" id="11"></a><a class="wp" id="wp11"></a><a class="ms" id="p_11M_1235"></a>Katame ca, bhikkhave, dhammā abhiññā pariññeyyā? ‘Pañcu­pādā­nak­khan­dhā’ tissa vacanīyaṃ, seyyathidaṃ—rūpupā­dā­nak­khan­dho, vedanupā­dā­nak­khan­dho, saññu­pādā­nak­khan­dho, saṅ­khā­ru­pādā­nak­khan­dho, viñ­ñāṇupā­dā­nak­khan­dho. Ime dhammā abhiññā pariññeyyā.</p>
<p><a class="sc" id="12"></a><a class="ms" id="p_11M_1236"></a>Katame ca, bhikkhave, dhammā abhiññā pahātabbā? Avijjā ca bhavataṇhā ca—ime dhammā abhiññā pahātabbā.</p>
<p><a class="sc" id="13"></a><a class="ms" id="p_11M_1237"></a>Katame ca, bhikkhave, dhammā abhiññā bhāvetabbā? Samatho ca vipassanā ca—ime dhammā abhiññā bhāvetabbā.</p>
<p><a class="sc" id="14"></a><a class="pts" id="pts3.290"></a><a class="ms" id="p_11M_1238"></a>Katame ca, bhikkhave, dhammā abhiññā sacchikātabbā? Vijjā ca vimutti ca—ime dhammā abhiññā sacchikātabbā.</p>
<p><a class="sc" id="15"></a><a class="wp" id="wp12-18"></a><a class="ms" id="p_11M_1239"></a><a class="msdiv" id="msdiv432"></a>Sotaṃ, bhikkhave, jānaṃ passaṃ yathābhūtaṃ … pe … ghānaṃ bhikkhave, jānaṃ passaṃ yathābhūtaṃ … pe … jivhaṃ, bhikkhave, jānaṃ passaṃ yathābhūtaṃ … pe … kāyaṃ, bhikkhave, jānaṃ passaṃ yathābhūtaṃ … pe … manaṃ, bhikkhave, jānaṃ passaṃ yathābhūtaṃ, dhamme jānaṃ passaṃ yathābhūtaṃ, manoviññāṇaṃ jānaṃ passaṃ yathābhūtaṃ, manosamphassaṃ jānaṃ passaṃ yathābhūtaṃ, yamidaṃ mano­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā tampi jānaṃ passaṃ yathābhūtaṃ, manasmiṃ na sārajjati, dhammesu na sārajjati, manoviññāṇe na sārajjati, manosamphasse na sārajjati, yamidaṃ mano­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā tasmimpi na sārajjati.</p>
<p><a class="sc" id="16"></a><a class="wp" id="wp19"></a><a class="ms" id="p_11M_1240"></a>Tassa asārattassa asaṃyuttassa asammūḷhassa ādīna­vānupas­sino viharato āyatiṃ pañcu­pādā­nak­khan­dhā apacayaṃ gacchanti. Taṇhā cassa ponobbhavikā nandī­rāga­saha­gatā tatra­tat­rā­bhinan­dinī, sā cassa pahīyati. Tassa kāyikāpi darathā pahīyanti, cetasikāpi darathā pahīyanti; kāyikāpi santāpā pahīyanti, cetasikāpi santāpā pahīyanti; kāyikāpi pariḷāhā pahīyanti, cetasikāpi pariḷāhā pahīyanti. So kāyasukhampi cetosukhampi paṭisaṃvedeti.</p>
<p><a class="sc" id="17"></a><a class="wp" id="wp20"></a><a class="ms" id="p_11M_1241"></a><a class="msdiv" id="msdiv433"></a>Yā tathābhūtassa diṭṭhi sāssa hoti sammādiṭṭhi; yo tathābhūtassa saṅkappo svāssa hoti sammāsaṅkappo; yo tathābhūtassa vāyāmo svāssa hoti sammāvāyāmo; yā tathābhūtassa sati sāssa hoti sammāsati; yo tathābhūtassa samādhi svāssa hoti sammāsamādhi. Pubbeva kho panassa kāyakammaṃ vacīkammaṃ ājīvo suparisuddho hoti. Evamassāyaṃ ariyo aṭṭhaṅgiko maggo bhāva­nā­pāri­pūriṃ gacchati.</p>
<p><a class="sc" id="18"></a><a class="wp" id="wp21"></a><a class="ms" id="p_11M_1242"></a>Tassa evaṃ imaṃ ariyaṃ aṭṭhaṅgikaṃ maggaṃ bhāvayato cattāropi satipaṭṭhānā bhāva­nā­pāri­pūriṃ gacchanti, cattāropi sammappadhānā bhāva­nā­pāri­pūriṃ gacchanti, cattāropi iddhipādā bhāva­nā­pāri­pūriṃ gacchanti, pañcapi indriyāni bhāva­nā­pāri­pūriṃ gacchanti, pañcapi balāni bhāva­nā­pāri­pūriṃ gacchanti, sattapi bojjhaṅgā bhāva­nā­pāri­pūriṃ gacchanti.</p>
<p><a class="sc" id="19"></a><a class="wp" id="wp22"></a><a class="ms" id="p_11M_1243"></a>Tassime dve dhammā yuganandhā vattanti—samatho ca vipassanā ca. So ye dhammā abhiññā pariññeyyā te dhamme abhiññā parijānāti. Ye dhammā abhiññā pahātabbā te dhamme abhiññā pajahati. Ye dhammā abhiññā bhāvetabbā te dhamme abhiññā bhāveti. Ye dhammā abhiññā sacchikātabbā te dhamme abhiññā sacchikaroti.</p>
<p><a class="sc" id="20"></a><a class="wp" id="wp23"></a><a class="ms" id="p_11M_1244"></a>Katame ca, bhikkhave, dhammā abhiññā pariññeyyā? ‘Pañcu­pādā­nak­khan­dhā’ tissa vacanīyaṃ, seyyathidaṃ—rūpupā­dā­nak­khan­dho, vedanupā­dā­nak­khan­dho, saññu­pādā­nak­khan­dho, saṅ­khā­ru­pādā­nak­khan­dho, viñ­ñāṇupā­dā­nak­khan­dho. Ime dhammā abhiññā pariññeyyā.</p>
<p><a class="sc" id="21"></a><a class="wp" id="wp24"></a><a class="ms" id="p_11M_1245"></a>Katame ca, bhikkhave, dhammā abhiññā pahātabbā? Avijjā ca bhavataṇhā ca—ime dhammā abhiññā pahātabbā.</p>
<p><a class="sc" id="22"></a><a class="wp" id="wp25"></a><a class="ms" id="p_11M_1246"></a>Katame ca, bhikkhave, dhammā abhiññā bhāvetabbā? Samatho ca vipassanā ca—ime dhammā abhiññā bhāvetabbā.</p>
<p><a class="sc" id="23"></a><a class="wp" id="wp26"></a><a class="ms" id="p_11M_1247"></a>Katame ca, bhikkhave, dhammā abhiññā sacchikātabbā? Vijjā ca vimutti ca—ime dhammā abhiññā sacchikātabbā”ti.</p>
<p><a class="sc" id="24"></a><a class="ms" id="p_11M_1248"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Mahāsa­ḷāyata­nika­suttaṃ niṭṭhitaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Saḷāya­tana­vagga</span> <span class="hidden">Mahāsa­ḷāyata­nika­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>