<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn52">
<article>
<div class="hgroup">
<p class="division">Majjhima Nikāya 52</p>
<h1>Aṭṭhaka­nā­ga­rasutta</h1>
</div>
<p><a class="sc" id="1"></a><a class="wp" id="wp1"></a><a class="ms" id="p_10M_27"></a><a class="msdiv" id="msdiv17"></a> <span class="evam">Evaṃ me sutaṃ—​</span>   ekaṃ samayaṃ āyasmā ānando vesāliyaṃ viharati <span class="var" title="veḷuvagāmake (s1-3, km, mr)" id="note22">beluvagāmake</span>. Tena kho pana samayena dasamo gahapati aṭṭhakanāgaro pāṭaliputtaṃ anuppatto hoti kenacideva karaṇīyena.</p>
<p><a class="sc" id="2"></a><a class="wp" id="wp2"></a><a class="ms" id="p_10M_28"></a>Atha kho dasamo gahapati aṭṭhakanāgaro yena kukkuṭārāmo yena aññataro bhikkhu tenupasaṅkami; upasaṅkamitvā taṃ bhikkhuṃ abhivādetvā ekamantaṃ nisīdi. Ekamantaṃ nisinno kho dasamo gahapati aṭṭhakanāgaro taṃ bhikkhuṃ etadavoca: “kahaṃ nu kho, bhante, āyasmā ānando etarahi viharati? Dassanakāmā hi mayaṃ taṃ āyasmantaṃ ānandan”ti. “Eso, gahapati, āyasmā ānando vesāliyaṃ viharati beluvagāmake”ti.</p>
<p><a class="sc" id="3"></a><a class="wp" id="wp3"></a><a class="ms" id="p_10M_29"></a>Atha kho dasamo gahapati aṭṭhakanāgaro pāṭaliputte taṃ karaṇīyaṃ tīretvā yena vesālī yena beluvagāmako yenāyasmā ānando tenupasaṅkami; upasaṅkamitvā āyasmantaṃ ānandaṃ abhivādetvā ekamantaṃ nisīdi.</p>
<p><a class="sc" id="4"></a><a class="ms" id="p_10M_30"></a><a class="msdiv" id="msdiv18"></a>Ekamantaṃ nisinno kho dasamo gahapati aṭṭhakanāgaro āyasmantaṃ ānandaṃ etadavoca: “atthi nu kho, bhante ānanda, tena bhagavatā jānatā passatā arahatā sammā­sambud­dhena ekadhammo akkhāto yattha bhikkhuno appamattassa ātāpino pahitattassa viharato avimuttañceva cittaṃ vimuccati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇātī”ti?</p>
<p><a class="sc" id="5"></a><a class="pts" id="pts1.350"></a><a class="ms" id="p_10M_31"></a>“Atthi kho, gahapati, tena bhagavatā jānatā passatā arahatā sammā­sambud­dhena ekadhammo akkhāto, yattha bhikkhuno appamattassa ātāpino pahitattassa viharato avimuttañceva cittaṃ vimuccati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇātī”ti.</p>
<p><a class="sc" id="6"></a><a class="ms" id="p_10M_32"></a>“Katamo pana, bhante ānanda, tena bhagavatā jānatā passatā arahatā sammā­sambud­dhena ekadhammo akkhāto, yattha bhikkhuno appamattassa ātāpino pahitattassa viharato avimuttañceva cittaṃ vimuccati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇātī”ti?</p>
<p><a class="sc" id="7"></a><a class="wp" id="wp4"></a><a class="ms" id="p_10M_33"></a><a class="msdiv" id="msdiv19"></a>“Idha, gahapati, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. So iti paṭi­sañcik­khati: ‘idampi kho paṭhamaṃ jhānaṃ abhisaṅkhataṃ abhisañ­cetayi­taṃ. Yaṃ kho pana kiñci abhisaṅkhataṃ abhisañ­cetayi­taṃ tadaniccaṃ nirodhadhamman’ti pajānāti. So tattha ṭhito āsavānaṃ khayaṃ pāpuṇāti. No ce āsavānaṃ khayaṃ pāpuṇāti, teneva dhammarāgena tāya dhammanandiyā pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā. Ayampi kho, gahapati, tena bhagavatā jānatā passatā arahatā sammā­sambud­dhena ekadhammo akkhāto, yattha bhikkhuno appamattassa ātāpino pahitattassa viharato avimuttañceva cittaṃ vimuccati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇāti. <span class="brnum">(1)</span></p>
<p><a class="sc" id="8"></a><a class="wp" id="wp5"></a><a class="pts" id="pts1.351"></a><a class="ms" id="p_10M_34"></a><a class="msdiv" id="msdiv20"></a>Puna caparaṃ, gahapati, bhikkhu vitak­ka­vicārā­naṃ vūpasamā ajjhattaṃ sampasādanaṃ … pe … dutiyaṃ jhānaṃ upasampajja viharati. So iti paṭi­sañcik­khati: ‘idampi kho dutiyaṃ jhānaṃ abhisaṅkhataṃ abhisañ­cetayi­taṃ … pe … anuttaraṃ yogakkhemaṃ anupāpuṇāti. <span class="brnum">(2)</span></p>
<p><a class="sc" id="9"></a><a class="wp" id="wp6"></a><a class="ms" id="p_10M_35"></a>Puna caparaṃ, gahapati, bhikkhu pītiyā ca virāgā … pe … tatiyaṃ jhānaṃ upasampajja viharati. So iti paṭi­sañcik­khati: ‘idampi kho tatiyaṃ jhānaṃ abhisaṅkhataṃ abhisañ­cetayi­taṃ … pe … anuttaraṃ yogakkhemaṃ anupāpuṇāti. <span class="brnum">(3)</span></p>
<p><a class="sc" id="10"></a><a class="wp" id="wp7"></a><a class="ms" id="p_10M_36"></a>Puna caparaṃ, gahapati, bhikkhu sukhassa ca pahānā … pe … catutthaṃ jhānaṃ upasampajja viharati. So iti paṭi­sañcik­khati: ‘idampi kho catutthaṃ jhānaṃ abhisaṅkhataṃ abhisañ­cetayi­taṃ … pe … anuttaraṃ yogakkhemaṃ anupāpuṇāti. <span class="brnum">(4)</span></p>
<p><a class="sc" id="11"></a><a class="wp" id="wp8"></a><a class="ms" id="p_10M_37"></a>Puna caparaṃ, gahapati, bhikkhu mettā­saha­gatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā <span class="var" title="catutthiṃ (bj, pts1)" id="note23">catutthaṃ</span>. Iti uddhamadho tiriyaṃ sabbadhi sabbattatāya sabbāvantaṃ lokaṃ mettā­saha­gatena cetasā vipulena mahaggatena appamāṇena averena <span class="var" title="abyāpajjhena (bj, s2, s3) | abyāpajjena (s1, mr)" id="note24">abyābajjhena</span> pharitvā viharati. So iti paṭi­sañcik­khati: ‘ayampi kho mettā­ceto­vimutti abhisaṅkhatā abhisañ­cetayitā. Yaṃ kho pana kiñci abhisaṅkhataṃ abhisañ­cetayi­taṃ tadaniccaṃ nirodhadhamman’ti pajānāti. So tattha ṭhito … pe … anuttaraṃ yogakkhemaṃ anupāpuṇāti. <span class="brnum">(5)</span></p>
<p><a class="sc" id="12"></a><a class="wp" id="wp9"></a><a class="pts" id="pts1.352"></a><a class="ms" id="p_10M_38"></a>Puna caparaṃ, gahapati, bhikkhu karuṇā­saha­gatena cetasā … pe …<a class="wp" id="wp10"></a> muditā­saha­gatena cetasā … pe …<a class="wp" id="wp11"></a> upekkhā­saha­gatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhā­saha­gatena cetasā vipulena mahaggatena appamāṇena averena abyābajjhena pharitvā viharati. So iti paṭi­sañcik­khati: ‘ayampi kho upekkhā­ceto­vimutti abhisaṅkhatā abhisañ­cetayitā. Yaṃ kho pana kiñci abhisaṅkhataṃ abhisañ­cetayi­taṃ tadaniccaṃ nirodhadhamman’ti pajānāti. So tattha ṭhito … pe … anuttaraṃ yogakkhemaṃ anupāpuṇāti. (6–8.)</p>
<p><a class="sc" id="13"></a><a class="wp" id="wp12"></a><a class="ms" id="p_10M_39"></a>Puna caparaṃ, gahapati, bhikkhu sabbaso rūpasaññānaṃ samatikkamā paṭi­gha­saññā­naṃ atthaṅgamā nānat­ta­saññā­naṃ amanasikārā ‘ananto ākāso’ti ākāsānañ­cāyata­naṃ upasampajja viharati. So iti paṭi­sañcik­khati: ‘ayampi kho ākāsānañ­cāyata­na­samā­patti abhisaṅkhatā abhisañ­cetayitā. Yaṃ kho pana kiñci abhisaṅkhataṃ abhisañ­cetayi­taṃ tadaniccaṃ nirodhadhamman’ti pajānāti. So tattha ṭhito … pe … anuttaraṃ yogakkhemaṃ anupāpuṇāti. <span class="brnum">(9)</span></p>
<p><a class="sc" id="14"></a><a class="wp" id="wp13"></a><a class="ms" id="p_10M_40"></a>Puna caparaṃ, gahapati, bhikkhu sabbaso ākāsānañ­cāyata­naṃ samatikkamma ‘anantaṃ viññāṇan’ti viñ­ñā­ṇañ­cāyata­naṃ upasampajja viharati. So iti paṭi­sañcik­khati: ‘ayampi kho viñ­ñā­ṇañ­cāyata­na­samā­patti abhisaṅkhatā abhisañ­cetayitā. Yaṃ kho pana kiñci abhisaṅkhataṃ abhisañ­cetayi­taṃ tadaniccaṃ nirodhadhamman’ti pajānāti. So tattha ṭhito … pe … anuttaraṃ yogakkhemaṃ anupāpuṇāti. <span class="brnum">(10)</span></p>
<p><a class="sc" id="15"></a><a class="wp" id="wp14"></a><a class="ms" id="p_10M_41"></a>Puna caparaṃ, gahapati, bhikkhu sabbaso viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­yatanaṃ upasampajja viharati. So iti paṭi­sañcik­khati: ‘ayampi kho ākiñ­cañ­ñā­yatana­samā­patti abhisaṅkhatā abhisañ­cetayitā. Yaṃ kho pana kiñci abhisaṅkhataṃ abhisañ­cetayi­taṃ tadaniccaṃ nirodhadhamman’ti pajānāti. So tattha ṭhito āsavānaṃ khayaṃ pāpuṇāti. No ce āsavānaṃ khayaṃ pāpuṇāti, teneva dhammarāgena tāya dhammanandiyā pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā. Ayampi kho, gahapati, tena bhagavatā jānatā passatā arahatā sammā­sambud­dhena ekadhammo akkhāto yattha bhikkhuno appamattassa ātāpino pahitattassa viharato avimuttañceva cittaṃ vimuccati, aparikkhīṇā ca āsavā parikkhayaṃ gacchanti, ananuppattañca anuttaraṃ yogakkhemaṃ anupāpuṇātī”ti. <span class="brnum">(11)</span></p>
<p><a class="sc" id="16"></a><a class="wp" id="wp15"></a><a class="pts" id="pts1.353"></a><a class="ms" id="p_10M_42"></a><a class="msdiv" id="msdiv21"></a>Evaṃ vutte, dasamo gahapati aṭṭhakanāgaro āyasmantaṃ ānandaṃ etadavoca: “seyyathāpi, bhante ānanda, puriso ekaṃva nidhimukhaṃ gavesanto sakideva ekādasa nidhimukhāni adhigaccheyya; evameva kho ahaṃ, bhante, ekaṃ amatadvāraṃ gavesanto <span class="var" title="sakiṃdeva (s1, mr)" id="note25">sakideva</span> ekādasa amatadvārāni alatthaṃ <span class="var" title="sevanāya (^an11.16#1 [16. Aṭṭhaka­nā­ga­rasutta])" id="note26">bhāvanāya</span>. Seyyathāpi, bhante, purisassa agāraṃ ekādasadvāraṃ, so tasmiṃ agāre āditte ekamekenapi dvārena sakkuṇeyya attānaṃ sotthiṃ kātuṃ; evameva kho ahaṃ, bhante, imesaṃ ekādasannaṃ amatadvārānaṃ ekamekenapi amatadvārena sakkuṇissāmi attānaṃ sotthiṃ kātuṃ. Imehi nāma, bhante, aññatitthiyā ācariyassa ācariyadhanaṃ pariyesissanti, <span class="var" title="kiṃ (bj, pts1 ^an11.16#1 [16. Aṭṭhaka­nā­ga­rasutta])" id="note27">kimaṅgaṃ</span> panāhaṃ āyasmato ānandassa pūjaṃ na karissāmī”ti.</p>
<p><a class="sc" id="17"></a><a class="wp" id="wp16"></a><a class="ms" id="p_10M_43"></a>Atha kho dasamo gahapati aṭṭhakanāgaro pāṭali­putta­kañca vesālikañca bhikkhusaṅghaṃ sannipātetvā paṇītena khādanīyena bhojanīyena sahatthā santappesi sampavāresi, ekamekañca bhikkhuṃ paccekaṃ dussayugena acchādesi, āyasmantañca ānandaṃ ticīvarena acchādesi, āyasmato ca ānandassa pañca­sata­vihāraṃ kārāpesīti.</p>
<p class="endsection">Aṭṭhaka­nā­gara­suttaṃ niṭṭhitaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Gahapativagga</span> <span class="hidden">Aṭṭhaka­nā­ga­rasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>