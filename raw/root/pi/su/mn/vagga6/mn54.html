<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn54">
<article>
<div class="hgroup">
<p class="division">Majjhima Nikāya 54</p>
<h1>Potaliyasutta</h1>
</div>
<p><a class="sc" id="1"></a><a class="wp" id="wp1"></a><a class="ms" id="p_10M_66"></a><a class="msdiv" id="msdiv31"></a><span class="evam">Evaṃ me sutaṃ—​</span>   ekaṃ samayaṃ bhagavā aṅguttarāpesu viharati āpaṇaṃ nāma aṅguttarāpānaṃ nigamo. <a class="wp" id="wp2"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya āpaṇaṃ piṇḍāya pāvisi. Āpaṇe piṇḍāya caritvā pacchābhattaṃ piṇḍa­pāta­paṭik­kanto yenaññataro vanasaṇḍo tenupasaṅkami divāvihārāya. Taṃ vanasaṇḍaṃ <span class="var" title="ajjhogahetvā (bj, s1-3, km) | ajjhogāhitvā (pts1, mr)" id="note40">ajjhogāhetvā</span> aññatarasmiṃ rukkhamūle divāvihāraṃ nisīdi. <a class="wp" id="wp3"></a>Potaliyopi kho gahapati <span class="var" title="... pāpuraṇo (bj, s1-3, km) | sam­panna­nivāsa­pā­vuraṇo (pts1)" id="note41">sam­panna­nivāsa­na­pā­vuraṇo</span> <span class="var" title="chattupāhano (mr)" id="note42">chattupāhanāhi</span> jaṅghāvihāraṃ anucaṅkamamāno anuvicaramāno yena so vanasaṇḍo tenupasaṅkami; upasaṅkamitvā taṃ vanasaṇḍaṃ ajjhogāhetvā yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhitaṃ kho potaliyaṃ gahapatiṃ bhagavā etadavoca: “saṃvijjanti kho, gahapati, āsanāni; sace ākaṅkhasi nisīdā”ti. Evaṃ vutte, potaliyo gahapati “gahapativādena maṃ samaṇo gotamo samudācaratī”ti kupito anattamano tuṇhī ahosi.</p>
<p><a class="sc" id="2"></a><a class="pts" id="pts1.360"></a><a class="ms" id="p_10M_67"></a>Dutiyampi kho bhagavā … pe … tatiyampi kho bhagavā potaliyaṃ gahapatiṃ etadavoca: “saṃvijjanti kho, gahapati, āsanāni; sace ākaṅkhasi nisīdā”ti. Evaṃ vutte, potaliyo gahapati “gahapativādena maṃ samaṇo gotamo samudācaratī”ti kupito anattamano bhagavantaṃ etadavoca: “tayidaṃ, bho gotama, nacchannaṃ, tayidaṃ nappatirūpaṃ, yaṃ maṃ tvaṃ gahapativādena samudācarasī”ti. “Te hi te, gahapati, ākārā, te liṅgā, te nimittā yathā taṃ gahapatissā”ti. “Tathā hi pana me, bho gotama, sabbe kammantā paṭikkhittā, sabbe vohārā samucchinnā”ti. “Yathā kathaṃ pana te, gahapati, sabbe kammantā paṭikkhittā, sabbe vohārā samucchinnā”ti? “Idha me, bho gotama, yaṃ ahosi dhanaṃ vā dhaññaṃ vā rajataṃ vā jātarūpaṃ vā sabbaṃ taṃ puttānaṃ dāyajjaṃ niyyātaṃ, tatthāhaṃ anovādī anupavādī ghā­sacchā­dana­paramo viharāmi. <span class="var" title="evañca me (s1-3) | evaṃ me (mr)" id="note43">Evaṃ kho me</span>, bho gotama, sabbe kammantā paṭikkhittā, sabbe vohārā samucchinnā”ti. “Aññathā kho tvaṃ, gahapati, vohāra­samuc­chedaṃ vadasi, aññathā ca pana ariyassa vinaye vohāra­samuc­chedo hotī”ti. “Yathā kathaṃ pana, bhante, ariyassa vinaye vohāra­samuc­chedo hoti? Sādhu me, bhante, bhagavā tathā dhammaṃ desetu yathā ariyassa vinaye vohāra­samuc­chedo hotī”ti. “Tena hi, gahapati, suṇāhi, sādhukaṃ manasi karohi, bhāsissāmī”ti. “Evaṃ, bhante”ti kho potaliyo gahapati bhagavato paccassosi.</p>
<p><a class="sc" id="3"></a><a class="wp" id="wp4"></a><a class="ms" id="p_10M_68"></a><a class="msdiv" id="msdiv32"></a>Bhagavā etadavoca: “aṭṭha kho ime, gahapati, dhammā ariyassa vinaye vohāra­samuc­chedāya saṃvattanti. Katame aṭṭha? Apāṇātipātaṃ nissāya pāṇātipāto pahātabbo; dinnādānaṃ nissāya adinnādānaṃ pahātabbaṃ; <span class="var" title="saccaṃ vācaṃ (bj, s1-3, pts1)" id="note44">saccavācaṃ</span> nissāya musāvādo pahātabbo; apisuṇaṃ vācaṃ nissāya pisuṇā vācā pahātabbā; agiddhilobhaṃ nissāya giddhilobho pahātabbo; anindārosaṃ nissāya nindāroso pahātabbo; akkodhūpāyāsaṃ nissāya kodhūpāyāso pahātabbo; anatimānaṃ nissāya atimāno pahātabbo. Ime kho, gahapati, aṭṭha dhammā saṃkhittena vuttā, vitthārena avibhattā, ariyassa vinaye vohāra­samuc­chedāya saṃvattantī”ti. <a class="wp" id="wp5"></a>“Ye <span class="var" title="yeme pana (s1-3, mr)" id="note45">me</span>, bhante, bhagavatā aṭṭha dhammā saṃkhittena vuttā, vitthārena avibhattā, ariyassa vinaye vohāra­samuc­chedāya saṃvattanti, sādhu me, bhante, bhagavā ime aṭṭha dhamme <span class="var" title="vitthāretvā (mr)" id="note46">vitthārena</span> vibhajatu anukampaṃ upādāyā”ti. “Tena hi, gahapati, suṇāhi, sādhukaṃ manasi karohi, bhāsissāmī”ti. “Evaṃ, bhante”ti kho potaliyo gahapati bhagavato paccassosi. Bhagavā etadavoca:</p>
<p><a class="sc" id="4"></a><a class="wp" id="wp6"></a><a class="pts" id="pts1.361"></a><a class="ms" id="p_10M_69"></a><a class="msdiv" id="msdiv33"></a>“‘Apāṇātipātaṃ nissāya pāṇātipāto pahātabbo’ti iti kho panetaṃ vuttaṃ, kiñcetaṃ paṭicca vuttaṃ? Idha, gahapati, ariyasāvako iti paṭi­sañcik­khati: ‘yesaṃ kho ahaṃ saṃyojanānaṃ hetu pāṇātipātī assaṃ, tesāhaṃ saṃyojanānaṃ pahānāya samucchedāya paṭipanno. <span class="var" title="ahañce (?)" id="note47">Ahañceva</span> kho pana pāṇātipātī assaṃ, attāpi maṃ upavadeyya pāṇāti­pāta­pac­cayā, <span class="var" title="anuvicca viññū (bj, s1-3, pts1)" id="note48">anuviccāpi maṃ viññū</span> garaheyyuṃ pāṇāti­pāta­pac­cayā, kāyassa bhedā paraṃ maraṇā duggati pāṭikaṅkhā pāṇāti­pāta­pac­cayā. Etadeva kho pana saṃyojanaṃ etaṃ nīvaraṇaṃ yadidaṃ pāṇātipāto. Ye ca pāṇāti­pāta­pac­cayā uppajjeyyuṃ āsavā ­vighā­ta­pari­ḷāhā, pāṇātipātā paṭiviratassa evaṃsa te āsavā ­vighā­ta­pari­ḷāhā na honti’. ‘Apāṇātipātaṃ nissāya pāṇātipāto pahātabbo’ti—iti yantaṃ vuttaṃ idametaṃ paṭicca vuttaṃ.</p>
<p><a class="sc" id="5"></a><a class="wp" id="wp7"></a><a class="ms" id="p_10M_70"></a><a class="msdiv" id="msdiv34"></a>‘Dinnādānaṃ nissāya adinnādānaṃ pahātabban’ti iti kho panetaṃ vuttaṃ, kiñcetaṃ paṭicca vuttaṃ? Idha, gahapati, ariyasāvako iti paṭi­sañcik­khati: ‘yesaṃ kho ahaṃ saṃyojanānaṃ hetu adinnādāyī assaṃ, tesāhaṃ saṃyojanānaṃ pahānāya samucchedāya paṭipanno. Ahañceva kho pana adinnādāyī assaṃ, attāpi maṃ upavadeyya adinnā­dāna­pac­cayā, anuviccāpi maṃ viññū garaheyyuṃ adinnā­dāna­pac­cayā, kāyassa bhedā paraṃ maraṇā duggati pāṭikaṅkhā adinnā­dāna­pac­cayā. Etadeva kho pana saṃyojanaṃ etaṃ nīvaraṇaṃ yadidaṃ adinnādānaṃ. Ye ca adinnā­dāna­pac­cayā uppajjeyyuṃ āsavā ­vighā­ta­pari­ḷāhā adinnādānā paṭiviratassa evaṃsa te āsavā ­vighā­ta­pari­ḷāhā na honti’. ‘Dinnādānaṃ nissāya adinnādānaṃ pahātabban’ti—iti yantaṃ vuttaṃ idametaṃ paṭicca vuttaṃ.</p>
<p><a class="sc" id="6"></a><a class="wp" id="wp8"></a><a class="pts" id="pts1.362"></a><a class="ms" id="p_10M_71"></a><a class="msdiv" id="msdiv35"></a>‘Saccavācaṃ nissāya musāvādo pahātabbo’ti iti kho panetaṃ vuttaṃ, kiñcetaṃ paṭicca vuttaṃ? Idha, gahapati, ariyasāvako iti paṭi­sañcik­khati: ‘yesaṃ kho ahaṃ saṃyojanānaṃ hetu musāvādī assaṃ, tesāhaṃ saṃyojanānaṃ pahānāya samucchedāya paṭipanno. Ahañceva kho pana musāvādī assaṃ, attāpi maṃ upavadeyya musā­vāda­pac­cayā, anuviccāpi maṃ viññū garaheyyuṃ musā­vāda­pac­cayā, kāyassa bhedā paraṃ maraṇā duggati pāṭikaṅkhā musā­vāda­pac­cayā. Etadeva kho pana saṃyojanaṃ etaṃ nīvaraṇaṃ yadidaṃ musāvādo. Ye ca musā­vāda­pac­cayā uppajjeyyuṃ āsavā ­vighā­ta­pari­ḷāhā, musāvādā paṭiviratassa evaṃsa te āsavā ­vighā­ta­pari­ḷāhā na honti’. ‘Saccavācaṃ nissāya musāvādo pahātabbo’ti—iti yantaṃ vuttaṃ idametaṃ paṭicca vuttaṃ.</p>
<p><a class="sc" id="7"></a><a class="wp" id="wp9"></a><a class="ms" id="p_10M_72"></a><a class="msdiv" id="msdiv36"></a>‘Apisuṇaṃ vācaṃ nissāya pisuṇā vācā pahātabbā’ti iti kho panetaṃ vuttaṃ, kiñcetaṃ paṭicca vuttaṃ? Idha, gahapati, ariyasāvako iti paṭi­sañcik­khati: ‘yesaṃ kho ahaṃ saṃyojanānaṃ hetu pisuṇavāco assaṃ, tesāhaṃ saṃyojanānaṃ pahānāya samucchedāya paṭipanno. Ahañceva kho pana pisuṇavāco assaṃ, attāpi maṃ upavadeyya pisuṇa­vācā­pac­cayā, anuviccāpi maṃ viññū garaheyyuṃ pisuṇa­vācā­pac­cayā, kāyassa bhedā paraṃ maraṇā duggati pāṭikaṅkhā pisuṇa­vācā­pac­cayā. Etadeva kho pana saṃyojanaṃ etaṃ nīvaraṇaṃ yadidaṃ pisuṇā vācā. Ye ca pisuṇa­vācā­pac­cayā uppajjeyyuṃ āsavā ­vighā­ta­pari­ḷāhā, pisuṇāya vācāya paṭiviratassa evaṃsa te āsavā ­vighā­ta­pari­ḷāhā na honti’. ‘Apisuṇaṃ vācaṃ nissāya pisuṇā vācā pahātabbā’ti—iti yantaṃ vuttaṃ idametaṃ paṭicca vuttaṃ.</p>
<p><a class="sc" id="8"></a><a class="wp" id="wp10"></a><a class="ms" id="p_10M_73"></a><a class="msdiv" id="msdiv37"></a>‘Agiddhilobhaṃ nissāya giddhilobho pahātabbo’ti iti kho panetaṃ vuttaṃ, kiñcetaṃ paṭicca vuttaṃ? Idha, gahapati, ariyasāvako iti paṭi­sañcik­khati: ‘yesaṃ kho ahaṃ saṃyojanānaṃ hetu giddhilobhī assaṃ, tesāhaṃ saṃyojanānaṃ pahānāya samucchedāya paṭipanno. Ahañceva kho pana giddhilobhī assaṃ, attāpi maṃ upavadeyya giddhi­lo­bhapaccayā, anuviccāpi maṃ viññū garaheyyuṃ giddhi­lo­bhapaccayā, kāyassa bhedā paraṃ maraṇā duggati pāṭikaṅkhā giddhi­lo­bhapaccayā. Etadeva kho pana saṃyojanaṃ etaṃ nīvaraṇaṃ yadidaṃ giddhilobho. Ye ca giddhi­lo­bhapaccayā uppajjeyyuṃ āsavā ­vighā­ta­pari­ḷāhā, giddhilobhā paṭiviratassa evaṃsa te āsavā ­vighā­ta­pari­ḷāhā na honti’. ‘Agiddhilobhaṃ nissāya giddhilobho pahātabbo’ti—iti yantaṃ vuttaṃ idametaṃ paṭicca vuttaṃ.</p>
<p><a class="sc" id="9"></a><a class="wp" id="wp11"></a><a class="pts" id="pts1.363"></a><a class="ms" id="p_10M_74"></a><a class="msdiv" id="msdiv38"></a>‘Anindārosaṃ nissāya nindāroso pahātabbo’ti iti kho panetaṃ vuttaṃ, kiñcetaṃ paṭicca vuttaṃ? Idha, gahapati, ariyasāvako iti paṭi­sañcik­khati: ‘yesaṃ kho ahaṃ saṃyojanānaṃ hetu nindārosī assaṃ, tesāhaṃ saṃyojanānaṃ pahānāya samucchedāya paṭipanno. Ahañceva kho pana nindārosī assaṃ, attāpi maṃ upavadeyya ­nindā­ro­sapaccayā, anuviccāpi maṃ viññū garaheyyuṃ ­nindā­ro­sapaccayā, kāyassa bhedā paraṃ maraṇā duggati pāṭikaṅkhā ­nindā­ro­sapaccayā. Etadeva kho pana saṃyojanaṃ etaṃ nīvaraṇaṃ yadidaṃ nindāroso. Ye ca ­nindā­ro­sapaccayā uppajjeyyuṃ āsavā ­vighā­ta­pari­ḷāhā, anindārosissa evaṃsa te āsavā ­vighā­ta­pari­ḷāhā na honti’. ‘Anindārosaṃ nissāya nindāroso pahātabbo’ti—iti yantaṃ vuttaṃ idametaṃ paṭicca vuttaṃ.</p>
<p><a class="sc" id="10"></a><a class="wp" id="wp12"></a><a class="ms" id="p_10M_75"></a><a class="msdiv" id="msdiv39"></a>‘Akkodhūpāyāsaṃ nissāya kodhūpāyāso pahātabbo’ti iti kho panetaṃ vuttaṃ, kiñcetaṃ paṭicca vuttaṃ? Idha, gahapati, ariyasāvako iti paṭi­sañcik­khati: ‘yesaṃ kho ahaṃ saṃyojanānaṃ hetu kodhūpāyāsī assaṃ, tesāhaṃ saṃyojanānaṃ pahānāya samucchedāya paṭipanno. Ahañceva kho pana kodhūpāyāsī assaṃ, attāpi maṃ upavadeyya kodhūpāyā­sa­pac­cayā, anuviccāpi maṃ viññū garaheyyuṃ kodhūpāyā­sa­pac­cayā, kāyassa bhedā paraṃ maraṇā duggati pāṭikaṅkhā kodhūpāyā­sa­pac­cayā. Etadeva kho pana saṃyojanaṃ etaṃ nīvaraṇaṃ yadidaṃ kodhūpāyāso. Ye ca kodhūpāyā­sa­pac­cayā uppajjeyyuṃ āsavā ­vighā­ta­pari­ḷāhā, akko­dhū­pāyāsissa evaṃsa te āsavā ­vighā­ta­pari­ḷāhā na honti’. ‘Akkodhūpāyāsaṃ nissāya kodhūpāyāso pahātabbo’ti—iti yantaṃ vuttaṃ idametaṃ paṭicca vuttaṃ.</p>
<p><a class="sc" id="11"></a><a class="wp" id="wp13"></a><a class="ms" id="p_10M_76"></a><a class="msdiv" id="msdiv40"></a>‘Anatimānaṃ nissāya atimāno pahātabbo’ti iti kho panetaṃ vuttaṃ, kiñcetaṃ paṭicca vuttaṃ? Idha, gahapati, ariyasāvako iti paṭi­sañcik­khati: ‘yesaṃ kho ahaṃ saṃyojanānaṃ hetu atimānī assaṃ, tesāhaṃ saṃyojanānaṃ pahānāya samucchedāya paṭipanno. Ahañceva kho pana atimānī assaṃ, attāpi maṃ upavadeyya atimānapaccayā, anuviccāpi maṃ viññū garaheyyuṃ atimānapaccayā, kāyassa bhedā paraṃ maraṇā duggati pāṭikaṅkhā atimānapaccayā. Etadeva kho pana saṃyojanaṃ etaṃ nīvaraṇaṃ yadidaṃ atimāno. Ye ca atimānapaccayā uppajjeyyuṃ āsavā ­vighā­ta­pari­ḷāhā, anatimānissa evaṃsa te āsavā ­vighā­ta­pari­ḷāhā na honti’. ‘Anatimānaṃ nissāya atimāno pahātabbo’ti—iti yantaṃ vuttaṃ idametaṃ paṭicca vuttaṃ.</p>
<p><a class="sc" id="12"></a><a class="wp" id="wp14"></a><a class="pts" id="pts1.364"></a><a class="ms" id="p_10M_77"></a><a class="msdiv" id="msdiv41"></a>Ime kho, gahapati, aṭṭha dhammā saṃkhittena vuttā, vitthārena <span class="var" title="avibhattā (s1-3, mr)" id="note49">vibhattā</span>, ye ariyassa vinaye vohāra­samuc­chedāya saṃvattanti; na tveva tāva ariyassa vinaye sabbena sabbaṃ sabbathā sabbaṃ vohāra­samuc­chedo hotī”ti.</p>
<p><a class="sc" id="13"></a><a class="ms" id="p_10M_78"></a>“Yathā kathaṃ pana, bhante, ariyassa vinaye sabbena sabbaṃ sabbathā sabbaṃ vohāra­samuc­chedo hoti? Sādhu me, bhante, bhagavā tathā dhammaṃ desetu yathā ariyassa vinaye sabbena sabbaṃ sabbathā sabbaṃ vohāra­samuc­chedo hotī”ti. “Tena hi, gahapati, suṇāhi, sādhukaṃ manasi karohi, bhāsissāmī”ti. “Evaṃ, bhante”ti kho potaliyo gahapati bhagavato paccassosi. Bhagavā etadavoca: </p>
<h2>1. Kāmā­dīna­va­kathā</h2>
<p><a class="sc" id="14"></a><a class="wp" id="wp15"></a><a class="ms" id="p_10M_79"></a><a class="msdiv" id="msdiv42"></a>“Seyyathāpi, gahapati, kukkuro ­jighac­chā­dubbal­ya­pareto goghātakasūnaṃ paccupaṭṭhito assa. Tamenaṃ dakkho goghātako vā goghāta­kan­tevāsī vā aṭṭhikaṅkalaṃ sunikkantaṃ nikkantaṃ nimmaṃsaṃ lohita­mak­khi­taṃ <span class="var" title="upacchubheyya (bj, pts1) | upacchūbheyya (s1-3, km) | upaccumbheyya (mr)" id="note50">upasumbheyya</span>. Taṃ kiṃ maññasi, gahapati, api nu kho so kukkuro amuṃ aṭṭhikaṅkalaṃ sunikkantaṃ nikkantaṃ nimmaṃsaṃ lohita­mak­khi­taṃ palehanto ­jighac­chā­dubbal­yaṃ paṭivineyyā”ti?</p>
<p><a class="sc" id="15"></a><a class="ms" id="p_10M_80"></a>“No hetaṃ, bhante”.</p>
<p><a class="sc" id="16"></a><a class="ms" id="p_10M_81"></a>“Taṃ kissa hetu”?</p>
<p><a class="sc" id="17"></a><a class="ms" id="p_10M_82"></a>“Aduñhi, bhante, aṭṭhikaṅkalaṃ sunikkantaṃ nikkantaṃ nimmaṃsaṃ lohita­mak­khi­taṃ. Yāvadeva pana so kukkuro kilamathassa vighātassa bhāgī assā”ti. “Evameva kho, gahapati, ariyasāvako iti paṭi­sañcik­khati: ‘aṭṭhi­kaṅ­kalū­pamā kāmā vuttā bhagavatā bahudukkhā <span class="var" title="bahūpāyāsā (bj, s2, s3, km)" id="note52">bahupāyāsā</span>, ādīnavo ettha bhiyyo’ti. Evametaṃ yathābhūtaṃ sammappaññāya disvā yāyaṃ upekkhā nānattā nānattasitā taṃ abhinivajjetvā, yāyaṃ upekkhā ekattā ekattasitā yattha sabbaso lokāmisūpādānā aparisesā nirujjhanti tamevūpekkhaṃ bhāveti.</p>
<p><a class="sc" id="18"></a><a class="wp" id="wp16"></a><a class="ms" id="p_10M_83"></a><a class="msdiv" id="msdiv43"></a>Seyyathāpi, gahapati, gijjho vā kaṅko vā kulalo vā maṃsapesiṃ ādāya <span class="var" title="uḍḍayeyya (s1-3, pts1)" id="note53">uḍḍīyeyya</span>. Tamenaṃ gijjhāpi kaṅkāpi kulalāpi anupatitvā anupatitvā vitaccheyyuṃ <span class="var" title="virājeyyuṃ (bj, s1-3, km, pts1)" id="note54">vissajjeyyuṃ</span>. Taṃ kiṃ maññasi, gahapati, sace so gijjho vā kaṅko vā kulalo vā taṃ maṃsapesiṃ na khippameva paṭi­nissaj­jeyya, so tatonidānaṃ maraṇaṃ vā nigaccheyya maraṇamattaṃ vā dukkhan”ti?</p>
<p><a class="sc" id="19"></a><a class="ms" id="p_10M_84"></a>“Evaṃ, bhante”.</p>
<p><a class="sc" id="20"></a><a class="pts" id="pts1.365"></a><a class="ms" id="p_10M_85"></a>“Evameva kho, gahapati, ariyasāvako iti paṭi­sañcik­khati: ‘maṃsapesūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. Evametaṃ yathābhūtaṃ sammappaññāya disvā yāyaṃ upekkhā nānattā nānattasitā taṃ abhinivajjetvā yāyaṃ upekkhā ekattā ekattasitā yattha sabbaso lokāmisūpādānā aparisesā nirujjhanti tamevūpekkhaṃ bhāveti.</p>
<p><a class="sc" id="21"></a><a class="wp" id="wp17"></a><a class="ms" id="p_10M_86"></a><a class="msdiv" id="msdiv44"></a>Seyyathāpi, gahapati, puriso ādittaṃ tiṇukkaṃ ādāya paṭivātaṃ gaccheyya. Taṃ kiṃ maññasi, gahapati, sace so puriso taṃ ādittaṃ tiṇukkaṃ na khippameva paṭi­nissaj­jeyya tassa sā ādittā tiṇukkā hatthaṃ vā daheyya bāhuṃ vā <span class="var" title="daheyya. aññataraṃ vā aṅgapaccaṅgaṃ (bj, pts1) | ḍaheyya ... (s1-3)" id="note55">daheyya aññataraṃ vā aññataraṃ vā aṅgapaccaṅgaṃ</span> daheyya, so tatonidānaṃ maraṇaṃ vā nigaccheyya maraṇamattaṃ vā dukkhan”ti?</p>
<p><a class="sc" id="22"></a><a class="ms" id="p_10M_87"></a>“Evaṃ, bhante”.</p>
<p><a class="sc" id="23"></a><a class="ms" id="p_10M_88"></a>“Evameva kho, gahapati, ariyasāvako iti paṭi­sañcik­khati: ‘tiṇukkūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. Evametaṃ yathābhūtaṃ sammappaññāya disvā … pe … tamevūpekkhaṃ bhāveti.</p>
<p><a class="sc" id="24"></a><a class="wp" id="wp18"></a><a class="ms" id="p_10M_89"></a><a class="msdiv" id="msdiv45"></a> Seyyathāpi, gahapati, aṅgārakāsu sādhikaporisā, pūrā aṅgārānaṃ vītaccikānaṃ vītadhūmānaṃ. Atha puriso āgaccheyya jīvitukāmo amaritukāmo sukhakāmo duk­kha­paṭik­kūlo. Tamenaṃ dve balavanto purisā nānābāhāsu gahetvā aṅgārakāsuṃ upakaḍḍheyyuṃ. Taṃ kiṃ maññasi, gahapati, api nu so puriso iticiticeva kāyaṃ sannāmeyyā”ti?</p>
<p><a class="sc" id="25"></a><a class="ms" id="p_10M_90"></a>“Evaṃ, bhante”.</p>
<p><a class="sc" id="26"></a><a class="ms" id="p_10M_91"></a>“Taṃ kissa hetu”?</p>
<p><a class="sc" id="27"></a><a class="ms" id="p_10M_92"></a>“Viditañhi, bhante, tassa purisassa imañcāhaṃ aṅgārakāsuṃ papatissāmi, tatonidānaṃ maraṇaṃ vā nigacchissāmi maraṇamattaṃ vā dukkhan”ti. “Evameva kho, gahapati, ariyasāvako iti paṭi­sañcik­khati: ‘aṅgārakāsūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. Evametaṃ yathābhūtaṃ sammappaññāya disvā … pe … tamevūpekkhaṃ bhāveti.</p>
<p><a class="sc" id="28"></a><a class="wp" id="wp19"></a><a class="ms" id="p_10M_93"></a><a class="msdiv" id="msdiv46"></a>Seyyathāpi, gahapati, puriso supinakaṃ passeyya ārāma­rāma­ṇeyya­kaṃ vana­rāma­ṇeyya­kaṃ bhūmi­rāma­ṇeyya­kaṃ pok­kha­ra­ṇi­rāma­ṇeyya­kaṃ. So paṭibuddho na kiñci <span class="var" title="passeyya (bj, s1-3, km, pts1)" id="note57">paṭipasseyya</span>. Evameva kho, gahapati, ariyasāvako iti paṭi­sañcik­khati: ‘supinakūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti … pe … tamevūpekkhaṃ bhāveti.</p>
<p><a class="sc" id="29"></a><a class="wp" id="wp20"></a><a class="pts" id="pts1.366"></a><a class="ms" id="p_10M_94"></a><a class="msdiv" id="msdiv47"></a>Seyyathāpi, gahapati, puriso yācitakaṃ bhogaṃ yācitvā <span class="var" title="yānaṃ (s1-3, km, pts1)" id="note58">yānaṃ vā</span> <span class="var" title="poroseyyaṃ (bj, pts1, mr) | oropeyya (s1-3, km)" id="note59">poriseyyaṃ</span> pavara­maṇi­kuṇḍa­laṃ. So tehi yācitakehi bhogehi purakkhato parivuto antarāpaṇaṃ paṭipajjeyya. Tamenaṃ jano disvā evaṃ vadeyya: ‘bhogī vata bho puriso, evaṃ kira bhogino bhogāni bhuñjantī’ti. Tamenaṃ sāmikā yattha yattheva passeyyuṃ tattha tattheva sāni hareyyuṃ. Taṃ kiṃ maññasi, gahapati, alaṃ nu kho tassa purisassa aññathattāyā”ti?</p>
<p><a class="sc" id="30"></a><a class="ms" id="p_10M_95"></a>“Evaṃ, bhante”.</p>
<p><a class="sc" id="31"></a><a class="ms" id="p_10M_96"></a>“Taṃ kissa hetu”?</p>
<p><a class="sc" id="32"></a><a class="ms" id="p_10M_97"></a>“Sāmino hi, bhante, sāni harantī”ti. “Evameva kho, gahapati, ariyasāvako iti paṭi­sañcik­khati: ‘yācitakūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti … pe … tamevūpekkhaṃ bhāveti.</p>
<p><a class="sc" id="33"></a><a class="wp" id="wp21"></a><a class="pts" id="pts1.367"></a><a class="ms" id="p_10M_98"></a><a class="msdiv" id="msdiv48"></a>Seyyathāpi, gahapati, gāmassa vā nigamassa vā avidūre tibbo vanasaṇḍo. Tatrassa rukkho sampannaphalo ca <span class="var" title="uppannaphalo (s1-3)" id="note60">upapannaphalo</span> ca, na cassu kānici phalāni bhūmiyaṃ patitāni. Atha puriso āgaccheyya phalatthiko phalagavesī phala­pari­yesanaṃ caramāno. So taṃ vanasaṇḍaṃ ajjhogāhetvā taṃ rukkhaṃ passeyya sam­panna­phalañca upapan­na­phalañca. Tassa evamassa: ‘ayaṃ kho rukkho sampannaphalo ca upapannaphalo ca, natthi ca kānici phalāni bhūmiyaṃ patitāni. Jānāmi kho panāhaṃ rukkhaṃ <span class="var" title="āruhituṃ (bj) | abhiruyhituṃ (s1-3)" id="note61">ārohituṃ</span>. Yannūnāhaṃ imaṃ rukkhaṃ ārohitvā yāvadatthañca khādeyyaṃ ucchaṅgañca pūreyyan’ti. So taṃ rukkhaṃ ārohitvā yāvadatthañca khādeyya ucchaṅgañca pūreyya. Atha dutiyo puriso āgaccheyya phalatthiko phalagavesī phala­pari­yesanaṃ caramāno tiṇhaṃ <span class="var" title="kudhāriṃ (s1-3, km, mr)" id="note62">kuṭhāriṃ</span> ādāya. So taṃ vanasaṇḍaṃ ajjhogāhetvā taṃ rukkhaṃ passeyya sam­panna­phalañca upapan­na­phalañca. Tassa evamassa: ‘ayaṃ kho rukkho sampannaphalo ca upapannaphalo ca, natthi ca kānici phalāni bhūmiyaṃ patitāni. Na kho panāhaṃ jānāmi rukkhaṃ ārohituṃ. Yannūnāhaṃ imaṃ rukkhaṃ mūlato chetvā yāvadatthañca khādeyyaṃ ucchaṅgañca pūreyyan’ti. So taṃ rukkhaṃ mūlatova chindeyya. Taṃ kiṃ maññasi, gahapati, <span class="var" title="asu yo (bj, pts1) | amuko (s1-3)" id="note63">amuko yo</span> so puriso paṭhamaṃ rukkhaṃ ārūḷho sace so na khippameva oroheyya tassa so rukkho papatanto hatthaṃ vā bhañjeyya pādaṃ vā bhañjeyya aññataraṃ vā aññataraṃ vā aṅgapaccaṅgaṃ bhañjeyya, so tatonidānaṃ maraṇaṃ vā nigaccheyya maraṇamattaṃ vā dukkhan”ti?</p>
<p><a class="sc" id="34"></a><a class="ms" id="p_10M_99"></a>“Evaṃ, bhante”.</p>
<p><a class="sc" id="35"></a><a class="ms" id="p_10M_100"></a>“Evameva kho, gahapati, ariyasāvako iti paṭi­sañcik­khati: ‘rukkha­phalū­pamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. Evametaṃ yathābhūtaṃ sammappaññāya disvā yāyaṃ upekkhā nānattā nānattasitā taṃ abhinivajjetvā yāyaṃ upekkhā ekattā ekattasitā yattha sabbaso lokāmisūpādānā aparisesā nirujjhanti tamevūpekkhaṃ bhāveti.</p>
<p><a class="sc" id="36"></a><a class="wp" id="wp22"></a><a class="ms" id="p_10M_101"></a><a class="msdiv" id="msdiv49"></a>Sa kho so, gahapati, ariyasāvako imaṃyeva anuttaraṃ upekkhā­sati­pāri­suddhiṃ āgamma anekavihitaṃ pubbenivāsaṃ anussarati, seyyathidaṃ—ekampi jātiṃ dvepi jātiyo … pe … iti sākāraṃ sauddesaṃ anekavihitaṃ pubbenivāsaṃ anussarati.</p>
<p><a class="sc" id="37"></a><a class="wp" id="wp23"></a><a class="ms" id="p_10M_102"></a>Sa kho so, gahapati, ariyasāvako imaṃyeva anuttaraṃ upekkhā­sati­pāri­suddhiṃ āgamma dibbena cakkhunā visuddhena atik­kanta­mānusa­kena satte passati cavamāne upapajjamāne hīne paṇīte suvaṇṇe dubbaṇṇe sugate duggate … pe … yathākammūpage satte pajānāti.</p>
<p><a class="sc" id="38"></a><a class="wp" id="wp24"></a><a class="ms" id="p_10M_103"></a>Sa kho so, gahapati, ariyasāvako imaṃyeva anuttaraṃ upekkhā­sati­pāri­suddhiṃ āgamma āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. <a class="wp" id="wp25"></a>Ettāvatā kho, gahapati, ariyassa vinaye sabbena sabbaṃ sabbathā sabbaṃ vohāra­samuc­chedo hoti.</p>
<p><a class="sc" id="39"></a><a class="pts" id="pts1.368"></a><a class="ms" id="p_10M_104"></a><a class="msdiv" id="msdiv50"></a>Taṃ kiṃ maññasi, gahapati, yathā ariyassa vinaye sabbena sabbaṃ sabbathā sabbaṃ vohāra­samuc­chedo hoti, api nu tvaṃ evarūpaṃ vohāra­samuc­chedaṃ attani samanupassasī”ti? “Ko cāhaṃ, bhante, ko ca ariyassa vinaye sabbena sabbaṃ sabbathā sabbaṃ vohāra­samuc­chedo. Ārakā ahaṃ, bhante, ariyassa vinaye sabbena sabbaṃ sabbathā sabbaṃ vohāra­samuc­chedā. Mayañhi, bhante, pubbe aññatitthiye paribbājake anājānīyeva samāne ājānīyāti amaññimha, anājānīyeva samāne ājānī­ya­bhoja­naṃ bhojimha, anājānīyeva samāne ājānīyaṭhāne ṭhapimha; bhikkhū pana mayaṃ, bhante, ājānīyeva samāne anājānīyāti amaññimha, ājānīyeva samāne anājānī­ya­bhoja­naṃ bhojimha, ājānīyeva samāne anājānīyaṭhāne ṭhapimha; idāni pana mayaṃ, bhante, aññatitthiye paribbājake anājānīyeva samāne anājānīyāti jānissāma, anājānīyeva samāne anājānī­ya­bhoja­naṃ bhojessāma, anājānīyeva samāne anājānīyaṭhāne ṭhapessāma. Bhikkhū pana mayaṃ, bhante, ājānīyeva samāne ājānīyāti jānissāma, ājānīyeva samāne ājānī­ya­bhoja­naṃ bhojessāma, ājānīyeva samāne ājānīyaṭhāne ṭhapessāma. Ajanesi vata me, bhante, bhagavā samaṇesu samaṇappemaṃ, samaṇesu samaṇappasādaṃ, samaṇesu samaṇagāravaṃ. <a class="wp" id="wp26"></a>Abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya, ‘cakkhumanto rūpāni dakkhantī’ti; evamevaṃ kho, bhante, bhagavatā aneka­pariyā­yena dhammo pakāsito. Esāhaṃ, bhante, bhagavantaṃ saraṇaṃ gacchāmi dhammañca ­bhik­khu­saṅghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti.</p>
<p class="endsection">Potaliyasuttaṃ niṭṭhitaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Gahapativagga</span> <span class="hidden">Potaliyasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>