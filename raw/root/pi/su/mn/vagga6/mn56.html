<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn56">
<article>
<div class="hgroup">
<p class="division">Majjhima Nikāya 56</p>
<h1><span class="var" title="upāli­vāda­suttaṃ (s1-3)" id="note73">Upālisutta</span></h1>
</div>
<p><a class="sc" id="1"></a><a class="wp" id="wp1"></a><a class="pts" id="pts1.372"></a><a class="ms" id="p_10M_119"></a><a class="msdiv" id="msdiv56"></a><span class="evam">Evaṃ me sutaṃ—​</span>   ekaṃ samayaṃ bhagavā nāḷandāyaṃ viharati ­pāvāri­kam­ba­vane. <a class="wp" id="wp2"></a>Tena kho pana samayena nigaṇṭho <span class="var" title="nātaputto (bj, pts1)" id="note74">nāṭaputto</span> nāḷandāyaṃ paṭivasati mahatiyā nigaṇ­ṭha­parisāya saddhiṃ. Atha kho dīghatapassī nigaṇṭho nāḷandāyaṃ piṇḍāya caritvā pacchābhattaṃ piṇḍa­pāta­paṭik­kanto yena ­pāvāri­kamba­vanaṃ yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhitaṃ kho dīghatapassiṃ nigaṇṭhaṃ bhagavā etadavoca: “saṃvijjanti <span class="var" title="dīghatapassī (s1) | dīghatapassi (s2, s3, km, mr)" id="note75">kho, tapassi</span>, āsanāni; sace ākaṅkhasi nisīdā”ti. <a class="wp" id="wp3"></a>Evaṃ vutte, dīghatapassī nigaṇṭho aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinnaṃ kho dīghatapassiṃ nigaṇṭhaṃ bhagavā etadavoca: “kati pana, tapassi, nigaṇṭho nāṭaputto kammāni paññapeti pāpassa kammassa kiriyāya pāpassa kammassa pavattiyā”ti?</p>
<p><a class="sc" id="2"></a><a class="ms" id="p_10M_120"></a>“Na kho, āvuso gotama, āciṇṇaṃ nigaṇṭhassa nāṭaputtassa ‘kammaṃ, kamman’ti paññapetuṃ; ‘daṇḍaṃ, daṇḍan’ti kho, āvuso gotama, āciṇṇaṃ nigaṇṭhassa nāṭaputtassa paññapetun”ti.</p>
<p><a class="sc" id="3"></a><a class="ms" id="p_10M_121"></a>“Kati pana, tapassi, nigaṇṭho nāṭaputto daṇḍāni paññapeti pāpassa kammassa kiriyāya pāpassa kammassa pavattiyā”ti?</p>
<p><a class="sc" id="4"></a><a class="ms" id="p_10M_122"></a>“Tīṇi kho, āvuso gotama, nigaṇṭho nāṭaputto daṇḍāni paññapeti pāpassa kammassa kiriyāya pāpassa kammassa pavattiyāti, seyyathidaṃ—kāyadaṇḍaṃ, vacīdaṇḍaṃ, manodaṇḍan”ti.</p>
<p><a class="sc" id="5"></a><a class="ms" id="p_10M_123"></a>“Kiṃ pana, tapassi, aññadeva kāyadaṇḍaṃ, aññaṃ vacīdaṇḍaṃ, aññaṃ manodaṇḍan”ti?</p>
<p><a class="sc" id="6"></a><a class="ms" id="p_10M_124"></a>“Aññadeva, āvuso gotama, kāyadaṇḍaṃ, aññaṃ vacīdaṇḍaṃ, aññaṃ manodaṇḍan”ti.</p>
<p><a class="sc" id="7"></a><a class="ms" id="p_10M_125"></a>“Imesaṃ pana, tapassi, tiṇṇaṃ daṇḍānaṃ evaṃ paṭi­vibhat­tā­naṃ evaṃ paṭi­visiṭ­ṭhā­naṃ katamaṃ daṇḍaṃ nigaṇṭho nāṭaputto mahā­sā­vajja­ta­raṃ paññapeti pāpassa kammassa kiriyāya pāpassa kammassa pavattiyā, yadi vā kāyadaṇḍaṃ, yadi vā vacīdaṇḍaṃ, yadi vā manodaṇḍan”ti?</p>
<p><a class="sc" id="8"></a><a class="ms" id="p_10M_126"></a>“Imesaṃ kho, āvuso gotama, tiṇṇaṃ daṇḍānaṃ evaṃ paṭi­vibhat­tā­naṃ evaṃ paṭi­visiṭ­ṭhā­naṃ kāyadaṇḍaṃ nigaṇṭho nāṭaputto mahā­sā­vajja­ta­raṃ paññapeti pāpassa kammassa kiriyāya pāpassa kammassa pavattiyā, no tathā vacīdaṇḍaṃ, no tathā manodaṇḍan”ti.</p>
<p><a class="sc" id="9"></a><a class="ms" id="p_10M_127"></a>“Kāyadaṇḍanti, tapassi, vadesi”?</p>
<p><a class="sc" id="10"></a><a class="ms" id="p_10M_128"></a>“Kāyadaṇḍanti, āvuso gotama, vadāmi”.</p>
<p><a class="sc" id="11"></a><a class="ms" id="p_10M_129"></a>“Kāyadaṇḍanti, tapassi, vadesi”?</p>
<p><a class="sc" id="12"></a><a class="ms" id="p_10M_130"></a>“Kāyadaṇḍanti, āvuso gotama, vadāmi”.</p>
<p><a class="sc" id="13"></a><a class="ms" id="p_10M_131"></a>“Kāyadaṇḍanti, tapassi, vadesi”?</p>
<p><a class="sc" id="14"></a><a class="ms" id="p_10M_132"></a>“Kāyadaṇḍanti, āvuso gotama, vadāmī”ti.</p>
<p><a class="sc" id="15"></a><a class="ms" id="p_10M_133"></a>Itiha bhagavā dīghatapassiṃ nigaṇṭhaṃ imasmiṃ kathāvat­thus­miṃ yāvatatiyakaṃ patiṭṭhāpesi.</p>
<p><a class="sc" id="16"></a><a class="wp" id="wp4"></a><a class="pts" id="pts1.373"></a><a class="ms" id="p_10M_134"></a><a class="msdiv" id="msdiv57"></a>Evaṃ vutte, dīghatapassī nigaṇṭho bhagavantaṃ etadavoca: “tvaṃ panāvuso gotama, kati daṇḍāni paññapesi pāpassa kammassa kiriyāya pāpassa kammassa pavattiyā”ti?</p>
<p><a class="sc" id="17"></a><a class="ms" id="p_10M_135"></a>“Na kho, tapassi, āciṇṇaṃ tathāgatassa ‘daṇḍaṃ, daṇḍan’ti paññapetuṃ; ‘kammaṃ, kamman’ti kho, tapassi, āciṇṇaṃ tathāgatassa paññapetun”ti?</p>
<p><a class="sc" id="18"></a><a class="ms" id="p_10M_136"></a>“Tvaṃ panāvuso gotama, kati kammāni paññapesi pāpassa kammassa kiriyāya pāpassa kammassa pavattiyā”ti?</p>
<p><a class="sc" id="19"></a><a class="ms" id="p_10M_137"></a>“Tīṇi kho ahaṃ, tapassi, kammāni paññapemi pāpassa kammassa kiriyāya pāpassa kammassa pavattiyā, seyyathidaṃ—kāyakammaṃ, vacīkammaṃ, manokamman”ti.</p>
<p><a class="sc" id="20"></a><a class="ms" id="p_10M_138"></a>“Kiṃ panāvuso gotama, aññadeva kāyakammaṃ, aññaṃ vacīkammaṃ, aññaṃ manokamman”ti?</p>
<p><a class="sc" id="21"></a><a class="ms" id="p_10M_139"></a>“Aññadeva, tapassi, kāyakammaṃ, aññaṃ vacīkammaṃ, aññaṃ manokamman”ti.</p>
<p><a class="sc" id="22"></a><a class="ms" id="p_10M_140"></a>“Imesaṃ panāvuso gotama, tiṇṇaṃ kammānaṃ evaṃ paṭi­vibhat­tā­naṃ evaṃ paṭi­visiṭ­ṭhā­naṃ katamaṃ kammaṃ mahā­sā­vajja­ta­raṃ paññapesi pāpassa kammassa kiriyāya pāpassa kammassa pavattiyā, yadi vā kāyakammaṃ, yadi vā vacīkammaṃ, yadi vā manokamman”ti?</p>
<p><a class="sc" id="23"></a><a class="ms" id="p_10M_141"></a>“Imesaṃ kho ahaṃ, tapassi, tiṇṇaṃ kammānaṃ evaṃ paṭi­vibhat­tā­naṃ evaṃ paṭi­visiṭ­ṭhā­naṃ manokammaṃ mahā­sā­vajja­ta­raṃ paññapemi pāpassa kammassa kiriyāya pāpassa kammassa pavattiyā, no tathā kāyakammaṃ, no tathā vacīkamman”ti.</p>
<p><a class="sc" id="24"></a><a class="ms" id="p_10M_142"></a>“Manokammanti, āvuso gotama, vadesi”?</p>
<p><a class="sc" id="25"></a><a class="ms" id="p_10M_143"></a>“Manokammanti, tapassi, vadāmi”.</p>
<p><a class="sc" id="26"></a><a class="ms" id="p_10M_144"></a>“Manokammanti, āvuso gotama, vadesi”?</p>
<p><a class="sc" id="27"></a><a class="ms" id="p_10M_145"></a>“Manokammanti, tapassi, vadāmi”.</p>
<p><a class="sc" id="28"></a><a class="ms" id="p_10M_146"></a>“Manokammanti, āvuso gotama, vadesi”?</p>
<p><a class="sc" id="29"></a><a class="ms" id="p_10M_147"></a>“Manokammanti, tapassi, vadāmī”ti.</p>
<p><a class="sc" id="30"></a><a class="ms" id="p_10M_148"></a>Itiha dīghatapassī nigaṇṭho bhagavantaṃ imasmiṃ kathāvat­thus­miṃ yāvatatiyakaṃ patiṭṭhāpetvā uṭṭhāyāsanā yena nigaṇṭho nāṭaputto tenupasaṅkami.</p>
<p><a class="sc" id="31"></a><a class="wp" id="wp5"></a><a class="pts" id="pts1.374"></a><a class="ms" id="p_10M_149"></a><a class="msdiv" id="msdiv58"></a>Tena kho pana samayena nigaṇṭho nāṭaputto mahatiyā gihiparisāya saddhiṃ nisinno hoti bālakiniyā parisāya upālipamukhāya. Addasā kho nigaṇṭho nāṭaputto dīghatapassiṃ nigaṇṭhaṃ dūratova āgacchantaṃ; disvāna dīghatapassiṃ nigaṇṭhaṃ etadavoca: “handa kuto nu tvaṃ, tapassi, āgacchasi divā divassā”ti? “Ito hi kho ahaṃ, bhante, āgacchāmi samaṇassa gotamassa santikā”ti. “Ahu pana te, tapassi, samaṇena gotamena saddhiṃ kocideva kathāsallāpo”ti? “Ahu kho me, bhante, samaṇena gotamena saddhiṃ kocideva kathāsallāpo”ti. “Yathā kathaṃ pana te, tapassi, ahu samaṇena gotamena saddhiṃ kocideva kathāsallāpo”ti? Atha kho dīghatapassī nigaṇṭho yāvatako ahosi bhagavatā saddhiṃ kathāsallāpo taṃ sabbaṃ nigaṇṭhassa nāṭaputtassa ārocesi. <a class="wp" id="wp6"></a>Evaṃ vutte, nigaṇṭho nāṭaputto dīghatapassiṃ nigaṇṭhaṃ etadavoca: “sādhu sādhu, tapassi. Yathā taṃ sutavatā sāvakena sammadeva satthusāsanaṃ ājānantena evameva dīghatapassinā nigaṇṭhena samaṇassa gotamassa byākataṃ. Kiñhi sobhati chavo manodaṇḍo imassa evaṃ oḷārikassa kāyadaṇḍassa upanidhāya. Atha kho kāyadaṇḍova mahā­sā­vajja­taro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo”ti.</p>
<p><a class="sc" id="32"></a><a class="wp" id="wp7"></a><a class="pts" id="pts1.375"></a><a class="ms" id="p_10M_150"></a><a class="msdiv" id="msdiv59"></a>Evaṃ vutte, upāli gahapati nigaṇṭhaṃ nāṭaputtaṃ etadavoca: “sādhu sādhu, bhante <span class="var" title="tapassī (bj, pts1)" id="note76">dīghatapassī</span>. Yathā taṃ sutavatā sāvakena sammadeva satthusāsanaṃ ājānantena evamevaṃ bhadantena tapassinā samaṇassa gotamassa byākataṃ. Kiñhi sobhati chavo manodaṇḍo imassa evaṃ oḷārikassa kāyadaṇḍassa upanidhāya. Atha kho kāyadaṇḍova mahā­sā­vajja­taro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo. Handa cāhaṃ, bhante, gacchāmi samaṇassa gotamassa imasmiṃ kathāvat­thus­miṃ vādaṃ āropessāmi. Sace me samaṇo gotamo tathā patiṭ­ṭha­his­sati yathā bhadantena tapassinā patiṭṭhāpitaṃ; seyyathāpi nāma balavā puriso dīghalomikaṃ eḷakaṃ lomesu gahetvā ākaḍḍheyya parikaḍḍheyya sam­pari­kaḍ­ḍheyya; evamevāhaṃ samaṇaṃ gotamaṃ vādena vādaṃ ākaḍḍhissāmi pari­kaḍḍhis­sāmi sam­pari­kaḍḍhis­sāmi. Seyyathāpi nāma balavā soṇḍi­kā­kamma­kāro mahantaṃ soṇḍi­kā­kilañ­jaṃ gambhīre udakarahade pakkhipitvā kaṇṇe gahetvā ākaḍḍheyya parikaḍḍheyya sam­pari­kaḍ­ḍheyya; evamevāhaṃ samaṇaṃ gotamaṃ vādena vādaṃ ākaḍḍhissāmi pari­kaḍḍhis­sāmi sam­pari­kaḍḍhis­sāmi. Seyyathāpi nāma balavā soṇḍikādhutto <span class="var" title="thālaṃ (s1-3, mr)" id="note77">vālaṃ</span> kaṇṇe gahetvā odhuneyya niddhuneyya <span class="var" title="nicchodeyya (bj) | nicchādeyya (si, pts1, mr) | nippoṭheyya (s2, s3, km) | niccoṭeyya (mr)" id="note78">nipphoṭeyya</span>; evamevāhaṃ samaṇaṃ gotamaṃ vādena vādaṃ odhunissāmi niddhunissāmi nipphoṭessāmi. Seyyathāpi nāma kuñjaro saṭṭhihāyano gambhīraṃ pokkharaṇiṃ ogāhetvā sāṇadhovikaṃ nāma kīḷitajātaṃ kīḷati; evamevāhaṃ samaṇaṃ gotamaṃ sāṇadhovikaṃ maññe kīḷitajātaṃ kīḷissāmi. Handa cāhaṃ, bhante, gacchāmi samaṇassa gotamassa imasmiṃ kathāvat­thus­miṃ vādaṃ āropessāmī”ti. “Gaccha tvaṃ, gahapati, samaṇassa gotamassa imasmiṃ kathāvat­thus­miṃ vādaṃ āropehi. Ahaṃ vā hi, gahapati, samaṇassa gotamassa vādaṃ āropeyyaṃ, dīghatapassī vā nigaṇṭho, tvaṃ vā”ti.</p>
<p><a class="sc" id="33"></a><a class="wp" id="wp8"></a><a class="pts" id="pts1.376"></a><a class="ms" id="p_10M_151"></a><a class="msdiv" id="msdiv60"></a>Evaṃ vutte, dīghatapassī nigaṇṭho nigaṇṭhaṃ nāṭaputtaṃ etadavoca: “na kho metaṃ, bhante, ruccati yaṃ upāli gahapati samaṇassa gotamassa vādaṃ āropeyya. Samaṇo hi, bhante, gotamo māyāvī āvaṭṭaniṃ māyaṃ jānāti yāya añña­titthi­yā­naṃ sāvake āvaṭṭetī”ti. “Aṭṭhānaṃ kho etaṃ, tapassi, anavakāso yaṃ upāli gahapati samaṇassa gotamassa sāvakattaṃ upagaccheyya. Ṭhānañca kho etaṃ vijjati yaṃ samaṇo gotamo upālissa gahapatissa sāvakattaṃ upagaccheyya. Gaccha tvaṃ, gahapati, samaṇassa gotamassa imasmiṃ kathāvat­thus­miṃ vādaṃ āropehi. Ahaṃ vā hi, gahapati, samaṇassa gotamassa vādaṃ āropeyyaṃ, dīghatapassī vā nigaṇṭho, tvaṃ vā”ti. <a class="wp" id="wp9"></a>Dutiyampi kho dīghatapassī … pe … tatiyampi kho dīghatapassī nigaṇṭho nigaṇṭhaṃ nāṭaputtaṃ etadavoca: “na kho metaṃ, bhante, ruccati yaṃ upāli gahapati samaṇassa gotamassa vādaṃ āropeyya. Samaṇo hi, bhante, gotamo māyāvī āvaṭṭaniṃ māyaṃ jānāti yāya añña­titthi­yā­naṃ sāvake āvaṭṭetī”ti. “Aṭṭhānaṃ kho etaṃ, tapassi, anavakāso yaṃ upāli gahapati samaṇassa gotamassa sāvakattaṃ upagaccheyya. Ṭhānañca kho etaṃ vijjati yaṃ samaṇo gotamo upālissa gahapatissa sāvakattaṃ upagaccheyya. Gaccha tvaṃ, gahapati, samaṇassa gotamassa imasmiṃ kathāvat­thus­miṃ vādaṃ āropehi. Ahaṃ vā hi, gahapati, samaṇassa gotamassa vādaṃ āropeyyaṃ, dīghatapassī vā nigaṇṭho, tvaṃ vā”ti. “Evaṃ, bhante”ti kho upāli gahapati nigaṇṭhassa nāṭaputtassa paṭissutvā uṭṭhāyāsanā nigaṇṭhaṃ nāṭaputtaṃ abhivādetvā padakkhiṇaṃ katvā yena ­pāvāri­kamba­vanaṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho upāli gahapati bhagavantaṃ etadavoca: “āgamā nu khvidha, bhante, dīghatapassī nigaṇṭho”ti?</p>
<p><a class="sc" id="34"></a><a class="ms" id="p_10M_152"></a>“Āgamā khvidha, gahapati, dīghatapassī nigaṇṭho”ti.</p>
<p><a class="sc" id="35"></a><a class="ms" id="p_10M_153"></a>“Ahu kho pana te, bhante, dīghatapassinā nigaṇṭhena saddhiṃ kocideva kathāsallāpo”ti?</p>
<p><a class="sc" id="36"></a><a class="ms" id="p_10M_154"></a>“Ahu kho me, gahapati, dīghatapassinā nigaṇṭhena saddhiṃ kocideva kathāsallāpo”ti.</p>
<p><a class="sc" id="37"></a><a class="ms" id="p_10M_155"></a>“Yathā kathaṃ pana te, bhante, ahu dīghatapassinā nigaṇṭhena saddhiṃ kocideva kathāsallāpo”ti?</p>
<p><a class="sc" id="38"></a><a class="ms" id="p_10M_156"></a>Atha kho bhagavā yāvatako ahosi dīghatapassinā nigaṇṭhena saddhiṃ kathāsallāpo taṃ sabbaṃ upālissa gahapatissa ārocesi.</p>
<p><a class="sc" id="39"></a><a class="wp" id="wp10"></a><a class="ms" id="p_10M_157"></a><a class="msdiv" id="msdiv61"></a>Evaṃ vutte, upāli gahapati bhagavantaṃ etadavoca: “sādhu sādhu, bhante tapassī. Yathā taṃ sutavatā sāvakena sammadeva satthusāsanaṃ ājānantena evamevaṃ dīghatapassinā nigaṇṭhena bhagavato byākataṃ. Kiñhi sobhati chavo manodaṇḍo imassa evaṃ oḷārikassa kāyadaṇḍassa upanidhāya? Atha kho kāyadaṇḍova mahā­sā­vajja­taro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo”ti. “Sace kho tvaṃ, gahapati, sacce patiṭṭhāya manteyyāsi siyā no ettha kathāsallāpo”ti. “Sacce ahaṃ, bhante, patiṭṭhāya mantessāmi; hotu no ettha kathāsallāpo”ti.</p>
<p><a class="sc" id="40"></a><a class="wp" id="wp11"></a><a class="ms" id="p_10M_158"></a><a class="msdiv" id="msdiv62"></a>“Taṃ kiṃ maññasi, gahapati, idhassa nigaṇṭho ābādhiko dukkhito bāḷhagilāno ­sīto­daka­pa­ṭikkhitto uṇho­da­kapaṭi­sevī. So sītodakaṃ alabhamāno kālaṃ kareyya. Imassa pana, gahapati, nigaṇṭho nāṭaputto katthūpapattiṃ paññapetī”ti?</p>
<p><a class="sc" id="41"></a><a class="ms" id="p_10M_159"></a>“Atthi, bhante, manosattā nāma devā tattha so upapajjati”.</p>
<p><a class="sc" id="42"></a><a class="ms" id="p_10M_160"></a>“Taṃ kissa hetu”?</p>
<p><a class="sc" id="43"></a><a class="ms" id="p_10M_161"></a>“Asu hi, bhante, manopaṭibaddho kālaṃ karotī”ti.</p>
<p><a class="sc" id="44"></a><a class="ms" id="p_10M_162"></a><span class="var" title=" gahapati gahapati (sī1, pā1), gahapati gahapati manasikarohi (syā1-3, kaṃ), gahapati manasi karohi (ka-ma)" id="note80">“Manasi karohi, gahapati</span>, manasi karitvā kho, gahapati, byākarohi. Na kho te sandhiyati purimena vā pacchimaṃ, pacchimena vā purimaṃ. Bhāsitā kho pana te, gahapati, esā vācā: ‘sacce ahaṃ, bhante, patiṭṭhāya mantessāmi, hotu no ettha kathāsallāpo’”ti. “Kiñcāpi, bhante, bhagavā evamāha, atha kho kāyadaṇḍova mahā­sā­vajja­taro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo”ti.</p>
<p><a class="sc" id="45"></a><a class="wp" id="wp12"></a><a class="pts" id="pts1.377"></a><a class="ms" id="p_10M_163"></a><a class="msdiv" id="msdiv63"></a>“Taṃ kiṃ maññasi, gahapati, idhassa nigaṇṭho nāṭaputto cātu­yāma­saṃ­vara­saṃ­vuto sab­bavāri­vārito sabbavāriyutto sabbavāridhuto sabbavāriphuṭo. So abhikkamanto paṭikkamanto bahū khuddake pāṇe saṅghātaṃ āpādeti. Imassa pana, gahapati, nigaṇṭho nāṭaputto kaṃ vipākaṃ paññapetī”ti?</p>
<p><a class="sc" id="46"></a><a class="ms" id="p_10M_164"></a>“Asañcetanikaṃ, bhante, nigaṇṭho nāṭaputto no mahāsāvajjaṃ paññapetī”ti.</p>
<p><a class="sc" id="47"></a><a class="ms" id="p_10M_165"></a>“Sace pana, gahapati, cetetī”ti?</p>
<p><a class="sc" id="48"></a><a class="ms" id="p_10M_166"></a>“Mahāsāvajjaṃ, bhante, hotī”ti.</p>
<p><a class="sc" id="49"></a><a class="ms" id="p_10M_167"></a>“Cetanaṃ pana, gahapati, nigaṇṭho nāṭaputto kismiṃ paññapetī”ti?</p>
<p><a class="sc" id="50"></a><a class="ms" id="p_10M_168"></a>“Manodaṇḍasmiṃ, bhante”ti.</p>
<p><a class="sc" id="51"></a><a class="ms" id="p_10M_169"></a>“Manasi karohi, gahapati, manasi karitvā kho, gahapati, byākarohi. Na kho te sandhiyati purimena vā pacchimaṃ, pacchimena vā purimaṃ. Bhāsitā kho pana te, gahapati, esā vācā: ‘sacce ahaṃ, bhante, patiṭṭhāya mantessāmi; hotu no ettha kathāsallāpo’”ti. “Kiñcāpi, bhante, bhagavā evamāha, atha kho kāyadaṇḍova mahā­sā­vajja­taro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo”ti.</p>
<p><a class="sc" id="52"></a><a class="wp" id="wp13"></a><a class="ms" id="p_10M_170"></a><a class="msdiv" id="msdiv64"></a>“Taṃ kiṃ maññasi, gahapati, ayaṃ nāḷandā iddhā ceva phītā ca bahujanā ākiṇṇamanussā”ti?</p>
<p><a class="sc" id="53"></a><a class="ms" id="p_10M_171"></a>“Evaṃ, bhante, ayaṃ nāḷandā iddhā ceva phītā ca bahujanā ākiṇṇamanussā”ti.</p>
<p><a class="sc" id="54"></a><a class="ms" id="p_10M_172"></a>“Taṃ kiṃ maññasi, gahapati, idha puriso āgaccheyya ukkhittāsiko. So evaṃ vadeyya: ‘ahaṃ yāvatikā imissā nāḷandāya pāṇā te ekena khaṇena ekena muhuttena ekaṃ maṃsakhalaṃ ekaṃ maṃsapuñjaṃ karissāmī’ti. Taṃ kiṃ maññasi, gahapati, pahoti nu kho so puriso yāvatikā imissā nāḷandāya pāṇā te ekena khaṇena ekena muhuttena ekaṃ maṃsakhalaṃ ekaṃ maṃsapuñjaṃ kātun”ti?</p>
<p><a class="sc" id="55"></a><a class="ms" id="p_10M_173"></a>“Dasapi, bhante, purisā, vīsampi, bhante, purisā, tiṃsampi, bhante, purisā, cattārīsampi, bhante, purisā, paññāsampi, bhante, purisā nappahonti yāvatikā imissā nāḷandāya pāṇā te ekena khaṇena ekena muhuttena ekaṃ maṃsakhalaṃ ekaṃ maṃsapuñjaṃ kātuṃ. Kiñhi sobhati eko chavo puriso”ti.</p>
<p><a class="sc" id="56"></a><a class="pts" id="pts1.378"></a><a class="ms" id="p_10M_174"></a>“Taṃ kiṃ maññasi, gahapati, idha āgaccheyya samaṇo vā brāhmaṇo vā iddhimā cetovasippatto. So evaṃ vadeyya: ‘ahaṃ imaṃ nāḷandaṃ ekena manopadosena bhasmaṃ karissāmī’ti. Taṃ kiṃ maññasi, gahapati, pahoti nu kho so samaṇo vā brāhmaṇo vā iddhimā cetovasippatto imaṃ nāḷandaṃ ekena manopadosena bhasmaṃ kātun”ti?</p>
<p><a class="sc" id="57"></a><a class="ms" id="p_10M_175"></a>“Dasapi, bhante, nāḷandā, vīsampi nāḷandā, tiṃsampi nāḷandā, cattārīsampi nāḷandā, paññāsampi nāḷandā pahoti so samaṇo vā brāhmaṇo vā iddhimā cetovasippatto ekena manopadosena bhasmaṃ kātuṃ. Kiñhi sobhati ekā chavā nāḷandā”ti.</p>
<p><a class="sc" id="58"></a><a class="ms" id="p_10M_176"></a>“Manasi karohi, gahapati, manasi karitvā kho, gahapati, byākarohi. Na kho te sandhiyati purimena vā pacchimaṃ, pacchimena vā purimaṃ. Bhāsitā kho pana te, gahapati, esā vācā: ‘sacce ahaṃ, bhante, patiṭṭhāya mantessāmi; hotu no ettha kathāsallāpo’”ti.</p>
<p><a class="sc" id="59"></a><a class="ms" id="p_10M_177"></a>“Kiñcāpi, bhante, bhagavā evamāha, atha kho kāyadaṇḍova mahā­sā­vajja­taro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo”ti.</p>
<p><a class="sc" id="60"></a><a class="ms" id="p_10M_178"></a><a class="msdiv" id="msdiv65"></a>“Taṃ kiṃ maññasi, gahapati, sutaṃ te <span class="var" title="daṇḍakāraññaṃ (bj, pts1 ^mi5.1.6#1 [Gabbhā­vakkan­ti­pañha])" id="note82">daṇḍakīraññaṃ</span> kāliṅgāraññaṃ <span class="var" title="mejjhāraññaṃ (bj, s1-3, km, pts1)" id="note83">majjhāraññaṃ</span> mātaṅgāraññaṃ araññaṃ araññabhūtan”ti?</p>
<p><a class="sc" id="61"></a><a class="ms" id="p_10M_179"></a>“Evaṃ, bhante, sutaṃ me daṇḍakīraññaṃ kāliṅgāraññaṃ majjhāraññaṃ mātaṅgāraññaṃ araññaṃ araññabhūtan”ti.</p>
<p><a class="sc" id="62"></a><a class="wp" id="wp14"></a><a class="ms" id="p_10M_180"></a>“Taṃ kiṃ maññasi, gahapati, kinti te sutaṃ kena taṃ daṇḍakīraññaṃ kāliṅgāraññaṃ majjhāraññaṃ mātaṅgāraññaṃ araññaṃ araññabhūtan”ti?</p>
<p><a class="sc" id="63"></a><a class="ms" id="p_10M_181"></a>“Sutaṃ metaṃ, bhante, isīnaṃ manopadosena taṃ daṇḍakīraññaṃ kāliṅgāraññaṃ majjhāraññaṃ mātaṅgāraññaṃ araññaṃ araññabhūtan”ti.</p>
<p><a class="sc" id="64"></a><a class="ms" id="p_10M_182"></a>“Manasi karohi, gahapati, manasi karitvā kho, gahapati, byākarohi. Na kho te sandhiyati purimena vā pacchimaṃ, pacchimena vā purimaṃ. Bhāsitā kho pana te, gahapati, esā vācā: ‘sacce ahaṃ, bhante, patiṭṭhāya mantessāmi; hotu no ettha kathāsallāpo’”ti.</p>
<p><a class="sc" id="65"></a><a class="wp" id="wp15"></a><a class="pts" id="pts1.379"></a><a class="ms" id="p_10M_183"></a><a class="msdiv" id="msdiv66"></a>“Purimenevāhaṃ, bhante, opammena bhagavato attamano abhiraddho. Api cāhaṃ imāni bhagavato vicitrāni pañha­pa­ṭibhā­nāni sotukāmo, evāhaṃ bhagavantaṃ paccanīkaṃ kātabbaṃ amaññissaṃ. Abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhagavatā aneka­pariyā­yena dhammo pakāsito. Esāhaṃ, bhante, bhagavantaṃ saraṇaṃ gacchāmi dhammañca ­bhik­khu­saṅghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti.</p>
<p><a class="sc" id="66"></a><a class="wp" id="wp16"></a><a class="ms" id="p_10M_184"></a><a class="msdiv" id="msdiv67"></a>“Anuviccakāraṃ kho, gahapati, karohi, anuviccakāro tumhādisānaṃ ñātamanussānaṃ sādhu hotī”ti. “Imināpāhaṃ, bhante, bhagavato bhiyyoso mattāya attamano abhiraddho yaṃ maṃ bhagavā evamāha: ‘anuviccakāraṃ kho, gahapati, karohi, anuviccakāro tumhādisānaṃ ñātamanussānaṃ sādhu hotī’ti. Mañhi, bhante, aññatitthiyā sāvakaṃ labhitvā kevalakappaṃ nāḷandaṃ paṭākaṃ parihareyyuṃ: ‘upāli amhākaṃ gahapati sāvakattaṃ upagato’ti. Atha ca pana maṃ bhagavā evamāha: ‘anuviccakāraṃ kho, gahapati, karohi, anuviccakāro tumhādisānaṃ ñātamanussānaṃ sādhu hotī’ti. Esāhaṃ, bhante, dutiyampi bhagavantaṃ saraṇaṃ gacchāmi dhammañca ­bhik­khu­saṅghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti.</p>
<p><a class="sc" id="67"></a><a class="wp" id="wp17"></a><a class="ms" id="p_10M_185"></a><a class="msdiv" id="msdiv68"></a>“Dīgharattaṃ kho te, gahapati, nigaṇṭhānaṃ opānabhūtaṃ kulaṃ yena nesaṃ upagatānaṃ piṇḍakaṃ dātabbaṃ maññeyyāsī”ti. “Imināpāhaṃ, bhante, bhagavato bhiyyoso mattāya attamano abhiraddho yaṃ maṃ bhagavā evamāha: ‘dīgharattaṃ kho te, gahapati, nigaṇṭhānaṃ opānabhūtaṃ kulaṃ yena nesaṃ upagatānaṃ piṇḍakaṃ dātabbaṃ maññeyyāsī’ti. Sutaṃ metaṃ, bhante, samaṇo gotamo evamāha: ‘mayhameva dānaṃ dātabbaṃ, nāññesaṃ dānaṃ dātabbaṃ; mayhameva sāvakānaṃ dānaṃ dātabbaṃ, nāññesaṃ sāvakānaṃ dānaṃ dātabbaṃ; mayhameva dinnaṃ mahapphalaṃ, nāññesaṃ dinnaṃ mahapphalaṃ; mayhameva sāvakānaṃ dinnaṃ mahapphalaṃ, nāññesaṃ sāvakānaṃ dinnaṃ mahapphalan’ti. Atha ca pana maṃ bhagavā nigaṇṭhesupi dāne samādapeti. Api ca, bhante, mayamettha kālaṃ jānissāma. Esāhaṃ, bhante, tatiyampi bhagavantaṃ saraṇaṃ gacchāmi dhammañca ­bhik­khu­saṅghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti.</p>
<p><a class="sc" id="68"></a><a class="wp" id="wp18"></a><a class="pts" id="pts1.380"></a><a class="ms" id="p_10M_186"></a><a class="msdiv" id="msdiv69"></a>Atha kho bhagavā upālissa gahapatissa <span class="var" title="ānupubbīkathaṃ (bj) | anupubbikathaṃ (s1-3, km, mr) | ānupubbikathaṃ (pts1)" id="note84">anupubbiṃ kathaṃ</span> kathesi, seyyathidaṃ— dānakathaṃ sīlakathaṃ saggakathaṃ, kāmānaṃ ādīnavaṃ okāraṃ saṃkilesaṃ, nekkhamme ānisaṃsaṃ pakāsesi. Yadā bhagavā aññāsi upāliṃ gahapatiṃ kallacittaṃ muducittaṃ vinīvara­ṇa­cittaṃ udaggacittaṃ pasannacittaṃ, atha yā buddhānaṃ sāmukkaṃsikā dhammadesanā taṃ pakāsesi—dukkhaṃ, samudayaṃ, nirodhaṃ, maggaṃ. Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya; evameva upālissa gahapatissa tasmiṃyeva āsane virajaṃ vītamalaṃ dhammacakkhuṃ udapādi: “yaṃ kiñci samuda­ya­dhammaṃ sabbaṃ taṃ nirodhadhamman”ti. Atha kho upāli gahapati diṭṭhadhammo pattadhammo viditadhammo pari­yogāḷ­ha­dhammo tiṇ­ṇavici­kiccho vigata­kathaṃ­katho vesāraj­jap­patto aparappaccayo satthusāsane bhagavantaṃ etadavoca: “handa ca dāni mayaṃ, bhante, gacchāma, bahukiccā mayaṃ bahukaraṇīyā”ti. “Yassadāni tvaṃ, gahapati, kālaṃ maññasī”ti.</p>
<p><a class="sc" id="69"></a><a class="wp" id="wp19"></a><a class="ms" id="p_10M_187"></a><a class="msdiv" id="msdiv70"></a>Atha kho upāli gahapati bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena sakaṃ nivesanaṃ tenupasaṅkami; upasaṅkamitvā dovārikaṃ āmantesi: “ajjatagge, samma dovārika, āvarāmi dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ bhikkhunīnaṃ upāsakānaṃ upāsikānaṃ. Sace koci nigaṇṭho āgacchati tamenaṃ tvaṃ evaṃ vadeyyāsi: ‘tiṭṭha, bhante, mā pāvisi. Ajjatagge upāli gahapati samaṇassa gotamassa sāvakattaṃ upagato. Āvaṭaṃ dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ bhikkhunīnaṃ upāsakānaṃ upāsikānaṃ. Sace te, bhante, piṇḍakena attho, ettheva tiṭṭha, ettheva te āharissantī’”ti. “Evaṃ, bhante”ti kho dovāriko upālissa gahapatissa paccassosi.</p>
<p><a class="sc" id="70"></a><a class="wp" id="wp20"></a><a class="pts" id="pts1.381"></a><a class="ms" id="p_10M_188"></a><a class="msdiv" id="msdiv71"></a>Assosi kho dīghatapassī nigaṇṭho: “upāli kira gahapati samaṇassa gotamassa sāvakattaṃ upagato”ti. Atha kho dīghatapassī nigaṇṭho yena nigaṇṭho nāṭaputto tenupasaṅkami; upasaṅkamitvā nigaṇṭhaṃ nāṭaputtaṃ etadavoca: “sutaṃ metaṃ, bhante, upāli kira gahapati samaṇassa gotamassa sāvakattaṃ upagato”ti. “Aṭṭhānaṃ kho etaṃ, tapassi, anavakāso yaṃ upāli gahapati samaṇassa gotamassa sāvakattaṃ upagaccheyya. Ṭhānañca kho etaṃ vijjati yaṃ samaṇo gotamo upālissa gahapatissa sāvakattaṃ upagaccheyyā”ti. Dutiyampi kho dīghatapassī nigaṇṭho … pe … tatiyampi kho dīghatapassī nigaṇṭho nigaṇṭhaṃ nāṭaputtaṃ etadavoca: “sutaṃ metaṃ, bhante … pe … upālissa gahapatissa sāvakattaṃ upagaccheyyā”ti. “Handāhaṃ, bhante, gacchāmi yāva jānāmi yadi vā upāli gahapati samaṇassa gotamassa sāvakattaṃ upagato yadi vā no”ti. “Gaccha tvaṃ, tapassi, jānāhi yadi vā upāli gahapati samaṇassa gotamassa sāvakattaṃ upagato yadi vā no”ti.</p>
<p><a class="sc" id="71"></a><a class="wp" id="wp21"></a><a class="pts" id="pts1.382"></a><a class="ms" id="p_10M_189"></a><a class="msdiv" id="msdiv72"></a>Atha kho dīghatapassī nigaṇṭho yena upālissa gahapatissa nivesanaṃ tenupasaṅkami. Addasā kho dovāriko dīghatapassiṃ nigaṇṭhaṃ dūratova āgacchantaṃ. Disvāna dīghatapassiṃ nigaṇṭhaṃ etadavoca: “tiṭṭha, bhante, mā pāvisi. Ajjatagge upāli gahapati samaṇassa gotamassa sāvakattaṃ upagato. Āvaṭaṃ dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ bhikkhunīnaṃ upāsakānaṃ upāsikānaṃ. Sace te, bhante, piṇḍakena attho, ettheva tiṭṭha, ettheva te āharissantī”ti. “Na me, āvuso, piṇḍakena attho”ti vatvā tato paṭinivattitvā yena nigaṇṭho nāṭaputto tenupasaṅkami; upasaṅkamitvā nigaṇṭhaṃ nāṭaputtaṃ etadavoca: “saccaṃyeva kho, bhante, yaṃ upāli gahapati samaṇassa gotamassa sāvakattaṃ upagato. Etaṃ kho te ahaṃ, bhante, nālatthaṃ, na kho me, bhante, ruccati yaṃ upāli gahapati samaṇassa gotamassa vādaṃ āropeyya. Samaṇo hi, bhante, gotamo māyāvī āvaṭṭaniṃ māyaṃ jānāti yāya añña­titthi­yā­naṃ sāvake āvaṭṭetīti. Āvaṭṭo kho te, bhante, upāli gahapati samaṇena gotamena āvaṭṭaniyā māyāyā”ti. “Aṭṭhānaṃ kho etaṃ, tapassi, anavakāso yaṃ upāli gahapati samaṇassa gotamassa sāvakattaṃ upagaccheyya. Ṭhānañca kho etaṃ vijjati yaṃ samaṇo gotamo upālissa gahapatissa sāvakattaṃ upagaccheyyā”ti. Dutiyampi kho dīghatapassī nigaṇṭho nigaṇṭhaṃ nāṭaputtaṃ etadavoca: “saccaṃyeva, bhante … pe … upālissa gahapatissa sāvakattaṃ upagaccheyyā”ti. Tatiyampi kho dīghatapassī nigaṇṭho nigaṇṭhaṃ nāṭaputtaṃ etadavoca: “saccaṃyeva kho, bhante … pe … upālissa gahapatissa sāvakattaṃ upagaccheyyā”ti. “Handa cāhaṃ, tapassi, gacchāmi yāva cāhaṃ sāmaṃyeva jānāmi yadi vā upāli gahapati samaṇassa gotamassa sāvakattaṃ upagato yadi vā no”ti.</p>
<p><a class="sc" id="72"></a><a class="wp" id="wp22"></a><a class="ms" id="p_10M_190"></a>Atha kho nigaṇṭho nāṭaputto mahatiyā nigaṇ­ṭha­parisāya saddhiṃ yena upālissa gahapatissa nivesanaṃ tenupasaṅkami. Addasā kho dovāriko nigaṇṭhaṃ nāṭaputtaṃ dūratova āgacchantaṃ. Disvāna nigaṇṭhaṃ nāṭaputtaṃ etadavoca: “tiṭṭha, bhante, mā pāvisi. Ajjatagge upāli gahapati samaṇassa gotamassa sāvakattaṃ upagato. Āvaṭaṃ dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ bhikkhunīnaṃ upāsakānaṃ upāsikānaṃ. Sace te, bhante, piṇḍakena attho, ettheva tiṭṭha, ettheva te āharissantī”ti. “Tena hi, samma dovārika, yena upāli gahapati tenupasaṅkama; upasaṅkamitvā upāliṃ gahapatiṃ evaṃ vadehi: ‘nigaṇṭho, bhante, nāṭaputto mahatiyā nigaṇ­ṭha­parisāya saddhiṃ bahid­vāra­koṭṭhake ṭhito; so te dassanakāmo’”ti. “Evaṃ, bhante”ti kho dovāriko nigaṇṭhassa nāṭaputtassa paṭissutvā yena upāli gahapati tenupasaṅkami; upasaṅkamitvā upāliṃ gahapatiṃ etadavoca: “nigaṇṭho, bhante, nāṭaputto mahatiyā nigaṇ­ṭha­parisāya saddhiṃ bahid­vāra­koṭṭhake ṭhito; so te dassanakāmo”ti. “Tena hi, samma dovārika, majjhimāya dvārasālāya āsanāni paññapehī”ti. “Evaṃ, bhante”ti kho dovāriko upālissa gahapatissa paṭissutvā majjhimāya dvārasālāya āsanāni paññapetvā yena upāli gahapati tenupasaṅkami; upasaṅkamitvā upāliṃ gahapatiṃ etadavoca: “paññattāni kho, bhante, majjhimāya dvārasālāya āsanāni. Yassadāni kālaṃ maññasī”ti.</p>
<p><a class="sc" id="73"></a><a class="wp" id="wp23"></a><a class="pts" id="pts1.383"></a><a class="ms" id="p_10M_191"></a><a class="msdiv" id="msdiv73"></a>Atha kho upāli gahapati yena majjhimā dvārasālā tenupasaṅkami; upasaṅkamitvā yaṃ tattha āsanaṃ aggañca seṭṭhañca uttamañca paṇītañca tattha sāmaṃ nisīditvā dovārikaṃ āmantesi: “tena hi, samma dovārika, yena nigaṇṭho nāṭaputto tenupasaṅkama; upasaṅkamitvā nigaṇṭhaṃ nāṭaputtaṃ evaṃ vadehi: ‘upāli, bhante, gahapati evamāha—pavisa kira, bhante, sace ākaṅkhasī’”ti. “Evaṃ, bhante”ti kho dovāriko upālissa gahapatissa paṭissutvā yena nigaṇṭho nāṭaputto tenupasaṅkami; upasaṅkamitvā nigaṇṭhaṃ nāṭaputtaṃ etadavoca: “upāli, bhante, gahapati evamāha: ‘pavisa kira, bhante, sace ākaṅkhasī’”ti. Atha kho nigaṇṭho nāṭaputto mahatiyā nigaṇ­ṭha­parisāya saddhiṃ yena majjhimā dvārasālā tenupasaṅkami. <a class="wp" id="wp24"></a>Atha kho upāli gahapati—yaṃ sudaṃ pubbe yato passati nigaṇṭhaṃ nāṭaputtaṃ dūratova āgacchantaṃ disvāna tato paccuggantvā yaṃ tattha āsanaṃ aggañca seṭṭhañca uttamañca paṇītañca taṃ uttarāsaṅgena <span class="var" title="pamajjitvā (bj, pts1) | saṃmajjitvā (s1-3)" id="note85">sammajjitvā</span> pariggahetvā nisīdāpeti so—dāni yaṃ tattha āsanaṃ aggañca seṭṭhañca uttamañca paṇītañca tattha sāmaṃ nisīditvā nigaṇṭhaṃ nāṭaputtaṃ etadavoca: “saṃvijjanti kho, bhante, āsanāni; sace ākaṅkhasi, nisīdā”ti. <a class="wp" id="wp25"></a>Evaṃ vutte, nigaṇṭho nāṭaputto upāliṃ gahapatiṃ etadavoca: “ummattosi tvaṃ, gahapati, dattosi tvaṃ, gahapati. ‘Gacchāmahaṃ, bhante, samaṇassa gotamassa vādaṃ āropessāmī’ti gantvā mahatāsi vādasaṅghāṭena paṭimukko āgato. Seyyathāpi, gahapati, puriso aṇḍahārako gantvā ubbhatehi aṇḍehi āgaccheyya, seyyathā vā pana gahapati puriso akkhikahārako gantvā ubbhatehi akkhīhi āgaccheyya; evameva kho tvaṃ, gahapati, ‘gacchāmahaṃ, bhante, samaṇassa gotamassa vādaṃ āropessāmī’ti gantvā mahatāsi vādasaṅghāṭena paṭimukko āgato. Āvaṭṭosi kho tvaṃ, gahapati, samaṇena gotamena āvaṭṭaniyā māyāyā”ti.</p>
<p><a class="sc" id="74"></a><a class="wp" id="wp26"></a><a class="pts" id="pts1.384"></a><a class="ms" id="p_10M_192"></a><a class="msdiv" id="msdiv74"></a>“Bhaddikā, bhante, āvaṭṭanī māyā; kalyāṇī, bhante, āvaṭṭanī māyā; piyā me, bhante, ñātisālohitā imāya āvaṭṭaniyā āvaṭṭeyyuṃ; piyānampi me assa ñāti­sālo­hi­tā­naṃ dīgharattaṃ hitāya sukhāya; sabbe cepi, bhante, khattiyā imāya āvaṭṭaniyā āvaṭṭeyyuṃ; sab­besānam­pissa khattiyānaṃ dīgharattaṃ hitāya sukhāya; sabbe cepi, bhante, brāhmaṇā … pe … vessā … pe … suddā imāya āvaṭṭaniyā āvaṭṭeyyuṃ; sab­besānam­pissa suddānaṃ dīgharattaṃ hitāya sukhāya; sadevako cepi, bhante, loko samārako sabrahmako ­sassama­ṇab­rāhmaṇī pajā sadevamanussā imāya āvaṭṭaniyā āvaṭṭeyyuṃ; ­sadeva­kas­sapissa lokassa samārakassa sabrahmakassa ­sassama­ṇab­rāhma­ṇiyā pajāya sade­va­manus­sāya dīgharattaṃ hitāya sukhāyāti. Tena hi, bhante, upamaṃ te karissāmi. Upamāya­pi­dhekacce viññū purisā bhāsitassa atthaṃ ājānanti.</p>
<p><a class="sc" id="75"></a><a class="wp" id="wp27"></a><a class="ms" id="p_10M_193"></a><a class="msdiv" id="msdiv75"></a>Bhūtapubbaṃ, bhante, aññatarassa brāhmaṇassa jiṇṇassa vuḍḍhassa mahallakassa daharā māṇavikā pajāpatī ahosi gabbhinī upavijaññā. Atha kho, bhante, sā māṇavikā taṃ brāhmaṇaṃ etadavoca: ‘gaccha tvaṃ, brāhmaṇa, āpaṇā ­makka­ṭac­chāpa­kaṃ kiṇitvā ānehi, yo me kumārakassa kīḷāpanako bhavissatī’ti. Evaṃ vutte, so brāhmaṇo taṃ māṇavikaṃ etadavoca: ‘āgamehi tāva, bhoti, yāva vijāyati. Sace tvaṃ, bhoti, kumārakaṃ vijāyissasi, tassā te ahaṃ āpaṇā ­makka­ṭac­chāpa­kaṃ kiṇitvā ānessāmi, yo te kumārakassa kīḷāpanako bhavissati. Sace pana tvaṃ, bhoti, kumārikaṃ vijāyissasi, tassā te ahaṃ āpaṇā ­makka­ṭac­chā­pikaṃ kiṇitvā ānessāmi, yā te kumārikāya kīḷāpanikā bhavissatī’ti. Dutiyampi kho, bhante, sā māṇavikā … pe … tatiyampi kho, bhante, sā māṇavikā taṃ brāhmaṇaṃ etadavoca: ‘gaccha tvaṃ, brāhmaṇa, āpaṇā ­makka­ṭac­chāpa­kaṃ kiṇitvā ānehi, yo me kumārakassa kīḷāpanako bhavissatī’ti.</p>
<p><a class="sc" id="76"></a><a class="pts" id="pts1.385"></a><a class="ms" id="p_10M_194"></a>Atha kho, bhante, so brāhmaṇo tassā māṇavikāya sāratto paṭi­baddha­citto āpaṇā ­makka­ṭac­chāpa­kaṃ kiṇitvā ānetvā taṃ māṇavikaṃ etadavoca: ‘ayaṃ te, bhoti, āpaṇā ­makka­ṭac­chāpako kiṇitvā ānīto, yo te kumārakassa kīḷāpanako bhavissatī’ti. Evaṃ vutte, bhante, sā māṇavikā taṃ brāhmaṇaṃ etadavoca: ‘gaccha tvaṃ, brāhmaṇa, imaṃ ­makka­ṭac­chāpa­kaṃ ādāya yena rattapāṇi rajakaputto tenupasaṅkama; upasaṅkamitvā rattapāṇiṃ rajakaputtaṃ evaṃ vadehi—icchāmahaṃ, samma rattapāṇi, imaṃ ­makka­ṭac­chāpa­kaṃ pītāvalepanaṃ nāma raṅgajātaṃ rajitaṃ ākoṭi­ta­paccā­koṭi­taṃ ubhato­bhāga­vi­maṭṭhan’ti.</p>
<p><a class="sc" id="77"></a><a class="ms" id="p_10M_195"></a>Atha kho, bhante, so brāhmaṇo tassā māṇavikāya sāratto paṭi­baddha­citto taṃ ­makka­ṭac­chāpa­kaṃ ādāya yena rattapāṇi rajakaputto tenupasaṅkami; upasaṅkamitvā rattapāṇiṃ rajakaputtaṃ etadavoca: ‘icchāmahaṃ, samma rattapāṇi, imaṃ ­makka­ṭac­chāpa­kaṃ pītāvalepanaṃ nāma raṅgajātaṃ rajitaṃ ākoṭi­ta­paccā­koṭi­taṃ ubhato­bhāga­vi­maṭṭhan’ti. Evaṃ vutte, bhante, rattapāṇi rajakaputto taṃ brāhmaṇaṃ etadavoca: ‘ayaṃ kho te, bhante, ­makka­ṭac­chāpako raṅgakkhamo hi kho, no ākoṭanakkhamo, no vimajja­nak­khamo’ti. Evameva kho, bhante, bālānaṃ nigaṇṭhānaṃ vādo raṅgakkhamo hi kho bālānaṃ no paṇḍitānaṃ, no anuyogakkhamo, no vimajja­nak­khamo.</p>
<p><a class="sc" id="78"></a><a class="ms" id="p_10M_196"></a>Atha kho, bhante, so brāhmaṇo aparena samayena navaṃ dussayugaṃ ādāya yena rattapāṇi rajakaputto tenupasaṅkami; upasaṅkamitvā rattapāṇiṃ rajakaputtaṃ etadavoca: ‘icchāmahaṃ, samma rattapāṇi, imaṃ navaṃ dussayugaṃ pītāvalepanaṃ nāma raṅgajātaṃ rajitaṃ ākoṭi­ta­paccā­koṭi­taṃ ubhato­bhāga­vi­maṭṭhan’ti. Evaṃ vutte, bhante, rattapāṇi rajakaputto taṃ brāhmaṇaṃ etadavoca: ‘idaṃ kho te, bhante, navaṃ dussayugaṃ raṅ­gak­kha­mañ­ceva ākoṭa­nak­kha­mañca vimajja­nak­kha­mañcā’ti. Evameva kho, bhante, tassa bhagavato vādo arahato sammā­sambud­dhassa raṅgakkhamo ceva paṇḍitānaṃ no bālānaṃ, anuyogakkhamo ca vimajja­nak­khamo cā”ti.</p>
<p><a class="sc" id="79"></a><a class="wp" id="wp28"></a><a class="pts" id="pts1.386"></a><a class="ms" id="p_10M_197"></a>“Sarājikā kho, gahapati, parisā evaṃ jānāti: ‘upāli gahapati nigaṇṭhassa nāṭaputtassa sāvako’ti. Kassa taṃ, gahapati, sāvakaṃ dhāremā”ti? <a class="wp" id="wp29"></a>Evaṃ vutte, upāli gahapati uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā nigaṇṭhaṃ nāṭaputtaṃ etadavoca: “tena hi, bhante, suṇohi yassāhaṃ sāvako”ti: </p>
<blockquote class="gatha">
<p><a class="sc" id="80"></a><a class="ms" id="p_10M_198"></a><a class="msdiv" id="msdiv76"></a>“Dhīrassa vigatamohassa,<br> Pabhin­na­khī­lassa vijita­vi­jayassa;<br> Anīghassa susamacittassa,<br> Vuddhasīlassa sādhupaññassa;<br> <span class="var" title="vessantarassa (bj, pts1)" id="note86">Vesamantarassa</span> vimalassa,<br> Bhagavato tassa sāvakohamasmi.</p>
<p><a class="sc" id="81"></a><a class="ms" id="p_10M_199"></a>Akathaṅ­kathissa tusitassa,<br> Vanta­lo­kāmisassa muditassa;<br> Katasamaṇassa manujassa,<br> Antima­sārīrassa narassa;<br> Anopamassa virajassa,<br> Bhagavato tassa sāvakohamasmi.</p>
<p><a class="sc" id="82"></a><a class="ms" id="p_10M_200"></a>Asaṃsayassa kusalassa,<br> Venayikassa sārathivarassa;<br> Anuttarassa ruci­ra­dham­massa,<br> Nikkaṅkhassa <span class="var" title="pabhāsakarassa (bj, s1-3, pts1)" id="note87">pabhāsakassa</span>;<br> Mānacchidassa vīrassa,<br> Bhagavato tassa sāvakohamasmi.</p>
<p><a class="sc" id="83"></a><a class="ms" id="p_10M_201"></a>Nisabhassa appameyyassa,<br> Gambhīrassa monapattassa;<br> Khemaṅkarassa vedassa,<br> Dhammaṭṭhassa saṃvutattassa;<br> Saṅgātigassa muttassa,<br> Bhagavato tassa sāvakohamasmi.</p>
<p><a class="sc" id="84"></a><a class="ms" id="p_10M_202"></a>Nāgassa pantasenassa,<br> Khīṇa­saṃ­yoja­nassa muttassa;<br> <span class="var" title="paṭimantassa (mr)" id="note88">Paṭimantakassa</span> dhonassa,<br> Pannadhajassa vītarāgassa;<br> Dantassa nippapañcassa,<br> Bhagavato tassa sāvakohamasmi.</p>
<p><a class="sc" id="85"></a><a class="ms" id="p_10M_203"></a>Isisattamassa akuhassa,<br> Tevijjassa brahmapattassa;<br> <span class="var" title="nahātakassa (bj, pts1) | ṇhātakassa (s1)" id="note89">Nhātakassa</span> padakassa,<br> Passaddhassa viditavedassa;<br> Purindadassa sakkassa,<br> Bhagavato tassa sāvakohamasmi.</p>
<p><a class="sc" id="86"></a><a class="ms" id="p_10M_204"></a>Ariyassa bhāvitattassa,<br> Pattipattassa veyyākaraṇassa;<br> Satimato vipassissa,<br> Anabhinatassa no apanatassa;<br> Anejassa vasippattassa,<br> Bhagavato tassa sāvakohamasmi.</p>
<p><a class="sc" id="87"></a><a class="ms" id="p_10M_205"></a><span class="var" title="sammaggatassa (bj, s1-3, pts1)" id="note90">Samuggatassa</span> jhāyissa,<br> Ananuga­tan­tarassa suddhassa;<br> Asitassa <span class="var" title="appahīnassa (bj, pts1) | appabhītassa (s1-3)" id="note91">hitassa</span>,<br> Pavivittassa aggappattassa;<br> Tiṇṇassa tārayantassa,<br> Bhagavato tassa sāvakohamasmi.</p>
<p><a class="sc" id="88"></a><a class="ms" id="p_10M_206"></a>Santassa bhūripaññassa,<br> Mahāpaññassa vītalobhassa;<br> Tathāgatassa sugatassa,<br> Appa­ṭipug­galassa asamassa;<br> Visāradassa nipuṇassa,<br> Bhagavato tassa sāvakohamasmi.</p>
<p><a class="sc" id="89"></a><a class="ms" id="p_10M_207"></a>Taṇhacchidassa buddhassa,<br> Vītadhūmassa anupalittassa;<br> Āhuneyyassa yakkhassa,<br> Uttama­pugga­lassa atulassa;<br> Mahato ­yasag­ga­pattassa,<br> Bhagavato tassa sāvakohamasmī”ti.</p>
</blockquote>
<p><a class="sc" id="90"></a><a class="wp" id="wp30"></a><a class="pts" id="pts1.387"></a><a class="ms" id="p_10M_208"></a><a class="msdiv" id="msdiv77"></a>“Kadā saññūḷhā pana te, gahapati, ime samaṇassa gotamassa vaṇṇā”ti? “Seyyathāpi, bhante, nānāpupphānaṃ mahāpuppharāsi, tamenaṃ dakkho mālākāro vā mālākā­ran­tevāsī vā vicittaṃ mālaṃ gantheyya; evameva kho, bhante, so bhagavā anekavaṇṇo anekasatavaṇṇo. Ko hi, bhante, vaṇṇārahassa vaṇṇaṃ na karissatī”ti? <a class="wp" id="wp31"></a>Atha kho nigaṇṭhassa nāṭaputtassa bhagavato sakkāraṃ asahamānassa tattheva uṇhaṃ lohitaṃ mukhato <span class="var" title="uggañchi (bj) | uggañchīti (s1-3, pts1)" id="note92">uggacchīti</span>.</p>
<p class="endsection">Upālisuttaṃ niṭṭhitaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Gahapativagga</span> <span class="hidden">Upālisutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>