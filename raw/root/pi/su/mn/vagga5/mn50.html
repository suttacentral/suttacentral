<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn50">
<article>
<div class="hgroup">
<p class="division">Majjhima Nikāya 50</p>
<h1><span class="var" title="māra­tajja­ni­ya­suttaṃ (bj)" id="note507">Māra­tajja­nī­ya­sutta</span></h1>
</div>
<p><a class="sc" id="1"></a><a class="wp" id="wp1"></a><a class="pts" id="pts1.332"></a><a class="ms" id="p_9M_1733"></a><a class="msdiv" id="msdiv506"></a><span class="evam">Evaṃ me sutaṃ—​</span>   ekaṃ samayaṃ āyasmā mahāmoggallāno bhaggesu viharati susumāragire bhesakaḷāvane migadāye. <a class="wp" id="wp2"></a>Tena kho pana samayena āyasmā mahāmoggallāno abbhokāse caṅkamati. Tena kho pana samayena māro pāpimā āyasmato ­mahā­mog­gallā­nassa kucchigato hoti koṭṭha­manupa­viṭṭho. Atha kho āyasmato ­mahā­mog­gallā­nassa etadahosi: “kiṃ nu kho me kucchi <span class="var" title="garu garu viya (bj, pts1 ṭīkāyaṃ pāṭhantaraṃ) | garugarutaro viya (s1-3)" id="note508">garugaro viya</span>? Māsācitaṃ maññe”ti. Atha kho āyasmā mahāmoggallāno caṅkamā orohitvā vihāraṃ pavisitvā paññatte āsane nisīdi. <a class="wp" id="wp3"></a>Nisajja kho āyasmā mahāmoggallāno paccattaṃ yoniso manasākāsi.</p>
<p><a class="sc" id="2"></a><a class="ms" id="p_9M_1734"></a>Addasā kho āyasmā mahāmoggallāno māraṃ pāpimantaṃ kucchigataṃ koṭṭha­manupa­viṭṭhaṃ. Disvāna māraṃ pāpimantaṃ etadavoca: “nikkhama, pāpima; nikkhama, pāpima. Mā tathāgataṃ vihesesi, mā tathā­gata­sāvakaṃ. Mā te ahosi dīgharattaṃ ahitāya dukkhāyā”ti.</p>
<p><a class="sc" id="3"></a><a class="wp" id="wp4"></a><a class="ms" id="p_9M_1735"></a>Atha kho mārassa pāpimato etadahosi: “ajānameva kho maṃ ayaṃ samaṇo apassaṃ evamāha: ‘nikkhama, pāpima; nikkhama, pāpima. Mā tathāgataṃ vihesesi, mā tathā­gata­sāvakaṃ. Mā te ahosi dīgharattaṃ ahitāya dukkhāyā’ti. Yopissa so satthā sopi maṃ neva khippaṃ <span class="var" title="kuto ca pana (s1-3)" id="note509">jāneyya, kuto pana</span> maṃ ayaṃ sāvako jānissatī”ti?</p>
<p><a class="sc" id="4"></a><a class="wp" id="wp5"></a><a class="ms" id="p_9M_1736"></a>Atha kho āyasmā mahāmoggallāno māraṃ pāpimantaṃ etadavoca: “evampi kho tāhaṃ, pāpima, jānāmi, mā tvaṃ maññittho: ‘na maṃ jānātī’ti. Māro tvamasi, pāpima; tuyhañhi, pāpima, evaṃ hoti: ‘ajānameva kho maṃ ayaṃ samaṇo apassaṃ evamāha—nikkhama, pāpima; nikkhama, pāpima. Mā tathāgataṃ vihesesi, mā tathā­gata­sāvakaṃ. Mā te ahosi dīgharattaṃ ahitāya dukkhāyāti. Yopissa so satthā sopi maṃ neva khippaṃ jāneyya, kuto pana maṃ ayaṃ sāvako jānissatī’”ti?</p>
<p><a class="sc" id="5"></a><a class="wp" id="wp6"></a><a class="pts" id="pts1.333"></a><a class="ms" id="p_9M_1737"></a>Atha kho mārassa pāpimato etadahosi: “jānameva kho maṃ ayaṃ samaṇo passaṃ evamāha: ‘nikkhama, pāpima; nikkhama, pāpima. Mā tathāgataṃ vihesesi, mā tathā­gata­sāvakaṃ. Mā te ahosi dīgharattaṃ ahitāya dukkhāyā’”ti. Atha kho māro pāpimā āyasmato ­mahā­mog­gallā­nassa mukhato uggantvā paccaggaḷe aṭṭhāsi.</p>
<p><a class="sc" id="6"></a><a class="wp" id="wp7"></a><a class="ms" id="p_9M_1738"></a><a class="msdiv" id="msdiv507"></a>Addasā kho āyasmā mahāmoggallāno māraṃ pāpimantaṃ paccaggaḷe ṭhitaṃ; disvāna māraṃ pāpimantaṃ etadavoca: “etthāpi kho tāhaṃ, pāpima, passāmi; mā tvaṃ maññittho ‘na maṃ passatī’ti. Eso tvaṃ, pāpima, paccaggaḷe ṭhito. <a class="wp" id="wp8"></a>Bhūtapubbāhaṃ, pāpima, dūsī nāma māro ahosiṃ, tassa me kāḷī nāma bhaginī. Tassā tvaṃ putto. So me tvaṃ bhāgineyyo ahosi. <a class="wp" id="wp9"></a>Tena kho pana, pāpima, samayena kakusandho bhagavā arahaṃ sammāsambuddho loke uppanno hoti. Kakusandhassa kho pana, pāpima, bhagavato arahato sammā­sambud­dhassa vidhura­sañ­jīvaṃ nāma sāvakayugaṃ ahosi aggaṃ bhaddayugaṃ. Yāvatā kho pana, pāpima, kakusandhassa bhagavato arahato sammā­sambud­dhassa sāvakā. Tesu na ca koci āyasmatā vidhurena samasamo hoti yadidaṃ dhammadesanāya. Iminā kho <span class="var" title="etaṃ (bj, s1-3, pts1)" id="note510">evaṃ</span>, pāpima, pariyāyena āyasmato <span class="var" title="vidhurassa vidhuro vidhurotveva (bj, s1-3, km) | vidhurassa vidhuro vidhuroteva (pts1)" id="note511">vidhurassa vidhuroteva</span> samaññā udapādi.</p>
<p><a class="sc" id="7"></a><a class="wp" id="wp10"></a><a class="pts" id="pts1.334"></a><a class="ms" id="p_9M_1739"></a>Āyasmā pana, pāpima, sañjīvo araññagatopi rukkha­mūla­gatopi suññā­gāra­gatopi appakasireneva saññā­ve­dayi­ta­nirodhaṃ samāpajjati. Bhūtapubbaṃ, pāpima, āyasmā sañjīvo aññatarasmiṃ rukkhamūle saññā­ve­dayi­ta­nirodhaṃ samāpanno nisinno hoti. Addasaṃsu kho, pāpima, gopālakā pasupālakā kassakā pathāvino āyasmantaṃ sañjīvaṃ aññatarasmiṃ rukkhamūle saññā­ve­dayi­ta­nirodhaṃ samāpannaṃ nisinnaṃ; disvāna tesaṃ etadahosi: ‘acchariyaṃ vata bho, abbhutaṃ vata, bho. Ayaṃ samaṇo nisinnakova kālaṅkato. Handa naṃ dahāmā’ti. Atha kho te, pāpima, gopālakā pasupālakā kassakā pathāvino tiṇañca kaṭṭhañca gomayañca saṅkaḍḍhitvā āyasmato sañjīvassa kāye upacinitvā aggiṃ datvā pakkamiṃsu. <a class="wp" id="wp11"></a>Atha kho, pāpima, āyasmā sañjīvo tassā rattiyā accayena tāya samāpattiyā vuṭṭhahitvā cīvarāni papphoṭetvā pubbaṇ­ha­samayaṃ nivāsetvā patta­cīvara­mādāya gāmaṃ piṇḍāya pāvisi. Addasaṃsu kho te, pāpima, gopālakā pasupālakā kassakā pathāvino āyasmantaṃ sañjīvaṃ piṇḍāya carantaṃ; disvāna nesaṃ etadahosi: ‘acchariyaṃ vata bho, abbhutaṃ vata, bho. Ayaṃ samaṇo nisinnakova kālaṅkato, svāyaṃ paṭisañjīvito’ti. Iminā kho evaṃ, pāpima, pariyāyena āyasmato <span class="var" title="sañjīvo sañjīvotveva (bj, s1-3, km) | sañjīvo sañjīvoteva (pts1)" id="note512">sañjīvassa sañjīvoteva</span> samaññā udapādi.</p>
<p><a class="sc" id="8"></a><a class="wp" id="wp12"></a><a class="ms" id="p_9M_1740"></a><a class="msdiv" id="msdiv508"></a>Atha kho, pāpima, dūsissa mārassa etadahosi: ‘imesaṃ kho ahaṃ bhikkhūnaṃ sīlavantānaṃ kal­yāṇa­dhammā­naṃ neva jānāmi āgatiṃ vā gatiṃ vā. Yannūnāhaṃ brāhma­ṇa­gaha­patike anvāviseyyaṃ—etha, tumhe bhikkhū sīlavante kalyāṇadhamme akkosatha paribhāsatha rosetha vihesetha. Appeva nāma tumhehi akkosi­ya­mānānaṃ pari­bhāsi­ya­mānānaṃ rosiyamānānaṃ vihesi­yamā­nā­naṃ siyā cittassa aññathattaṃ, yathā taṃ dūsī māro labhetha otāran’ti. Atha kho te, pāpima, dūsī māro brāhma­ṇa­gaha­patike anvāvisi: ‘etha, tumhe bhikkhū sīlavante kalyāṇadhamme akkosatha paribhāsatha rosetha vihesetha. Appeva nāma tumhehi akkosi­ya­mānānaṃ pari­bhāsi­ya­mānānaṃ rosiyamānānaṃ vihesi­yamā­nā­naṃ siyā cittassa aññathattaṃ, yathā taṃ dūsī māro labhetha otāran’ti.</p>
<p><a class="sc" id="9"></a><a class="wp" id="wp13"></a><a class="ms" id="p_9M_1741"></a>Atha kho te, pāpima, brāhma­ṇa­gaha­patikā anvāvisiṭṭhā dūsinā mārena bhikkhū sīlavante kalyāṇadhamme akkosanti paribhāsanti rosenti vihesenti: ‘ime pana muṇḍakā samaṇakā ibbhā <span class="var" title="kiṇṇā (si) | kaṇhā (s1-3, km, mr)" id="note513">kiṇhā</span> bandhu­pādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma ulūko rukkhasākhāyaṃ mūsikaṃ maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhu­pādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma kotthu nadītīre macche maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhu­pādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma biḷāro sandhi­sama­lasaṅka­ṭīre mūsikaṃ maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhu­pādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma gadrabho vahacchinno sandhi­sama­lasaṅka­ṭīre jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhu­pādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyantī’ti.</p>
<p><a class="sc" id="10"></a><a class="ms" id="p_9M_1742"></a>Ye kho pana, pāpima, tena samayena manussā kālaṃ karonti yebhuyyena kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.</p>
<p><a class="sc" id="11"></a><a class="wp" id="wp14"></a><a class="pts" id="pts1.335"></a><a class="ms" id="p_9M_1743"></a><a class="msdiv" id="msdiv509"></a>Atha kho, pāpima, kakusandho bhagavā arahaṃ sammāsambuddho bhikkhū āmantesi: ‘anvāviṭṭhā kho, bhikkhave, brāhma­ṇa­gaha­patikā dūsinā mārena—etha, tumhe bhikkhū sīlavante kalyāṇadhamme akkosatha paribhāsatha rosetha vihesetha, appeva nāma tumhehi akkosi­ya­mānānaṃ pari­bhāsi­ya­mānānaṃ rosiyamānānaṃ vihesi­yamā­nā­naṃ siyā cittassa aññathattaṃ, yathā taṃ dūsī māro labhetha otāran’ti. Etha, tumhe, bhikkhave, mettā­saha­gatena cetasā ekaṃ disaṃ pharitvā viharatha, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettā­saha­gatena cetasā vipulena mahaggatena appamāṇena averena abyābajjhena pharitvā viharatha. Karuṇā­saha­gatena cetasā … pe … muditā­saha­gatena cetasā … pe … upekkhā­saha­gatena cetasā ekaṃ disaṃ pharitvā viharatha, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhā­saha­gatena cetasā vipulena mahaggatena appamāṇena averena abyābajjhena pharitvā viharathā’ti.</p>
<p><a class="sc" id="12"></a><a class="wp" id="wp15"></a><a class="ms" id="p_9M_1744"></a>Atha kho te, pāpima, bhikkhū kakusandhena bhagavatā arahatā sammā­sambud­dhena evaṃ ovadiyamānā evaṃ anusāsiyamānā araññagatāpi rukkha­mūla­gatāpi suññā­gāra­gatāpi mettā­saha­gatena cetasā ekaṃ disaṃ pharitvā vihariṃsu, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettā­saha­gatena cetasā vipulena mahaggatena appamāṇena averena abyābajjhena pharitvā vihariṃsu. Karuṇā­saha­gatena cetasā … pe … muditā­saha­gatena cetasā … pe … upekkhā­saha­gatena cetasā ekaṃ disaṃ pharitvā vihariṃsu, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhā­saha­gatena cetasā vipulena mahaggatena appamāṇena averena abyābajjhena pharitvā vihariṃsu.</p>
<p><a class="sc" id="13"></a><a class="wp" id="wp16"></a><a class="pts" id="pts1.336"></a><a class="ms" id="p_9M_1745"></a><a class="msdiv" id="msdiv510"></a>Atha kho, pāpima, dūsissa mārassa etadahosi: ‘evampi kho ahaṃ karonto imesaṃ bhikkhūnaṃ sīlavantānaṃ kal­yāṇa­dhammā­naṃ neva jānāmi āgatiṃ vā gatiṃ vā, yannūnāhaṃ brāhma­ṇa­gaha­patike anvāviseyyaṃ: “etha, tumhe bhikkhū sīlavante kalyāṇadhamme sakkarotha garuṃ karotha mānetha pūjetha, appeva nāma tumhehi sak­kariya­mānā­naṃ garu­kariya­mānā­naṃ māniyamānānaṃ pūjiyamānānaṃ siyā cittassa aññathattaṃ, yathā taṃ dūsī māro labhetha otāran”’ti.</p>
<p><a class="sc" id="14"></a><a class="wp" id="wp17"></a><a class="ms" id="p_9M_1746"></a>Atha kho te, pāpima, dūsī māro brāhma­ṇa­gaha­patike anvāvisi: ‘etha, tumhe bhikkhū sīlavante kalyāṇadhamme sakkarotha garuṃ karotha mānetha pūjetha, appeva nāma tumhehi sak­kariya­mānā­naṃ garu­kariya­mānā­naṃ māniyamānānaṃ pūjiyamānānaṃ siyā cittassa aññathattaṃ, yathā taṃ dūsī māro labhetha otāran’ti. Atha kho te, pāpima, brāhma­ṇa­gaha­patikā anvāviṭṭhā dūsinā mārena bhikkhū sīlavante kalyāṇadhamme sakkaronti garuṃ karonti mānenti pūjenti.</p>
<p><a class="sc" id="15"></a><a class="ms" id="p_9M_1747"></a>Ye kho pana, pāpima, tena samayena manussā kālaṃ karonti yebhuyyena kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="16"></a><a class="wp" id="wp18"></a><a class="ms" id="p_9M_1748"></a><a class="msdiv" id="msdiv511"></a>Atha kho, pāpima, kakusandho bhagavā arahaṃ sammāsambuddho bhikkhū āmantesi: ‘anvāviṭṭhā kho, bhikkhave, brāhma­ṇa­gaha­patikā dūsinā mārena: “etha, tumhe bhikkhū sīlavante kalyāṇadhamme sakkarotha garuṃ karotha mānetha pūjetha, appeva nāma tumhehi sak­kariya­mānā­naṃ garu­kariya­mānā­naṃ māniyamānānaṃ pūjiyamānānaṃ siyā cittassa aññathattaṃ, yathā taṃ dūsī māro labhetha otāran”ti. Etha, tumhe, bhikkhave, asu­bhānupas­sino kāye viharatha, āhāre paṭi­kūla­saññino, sabbaloke <span class="var" title="anabhi­rata­saññīno (bj, s1-3, km, pts1)" id="note514">anabhi­rati­saññino</span>, sabba­saṅ­khā­resu anic­cānupas­sino’ti.</p>
<p><a class="sc" id="17"></a><a class="wp" id="wp19"></a><a class="ms" id="p_9M_1749"></a>Atha kho te, pāpima, bhikkhū kakusandhena bhagavatā arahatā sammā­sambud­dhena evaṃ ovadiyamānā evaṃ anusāsiyamānā araññagatāpi rukkha­mūla­gatāpi suññā­gāra­gatāpi asu­bhānupas­sino kāye vihariṃsu, āhāre paṭi­kūla­saññino, sabbaloke anabhi­rati­saññino, sabba­saṅ­khā­resu anic­cānupas­sino.</p>
<p><a class="sc" id="18"></a><a class="wp" id="wp20"></a><a class="pts" id="pts1.337"></a><a class="ms" id="p_9M_1750"></a><a class="msdiv" id="msdiv512"></a>Atha kho, pāpima, kakusandho bhagavā arahaṃ sammāsambuddho pubbaṇ­ha­samayaṃ nivāsetvā patta­cīvara­mādāya āyasmatā vidhurena pacchāsamaṇena gāmaṃ piṇḍāya pāvisi. <a class="wp" id="wp21"></a>Atha kho, pāpima, dūsī māro aññataraṃ <span class="var" title="kumāraṃ (bj, pts1)" id="note515">kumārakaṃ</span> anvāvisitvā sakkharaṃ gahetvā āyasmato vidhurassa sīse pahāramadāsi; <span class="var" title="sīsaṃ te bhindissāmīti (mr)" id="note516">sīsaṃ vobhindi</span>. Atha kho, pāpima, āyasmā vidhuro bhinnena sīsena lohitena gaḷantena kaku­sandhaṃ­yeva bhagavantaṃ arahantaṃ sammā­sambud­dhaṃ piṭṭhito piṭṭhito anubandhi. Atha kho, pāpima, kakusandho bhagavā arahaṃ sammāsambuddho nāgāpalokitaṃ apalokesi: ‘na vāyaṃ dūsī māro mattamaññāsī’ti. Sahāpalokanāya ca pana, pāpima, dūsī māro tamhā ca ṭhānā cavi mahānirayañca upapajji.</p>
<p><a class="sc" id="19"></a><a class="wp" id="wp22"></a><a class="ms" id="p_9M_1751"></a>Tassa kho pana, pāpima, mahānirayassa tayo nāmadheyyā honti—cha­phassā­yataniko itipi, saṅkusamāhato itipi, pac­cat­ta­veda­niyo itipi. Atha kho maṃ, pāpima, nirayapālā upasaṅkamitvā etadavocuṃ: ‘<span class="var" title="yato te (mr)" id="note517">yadā kho te</span>, mārisa, saṅkunā saṅku hadaye samāgaccheyya. Atha naṃ tvaṃ jāneyyāsi: “vassasahassaṃ me niraye paccamānassā”’ti.</p>
<p><a class="sc" id="20"></a><a class="wp" id="wp23"></a><a class="ms" id="p_9M_1752"></a>So kho ahaṃ, pāpima, bahūni vassāni bahūni vassasatāni bahūni vassasahassāni tasmiṃ mahāniraye apacciṃ. ­Dasavas­sa­sahas­sāni tasseva mahānirayassa ussade apacciṃ vuṭṭhānimaṃ nāma vedanaṃ vediyamāno. Tassa mayhaṃ, pāpima, evarūpo kāyo hoti, seyyathāpi manussassa. Evarūpaṃ sīsaṃ hoti, seyyathāpi macchassa.</p>
<blockquote class="gatha">
<p><a class="sc" id="21"></a><a class="wp" id="wp24"></a><a class="ms" id="p_9M_1753"></a><a class="msdiv" id="msdiv513"></a> Kīdiso nirayo āsi,<br> yattha dūsī apaccatha;<br> Vidhuraṃ sāvakamāsajja,<br> kakusandhañca brāhmaṇaṃ.</p>
<p><a class="sc" id="22"></a><a class="ms" id="p_9M_1754"></a>Sataṃ āsi ayosaṅkū,<br> sabbe paccattavedanā;<br> Īdiso nirayo āsi,<br> yattha dūsī apaccatha;<br> Vidhuraṃ sāvakamāsajja,<br> kakusandhañca brāhmaṇaṃ.</p>
<p><a class="sc" id="23"></a><a class="ms" id="p_9M_1755"></a>Yo etamabhijānāti,<br> bhikkhu buddhassa sāvako;<br> Tādisaṃ bhikkhumāsajja,<br> kaṇha dukkhaṃ nigacchasi.</p>
<p><a class="sc" id="24"></a><a class="wp" id="wp25"></a><a class="ms" id="p_9M_1756"></a>Majjhe sarassa tiṭṭhanti,<br> vimānā kappaṭṭhāyino;<br> Veḷuriyavaṇṇā rucirā,<br> accimanto pabhassarā;<br> Accharā tattha naccanti,<br> puthu nānattavaṇṇiyo.</p>
<p><a class="sc" id="25"></a><a class="ms" id="p_9M_1757"></a>Yo etamabhijānāti,<br> bhikkhu buddhassa sāvako;<br> Tādisaṃ bhikkhumāsajja,<br> kaṇha dukkhaṃ nigacchasi.</p>
<p><a class="sc" id="26"></a><a class="wp" id="wp26"></a><a class="ms" id="p_9M_1758"></a>Yo ve buddhena codito,<br> bhikkhu saṅghassa pekkhato;<br> Migāramā­tu­pāsādaṃ,<br> pādaṅguṭṭhena kampayi.</p>
<p><a class="sc" id="27"></a><a class="ms" id="p_9M_1759"></a>Yo etamabhijānāti,<br> bhikkhu buddhassa sāvako;<br> Tādisaṃ bhikkhumāsajja,<br> kaṇha dukkhaṃ nigacchasi.</p>
<p><a class="sc" id="28"></a><a class="wp" id="wp27"></a><a class="ms" id="p_9M_1760"></a>Yo vejayantaṃ pāsādaṃ,<br> pādaṅguṭṭhena kampayi;<br> Iddhi­balenu­patthad­dho,<br> saṃvejesi ca devatā.</p>
<p><a class="sc" id="29"></a><a class="pts" id="pts1.338"></a><a class="ms" id="p_9M_1761"></a>Yo etamabhijānāti,<br> bhikkhu buddhassa sāvako;<br> Tādisaṃ bhikkhumāsajja,<br> kaṇha dukkhaṃ nigacchasi.</p>
<p><a class="sc" id="30"></a><a class="wp" id="wp28"></a><a class="ms" id="p_9M_1762"></a>Yo vejayan­ta­pāsāde,<br> sakkaṃ so paripucchati;<br> Api vāsava jānāsi,<br> taṇ­hāk­kha­ya­vimuttiyo;<br> Tassa sakko viyākāsi,<br> pañhaṃ puṭṭho yathātathaṃ.</p>
<p><a class="sc" id="31"></a><a class="ms" id="p_9M_1763"></a>Yo etamabhijānāti,<br> bhikkhu buddhassa sāvako;<br> Tādisaṃ bhikkhumāsajja,<br> kaṇha dukkhaṃ nigacchasi.</p>
<p><a class="sc" id="32"></a><a class="wp" id="wp29"></a><a class="ms" id="p_9M_1764"></a>Yo brahmaṃ paripucchati,<br> sudhammā­yā­bhito sabhaṃ;<br> Ajjāpi tyāvuso diṭṭhi,<br> yā te diṭṭhi pure ahu;<br> Passasi vītivattantaṃ,<br> brahmaloke pabhassaraṃ.</p>
<p><a class="sc" id="33"></a><a class="ms" id="p_9M_1765"></a>Tassa brahmā viyākāsi,<br> anupubbaṃ yathātathaṃ;<br> Na me mārisa sā diṭṭhi,<br> yā me diṭṭhi pure ahu.</p>
<p><a class="sc" id="34"></a><a class="ms" id="p_9M_1766"></a>Passāmi vītivattantaṃ,<br> brahmaloke pabhassaraṃ;<br> Sohaṃ ajja kathaṃ vajjaṃ,<br> ahaṃ niccomhi sassato.</p>
<p><a class="sc" id="35"></a><a class="ms" id="p_9M_1767"></a>Yo etamabhijānāti,<br> bhikkhu buddhassa sāvako;<br> Tādisaṃ bhikkhumāsajja,<br> kaṇha dukkhaṃ nigacchasi.</p>
<p><a class="sc" id="36"></a><a class="wp" id="wp30"></a><a class="ms" id="p_9M_1768"></a>Yo mahāmeruno kūṭaṃ,<br> vimokkhena aphassayi;<br> Vanaṃ pubbavidehānaṃ,<br> ye ca bhūmisayā narā.</p>
<p><a class="sc" id="37"></a><a class="ms" id="p_9M_1769"></a>Yo etamabhijānāti,<br> bhikkhu buddhassa sāvako;<br> Tādisaṃ bhikkhumāsajja,<br> kaṇha dukkhaṃ nigacchasi.</p>
<p><a class="sc" id="38"></a><a class="wp" id="wp31"></a><a class="ms" id="p_9M_1770"></a>Na ve aggi <span class="var" title="veṭhayati (bj)" id="note519">cetayati</span>,<br> <span class="squo">‘</span> ahaṃ bālaṃ ḍahāmī’ti;<br> Bālo ca jalitaṃ aggiṃ,<br> āsajja naṃ sa ḍayhati.</p>
<p><a class="sc" id="39"></a><a class="ms" id="p_9M_1771"></a>Evameva tuvaṃ māra,<br> āsajja naṃ tathāgataṃ;<br> Sayaṃ ḍahissasi attānaṃ,<br> bālo aggiṃva samphusaṃ.</p>
<p><a class="sc" id="40"></a><a class="ms" id="p_9M_1772"></a>Apuññaṃ pasavī māro,<br> āsajja naṃ tathāgataṃ;<br> Kiṃ nu maññasi pāpima,<br> na me pāpaṃ vipaccati.</p>
<p><a class="sc" id="41"></a><a class="ms" id="p_9M_1773"></a>Karoto cīyati pāpaṃ,<br> cirarattāya antaka;<br> Māra nibbinda buddhamhā,<br> āsaṃ mākāsi bhikkhusu.</p>
<p><a class="sc" id="42"></a><a class="ms" id="p_9M_1774"></a>Iti māraṃ atajjesi,<br> bhikkhu bhesakaḷāvane;<br> Tato so dummano yakkho,<br> tat­the­vantara­dhāya­thā”ti.</p>
</blockquote>
<p class="endsection">Māra­tajja­nī­ya­suttaṃ niṭṭhitaṃ dasamaṃ.</p>
<p class="endsutta">Cūḷa­yamaka­vaggo niṭṭhito pañcamo.</p>
<blockquote class="uddanagatha">
<p><a class="sc" id="43"></a><a class="ms" id="p_9M_1778"></a>Sāleyya verañjaduve ca tuṭṭhi,<br> Cūḷa­mahā­dhamma­sa­mādā­nañca;<br> Vīmaṃsakā kosambi ca brāhmaṇo,<br> Dūsī ca māro dasamo ca vaggo.</p>
<p><a class="sc" id="44"></a><a class="ms" id="p_9M_1780"></a>Mūlapariyāyo ceva,<br> sīhanādo ca uttamo;<br> Kakaco ceva gosiṅgo,<br> sāleyyo ca ime pañca.</p>
</blockquote>
<p class="endbook">Mūlapaṇṇāsakaṃ samattaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Cūḷa­yamaka­vagga</span> <span class="hidden">Māra­tajja­nī­ya­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>