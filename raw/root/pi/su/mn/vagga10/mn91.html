<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn91">
<article>
<div class="hgroup">
<p class="division">Majjhima Nikāya 91</p>
<h1>Brahmāyusutta</h1>
</div>
<p><a class="sc" id="1"></a><a class="wp" id="wp1"></a><a class="ms" id="p_10M_1120"></a><a class="msdiv" id="msdiv383"></a><span class="evam">Evaṃ me sutaṃ—​</span>   ekaṃ samayaṃ bhagavā videhesu cārikaṃ carati mahatā ­bhik­khu­saṃ­ghena saddhiṃ pañcamattehi bhikkhusatehi. <a class="wp" id="wp2"></a>Tena kho pana samayena brahmāyu brāhmaṇo mithilāyaṃ paṭivasati jiṇṇo vuḍḍho mahallako addhagato vayoanuppatto, vīsa­vassasa­tiko jātiyā, tiṇṇaṃ <span class="var" title="bedānaṃ (mr)" id="note562">vedānaṃ</span> pāragū sanighaṇ­ḍu­keṭu­bhānaṃ ­sāk­kha­rap­pa­bhe­dā­naṃ itihā­sa­pañca­mānaṃ, padako, veyyākaraṇo, lokāyata­ma­hāpuri­sa­lak­kha­ṇesu anavayo. <a class="wp" id="wp3"></a>Assosi kho brahmāyu brāhmaṇo: “samaṇo khalu bho, gotamo sakyaputto sakyakulā pabbajito videhesu cārikaṃ carati mahatā ­bhik­khu­saṃ­ghena saddhiṃ pañcamattehi bhikkhusatehi. Taṃ kho pana bhavantaṃ gotamaṃ evaṃ kalyāṇo kittisaddo abbhuggato: ‘itipi so bhagavā arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā’ti. So imaṃ lokaṃ sadevakaṃ samārakaṃ sabrahmakaṃ ­sassama­ṇab­rāhma­ṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti. Sādhu kho pana tathārūpānaṃ arahataṃ dassanaṃ hotī”ti.</p>
<p><a class="sc" id="2"></a><a class="wp" id="wp4"></a><a class="pts" id="pts2.134"></a><a class="ms" id="p_10M_1121"></a><a class="msdiv" id="msdiv384"></a>Tena kho pana samayena brahmāyussa brāhmaṇassa uttaro nāma māṇavo antevāsī hoti tiṇṇaṃ vedānaṃ pāragū sanighaṇ­ḍu­keṭu­bhānaṃ ­sāk­kha­rap­pa­bhe­dā­naṃ itihā­sa­pañca­mānaṃ, padako, veyyākaraṇo, lokāyata­ma­hāpuri­sa­lak­kha­ṇesu anavayo. Atha kho brahmāyu brāhmaṇo uttaraṃ māṇavaṃ āmantesi: “ayaṃ, tāta uttara, samaṇo gotamo sakyaputto sakyakulā pabbajito videhesu cārikaṃ carati mahatā ­bhik­khu­saṃ­ghena saddhiṃ pañcamattehi bhikkhusatehi. Taṃ kho pana bhavantaṃ gotamaṃ evaṃ kalyāṇo kittisaddo abbhuggato: ‘itipi so bhagavā arahaṃ sammāsambuddho … pe … sādhu kho pana tathārūpānaṃ arahataṃ dassanaṃ hotī’ti. Ehi tvaṃ, tāta uttara, yena samaṇo gotamo tenupasaṅkama; upasaṅkamitvā samaṇaṃ gotamaṃ jānāhi, yadi vā taṃ bhavantaṃ gotamaṃ tathā santaṃyeva saddo abbhuggato, yadi vā no tathā; yadi vā so bhavaṃ gotamo tādiso, yadi vā na tādiso. Tathā mayaṃ taṃ bhavantaṃ gotamaṃ vedissāmā”ti. <a class="wp" id="wp5"></a>“Yathā kathaṃ panāhaṃ, bho, taṃ bhavantaṃ gotamaṃ jānissāmi yadi vā taṃ bhavantaṃ gotamaṃ tathā santaṃyeva saddo abbhuggato, yadi vā no tathā; yadi vā so bhavaṃ gotamo tādiso, yadi vā na tādiso”ti. “Āgatāni kho, tāta uttara, amhākaṃ mantesu dvattiṃ­sa­mahā­puri­sa­lak­kha­ṇāni, yehi samannāgatassa mahāpurisassa dveyeva gatiyo bhavanti anaññā. Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī jana­padat­thāva­riyap­patto satta­ratana­saman­nā­gato. Tassimāni satta ratanāni bhavanti, seyyathidaṃ—cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gaha­pati­ratanaṃ, pari­ṇāya­ka­ratana­meva sattamaṃ. Parosahassaṃ kho panassa puttā bhavanti sūrā vīraṅgarūpā para­se­nappa­maddanā. So imaṃ pathaviṃ sāgara­pariyan­taṃ adaṇḍena <span class="var" title="dhammena samena (mr)" id="note563">asatthena dhammena</span> abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Ahaṃ kho pana, tāta uttara, mantānaṃ dātā; tvaṃ mantānaṃ paṭiggahetā”ti.</p>
<p><a class="sc" id="3"></a><a class="wp" id="wp6"></a><a class="pts" id="pts2.135"></a><a class="ms" id="p_10M_1122"></a><a class="msdiv" id="msdiv385"></a>“Evaṃ, bho”ti kho uttaro māṇavo brahmāyussa brāhmaṇassa paṭissutvā uṭṭhāyāsanā brahmāyuṃ brāhmaṇaṃ abhivādetvā padakkhiṇaṃ katvā videhesu yena bhagavā tena cārikaṃ pakkāmi. Anupubbena cārikaṃ caramāno yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho uttaro māṇavo bhagavato kāye dvattiṃ­sa­mahā­puri­sa­lak­kha­ṇāni samannesi. Addasā kho uttaro māṇavo bhagavato kāye dvattiṃ­sa­mahā­puri­sa­lak­kha­ṇāni, yebhuyyena thapetvā dve. Dvīsu mahāpuri­sa­lak­kha­ṇesu kaṅkhati vicikicchati nādhimuccati na sampasīdati—kosohite ca vatthaguyhe pahūta­jivha­tāya ca. Atha kho bhagavato etadahosi: “passati kho me ayaṃ uttaro māṇavo dvattiṃ­sa­mahā­puri­sa­lak­kha­ṇāni, yebhuyyena thapetvā dve. Dvīsu mahāpuri­sa­lak­kha­ṇesu kaṅkhati vicikicchati nādhimuccati na sampasīdati—kosohite ca vatthaguyhe pahūta­jivha­tāya cā”ti. <a class="wp" id="wp7"></a>Atha kho bhagavā tathārūpaṃ iddhābhi­saṅ­khā­raṃ abhisaṅkhāsi yathā addasa uttaro māṇavo bhagavato kosohitaṃ vatthaguyhaṃ. Atha kho bhagavā jivhaṃ ninnāmetvā ubhopi kaṇṇasotāni anumasi <span class="var" title="parimasi (bj, mr)" id="note564">paṭimasi</span>; ubhopi <span class="var" title="nāsikāsotāni (bj)" id="note565">nāsikasotāni</span> anumasi paṭimasi; kevalampi nalāṭamaṇḍalaṃ jivhāya chādesi. <a class="wp" id="wp8"></a>Atha kho uttarassa māṇavassa etadahosi: “samannāgato kho samaṇo gotamo dvattiṃ­sama­hāpuri­sa­lak­kha­ṇehi. Yannūnāhaṃ samaṇaṃ gotamaṃ anubandheyyaṃ, iriyā­patha­massa passeyyan”ti. Atha kho uttaro māṇavo sattamāsāni bhagavantaṃ anubandhi chāyāva <span class="var" title="anupāyinī (s1-3, km, mr)" id="note566">anapāyinī</span>.</p>
<p><a class="sc" id="4"></a><a class="pts" id="pts2.136"></a><a class="ms" id="p_10M_1123"></a><a class="msdiv" id="msdiv386"></a>Atha kho uttaro māṇavo sattannaṃ māsānaṃ accayena videhesu yena mithilā tena cārikaṃ pakkāmi. Anupubbena cārikaṃ caramāno yena mithilā yena brahmāyu brāhmaṇo tenupasaṅkami; upasaṅkamitvā brahmāyuṃ brāhmaṇaṃ abhivādetvā ekamantaṃ nisīdi. Ekamantaṃ nisinnaṃ kho uttaraṃ māṇavaṃ brahmāyu brāhmaṇo etadavoca: “kacci, tāta uttara, taṃ bhavantaṃ gotamaṃ tathā santaṃyeva saddo abbhuggato, no aññathā? Kacci pana so bhavaṃ gotamo tādiso, no aññādiso”ti? “Tathā santaṃyeva, bho, taṃ bhavantaṃ gotamaṃ saddo abbhuggato, no aññathā; <span class="var" title="tādisova bho (bj) | tādiso ca kho (s1-3, km, mr) | tādiso ca bho (pts1)" id="note567">tādisova</span> so bhavaṃ gotamo, no aññādiso. <span class="var" title="samannāgato ca so bho (bj) | samannāgato ca bho so (s1-3, pts1)" id="note568">Samannāgato ca so</span> bhavaṃ gotamo dvattiṃ­sama­hāpuri­sa­lak­kha­ṇehi.</p>
<p><a class="sc" id="5"></a><a class="wp" id="wp9"></a><a class="ms" id="p_10M_1124"></a>­Suppatiṭ­ṭhita­pādo kho pana bho bhavaṃ gotamo; idampi tassa bhoto gotamassa mahāpurisassa mahā­puri­sa­lak­kha­ṇaṃ bhavati. <span class="brnum">(1)</span></p>
<p><a class="sc" id="6"></a><a class="ms" id="p_10M_1125"></a>Heṭṭhā kho pana tassa bhoto gotamassa pādatalesu cakkāni jātāni sahassārāni sanemikāni sanābhikāni sabbā­kāra­pari­pūrāni … <span class="brnum">(2)</span></p>
<p><a class="sc" id="7"></a><a class="ms" id="p_10M_1126"></a>Āyatapaṇhi kho pana so bhavaṃ gotamo … <span class="brnum">(3)</span></p>
<p><a class="sc" id="8"></a><a class="ms" id="p_10M_1127"></a>Dīghaṅguli kho pana so bhavaṃ gotamo … <span class="brnum">(4)</span></p>
<p><a class="sc" id="9"></a><a class="ms" id="p_10M_1128"></a>Muduta­luna­hattha­pādo kho pana so bhavaṃ gotamo … <span class="brnum">(5)</span></p>
<p><a class="sc" id="10"></a><a class="ms" id="p_10M_1129"></a>Jālahatthapādo kho pana so bhavaṃ gotamo … <span class="brnum">(6)</span></p>
<p><a class="sc" id="11"></a><a class="ms" id="p_10M_1130"></a>Ussaṅkhapādo kho pana so bhavaṃ gotamo … <span class="brnum">(7)</span></p>
<p><a class="sc" id="12"></a><a class="ms" id="p_10M_1131"></a>Eṇijaṅgho kho pana so bhavaṃ gotamo … <span class="brnum">(8)</span></p>
<p><a class="sc" id="13"></a><a class="ms" id="p_10M_1132"></a>Ṭhitako kho pana so bhavaṃ gotamo anonamanto ubhohi pāṇitalehi jaṇṇukāni parimasati parimajjati … <span class="brnum">(9)</span></p>
<p><a class="sc" id="14"></a><a class="ms" id="p_10M_1133"></a>Koso­hi­ta­vattha­guyho kho pana so bhavaṃ gotamo … <span class="brnum">(10)</span></p>
<p><a class="sc" id="15"></a><a class="ms" id="p_10M_1134"></a>Suvaṇṇavaṇṇo kho pana so bhavaṃ gotamo kañ­cana­sanni­bhat­taco … <span class="brnum">(11)</span></p>
<p><a class="sc" id="16"></a><a class="ms" id="p_10M_1135"></a>Sukhumacchavi kho pana so bhavaṃ gotamo. Sukhumattā chaviyā rajojallaṃ kāye na upalimpati … <span class="brnum">(12)</span></p>
<p><a class="sc" id="17"></a><a class="ms" id="p_10M_1136"></a>Ekekalomo kho pana so bhavaṃ gotamo; ekekāni lomāni lomakūpesu jātāni … <span class="brnum">(13)</span></p>
<p><a class="sc" id="18"></a><a class="ms" id="p_10M_1137"></a>Uddhaggalomo kho pana so bhavaṃ gotamo; uddhaggāni lomāni jātāni nīlāni añjanavaṇṇāni kuṇḍalāvaṭṭāni ­dak­khi­ṇā­vaṭṭa­kajā­tāni … <span class="brnum">(14)</span></p>
<p><a class="sc" id="19"></a><a class="ms" id="p_10M_1138"></a>Brahmujugatto kho pana so bhavaṃ gotamo … <span class="brnum">(15)</span></p>
<p><a class="sc" id="20"></a><a class="ms" id="p_10M_1139"></a>Sattussado kho pana so bhavaṃ gotamo … <span class="brnum">(16)</span></p>
<p><a class="sc" id="21"></a><a class="ms" id="p_10M_1140"></a>Sīha­pub­baddha­kāyo kho pana so bhavaṃ gotamo … <span class="brnum">(17)</span></p>
<p><a class="sc" id="22"></a><a class="ms" id="p_10M_1141"></a>Citantaraṃso kho pana so bhavaṃ gotamo … <span class="brnum">(18)</span></p>
<p><a class="sc" id="23"></a><a class="ms" id="p_10M_1142"></a>Nigrodha­parimaṇ­ḍalo kho pana so bhavaṃ gotamo; yāvatakvassa kāyo tāvatakvassa byāmo, yāvatakvassa byāmo tāvatakvassa kāyo … <span class="brnum">(19)</span></p>
<p><a class="sc" id="24"></a><a class="ms" id="p_10M_1143"></a>Sama­vaṭ­ṭak­khan­dho kho pana so bhavaṃ gotamo … <span class="brnum">(20)</span></p>
<p><a class="sc" id="25"></a><a class="ms" id="p_10M_1144"></a>Rasaggasaggī kho pana so bhavaṃ gotamo … <span class="brnum">(21)</span></p>
<p><a class="sc" id="26"></a><a class="pts" id="pts2.137"></a><a class="ms" id="p_10M_1145"></a>Sīhahanu kho pana so bhavaṃ gotamo … <span class="brnum">(22)</span></p>
<p><a class="sc" id="27"></a><a class="ms" id="p_10M_1146"></a>Cattālīsadanto kho pana so bhavaṃ gotamo … <span class="brnum">(23)</span></p>
<p><a class="sc" id="28"></a><a class="ms" id="p_10M_1147"></a>Samadanto kho pana so bhavaṃ gotamo … <span class="brnum">(24)</span></p>
<p><a class="sc" id="29"></a><a class="ms" id="p_10M_1148"></a>Aviraḷadanto kho pana so bhavaṃ gotamo … <span class="brnum">(25)</span></p>
<p><a class="sc" id="30"></a><a class="ms" id="p_10M_1149"></a>Susukkadāṭho kho pana so bhavaṃ gotamo … <span class="brnum">(26)</span></p>
<p><a class="sc" id="31"></a><a class="ms" id="p_10M_1150"></a>Pahūtajivho kho pana so bhavaṃ gotamo … <span class="brnum">(27)</span></p>
<p><a class="sc" id="32"></a><a class="ms" id="p_10M_1151"></a>Brahmassaro kho pana so bhavaṃ gotamo karavikabhāṇī … <span class="brnum">(28)</span></p>
<p><a class="sc" id="33"></a><a class="ms" id="p_10M_1152"></a>Abhinīlanetto kho pana so bhavaṃ gotamo … <span class="brnum">(29)</span></p>
<p><a class="sc" id="34"></a><a class="ms" id="p_10M_1153"></a>Gopakhumo kho pana so bhavaṃ gotamo … <span class="brnum">(30)</span></p>
<p><a class="sc" id="35"></a><a class="ms" id="p_10M_1154"></a>Uṇṇā kho panassa bhoto gotamassa bhamukantare jātā odātā mudu­tū­lasanni­bhā … <span class="brnum">(31)</span></p>
<p><a class="sc" id="36"></a><a class="ms" id="p_10M_1155"></a>Uṇhīsasīso kho pana so bhavaṃ gotamo; idampi tassa bhoto gotamassa mahāpurisassa mahā­puri­sa­lak­kha­ṇaṃ bhavati. <span class="brnum">(32)</span></p>
<p><a class="sc" id="37"></a><a class="ms" id="p_10M_1156"></a>Imehi kho, bho, so bhavaṃ gotamo dvattiṃ­sama­hāpuri­sa­lak­kha­ṇehi samannāgato.</p>
<p><a class="sc" id="38"></a><a class="wp" id="wp10"></a><a class="pts" id="pts2.138"></a><a class="ms" id="p_10M_1157"></a><a class="msdiv" id="msdiv387"></a>Gacchanto kho pana so bhavaṃ gotamo dakkhiṇeneva pādena paṭhamaṃ pakkamati. So nātidūre pādaṃ uddharati, nāccāsanne pādaṃ nikkhipati; so nātisīghaṃ gacchati, nātisaṇikaṃ gacchati; na ca adduvena adduvaṃ saṅghaṭṭento gacchati, na ca gopphakena gopphakaṃ saṅghaṭṭento gacchati. So gacchanto na satthiṃ unnāmeti, na satthiṃ onāmeti; na satthiṃ sannāmeti, na satthiṃ vināmeti. Gacchato kho pana tassa bhoto gotamassa <span class="var" title="āraddhakāyova (s1-3, km) | aḍḍhakāyova (mr)" id="note569">adharakāyova</span> iñjati, na ca kāyabalena gacchati. Apalokento kho pana so bhavaṃ gotamo sabbakāyeneva apaloketi; so na uddhaṃ ulloketi, na adho oloketi; na ca vipekkhamāno gacchati, yugamattañca pekkhati; tato cassa uttari anāvaṭaṃ ñāṇadassanaṃ bhavati. <a class="wp" id="wp11"></a>So antaragharaṃ pavisanto na kāyaṃ unnāmeti, na kāyaṃ onāmeti; na kāyaṃ sannāmeti, na kāyaṃ vināmeti. <a class="wp" id="wp12"></a>So nātidūre nāccāsanne āsanassa parivattati, na ca pāṇinā ālambitvā āsane nisīdati, na ca āsanasmiṃ kāyaṃ pakkhipati. So antaraghare nisinno samāno na hattha­kukkuc­caṃ āpajjati, na pādakukkuccaṃ āpajjati; na adduvena adduvaṃ āropetvā nisīdati; na ca gopphakena gopphakaṃ āropetvā nisīdati; na ca pāṇinā hanukaṃ <span class="var" title="upādiyitvā (bj, pts1) | upadahetvā (s1-3)" id="note570">upadahitvā</span> nisīdati. So antaraghare nisinno samāno na chambhati na kampati na vedhati na paritassati. So achambhī akampī avedhī aparitassī vigata­loma­haṃso. Vivekavatto ca so bhavaṃ gotamo antaraghare nisinno hoti. <a class="wp" id="wp13"></a>So pattodakaṃ paṭiggaṇhanto na pattaṃ unnāmeti, na pattaṃ onāmeti; na pattaṃ sannāmeti, na pattaṃ vināmeti. <a class="wp" id="wp14"></a>So pattodakaṃ paṭiggaṇhāti nātithokaṃ nātibahuṃ. So na <span class="var" title="­bulu­bulu­kārakaṃ (bj)" id="note571">­khulu­khulu­kārakaṃ</span> pattaṃ dhovati, na sam­pari­vatta­kaṃ pattaṃ dhovati, na pattaṃ bhūmiyaṃ nikkhipitvā hatthe dhovati; hatthesu dhotesu patto dhoto hoti, patte dhote hatthā dhotā honti. So pattodakaṃ chaḍḍeti nātidūre nāccāsanne, na ca ­vicchaḍ­ḍayamāno. So odanaṃ paṭiggaṇhanto na pattaṃ unnāmeti, na pattaṃ onāmeti; na pattaṃ sannāmeti, na pattaṃ vināmeti. So odanaṃ paṭiggaṇhāti nātithokaṃ nātibahuṃ. Byañjanaṃ kho pana bhavaṃ gotamo byañ­jana­mattāya āhāreti, na ca byañjanena ālopaṃ atināmeti. Dvattikkhattuṃ kho bhavaṃ gotamo mukhe ālopaṃ sam­pari­vat­tetvā ajjhoharati; na cassa kāci odanamiñjā asambhinnā kāyaṃ pavisati, na cassa kāci odanamiñjā mukhe avasiṭṭhā hoti; athāparaṃ ālopaṃ upanāmeti. Rasapaṭi­saṃ­vedī kho pana so bhavaṃ gotamo āhāraṃ āhāreti, no ca rasarāga­paṭi­saṃ­vedī.</p>
<p><a class="sc" id="39"></a><a class="pts" id="pts2.139"></a><a class="ms" id="p_10M_1158"></a><span class="var" title="aṭṭhaṅ­ga­saman­nā­gato (mr)" id="note572">Aṭṭhaṅ­ga­saman­nā­gataṃ</span> kho pana so bhavaṃ gotamo āhāraṃ āhāreti—neva davāya, na madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya, vihiṃ­sū­para­tiyā brahma­cari­yā­nuggahāya: ‘iti purāṇañca vedanaṃ paṭihaṅkhāmi navañca vedanaṃ na uppādessāmi, yātrā ca me bhavissati anavajjatā ca phāsuvihāro cā’ti. <a class="wp" id="wp15"></a>So bhuttāvī pattodakaṃ paṭiggaṇhanto na pattaṃ unnāmeti, na pattaṃ onāmeti; na pattaṃ sannāmeti, na pattaṃ vināmeti. So pattodakaṃ paṭiggaṇhāti nātithokaṃ nātibahuṃ. So na ­khulu­khulu­kārakaṃ pattaṃ dhovati, na sam­pari­vatta­kaṃ pattaṃ dhovati, na pattaṃ bhūmiyaṃ nikkhipitvā hatthe dhovati; hatthesu dhotesu patto dhoto hoti, patte dhote hatthā dhotā honti. So pattodakaṃ chaḍḍeti nātidūre nāccāsanne, na ca ­vicchaḍ­ḍayamāno. <a class="wp" id="wp16"></a>So bhuttāvī na pattaṃ bhūmiyaṃ nikkhipati nātidūre nāccāsanne, na ca anatthiko pattena hoti, na ca ati­velā­nurak­khī pattasmiṃ. <a class="wp" id="wp17"></a>So bhuttāvī muhuttaṃ tuṇhī nisīdati, na ca anumodanassa kālamatināmeti. So bhuttāvī anumodati, na taṃ bhattaṃ garahati, na aññaṃ bhattaṃ paṭikaṅkhati; aññadatthu dhammiyā kathāya taṃ parisaṃ sandasseti samādapeti samuttejeti sampahaṃseti. So taṃ parisaṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkamati. <a class="wp" id="wp18"></a>So nātisīghaṃ gacchati, nātisaṇikaṃ gacchati, na ca muccitukāmo gacchati; <a class="wp" id="wp19"></a>na ca tassa bhoto gotamassa kāye cīvaraṃ accukkaṭṭhaṃ hoti na ca accokkaṭṭhaṃ, na ca kāyasmiṃ allīnaṃ na ca kāyasmā apakaṭṭhaṃ; na ca tassa bhoto gotamassa kāyamhā vāto cīvaraṃ apavahati; na ca tassa bhoto gotamassa kāye rajojallaṃ upalimpati. <a class="wp" id="wp20"></a>So ārāmagato nisīdati paññatte āsane. Nisajja pāde pakkhāleti; na ca so bhavaṃ gotamo pāda­maṇḍa­nā­nu­yoga­manu­yutto viharati. So pāde pakkhāletvā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. So neva attabyābādhāya ceteti, na parabyābādhāya ceteti, na ubhayab­yābādhāya ceteti; atta­hita­para­hita­ubhaya­hi­tasabba­lo­kahita­meva so bhavaṃ gotamo cintento nisinno hoti. So ārāmagato parisati dhammaṃ deseti, na taṃ parisaṃ ussādeti, na taṃ parisaṃ apasādeti; aññadatthu dhammiyā kathāya taṃ parisaṃ sandasseti samādapeti samuttejeti sampahaṃseti.</p>
<p><a class="sc" id="40"></a><a class="wp" id="wp22"></a><a class="ms" id="p_10M_1159"></a>Aṭṭhaṅ­ga­saman­nā­gato kho panassa bhoto gotamassa mukhato ghoso niccharati—vissaṭṭho ca, viññeyyo ca, mañju ca, savanīyo ca, bindu ca, avisārī ca, gambhīro ca, ninnādī ca. Yathāparisaṃ kho pana so bhavaṃ gotamo sarena viññāpeti, na cassa bahiddhā parisāya ghoso niccharati. Te tena bhotā gotamena dhammiyā kathāya sandassitā samādapitā samuttejitā sampahaṃsitā uṭṭhāyāsanā pakkamanti <span class="var" title="apaloka­yamā­nāyeva (bj, mr)" id="note573">avaloka­yamā­nāyeva</span> <span class="var" title="avijahantā bhāvena (bj, s1-3, km) | avija­hattā­bhāvena (pts1)" id="note574">avijahitattā</span>. Addasāma kho mayaṃ, bho, taṃ bhavantaṃ gotamaṃ gacchantaṃ, addasāma ṭhitaṃ, addasāma antaragharaṃ pavisantaṃ, addasāma antaraghare nisinnaṃ tuṇhībhūtaṃ, addasāma antaraghare bhuñjantaṃ, addasāma bhuttāviṃ nisinnaṃ tuṇhībhūtaṃ, addasāma bhuttāviṃ anumodantaṃ, addasāma ārāmaṃ gacchantaṃ, addasāma ārāmagataṃ nisinnaṃ tuṇhībhūtaṃ, addasāma ārāmagataṃ parisati dhammaṃ desentaṃ. Ediso ca ediso ca so bhavaṃ gotamo, tato ca bhiyyo”ti.</p>
<p><a class="sc" id="41"></a><a class="wp" id="wp23"></a><a class="ms" id="p_10M_1160"></a><a class="msdiv" id="msdiv388"></a>Evaṃ vutte, brahmāyu brāhmaṇo uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā tikkhattuṃ udānaṃ udāneti: </p>
<p><a class="sc" id="42"></a><a class="ms" id="p_10M_1161"></a>“Namo tassa bhagavato arahato sammā­sambud­dhassa.</p>
<p><a class="sc" id="43"></a><a class="ms" id="p_10M_1162"></a>Namo tassa bhagavato arahato sammā­sambud­dhassa.</p>
<p><a class="sc" id="44"></a><a class="ms" id="p_10M_1163"></a>Namo tassa bhagavato arahato sammā­sambud­dhas­sāti.</p>
<p><a class="sc" id="45"></a><a class="ms" id="p_10M_1164"></a>Appeva nāma mayaṃ kadāci karahaci tena bhotā gotamena samāgac­chey­yāma? Appeva nāma siyā kocideva kathāsallāpo”ti.</p>
<p><a class="sc" id="46"></a><a class="wp" id="wp24"></a><a class="pts" id="pts2.141"></a><a class="ms" id="p_10M_1165"></a><a class="msdiv" id="msdiv389"></a>Atha kho bhagavā videhesu anupubbena cārikaṃ caramāno yena mithilā tadavasari. Tatra sudaṃ bhagavā mithilāyaṃ viharati magha­deva­amba­vane. Assosuṃ kho <span class="var" title="methileyyakā (bj, pts1)" id="note575">mithileyyakā</span> brāhma­ṇa­gaha­patikā: “samaṇo khalu, bho, gotamo sakyaputto sakyakulā pabbajito videhesu cārikaṃ caramāno mahatā ­bhik­khu­saṃ­ghena saddhiṃ pañcamattehi bhikkhusatehi mithilaṃ anuppatto, mithilāyaṃ viharati magha­deva­amba­vane. Taṃ kho pana bhavantaṃ gotamaṃ evaṃ kalyāṇo kittisaddo abbhuggato: ‘itipi so bhagavā arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā’ti. So imaṃ lokaṃ sadevakaṃ samārakaṃ sabrahmakaṃ ­sassama­ṇab­rāhma­ṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti. Sādhu kho pana tathārūpānaṃ arahataṃ dassanaṃ hotī”ti.</p>
<p><a class="sc" id="47"></a><a class="wp" id="wp25"></a><a class="ms" id="p_10M_1166"></a>Atha kho mithileyyakā brāhma­ṇa­gaha­patikā yena bhagavā tenu­pasaṅka­miṃsu; upasaṅkamitvā appekacce bhagavantaṃ abhivādetvā ekamantaṃ nisīdiṃsu; appekacce bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu; appekacce yena bhagavā tenañjaliṃ paṇāmetvā ekamantaṃ nisīdiṃsu; appekacce bhagavato santike nāmagottaṃ sāvetvā ekamantaṃ nisīdiṃsu; appekacce tuṇhībhūtā ekamantaṃ nisīdiṃsu.</p>
<p><a class="sc" id="48"></a><a class="wp" id="wp26"></a><a class="pts" id="pts2.142"></a><a class="ms" id="p_10M_1167"></a><a class="msdiv" id="msdiv390"></a>Assosi kho brahmāyu brāhmaṇo: “samaṇo khalu, bho, gotamo sakyaputto sakyakulā pabbajito mithilaṃ anuppatto, mithilāyaṃ viharati magha­deva­amba­vane”ti. Atha kho brahmāyu brāhmaṇo sambahulehi sāvakehi saddhiṃ yena magha­deva­amba­vanaṃ tenupasaṅkami. Atha kho brahmāyuno brāhmaṇassa avidūre ambavanassa etadahosi: “na kho metaṃ patirūpaṃ yohaṃ pubbe appa­ṭisaṃ­vidito samaṇaṃ gotamaṃ dassanāya upasaṅkameyyan”ti. Atha kho brahmāyu brāhmaṇo aññataraṃ māṇavakaṃ āmantesi: “ehi tvaṃ, māṇavaka, yena samaṇo gotamo tenupasaṅkama; upasaṅkamitvā mama vacanena samaṇaṃ gotamaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha: ‘brahmāyu, bho gotama, brāhmaṇo bhavantaṃ gotamaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti. Evañca vadehi: ‘brahmāyu, bho gotama, brāhmaṇo jiṇṇo vuḍḍho mahallako addhagato vayoanuppatto, vīsa­vassasa­tiko jātiyā, tiṇṇaṃ vedānaṃ pāragū sanighaṇ­ḍu­keṭu­bhānaṃ ­sāk­kha­rap­pa­bhe­dā­naṃ itihā­sa­pañca­mānaṃ, padako, veyyākaraṇo, lokāyata­ma­hāpuri­sa­lak­kha­ṇesu anavayo. Yāvatā, bho, brāhma­ṇa­gaha­patikā mithilāyaṃ paṭivasanti, brahmāyu tesaṃ brāhmaṇo aggamakkhāyati—yadidaṃ bhogehi; brahmāyu tesaṃ brāhmaṇo aggamakkhāyati—yadidaṃ mantehi; brahmāyu tesaṃ brāhmaṇo aggamakkhāyati—yadidaṃ āyunā ceva yasasā ca. So bhoto gotamassa dassanakāmo’”ti.</p>
<p><a class="sc" id="49"></a><a class="ms" id="p_10M_1168"></a>“Evaṃ, bho”ti kho so māṇavako brahmāyussa brāhmaṇassa paṭissutvā yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho so māṇavako bhagavantaṃ etadavoca: “brahmāyu, bho gotama, brāhmaṇo bhavantaṃ gotamaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati; evañca vadeti: ‘brahmāyu, bho gotama, brāhmaṇo jiṇṇo vuḍḍho mahallako addhagato vayoanuppatto, vīsa­vassasa­tiko jātiyā, tiṇṇaṃ vedānaṃ pāragū sanighaṇ­ḍu­keṭu­bhānaṃ ­sāk­kha­rap­pa­bhe­dā­naṃ itihā­sa­pañca­mānaṃ, padako, veyyākaraṇo, lokāyata­ma­hāpuri­sa­lak­kha­ṇesu anavayo. Yāvatā, bho, brāhma­ṇa­gaha­patikā mithilāyaṃ paṭivasanti, brahmāyu tesaṃ brāhmaṇo aggamakkhāyati—yadidaṃ bhogehi; brahmāyu tesaṃ brāhmaṇo aggamakkhāyati—yadidaṃ mantehi; brahmāyu tesaṃ brāhmaṇo aggamakkhāyati—yadidaṃ āyunā ceva yasasā ca. So bhoto gotamassa dassanakāmo’”ti. “Yassadāni, māṇava, brahmāyu brāhmaṇo kālaṃ maññatī”ti. <a class="wp" id="wp27"></a>Atha kho so māṇavako yena brahmāyu brāhmaṇo tenupasaṅkami; upasaṅkamitvā brahmāyuṃ brāhmaṇaṃ etadavoca: “katāvakāso khomhi bhavatā samaṇena gotamena. Yassadāni bhavaṃ kālaṃ maññatī”ti.</p>
<p><a class="sc" id="50"></a><a class="wp" id="wp28"></a><a class="ms" id="p_10M_1169"></a><a class="msdiv" id="msdiv391"></a>Atha kho brahmāyu brāhmaṇo yena bhagavā tenupasaṅkami. Addasā kho sā parisā brahmāyuṃ brāhmaṇaṃ dūratova āgacchantaṃ. Disvāna <span class="var" title="atha naṃ (bj) | oramattha (s1-3, km, pts1) | oramati (mr)" id="note576">oramiya</span> okāsamakāsi yathā taṃ ñātassa yasassino. Atha kho brahmāyu brāhmaṇo taṃ parisaṃ etadavoca: “alaṃ, bho. Nisīdatha tumhe sake āsane. Idhāhaṃ samaṇassa gotamassa santike nisīdissāmī”ti.</p>
<p><a class="sc" id="51"></a><a class="wp" id="wp29"></a><a class="pts" id="pts2.143"></a><a class="ms" id="p_10M_1170"></a>Atha kho brahmāyu brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho brahmāyu brāhmaṇo bhagavato kāye dvattiṃ­sa­mahā­puri­sa­lak­kha­ṇāni samannesi. Addasā kho brahmāyu brāhmaṇo bhagavato kāye dvattiṃ­sa­mahā­puri­sa­lak­kha­ṇāni, yebhuyyena ṭhapetvā dve. Dvīsu mahāpuri­sa­lak­kha­ṇesu kaṅkhati vicikicchati nādhimuccati na sampasīdati—kosohite ca vatthaguyhe pahūta­jivha­tāya ca. Atha kho brahmāyu brāhmaṇo bhagavantaṃ gāthāhi ajjhabhāsi: </p>
<blockquote class="gatha">
<p><a class="sc" id="52"></a><a class="ms" id="p_10M_1171"></a>“Ye me dvattiṃsāti sutā,<br> mahāpuri­sa­lak­khaṇā;<br> Duve tesaṃ na passāmi,<br> bhoto kāyasmiṃ gotama.</p>
<p><a class="sc" id="53"></a><a class="ms" id="p_10M_1172"></a>Kacci kosohitaṃ bhoto,<br> vatthaguyhaṃ naruttama;<br> Nārīsa­mānasav­hayā,<br> <span class="var" title="kacci jivhā na rassikā. (bj, s1-3, km, pts1)" id="note577">kacci jivhā na dassakā</span>.</p>
<p><a class="sc" id="54"></a><a class="ms" id="p_10M_1173"></a>Kacci pahūtajivhosi,<br> yathā taṃ jāniyāmase;<br> Ninnāmayetaṃ pahūtaṃ,<br> kaṅkhaṃ vinaya no ise.</p>
<p><a class="sc" id="55"></a><a class="ms" id="p_10M_1174"></a>Diṭṭha­dhamma­hi­tatthāya,<br> sam­parā­ya­su­khāya ca;<br> Katāvakāsā pucchāma,<br> yaṃ kiñci abhipatthitan”ti.</p>
</blockquote>
<p><a class="sc" id="56"></a><a class="wp" id="wp30"></a><a class="ms" id="p_10M_1175"></a><a class="msdiv" id="msdiv392"></a>Atha kho bhagavato etadahosi: “passati kho me ayaṃ brahmāyu brāhmaṇo dvattiṃ­sa­mahā­puri­sa­lak­kha­ṇāni, yebhuyyena ṭhapetvā dve. Dvīsu mahāpuri­sa­lak­kha­ṇesu kaṅkhati vicikicchati nādhimuccati na sampasīdati—kosohite ca vatthaguyhe pahūta­jivha­tāya cā”ti. Atha kho bhagavā tathārūpaṃ iddhābhi­saṅ­khā­raṃ abhisaṅkhāsi yathā addasa brahmāyu brāhmaṇo bhagavato kosohitaṃ vatthaguyhaṃ. Atha kho bhagavā jivhaṃ ninnāmetvā ubhopi kaṇṇasotāni anumasi paṭimasi; ubhopi nāsikasotāni anumasi paṭimasi; kevalampi nalāṭamaṇḍalaṃ jivhāya chādesi. Atha kho bhagavā brahmāyuṃ brāhmaṇaṃ gāthāhi paccabhāsi: </p>
<blockquote class="gatha">
<p><a class="sc" id="57"></a><a class="wp" id="wp31"></a><a class="ms" id="p_10M_1176"></a>“Ye te dvattiṃsāti sutā,<br> mahāpuri­sa­lak­khaṇā;<br> Sabbe te mama kāyasmiṃ,<br> mā <span class="var" title="mā vo (mr)" id="note578">te</span> kaṅkhāhu brāhmaṇa.</p>
<p><a class="sc" id="58"></a><a class="ms" id="p_10M_1177"></a>Abhiññeyyaṃ abhiññātaṃ,<br> bhāvetabbañca bhāvitaṃ;<br> Pahātabbaṃ pahīnaṃ me,<br> tasmā buddhosmi brāhmaṇa.</p>
<p><a class="sc" id="59"></a><a class="pts" id="pts2.144"></a><a class="ms" id="p_10M_1178"></a>Diṭṭha­dhamma­hi­tatthāya,<br> sam­parā­ya­su­khāya ca;<br> Katāvakāso pucchassu,<br> yaṃ kiñci abhipatthitan”ti.</p>
</blockquote>
<p><a class="sc" id="60"></a><a class="wp" id="wp32"></a><a class="ms" id="p_10M_1179"></a><a class="msdiv" id="msdiv393"></a>Atha kho brahmāyussa brāhmaṇassa etadahosi: “katāvakāso khomhi samaṇena gotamena. Kiṃ nu kho ahaṃ samaṇaṃ gotamaṃ puccheyyaṃ: ‘diṭṭha­dham­mikaṃ vā atthaṃ samparāyikaṃ vā’”ti. Atha kho brahmāyussa brāhmaṇassa etadahosi: “kusalo kho ahaṃ diṭṭha­dham­mikā­naṃ atthānaṃ. Aññepi maṃ diṭṭha­dham­mikaṃ atthaṃ pucchanti. Yannūnāhaṃ samaṇaṃ gotamaṃ sam­parā­yikaṃ­yeva atthaṃ puccheyyan”ti. Atha kho brahmāyu brāhmaṇo bhagavantaṃ gāthāhi ajjhabhāsi: </p>
<blockquote class="gatha">
<p><a class="sc" id="61"></a><a class="ms" id="p_10M_1180"></a>“Kathaṃ kho brāhmaṇo hoti,<br> kathaṃ bhavati vedagū;<br> Tevijjo bho kathaṃ hoti,<br> sotthiyo kinti vuccati.</p>
<p><a class="sc" id="62"></a><a class="ms" id="p_10M_1181"></a>Arahaṃ bho kathaṃ hoti,<br> kathaṃ bhavati kevalī;<br> Muni ca bho kathaṃ hoti,<br> buddho kinti pavuccatī”ti.</p>
</blockquote>
<p><a class="sc" id="63"></a><a class="wp" id="wp33"></a><a class="ms" id="p_10M_1182"></a><a class="msdiv" id="msdiv394"></a>Atha kho bhagavā brahmāyuṃ brāhmaṇaṃ gāthāhi paccabhāsi: </p>
<blockquote class="gatha">
<p><a class="sc" id="64"></a><a class="ms" id="p_10M_1183"></a> “Pubbenivāsaṃ yo vedi,<br> saggāpāyañca passati;<br> Atho jātikkhayaṃ patto,<br> abhiññā vosito muni.</p>
<p><a class="sc" id="65"></a><a class="ms" id="p_10M_1184"></a>Cittaṃ visuddhaṃ jānāti,<br> muttaṃ rāgehi sabbaso;<br> Pahīna­jāti­maraṇo,<br> brahma­cari­yassa kevalī;<br> Pāragū sabbadhammānaṃ,<br> buddho tādī pavuccatī”ti.</p>
</blockquote>
<p><a class="sc" id="66"></a><a class="wp" id="wp34"></a><a class="pts" id="pts2.145"></a><a class="ms" id="p_10M_1185"></a>Evaṃ vutte, brahmāyu brāhmaṇo uṭṭhāyāsanā ekaṃsaṃ uttarāsaṅgaṃ karitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti: “brahmāyu ahaṃ, bho gotama, brāhmaṇo; brahmāyu ahaṃ, bho gotama, brāhmaṇo”ti. <a class="wp" id="wp35"></a>Atha kho sā parisā accha­riyab­bhuta­citta­jātā ahosi: “acchariyaṃ vata bho, abbhutaṃ vata bho. Yatra hi nāmāyaṃ brahmāyu brāhmaṇo ñāto yasassī evarūpaṃ parama­nipac­ca­kāraṃ karissatī”ti. Atha kho bhagavā brahmāyuṃ brāhmaṇaṃ etadavoca: “alaṃ, brāhmaṇa, uṭṭhaha nisīda tvaṃ sake āsane yato te mayi cittaṃ pasannan”ti. Atha kho brahmāyu brāhmaṇo uṭṭhahitvā sake āsane nisīdi.</p>
<p><a class="sc" id="67"></a><a class="wp" id="wp36"></a><a class="ms" id="p_10M_1186"></a><a class="msdiv" id="msdiv395"></a>Atha kho bhagavā brahmāyussa brāhmaṇassa anupubbiṃ kathaṃ kathesi, seyyathidaṃ—dānakathaṃ, sīlakathaṃ, saggakathaṃ; kāmānaṃ ādīnavaṃ okāraṃ saṅkilesaṃ nekkhamme ānisaṃsaṃ pakāsesi. Yadā bhagavā aññāsi brahmāyuṃ brāhmaṇaṃ kallacittaṃ muducittaṃ vinīvara­ṇa­cittaṃ udaggacittaṃ pasannacittaṃ, atha yā buddhānaṃ sāmukkaṃsikā dhammadesanā taṃ pakāsesi—dukkhaṃ, samudayaṃ, nirodhaṃ, maggaṃ. Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya; evameva brahmāyussa brāhmaṇassa tasmiṃyeva āsane virajaṃ vītamalaṃ dhammacakkhuṃ udapādi: “yaṃ kiñci samuda­ya­dhammaṃ sabbaṃ taṃ nirodhadhamman”ti.</p>
<p><a class="sc" id="68"></a><a class="ms" id="p_10M_1187"></a>Atha kho brahmāyu brāhmaṇo diṭṭhadhammo pattadhammo viditadhammo pari­yogāḷ­ha­dhammo tiṇ­ṇavici­kiccho vigata­kathaṅ­katho vesāraj­jap­patto aparappaccayo satthusāsane bhagavantaṃ etadavoca: <a class="wp" id="wp37"></a>“abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya ‘cakkhumanto rūpāni dakkhantī’ti; evamevaṃ bhotā gotamena aneka­pariyā­yena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca ­bhik­khu­saṅghañca. Upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gataṃ. Adhivāsetu ca me bhavaṃ gotamo svātanāya bhattaṃ saddhiṃ ­bhik­khu­saṅ­ghenā”ti. Adhivāsesi bhagavā tuṇhībhāvena. Atha kho brahmāyu brāhmaṇo bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. <a class="wp" id="wp38"></a>Atha kho brahmāyu brāhmaṇo tassā rattiyā accayena sake nivesane paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi: “kālo, bho gotama, niṭṭhitaṃ bhattan”ti.</p>
<p><a class="sc" id="69"></a><a class="pts" id="pts2.146"></a><a class="ms" id="p_10M_1188"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya yena brahmāyussa brāhmaṇassa nivesanaṃ tenupasaṅkami; upasaṅkamitvā paññatte āsane nisīdi saddhiṃ ­bhik­khu­saṅ­ghena. Atha kho brahmāyu brāhmaṇo sattāhaṃ buddhap­pamu­khaṃ bhikkhusaṅghaṃ paṇītena khādanīyena bhojanīyena sahatthā santappesi sampavāresi. <a class="wp" id="wp39"></a>Atha kho bhagavā tassa sattāhassa accayena videhesu cārikaṃ pakkāmi. Atha kho brahmāyu brāhmaṇo acira­pakkan­tassa bhagavato kālamakāsi. Atha kho sambahulā bhikkhū yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “brahmāyu, bhante, brāhmaṇo kālaṅkato. Tassa kā gati, ko abhisamparāyo”ti? “Paṇḍito, bhikkhave, brahmāyu brāhmaṇo paccapādi dhammas­sānu­dhammaṃ, na ca maṃ dham­mādhika­ra­ṇaṃ vihesesi. Brahmāyu, bhikkhave, brāhmaṇo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī, anāvattidhammo tasmā lokā”ti.</p>
<p><a class="sc" id="70"></a><a class="ms" id="p_10M_1189"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Brahmāyusuttaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Brāhmaṇavagga</span> <span class="hidden">Brahmāyusutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>