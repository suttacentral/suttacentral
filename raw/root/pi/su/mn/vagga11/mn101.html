<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn101">
<article>
<div class="hgroup">
<p class="division">Majjhima Nikāya 101</p>
<h1>Devadahasutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts2.214"></a><a class="ms" id="p_11M_2"></a><a class="msdiv" id="msdiv1"></a><span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati devadahaṃ nāma sakyānaṃ nigamo. Tatra kho bhagavā bhikkhū āmantesi: <a class="wp" id="wp2"></a>“bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: “santi, bhikkhave, eke samaṇabrāhmaṇā evaṃvādino evaṃdiṭṭhino: ‘yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā aduk­kha­ma­su­khaṃ vā, sabbaṃ taṃ pubbekatahetu. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī’ti. Evaṃvādino, bhikkhave, nigaṇṭhā.</p>
<p><a class="sc" id="2"></a><a class="wp" id="wp3"></a><a class="ms" id="p_11M_3"></a>Evaṃvādāhaṃ, bhikkhave, nigaṇṭhe upasaṅkamitvā evaṃ vadāmi: ‘saccaṃ kira tumhe, āvuso nigaṇṭhā, evaṃvādino evaṃdiṭṭhino—yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā aduk­kha­ma­su­khaṃ vā, sabbaṃ taṃ pubbekatahetu. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī’ti? Te ca me, bhikkhave, nigaṇṭhā evaṃ puṭṭhā ‘āmā’ti paṭijānanti.</p>
<p><a class="sc" id="3"></a><a class="wp" id="wp4"></a><a class="ms" id="p_11M_4"></a>Tyāhaṃ evaṃ vadāmi: ‘kiṃ pana tumhe, āvuso nigaṇṭhā, jānātha—ahuvamheva mayaṃ pubbe, na nāhuvamhā’ti? ‘No hidaṃ, āvuso’.</p>
<p><a class="sc" id="4"></a><a class="ms" id="p_11M_5"></a>‘Kiṃ pana tumhe, āvuso nigaṇṭhā, jānātha—akaramheva mayaṃ pubbe pāpakammaṃ, na nākaramhā’ti? ‘No hidaṃ, āvuso’.</p>
<p><a class="sc" id="5"></a><a class="ms" id="p_11M_6"></a>‘Kiṃ pana tumhe, āvuso nigaṇṭhā, jānātha—evarūpaṃ vā evarūpaṃ vā pāpakammaṃ akaramhā’ti? ‘No hidaṃ, āvuso’.</p>
<p><a class="sc" id="6"></a><a class="pts" id="pts2.215"></a><a class="ms" id="p_11M_7"></a>‘Kiṃ pana tumhe, āvuso nigaṇṭhā, jānātha—ettakaṃ vā dukkhaṃ nijjiṇṇaṃ, ettakaṃ vā dukkhaṃ nijjīretabbaṃ, ettakamhi vā dukkhe nijjiṇṇe sabbaṃ dukkhaṃ nijjiṇṇaṃ bhavissatī’ti? ‘No hidaṃ, āvuso’.</p>
<p><a class="sc" id="7"></a><a class="ms" id="p_11M_8"></a>‘Kiṃ pana tumhe, āvuso nigaṇṭhā, jānātha—diṭṭheva dhamme akusalānaṃ dhammānaṃ pahānaṃ, kusalānaṃ dhammānaṃ upasampadan’ti? ‘No hidaṃ, āvuso’.</p>
<p><a class="sc" id="8"></a><a class="wp" id="wp5"></a><a class="ms" id="p_11M_9"></a><a class="msdiv" id="msdiv2"></a>‘Iti kira tumhe, āvuso nigaṇṭhā, na jānātha—ahuvamheva mayaṃ pubbe, na nāhuvamhāti, na jānātha—akaramheva mayaṃ pubbe pāpakammaṃ, na nākaramhāti, na jānātha—evarūpaṃ vā evarūpaṃ vā pāpakammaṃ akaramhāti, na jānātha—ettakaṃ vā dukkhaṃ nijjiṇṇaṃ, ettakaṃ vā dukkhaṃ nijjīretabbaṃ, ettakamhi vā dukkhe nijjiṇṇe sabbaṃ dukkhaṃ nijjiṇṇaṃ bhavissatīti, na jānātha—diṭṭheva dhamme akusalānaṃ dhammānaṃ pahānaṃ, kusalānaṃ dhammānaṃ upasampadaṃ; evaṃ sante āyasmantānaṃ nigaṇṭhānaṃ na kallamassa veyyākaraṇāya: “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā aduk­kha­ma­su­khaṃ vā, sabbaṃ taṃ pubbekatahetu. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī”ti.</p>
<p><a class="sc" id="9"></a><a class="wp" id="wp6"></a><a class="pts" id="pts2.216"></a><a class="ms" id="p_11M_10"></a>Sace pana tumhe, āvuso nigaṇṭhā, jāneyyātha—ahuvamheva mayaṃ pubbe, na nāhuvamhāti, jāneyyātha—akaramheva mayaṃ pubbe pāpakammaṃ, na nākaramhāti, jāneyyātha—evarūpaṃ vā evarūpaṃ vā pāpakammaṃ akaramhāti, jāneyyātha—ettakaṃ vā dukkhaṃ nijjiṇṇaṃ, ettakaṃ vā dukkhaṃ nijjīretabbaṃ, ettakamhi vā dukkhe nijjiṇṇe sabbaṃ dukkhaṃ nijjiṇṇaṃ bhavissatīti, jāneyyātha—diṭṭheva dhamme akusalānaṃ dhammānaṃ pahānaṃ, kusalānaṃ dhammānaṃ upasampadaṃ; evaṃ sante āyasmantānaṃ nigaṇṭhānaṃ kallamassa veyyākaraṇāya: “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā aduk­kha­ma­su­khaṃ vā, sabbaṃ taṃ pubbekatahetu. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī”ti.</p>
<p><a class="sc" id="10"></a><a class="wp" id="wp7"></a><a class="pts" id="pts2.217"></a><a class="ms" id="p_11M_11"></a><a class="msdiv" id="msdiv3"></a>Seyyathāpi, āvuso nigaṇṭhā, puriso sallena viddho assa savisena <span class="var" title="gāḷha­palepa­nena (mr)" id="note1">gāḷ­hū­pa­lepa­nena</span>; so sallassapi <span class="var" title="vedanāhetu (bj, pts1, mr)" id="note2">vedhanahetu</span> dukkhā <span class="var" title="tippā (bj, s1-3, km, pts1)" id="note3">tibbā</span> kaṭukā vedanā vediyeyya. Tassa mittāmaccā ñātisālohitā bhisakkaṃ sallakattaṃ upaṭṭhāpeyyuṃ. Tassa so bhisakko sallakatto satthena vaṇamukhaṃ parikanteyya; so satthenapi vaṇamukhassa pari­kanta­na­hetu dukkhā tibbā kaṭukā vedanā vediyeyya. Tassa so bhisakko sallakatto esaniyā sallaṃ eseyya; so esaniyāpi sallassa esanāhetu dukkhā tibbā kaṭukā vedanā vediyeyya. Tassa so bhisakko sallakatto sallaṃ <span class="var" title="abbaheyya (bj) | abbhūṇheyya (s1-3, km) | abbyaheyya (pts1)" id="note4">abbuheyya</span>; so sallassapi <span class="var" title="abbahanahetu (bj) | abbhūṇhanahetu (s1-3, km) | abbyahanahetu (pts1)" id="note5">abbuhanahetu</span> dukkhā tibbā kaṭukā vedanā vediyeyya. Tassa so bhisakko sallakatto agadaṅgāraṃ vaṇamukhe odaheyya; so aga­daṅgāras­sapi vaṇamukhe odahanahetu dukkhā tibbā kaṭukā vedanā vediyeyya. So aparena samayena rūḷhena vaṇena sañchavinā arogo assa sukhī serī sayaṃvasī yena kāmaṅgamo. Tassa evamassa: “ahaṃ kho pubbe sallena viddho ahosiṃ savisena gāḷ­hū­pa­lepa­nena. Sohaṃ sallassapi vedhanahetu dukkhā tibbā kaṭukā vedanā vediyiṃ. Tassa me mittāmaccā ñātisālohitā bhisakkaṃ sallakattaṃ upaṭṭhapesuṃ. Tassa me so bhisakko sallakatto satthena vaṇamukhaṃ parikanti; sohaṃ satthenapi vaṇamukhassa pari­kanta­na­hetu dukkhā tibbā kaṭukā vedanā vediyiṃ. Tassa me so bhisakko sallakatto esaniyā sallaṃ esi; so ahaṃ esaniyāpi sallassa esanāhetu dukkhā tibbā kaṭukā vedanā vediyiṃ. Tassa me so bhisakko sallakatto sallaṃ <span class="var" title="abbahi (bj) | abbhūṇhi (s1-3, km) | abbyahi (pts1)" id="note6">abbuhi</span>; sohaṃ sallassapi abbuhanahetu dukkhā tibbā kaṭukā vedanā vediyiṃ. Tassa me so bhisakko sallakatto agadaṅgāraṃ vaṇamukhe odahi; sohaṃ aga­daṅgāras­sapi vaṇamukhe odahanahetu dukkhā tibbā kaṭukā vedanā vediyiṃ. Somhi etarahi rūḷhena vaṇena sañchavinā arogo sukhī serī sayaṃvasī yena kāmaṅgamo”ti.</p>
<p><a class="sc" id="11"></a><a class="wp" id="wp8"></a><a class="ms" id="p_11M_12"></a>Evameva kho, āvuso nigaṇṭhā, sace tumhe jāneyyātha—ahuvamheva mayaṃ pubbe, na nāhuvamhāti, jāneyyātha—akaramheva mayaṃ pubbe pāpakammaṃ, na nākaramhāti, jāneyyātha—evarūpaṃ vā evarūpaṃ vā pāpakammaṃ akaramhāti, jāneyyātha—ettakaṃ vā dukkhaṃ nijjiṇṇaṃ, ettakaṃ vā dukkhaṃ nijjīretabbaṃ, ettakamhi vā dukkhe nijjiṇṇe sabbaṃ dukkhaṃ nijjiṇṇaṃ bhavissatīti, jāneyyātha—diṭṭheva dhamme akusalānaṃ dhammānaṃ pahānaṃ, kusalānaṃ dhammānaṃ upasampadaṃ; evaṃ sante āyasmantānaṃ nigaṇṭhānaṃ kallamassa veyyākaraṇāya: “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā aduk­kha­ma­su­khaṃ vā, sabbaṃ taṃ pubbekatahetu. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī”ti.</p>
<p><a class="sc" id="12"></a><a class="wp" id="wp9"></a><a class="ms" id="p_11M_13"></a>Yasmā ca kho tumhe, āvuso nigaṇṭhā, na jānātha—ahuvamheva mayaṃ pubbe, na nāhuvamhāti, na jānātha—akaramheva mayaṃ pubbe pāpakammaṃ, na nākaramhāti, na jānātha—evarūpaṃ vā evarūpaṃ vā pāpakammaṃ akaramhāti, na jānātha—ettakaṃ vā dukkhaṃ nijjiṇṇaṃ, ettakaṃ vā dukkhaṃ nijjīretabbaṃ, ettakamhi vā dukkhe nijjiṇṇe sabbaṃ dukkhaṃ nijjiṇṇaṃ bhavissatīti, na jānātha—diṭṭheva dhamme akusalānaṃ dhammānaṃ pahānaṃ, kusalānaṃ dhammānaṃ upasampadaṃ; tasmā āyasmantānaṃ nigaṇṭhānaṃ na kallamassa veyyākaraṇāya: “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā aduk­kha­ma­su­khaṃ vā, sabbaṃ taṃ pubbekatahetu. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī”’ti.</p>
<p><a class="sc" id="13"></a><a class="wp" id="wp10"></a><a class="pts" id="pts2.218"></a><a class="ms" id="p_11M_14"></a><a class="msdiv" id="msdiv4"></a>Evaṃ vutte, bhikkhave, te nigaṇṭhā maṃ etadavocuṃ: ‘nigaṇṭho, āvuso, <span class="var" title="nātaputto (bj)" id="note7">nāṭaputto</span> sabbaññū sabbadassāvī, aparisesaṃ ñāṇadassanaṃ paṭijānāti. “Carato ca me tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitan”ti. So evamāha: “atthi kho vo, āvuso nigaṇṭhā, pubbeva pāpakammaṃ kataṃ, taṃ imāya kaṭukāya ­dukka­ra­kārikāya nijjīretha, yaṃ panettha etarahi kāyena saṃvutā vācāya saṃvutā manasā saṃvutā taṃ āyatiṃ pāpakammassa akaraṇaṃ. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī”ti. Tañca panamhākaṃ ruccati ceva khamati ca, tena camhā attamanā’ti.</p>
<p><a class="sc" id="14"></a><a class="wp" id="wp11"></a><a class="ms" id="p_11M_15"></a><a class="msdiv" id="msdiv5"></a>Evaṃ vutte, ahaṃ, bhikkhave, te nigaṇṭhe etadavocaṃ: ‘pañca kho ime, āvuso nigaṇṭhā, dhammā diṭṭheva dhamme dvidhāvipākā. Katame pañca? Saddhā, ruci, anussavo, ākāra­pari­vitakko, diṭṭhi­nij­jhā­nak­khanti—ime kho, āvuso nigaṇṭhā, pañca dhammā diṭṭheva dhamme dvidhāvipākā. Tat­rā­yasman­tānaṃ nigaṇṭhānaṃ kā atītaṃse satthari saddhā, kā ruci, ko anussavo, ko ākāra­pari­vitakko, kā diṭṭhi­nij­jhā­nak­khantī’ti. <span class="var" title="evaṃvādīsu (mr)" id="note8">Evaṃvādī</span> kho ahaṃ, bhikkhave, nigaṇṭhesu na <span class="var" title="kiñci (bj, s1, pts1, mr)" id="note9">kañci</span> sahadhammikaṃ vādapaṭihāraṃ samanupassāmi.</p>
<p><a class="sc" id="15"></a><a class="wp" id="wp12"></a><a class="pts" id="pts2.219"></a><a class="ms" id="p_11M_16"></a><span class="var" title="puna ca parāhaṃ (pts1) | puna ca panāhaṃ (mr)" id="note10">Puna caparāhaṃ</span>, bhikkhave, te nigaṇṭhe evaṃ vadāmi: ‘taṃ kiṃ maññatha, āvuso nigaṇṭhā. Yasmiṃ vo samaye <span class="var" title="tippo (pts1)" id="note11">tibbo</span> upakkamo hoti tibbaṃ padhānaṃ, tibbā tasmiṃ samaye opakkamikā dukkhā tibbā kaṭukā vedanā vediyetha; yasmiṃ pana vo samaye na tibbo upakkamo hoti na tibbaṃ padhānaṃ, na tibbā tasmiṃ samaye opakkamikā dukkhā tibbā kaṭukā vedanā vediyethā’ti? ‘Yasmiṃ no, āvuso gotama, samaye tibbo upakkamo hoti tibbaṃ padhānaṃ, tibbā tasmiṃ samaye opakkamikā dukkhā tibbā kaṭukā vedanā vediyāma; yasmiṃ pana no samaye na tibbo upakkamo hoti na tibbaṃ padhānaṃ, na tibbā tasmiṃ samaye opakkamikā dukkhā tibbā kaṭukā vedanā vediyāmā’ti.</p>
<p><a class="sc" id="16"></a><a class="wp" id="wp13"></a><a class="ms" id="p_11M_17"></a><a class="msdiv" id="msdiv6"></a>‘Iti kira, āvuso nigaṇṭhā, yasmiṃ vo samaye tibbo upakkamo hoti tibbaṃ padhānaṃ, tibbā tasmiṃ samaye opakkamikā dukkhā tibbā kaṭukā vedanā vediyetha; yasmiṃ pana vo samaye na tibbo upakkamo hoti na tibbaṃ padhānaṃ, na tibbā tasmiṃ samaye opakkamikā dukkhā tibbā kaṭukā vedanā vediyetha. Evaṃ sante āyasmantānaṃ nigaṇṭhānaṃ na kallamassa veyyākaraṇāya: “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā aduk­kha­ma­su­khaṃ vā, sabbaṃ taṃ pubbekatahetu. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī”ti.</p>
<p><a class="sc" id="17"></a><a class="wp" id="wp14"></a><a class="ms" id="p_11M_18"></a>Sace, āvuso nigaṇṭhā, yasmiṃ vo samaye tibbo upakkamo hoti tibbaṃ padhānaṃ, na tibbā tasmiṃ samaye opakkamikā dukkhā tibbā kaṭukā vedanā vediyetha; yasmiṃ pana vo samaye na tibbo upakkamo hoti na tibbaṃ padhānaṃ, tibbā <span class="var" title="tiṭṭheyyeva tasmiṃ samaye ... vedanā (s1-3, km, pts1)" id="note12">tasmiṃ samaye opakkamikā dukkhā tibbā kaṭukā vedanā vediyetha</span>; evaṃ sante āyasmantānaṃ nigaṇṭhānaṃ kallamassa veyyākaraṇāya: “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā aduk­kha­ma­su­khaṃ vā, sabbaṃ taṃ pubbekatahetu. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī”ti.</p>
<p><a class="sc" id="18"></a><a class="wp" id="wp15"></a><a class="pts" id="pts2.220"></a><a class="ms" id="p_11M_19"></a>Yasmā ca kho, āvuso nigaṇṭhā, yasmiṃ vo samaye tibbo upakkamo hoti tibbaṃ padhānaṃ, tibbā tasmiṃ samaye opakkamikā dukkhā tibbā kaṭukā vedanā vediyetha; yasmiṃ pana vo samaye na tibbo upakkamo hoti na tibbaṃ padhānaṃ, na tibbā tasmiṃ samaye opakkamikā dukkhā tibbā kaṭukā vedanā vediyetha; te tumhe sāmaṃyeva opakkamikā dukkhā tibbā kaṭukā vedanā vedayamānā avijjā aññāṇā sammohā vipaccetha: “yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā aduk­kha­ma­su­khaṃ vā, sabbaṃ taṃ pubbekatahetu. Iti purāṇānaṃ kammānaṃ tapasā byantībhāvā, navānaṃ kammānaṃ akaraṇā, āyatiṃ anavassavo; āyatiṃ anavassavā kammakkhayo; kammakkhayā dukkhakkhayo; dukkhakkhayā vedanākkhayo; vedanākkhayā sabbaṃ dukkhaṃ nijjiṇṇaṃ bhavissatī”’ti. <span class="var" title="evaṃvādīsupi (mr)" id="note13">Evaṃvādīpi</span> kho ahaṃ, bhikkhave, nigaṇṭhesu na kañci sahadhammikaṃ vādapaṭihāraṃ samanupassāmi.</p>
<p><a class="sc" id="19"></a><a class="wp" id="wp16"></a><a class="ms" id="p_11M_20"></a><a class="msdiv" id="msdiv7"></a>Puna caparāhaṃ, bhikkhave, te nigaṇṭhe evaṃ vadāmi: ‘taṃ kiṃ maññathāvuso nigaṇṭhā, yamidaṃ kammaṃ diṭṭha­dhamma­ve­danīyaṃ taṃ upakkamena vā padhānena vā sam­parā­ya­ve­danīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="20"></a><a class="ms" id="p_11M_21"></a>‘Yaṃ panidaṃ kammaṃ sam­parā­ya­ve­danīyaṃ taṃ upakkamena vā padhānena vā diṭṭha­dhamma­ve­danīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="21"></a><a class="wp" id="wp17"></a><a class="ms" id="p_11M_22"></a>‘Taṃ kiṃ maññathāvuso nigaṇṭhā, yamidaṃ kammaṃ sukhavedanīyaṃ taṃ upakkamena vā padhānena vā duk­kha­ve­danīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="22"></a><a class="ms" id="p_11M_23"></a>‘Yaṃ panidaṃ kammaṃ duk­kha­ve­danīyaṃ taṃ upakkamena vā padhānena vā sukhavedanīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="23"></a><a class="wp" id="wp18"></a><a class="ms" id="p_11M_24"></a>‘Taṃ kiṃ maññathāvuso nigaṇṭhā, yamidaṃ kammaṃ pari­pakka­ve­danīyaṃ taṃ upakkamena vā padhānena vā apari­pakka­ve­danīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="24"></a><a class="ms" id="p_11M_25"></a>‘Yaṃ panidaṃ kammaṃ apari­pakka­ve­danīyaṃ taṃ upakkamena vā padhānena vā pari­pakka­ve­danīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="25"></a><a class="wp" id="wp19"></a><a class="pts" id="pts2.221"></a><a class="ms" id="p_11M_26"></a>‘Taṃ kiṃ maññathāvuso nigaṇṭhā, yamidaṃ kammaṃ bahuvedanīyaṃ taṃ upakkamena vā padhānena vā appavedanīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="26"></a><a class="ms" id="p_11M_27"></a>‘Yaṃ panidaṃ kammaṃ appavedanīyaṃ taṃ upakkamena vā padhānena vā bahuvedanīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="27"></a><a class="wp" id="wp20"></a><a class="ms" id="p_11M_28"></a>‘Taṃ kiṃ maññathāvuso nigaṇṭhā, yamidaṃ kammaṃ savedanīyaṃ taṃ upakkamena vā padhānena vā avedanīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="28"></a><a class="ms" id="p_11M_29"></a>‘Yaṃ panidaṃ kammaṃ avedanīyaṃ taṃ upakkamena vā padhānena vā savedanīyaṃ hotūti labbhametan’ti? ‘No hidaṃ, āvuso’.</p>
<p><a class="sc" id="29"></a><a class="wp" id="wp21"></a><a class="pts" id="pts2.222"></a><a class="ms" id="p_11M_30"></a><a class="msdiv" id="msdiv8"></a>‘Iti kira, āvuso nigaṇṭhā, yamidaṃ kammaṃ diṭṭha­dhamma­ve­danīyaṃ taṃ upakkamena vā padhānena vā sam­parā­ya­ve­danīyaṃ hotūti alabbhametaṃ, yaṃ panidaṃ kammaṃ sam­parā­ya­ve­danīyaṃ taṃ upakkamena vā padhānena vā diṭṭha­dhamma­ve­danīyaṃ hotūti alabbhametaṃ, yamidaṃ kammaṃ sukhavedanīyaṃ taṃ upakkamena vā padhānena vā duk­kha­ve­danīyaṃ hotūti alabbhametaṃ, yamidaṃ kammaṃ duk­kha­ve­danīyaṃ taṃ upakkamena vā padhānena vā sukhavedanīyaṃ hotūti alabbhametaṃ, yamidaṃ kammaṃ pari­pakka­ve­danīyaṃ taṃ upakkamena vā padhānena vā apari­pakka­ve­danīyaṃ hotūti alabbhametaṃ, yamidaṃ kammaṃ apari­pakka­ve­danīyaṃ taṃ upakkamena vā padhānena vā pari­pakka­ve­danīyaṃ hotūti alabbhametaṃ, yamidaṃ kammaṃ bahuvedanīyaṃ taṃ upakkamena vā padhānena vā appavedanīyaṃ hotūti alabbhametaṃ, yamidaṃ kammaṃ appavedanīyaṃ taṃ upakkamena vā padhānena vā bahuvedanīyaṃ hotūti alabbhametaṃ, yamidaṃ kammaṃ savedanīyaṃ taṃ upakkamena vā padhānena vā avedanīyaṃ hotūti alabbhametaṃ, yamidaṃ kammaṃ avedanīyaṃ taṃ upakkamena vā padhānena vā savedanīyaṃ hotūti alabbhametaṃ; evaṃ sante āyasmantānaṃ nigaṇṭhānaṃ aphalo upakkamo hoti, aphalaṃ padhānaṃ’.</p>
<p><a class="sc" id="30"></a><a class="wp" id="wp22"></a><a class="ms" id="p_11M_31"></a>Evaṃvādī, bhikkhave, nigaṇṭhā. Evaṃvādīnaṃ, bhikkhave, nigaṇṭhānaṃ dasa sahadhammikā vādānuvādā gārayhaṃ ṭhānaṃ āgacchanti.</p>
<p><a class="sc" id="31"></a><a class="ms" id="p_11M_32"></a><a class="msdiv" id="msdiv9"></a>Sace, bhikkhave, sattā pubbekatahetu sukhadukkhaṃ paṭisaṃvedenti; addhā, bhikkhave, nigaṇṭhā pubbe duk­kaṭakam­ma­kārino yaṃ etarahi evarūpā dukkhā tibbā kaṭukā vedanā vediyanti. Sace, bhikkhave, sattā issara­nim­mā­na­hetu sukhadukkhaṃ paṭisaṃvedenti; addhā, bhikkhave, nigaṇṭhā pāpakena issarena nimmitā yaṃ etarahi evarūpā dukkhā tibbā kaṭukā vedanā vediyanti. Sace, bhikkhave, sattā saṅga­ti­bhāva­hetu sukhadukkhaṃ paṭisaṃvedenti; addhā, bhikkhave, nigaṇṭhā pāpasaṅgatikā yaṃ etarahi evarūpā dukkhā tibbā kaṭukā vedanā vediyanti. Sace, bhikkhave, sattā abhijātihetu sukhadukkhaṃ paṭisaṃvedenti; addhā, bhikkhave, nigaṇṭhā pāpābhijātikā yaṃ etarahi evarūpā dukkhā tibbā kaṭukā vedanā vediyanti. Sace, bhikkhave, sattā diṭṭha­dham­mū­pakka­ma­hetu sukhadukkhaṃ paṭisaṃvedenti; addhā, bhikkhave, nigaṇṭhā evarūpā diṭṭha­dhammū­pakkamā yaṃ etarahi evarūpā dukkhā tibbā kaṭukā vedanā vediyanti.</p>
<p><a class="sc" id="32"></a><a class="pts" id="pts2.223"></a><a class="ms" id="p_11M_33"></a>Sace, bhikkhave, sattā pubbekatahetu sukhadukkhaṃ paṭisaṃvedenti, gārayhā nigaṇṭhā; no ce sattā pubbekatahetu sukhadukkhaṃ paṭisaṃvedenti, gārayhā nigaṇṭhā. Sace, bhikkhave, sattā issara­nim­mā­na­hetu sukhadukkhaṃ paṭisaṃvedenti, gārayhā nigaṇṭhā; no ce sattā issara­nim­mā­na­hetu sukhadukkhaṃ paṭisaṃvedenti, gārayhā nigaṇṭhā. Sace, bhikkhave, sattā saṅga­ti­bhāva­hetu sukhadukkhaṃ paṭisaṃvedenti, gārayhā nigaṇṭhā; no ce sattā saṅga­ti­bhāva­hetu sukhadukkhaṃ paṭisaṃvedenti, gārayhā nigaṇṭhā. Sace, bhikkhave, sattā abhijātihetu sukhadukkhaṃ paṭisaṃvedenti, gārayhā nigaṇṭhā; no ce sattā abhijātihetu sukhadukkhaṃ paṭisaṃvedenti, gārayhā nigaṇṭhā. Sace, bhikkhave, sattā diṭṭha­dham­mū­pakka­ma­hetu sukhadukkhaṃ paṭisaṃvedenti, gārayhā nigaṇṭhā; no ce sattā diṭṭha­dham­mū­pakka­ma­hetu sukhadukkhaṃ paṭisaṃvedenti, gārayhā nigaṇṭhā. Evaṃvādī, bhikkhave, nigaṇṭhā. Evaṃvādīnaṃ, bhikkhave, nigaṇṭhānaṃ ime dasa sahadhammikā vādānuvādā gārayhaṃ ṭhānaṃ āgacchanti. Evaṃ kho, bhikkhave, aphalo upakkamo hoti, aphalaṃ padhānaṃ.</p>
<p><a class="sc" id="33"></a><a class="wp" id="wp23"></a><a class="ms" id="p_11M_34"></a><a class="msdiv" id="msdiv10"></a>Kathañca, bhikkhave, saphalo upakkamo hoti, saphalaṃ padhānaṃ? Idha, bhikkhave, bhikkhu na heva anaddhabhūtaṃ attānaṃ dukkhena addhabhāveti, dhammikañca sukhaṃ na pariccajati, tasmiñca sukhe anadhimucchito hoti. So evaṃ pajānāti: ‘imassa kho me duk­kha­nidānassa saṅkhāraṃ padahato saṅ­khā­rap­pa­dhānā virāgo hoti, imassa pana me duk­kha­nidānassa ajjhupekkhato upekkhaṃ bhāvayato virāgo hotī’ti. So <span class="var" title="yassa kho hi panassa (si) | yassa hi khvassa (s1-3) | yassa khvāssa (pts1)" id="note15">yassa hi khvāssa</span> duk­kha­nidānassa saṅkhāraṃ padahato saṅ­khā­rap­pa­dhānā virāgo hoti, saṅkhāraṃ tattha padahati. Yassa panassa duk­kha­nidānassa ajjhupekkhato upekkhaṃ bhāvayato virāgo hoti, upekkhaṃ tattha bhāveti. Tassa tassa duk­kha­nidānassa saṅkhāraṃ padahato saṅ­khā­rap­pa­dhānā virāgo hoti—evampissa taṃ dukkhaṃ nijjiṇṇaṃ hoti. Tassa tassa duk­kha­nidānassa ajjhupekkhato upekkhaṃ bhāvayato virāgo hoti—evampissa taṃ dukkhaṃ nijjiṇṇaṃ hoti.</p>
<p><a class="sc" id="34"></a><a class="wp" id="wp24"></a><a class="pts" id="pts2.224"></a><a class="ms" id="p_11M_35"></a><a class="msdiv" id="msdiv11"></a>Seyyathāpi, bhikkhave, puriso itthiyā sāratto paṭi­baddha­citto tibbacchando tibbāpekkho. So taṃ itthiṃ passeyya aññena purisena saddhiṃ santiṭṭhantiṃ sallapantiṃ sañjagghantiṃ saṃhasantiṃ. Taṃ kiṃ maññatha, bhikkhave, api nu tassa purisassa amuṃ itthiṃ disvā aññena purisena saddhiṃ santiṭṭhantiṃ sallapantiṃ sañjagghantiṃ saṃhasantiṃ uppajjeyyuṃ soka­pari­deva­duk­kha­do­manas­sūpāyāsā”ti? “Evaṃ, bhante”. “Taṃ kissa hetu”? “Amu hi, bhante, puriso amussā itthiyā sāratto paṭi­baddha­citto tibbacchando tibbāpekkho. Tasmā taṃ itthiṃ disvā aññena purisena saddhiṃ santiṭṭhantiṃ sallapantiṃ sañjagghantiṃ saṃhasantiṃ uppajjeyyuṃ soka­pari­deva­duk­kha­do­manas­sūpāyāsā”ti. <a class="wp" id="wp25"></a>“Atha kho, bhikkhave, tassa purisassa evamassa: ‘ahaṃ kho amussā itthiyā sāratto paṭi­baddha­citto tibbacchando tibbāpekkho. Tassa me amuṃ itthiṃ disvā aññena purisena saddhiṃ santiṭṭhantiṃ sallapantiṃ sañjagghantiṃ saṃhasantiṃ uppajjanti soka­pari­deva­duk­kha­do­manas­sūpāyāsā. Yannūnāhaṃ yo me amussā itthiyā chandarāgo taṃ pajaheyyan’ti. So yo amussā itthiyā chandarāgo taṃ pajaheyya. So taṃ itthiṃ passeyya aparena samayena aññena purisena saddhiṃ santiṭṭhantiṃ sallapantiṃ sañjagghantiṃ saṃhasantiṃ. Taṃ kiṃ maññatha, bhikkhave, api nu tassa purisassa amuṃ itthiṃ disvā aññena purisena saddhiṃ santiṭṭhantiṃ sallapantiṃ sañjagghantiṃ saṃhasantiṃ uppajjeyyuṃ soka­pari­deva­duk­kha­do­manas­sūpāyāsā”ti? “No hetaṃ, bhante”. “Taṃ kissa hetu”? “Amu hi, bhante, puriso amussā itthiyā virāgo. Tasmā taṃ itthiṃ disvā aññena purisena saddhiṃ santiṭṭhantiṃ sallapantiṃ sañjagghantiṃ saṃhasantiṃ na uppajjeyyuṃ soka­pari­deva­duk­kha­do­manas­sūpāyāsā”ti.</p>
<p><a class="sc" id="35"></a><a class="wp" id="wp26"></a><a class="pts" id="pts2.225"></a><a class="ms" id="p_11M_36"></a>“Evameva kho, bhikkhave, bhikkhu na heva anaddhabhūtaṃ attānaṃ dukkhena addhabhāveti, dhammikañca sukhaṃ na pariccajati, tasmiñca sukhe anadhimucchito hoti. So evaṃ pajānāti: ‘imassa kho me duk­kha­nidānassa saṅkhāraṃ padahato saṅ­khā­rap­pa­dhānā virāgo hoti, imassa pana me duk­kha­nidānassa ajjhupekkhato upekkhaṃ bhāvayato virāgo hotī’ti. So yassa hi khvāssa duk­kha­nidānassa saṅkhāraṃ padahato saṅ­khā­rap­pa­dhānā virāgo hoti, saṅkhāraṃ tattha padahati; yassa panassa duk­kha­nidānassa ajjhupekkhato upekkhaṃ bhāvayato virāgo hoti, upekkhaṃ tattha bhāveti. Tassa tassa duk­kha­nidānassa saṅkhāraṃ padahato saṅ­khā­rap­pa­dhānā virāgo hoti—evampissa taṃ dukkhaṃ nijjiṇṇaṃ hoti. Tassa tassa duk­kha­nidānassa ajjhupekkhato upekkhaṃ bhāvayato virāgo hoti—evampissa taṃ dukkhaṃ nijjiṇṇaṃ hoti. Evampi, bhikkhave, saphalo upakkamo hoti, saphalaṃ padhānaṃ.</p>
<p><a class="sc" id="36"></a><a class="wp" id="wp27"></a><a class="ms" id="p_11M_37"></a><a class="msdiv" id="msdiv12"></a>Puna caparaṃ, bhikkhave, bhikkhu iti paṭi­sañcik­khati: ‘yathāsukhaṃ kho me viharato akusalā dhammā abhivaḍḍhanti, kusalā dhammā parihāyanti; dukkhāya pana me attānaṃ padahato akusalā dhammā parihāyanti, kusalā dhammā abhivaḍḍhanti. Yannūnāhaṃ dukkhāya attānaṃ padaheyyan’ti. So dukkhāya attānaṃ padahati. Tassa dukkhāya attānaṃ padahato akusalā dhammā parihāyanti kusalā dhammā abhivaḍḍhanti. So na aparena samayena dukkhāya attānaṃ padahati. Taṃ kissa hetu? Yassa hi so, bhikkhave, bhikkhu atthāya dukkhāya attānaṃ padaheyya svāssa attho abhinipphanno hoti. Tasmā na aparena samayena dukkhāya attānaṃ padahati.</p>
<p><a class="sc" id="37"></a><a class="wp" id="wp28"></a><a class="pts" id="pts2.226"></a><a class="ms" id="p_11M_38"></a>Seyyathāpi, bhikkhave, usukāro tejanaṃ dvīsu alātesu ātāpeti paritāpeti ujuṃ karoti kammaniyaṃ. <a class="wp" id="wp29"></a>Yato kho, bhikkhave, usukārassa tejanaṃ dvīsu alātesu ātāpitaṃ hoti paritāpitaṃ ujuṃ <span class="var" title="ujuṃ kataṃ hoti (bj) | ujukataṃ (s1-3)" id="note16">kataṃ</span> kammaniyaṃ, na so taṃ aparena samayena usukāro tejanaṃ dvīsu alātesu ātāpeti paritāpeti ujuṃ karoti kammaniyaṃ. Taṃ kissa hetu? Yassa hi so, bhikkhave, atthāya usukāro tejanaṃ dvīsu alātesu ātāpeyya paritāpeyya ujuṃ kareyya kammaniyaṃ svāssa attho abhinipphanno hoti. Tasmā na aparena samayena usukāro tejanaṃ dvīsu alātesu ātāpeti paritāpeti ujuṃ karoti kammaniyaṃ. Evameva kho, bhikkhave, bhikkhu iti paṭi­sañcik­khati: ‘yathāsukhaṃ kho me viharato akusalā dhammā abhivaḍḍhanti, kusalā dhammā parihāyanti; dukkhāya pana me attānaṃ padahato akusalā dhammā parihāyanti, kusalā dhammā abhivaḍḍhanti. Yannūnāhaṃ dukkhāya attānaṃ padaheyyan’ti. So dukkhāya attānaṃ padahati. Tassa dukkhāya attānaṃ padahato akusalā dhammā parihāyanti, kusalā dhammā abhivaḍḍhanti. So na aparena samayena dukkhāya attānaṃ padahati. Taṃ kissa hetu? Yassa hi so, bhikkhave, bhikkhu atthāya dukkhāya attānaṃ padaheyya svāssa attho abhinipphanno hoti. Tasmā na aparena samayena dukkhāya attānaṃ padahati. Evampi, bhikkhave, saphalo upakkamo hoti, saphalaṃ padhānaṃ.</p>
<p><a class="sc" id="38"></a><a class="wp" id="wp30"></a><a class="ms" id="p_11M_39"></a><a class="msdiv" id="msdiv13"></a>Puna caparaṃ, bhikkhave, idha tathāgato loke uppajjati arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā. So imaṃ lokaṃ sadevakaṃ samārakaṃ sabrahmakaṃ ­sassama­ṇab­rāhma­ṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti. <a class="wp" id="wp31"></a>Taṃ dhammaṃ suṇāti gahapati vā gahapatiputto vā aññatarasmiṃ vā kule paccājāto. So taṃ dhammaṃ sutvā tathāgate saddhaṃ paṭilabhati. So tena saddhā­paṭi­lā­bhena samannāgato iti paṭi­sañcik­khati: ‘sambādho gharāvāso rajāpatho, abbhokāso pabbajjā. Nayidaṃ sukaraṃ agāraṃ ajjhāvasatā ekanta­pari­puṇṇaṃ ekanta­pari­suddhaṃ saṅkhalikhitaṃ brahmacariyaṃ carituṃ. Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ti. So aparena samayena appaṃ vā bhogakkhandhaṃ pahāya mahantaṃ vā bhogakkhandhaṃ pahāya, appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajati.</p>
<p><a class="sc" id="39"></a><a class="wp" id="wp32"></a><a class="ms" id="p_11M_40"></a><a class="msdiv" id="msdiv14"></a>So evaṃ pabbajito samāno bhikkhūnaṃ sikkhā­sājīva­samā­panno pāṇātipātaṃ pahāya pāṇātipātā paṭivirato hoti nihitadaṇḍo nihitasattho, lajjī dayāpanno sabba­pāṇa­bhūta­hi­tānukampī viharati. Adinnādānaṃ pahāya adinnādānā paṭivirato hoti dinnādāyī dinna­pāṭikaṅ­khī, athenena sucibhūtena attanā viharati. Abrahmacariyaṃ pahāya brahmacārī hoti ārācārī virato methunā gāmadhammā. Musāvādaṃ pahāya musāvādā paṭivirato hoti saccavādī saccasandho theto paccayiko avisaṃvādako lokassa. Pisuṇaṃ vācaṃ pahāya pisuṇāya vācāya paṭivirato hoti; ito sutvā na amutra akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya—iti bhinnānaṃ vā sandhātā sahitānaṃ vā anuppadātā samaggārāmo samaggarato samagganandī samaggakaraṇiṃ vācaṃ bhāsitā hoti. Pharusaṃ vācaṃ pahāya pharusāya vācāya paṭivirato hoti; yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṃ vācaṃ bhāsitā hoti. Samphappalāpaṃ pahāya samphappalāpā paṭivirato hoti kālavādī bhūtavādī atthavādī dhammavādī vinayavādī, nidhānavatiṃ vācaṃ bhāsitā kālena sāpadesaṃ pariyantavatiṃ atthasaṃhitaṃ. So bīja­gāma­bhūta­gāma­samāram­bhā paṭivirato hoti. Ekabhattiko hoti rattūparato virato vikālabhojanā. Nacca­gīta­vādita­visūka­dassanā paṭivirato hoti. Mālā­gandha­vi­lepa­na­dhāra­ṇa­maṇḍa­na­vi­bhū­sa­naṭ­ṭhānā paṭivirato hoti. Uccāsaya­na­ma­hāsayanā paṭivirato hoti. Jāta­rūpa­rajata­paṭig­gahaṇā paṭivirato hoti. Āmaka­dhañña­paṭig­gahaṇā paṭivirato hoti. Āmaka­maṃsa­paṭig­gahaṇā paṭivirato hoti. Itthi­kumāri­ka­paṭig­gahaṇā paṭivirato hoti. Dāsi­dāsa­paṭig­gahaṇā paṭivirato hoti. Ajeḷa­ka­paṭig­gahaṇā paṭivirato hoti. Kukku­ṭa­sūkara­paṭig­gahaṇā paṭivirato hoti. Hatthi­ga­vassava­ḷava­paṭig­gahaṇā paṭivirato hoti. Khetta­vatthu­paṭig­gahaṇā paṭivirato hoti. Dūteyya­pahiṇa­gamanā­nuyogā paṭivirato hoti. Kayavikkayā paṭivirato hoti. Tulā­kūṭa­kaṃsa­kūṭa­māna­kūṭā paṭivirato hoti. <span class="var" title="... sāviyogā (s1-3, km, mr)" id="note18">Ukko­ṭana­vañ­cana­nikati­sāci­yogā</span> paṭivirato hoti. Cheda­na­va­dha­bandha­na­vi­parā­mo­sa­ālo­pa­saha­sā­kārā paṭivirato hoti.</p>
<p><a class="sc" id="40"></a><a class="wp" id="wp33"></a><a class="ms" id="p_11M_41"></a>So santuṭṭho hoti kāya­pari­hāri­kena cīvarena, kucchi­pari­hāri­kena piṇḍapātena. So yena yeneva pakkamati samādāyeva pakkamati. Seyyathāpi nāma pakkhī sakuṇo yena yeneva ḍeti sapattabhārova ḍeti; evameva bhikkhu santuṭṭho hoti kāya­pari­hāri­kena cīvarena, kucchi­pari­hāri­kena piṇḍapātena; so yena yeneva pakkamati samādāyeva pakkamati. So iminā ariyena sīlakkhandhena samannāgato ajjhattaṃ anavajjasukhaṃ paṭisaṃvedeti.</p>
<p><a class="sc" id="41"></a><a class="wp" id="wp34"></a><a class="ms" id="p_11M_42"></a><a class="msdiv" id="msdiv15"></a>So cakkhunā rūpaṃ disvā na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Sotena saddaṃ sutvā … pe … ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā … pe … manasā dhammaṃ viññāya na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ manindriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati. So iminā ariyena indriya­saṃ­varena samannāgato ajjhattaṃ abyāsekasukhaṃ paṭisaṃvedeti.</p>
<p><a class="sc" id="42"></a><a class="wp" id="wp35"></a><a class="ms" id="p_11M_43"></a>So abhikkante paṭikkante sampajānakārī hoti, ālokite vilokite sampajānakārī hoti, <span class="var" title="sammiñjite (bj, s1-3, km)" id="note19">samiñjite</span> pasārite sampajānakārī hoti, saṅghā­ṭi­patta­cīvara­dhāraṇe sampajānakārī hoti, asite pīte khāyite sāyite sampajānakārī hoti, uccāra­passā­va­kamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.</p>
<p><a class="sc" id="43"></a><a class="wp" id="wp35-37"></a><a class="ms" id="p_11M_44"></a><a class="msdiv" id="msdiv16"></a> So iminā ca ariyena sīlakkhandhena samannāgato, imāya ca ariyāya santuṭṭhiyā samannāgato, iminā ca ariyena indriya­saṃ­varena samannāgato, iminā ca ariyena sati­sam­pajañ­ñena samannāgato vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ. So pacchābhattaṃ piṇḍa­pāta­paṭik­kanto nisīdati pallaṅkaṃ ābhujitvā, ujuṃ kāyaṃ paṇidhāya, parimukhaṃ satiṃ upaṭṭhapetvā. So abhijjhaṃ loke pahāya vigatā­bhij­jhena cetasā viharati, abhijjhāya cittaṃ parisodheti. Byāpādapadosaṃ pahāya abyāpannacitto viharati sabba­pāṇa­bhūta­hi­tānukampī, byāpādapadosā cittaṃ parisodheti. Thinamiddhaṃ pahāya vigata­thina­middho viharati ālokasaññī sato sampajāno, thinamiddhā cittaṃ parisodheti. Uddhac­ca­kukkuc­caṃ pahāya anuddhato viharati ajjhattaṃ vūpasantacitto, uddhac­ca­kukkuccā cittaṃ parisodheti. Vicikicchaṃ pahāya tiṇ­ṇavici­kiccho viharati akathaṃkathī kusalesu dhammesu, vicikicchāya cittaṃ parisodheti.</p>
<p><a class="sc" id="44"></a><a class="wp" id="wp38"></a><a class="ms" id="p_11M_45"></a>So ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Evampi, bhikkhave, saphalo upakkamo hoti, saphalaṃ padhānaṃ.</p>
<p><a class="sc" id="45"></a><a class="wp" id="wp39"></a><a class="ms" id="p_11M_46"></a>Puna caparaṃ, bhikkhave, bhikkhu vitak­ka­vicārā­naṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Evampi, bhikkhave, saphalo upakkamo hoti, saphalaṃ padhānaṃ.</p>
<p><a class="sc" id="46"></a><a class="wp" id="wp40"></a><a class="ms" id="p_11M_47"></a>Puna caparaṃ, bhikkhave, bhikkhu pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti. Yaṃ taṃ ariyā ācikkhanti: ‘upekkhako satimā sukhavihārī’ti tatiyaṃ jhānaṃ upasampajja viharati. Evampi, bhikkhave, saphalo upakkamo hoti, saphalaṃ padhānaṃ.</p>
<p><a class="sc" id="47"></a><a class="wp" id="wp41"></a><a class="ms" id="p_11M_48"></a>Puna caparaṃ, bhikkhave, bhikkhu sukhassa ca pahānā dukkhassa ca pahānā, pubbeva somanas­sa­do­manas­sā­naṃ atthaṅgamā, aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati. Evampi, bhikkhave, saphalo upakkamo hoti, saphalaṃ padhānaṃ.</p>
<p><a class="sc" id="48"></a><a class="wp" id="wp42"></a><a class="ms" id="p_11M_49"></a><a class="msdiv" id="msdiv17"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte pubbe­nivāsā­nus­sati­ñāṇāya cittaṃ abhininnāmeti. So anekavihitaṃ pubbenivāsaṃ anussarati, <span class="var" title="seyyathīdaṃ (bj, s1-3, km, pts1)" id="note21">seyyathidaṃ</span>—ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jāti­sata­sahas­sampi anekepi saṃvaṭṭakappe anekepi vivaṭṭakappe anekepi saṃ­vaṭṭa­vi­vaṭṭa­kappe: ‘amutrāsiṃ evaṃnāmo evaṃgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto amutra udapādiṃ; tatrāpāsiṃ evaṃnāmo evaṃgotto evaṃvaṇṇo evamāhāro evaṃsu­kha­duk­khap­paṭi­saṃ­vedī evamā­yu­pariyanto, so tato cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ anussarati. Evampi, bhikkhave, saphalo upakkamo hoti, saphalaṃ padhānaṃ.</p>
<p><a class="sc" id="49"></a><a class="wp" id="wp43"></a><a class="ms" id="p_11M_50"></a><a class="msdiv" id="msdiv18"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte sattānaṃ cutū­papāta­ñā­ṇāya cittaṃ abhininnāmeti. So dibbena cakkhunā visuddhena atik­kanta­mānusa­kena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti: ‘ime vata bhonto sattā kāya­ducca­ritena samannāgatā vacī­ducca­ritena samannāgatā mano­ducca­ritena samannāgatā ariyānaṃ upavādakā micchādiṭṭhikā micchā­diṭṭhi­kamma­sa­mādānā, te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammā­diṭṭhi­kam­masamā­dānā, te kāyassa bhedā paraṃ maraṇā sugatiṃ saggaṃ lokaṃ upapannā’ti. Iti dibbena cakkhunā visuddhena atik­kanta­mānusa­kena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti. Evampi, bhikkhave, saphalo upakkamo hoti, saphalaṃ padhānaṃ.</p>
<p><a class="sc" id="50"></a><a class="wp" id="wp44"></a><a class="pts" id="pts2.227"></a><a class="ms" id="p_11M_51"></a><a class="msdiv" id="msdiv19"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte āsavānaṃ khayañāṇāya cittaṃ abhininnāmeti. So ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ duk­kha­nirodha­gāminī paṭipadā’ti yathābhūtaṃ pajānāti; ‘ime āsavā’ti yathābhūtaṃ pajānāti, ‘ayaṃ āsavasamudayo’ti yathābhūtaṃ pajānāti, ‘ayaṃ āsavanirodho’ti yathābhūtaṃ pajānāti, ‘ayaṃ āsava­nirodha­gāminī paṭipadā’ti yathābhūtaṃ pajānāti. <a class="wp" id="wp45"></a>Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccati. Vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Evampi kho, bhikkhave, saphalo upakkamo hoti, saphalaṃ padhānaṃ. <a class="wp" id="wp46"></a>Evaṃvādī, bhikkhave, <span class="var" title=" tathāgato, evaṃvādiṃ bhikkhave tathāgataṃ (sī1, syā1-3, kaṃ, pā1), ka-sī, cha1-2" id="note22">tathāgatā. Evaṃvādīnaṃ, bhikkhave, tathāgatānaṃ</span> dasa sahadhammikā pāsaṃsaṭṭhānā āgacchanti.</p>
<p><a class="sc" id="51"></a><a class="ms" id="p_11M_52"></a><a class="msdiv" id="msdiv20"></a>Sace, bhikkhave, sattā pubbekatahetu sukhadukkhaṃ paṭisaṃvedenti; addhā, bhikkhave, tathāgato pubbe sukatakam­ma­kārī yaṃ etarahi evarūpā anāsavā sukhā vedanā vedeti. Sace, bhikkhave, sattā issara­nim­mā­na­hetu sukhadukkhaṃ paṭisaṃvedenti; addhā, bhikkhave, tathāgato bhaddakena issarena nimmito yaṃ etarahi evarūpā anāsavā sukhā vedanā vedeti. Sace, bhikkhave, sattā saṅga­ti­bhāva­hetu sukhadukkhaṃ paṭisaṃvedenti; addhā, bhikkhave, tathāgato kal­yāṇa­saṅga­tiko yaṃ etarahi evarūpā anāsavā sukhā vedanā vedeti. Sace, bhikkhave, sattā abhijātihetu sukhadukkhaṃ paṭisaṃvedenti; addhā, bhikkhave, tathāgato kalyā­ṇā­bhi­jātiko yaṃ etarahi evarūpā anāsavā sukhā vedanā vedeti. Sace, bhikkhave, sattā diṭṭha­dham­mū­pakka­ma­hetu sukhadukkhaṃ paṭisaṃvedenti; addhā, bhikkhave, tathāgato kal­yāṇa­diṭṭha­dhammū­pakkamo yaṃ etarahi evarūpā anāsavā sukhā vedanā vedeti.</p>
<p><a class="sc" id="52"></a><a class="pts" id="pts2.228"></a><a class="ms" id="p_11M_53"></a>Sace, bhikkhave, sattā pubbekatahetu sukhadukkhaṃ paṭisaṃvedenti, pāsaṃso tathāgato; no ce sattā pubbekatahetu sukhadukkhaṃ paṭisaṃvedenti, pāsaṃso tathāgato. Sace, bhikkhave, sattā issara­nim­mā­na­hetu sukhadukkhaṃ paṭisaṃvedenti, pāsaṃso tathāgato; no ce sattā issara­nim­mā­na­hetu sukhadukkhaṃ paṭisaṃvedenti, pāsaṃso tathāgato. Sace, bhikkhave, sattā saṅga­ti­bhāva­hetu sukhadukkhaṃ paṭisaṃvedenti, pāsaṃso tathāgato; no ce sattā saṅga­ti­bhāva­hetu sukhadukkhaṃ paṭisaṃvedenti, pāsaṃso tathāgato. Sace, bhikkhave, sattā abhijātihetu sukhadukkhaṃ paṭisaṃvedenti, pāsaṃso tathāgato; no ce sattā abhijātihetu sukhadukkhaṃ paṭisaṃvedenti, pāsaṃso tathāgato. Sace, bhikkhave, sattā diṭṭha­dham­mū­pakka­ma­hetu sukhadukkhaṃ paṭisaṃvedenti, pāsaṃso tathāgato; no ce sattā diṭṭha­dham­mū­pakka­ma­hetu sukhadukkhaṃ paṭisaṃvedenti, pāsaṃso tathāgato. Evaṃvādī, bhikkhave, tathāgatā. Evaṃvādīnaṃ, bhikkhave, tathāgatānaṃ ime dasa sahadhammikā pāsaṃsaṭṭhānā āgacchantī”ti.</p>
<p><a class="sc" id="53"></a><a class="ms" id="p_11M_54"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Devadahasuttaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Devadahavagga</span> <span class="hidden">Devadahasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>