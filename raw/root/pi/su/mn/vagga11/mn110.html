<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn110">
<article>
<div class="hgroup">
<p class="division">Majjhima Nikāya 110</p>
<h1>Cūḷa­puṇṇama­sutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts3.21"></a><a class="ms" id="p_11M_214"></a><a class="msdiv" id="msdiv91"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati pubbārāme migāramā­tu­pāsāde. <a class="wp" id="wp2"></a>Tena kho pana samayena bhagavā tadahuposathe pannarase puṇṇāya puṇṇamāya rattiyā ­bhik­khu­saṅgha­pari­vuto abbhokāse nisinno hoti. Atha kho bhagavā tuṇhībhūtaṃ tuṇhībhūtaṃ bhikkhusaṅghaṃ anuviloketvā bhikkhū āmantesi: <a class="wp" id="wp3"></a>“jāneyya nu kho, bhikkhave, asappuriso asappurisaṃ: ‘asappuriso ayaṃ bhavan’”ti? “No hetaṃ, bhante”.</p>
<p><a class="sc" id="2"></a><a class="ms" id="p_11M_215"></a>“Sādhu, bhikkhave; aṭṭhānametaṃ, bhikkhave, anavakāso yaṃ asappuriso asappurisaṃ jāneyya: ‘asappuriso ayaṃ bhavan’ti. Jāneyya pana, bhikkhave, asappuriso sappurisaṃ: ‘sappuriso ayaṃ bhavan’”ti? “No hetaṃ, bhante”.</p>
<p><a class="sc" id="3"></a><a class="ms" id="p_11M_216"></a>“Sādhu, bhikkhave; etampi kho, bhikkhave, aṭṭhānaṃ anavakāso yaṃ asappuriso sappurisaṃ jāneyya: ‘sappuriso ayaṃ bhavan’ti. <a class="wp" id="wp4"></a>Asappuriso, bhikkhave, assaddham­ma­saman­nā­gato hoti, <span class="var" title="asap­purisa­bhattī (sabbattha)" id="note128">asap­purisa­bhatti</span> hoti, asap­purisa­cintī hoti, asap­purisa­mantī hoti, asappurisavāco hoti, asap­purisa­kammanto hoti, <span class="var" title="asap­purisa­diṭṭhī (sabbattha)" id="note129">asap­purisa­diṭṭhi</span> hoti; asap­purisa­dānaṃ deti.</p>
<p><a class="sc" id="4"></a><a class="wp" id="wp5"></a><a class="ms" id="p_11M_217"></a>Kathañca, bhikkhave, asappuriso assaddham­ma­saman­nā­gato hoti? Idha, bhikkhave, asappuriso assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. Evaṃ kho, bhikkhave, asappuriso assaddham­ma­saman­nā­gato hoti. <span class="brnum">(1)</span></p>
<p><a class="sc" id="5"></a><a class="wp" id="wp6"></a><a class="ms" id="p_11M_218"></a>Kathañca, bhikkhave, asappuriso asap­purisa­bhatti hoti? Idha, bhikkhave, asappurisassa ye te samaṇabrāhmaṇā assaddhā ahirikā anottappino appassutā kusītā muṭṭhassatino duppaññā tyāssa mittā honti te sahāyā. Evaṃ kho, bhikkhave, asappuriso asap­purisa­bhatti hoti. <span class="brnum">(2)</span></p>
<p><a class="sc" id="6"></a><a class="wp" id="7"></a><a class="ms" id="p_11M_219"></a>Kathañca, bhikkhave, asappuriso asap­purisa­cintī hoti? Idha, bhikkhave, asappuriso attab­yābādhā­yapi ceteti, parab­yābādhā­yapi ceteti, ubhayab­yābādhā­yapi ceteti. Evaṃ kho, bhikkhave, asappuriso asap­purisa­cintī hoti. <span class="brnum">(3)</span></p>
<p><a class="sc" id="7"></a><a class="wp" id="wp8"></a><a class="pts" id="pts3.22"></a><a class="ms" id="p_11M_220"></a>Kathañca, bhikkhave, asappuriso asap­purisa­mantī hoti? Idha, bhikkhave, asappuriso attab­yābādhā­yapi manteti, parab­yābādhā­yapi manteti, ubhayab­yābādhā­yapi manteti. Evaṃ kho, bhikkhave, asappuriso asap­purisa­mantī hoti. <span class="brnum">(4)</span></p>
<p><a class="sc" id="8"></a><a class="wp" id="wp9"></a><a class="ms" id="p_11M_221"></a>Kathañca, bhikkhave, asappuriso asappurisavāco hoti? Idha, bhikkhave, asappuriso musāvādī hoti, pisuṇavāco hoti, pharusavāco hoti, samphappalāpī hoti. Evaṃ kho, bhikkhave, asappuriso asappurisavāco hoti. <span class="brnum">(5)</span></p>
<p><a class="sc" id="9"></a><a class="wp" id="wp10"></a><a class="ms" id="p_11M_222"></a>Kathañca, bhikkhave, asappuriso asap­purisa­kammanto hoti? Idha, bhikkhave, asappuriso pāṇātipātī hoti, adinnādāyī hoti, kāmesu­micchā­cārī hoti. Evaṃ kho, bhikkhave, asappuriso asap­purisa­kammanto hoti. <span class="brnum">(6)</span></p>
<p><a class="sc" id="10"></a><a class="wp" id="wp11"></a><a class="ms" id="p_11M_223"></a>Kathañca, bhikkhave, asappuriso asap­purisa­diṭṭhi hoti? Idha, bhikkhave, asappuriso <span class="var" title="evaṃdiṭṭhī (bj, pts1) | evaṃdiṭṭhiko (s1-3, km)" id="note130">evaṃdiṭṭhi</span> hoti: ‘natthi dinnaṃ, natthi yiṭṭhaṃ, natthi hutaṃ, natthi <span class="var" title="sukka­ṭa­dukka­ṭā­naṃ (bj, s1) | sukaṭa­dukka­ṭā­naṃ (pts1)" id="note131">sukata­dukka­ṭā­naṃ</span> kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā <span class="var" title="samaggatā (mr)" id="note132">sammaggatā</span> sammāpaṭipannā, ye imañca lokaṃ parañca lokaṃ sayaṃ abhiññā sacchikatvā pavedentī’ti. Evaṃ kho, bhikkhave, asappuriso asap­purisa­diṭṭhi hoti. <span class="brnum">(7)</span></p>
<p><a class="sc" id="11"></a><a class="wp" id="wp12"></a><a class="ms" id="p_11M_224"></a>Kathañca, bhikkhave, asappuriso asap­purisa­dānaṃ deti? Idha, bhikkhave, asappuriso asakkaccaṃ dānaṃ deti, asahatthā dānaṃ deti, acittīkatvā dānaṃ deti, apaviṭṭhaṃ dānaṃ deti anāgama­na­diṭṭhiko dānaṃ deti. Evaṃ kho, bhikkhave, asappuriso asap­purisa­dānaṃ deti.</p>
<p><a class="sc" id="12"></a><a class="wp" id="wp13"></a><a class="ms" id="p_11M_225"></a>So, bhikkhave, asappuriso evaṃ assaddham­ma­saman­nā­gato, evaṃ asap­purisa­bhatti, evaṃ asap­purisa­cintī, evaṃ asap­purisa­mantī, evaṃ asappurisavāco, evaṃ asap­purisa­kammanto, evaṃ asap­purisa­diṭṭhi; evaṃ asap­purisa­dānaṃ datvā kāyassa bhedā paraṃ maraṇā yā asappurisānaṃ gati tattha upapajjati. Kā ca, bhikkhave, asappurisānaṃ gati? Nirayo vā tiracchānayoni vā.</p>
<p><a class="sc" id="13"></a><a class="wp" id="wp14"></a><a class="pts" id="pts3.23"></a><a class="ms" id="p_11M_226"></a><a class="msdiv" id="msdiv92"></a>Jāneyya nu kho, bhikkhave, sappuriso sappurisaṃ: ‘sappuriso ayaṃ bhavan’”ti? “Evaṃ, bhante”.</p>
<p><a class="sc" id="14"></a><a class="ms" id="p_11M_227"></a>“Sādhu, bhikkhave; ṭhānametaṃ, bhikkhave, vijjati yaṃ sappuriso sappurisaṃ jāneyya: ‘sappuriso ayaṃ bhavan’ti. Jāneyya pana, bhikkhave, sappuriso asappurisaṃ: ‘asappuriso ayaṃ bhavan’”ti? “Evaṃ, bhante”.</p>
<p><a class="sc" id="15"></a><a class="wp" id="wp15"></a><a class="ms" id="p_11M_228"></a>“Sādhu, bhikkhave; etampi kho, bhikkhave, ṭhānaṃ vijjati yaṃ sappuriso asappurisaṃ jāneyya: ‘asappuriso ayaṃ bhavan’ti. Sappuriso, bhikkhave, saddham­ma­saman­nā­gato hoti, sap­purisa­bhatti hoti, sappurisacintī hoti, sappurisamantī hoti, sappurisavāco hoti, sap­purisa­kammanto hoti, sap­purisa­diṭṭhi hoti; sappurisadānaṃ deti.</p>
<p><a class="sc" id="16"></a><a class="wp" id="wp16"></a><a class="ms" id="p_11M_229"></a>Kathañca, bhikkhave, sappuriso saddham­ma­saman­nā­gato hoti? Idha, bhikkhave, sappuriso saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti. Evaṃ kho, bhikkhave, sappuriso saddham­ma­saman­nā­gato hoti. <span class="brnum">(1)</span></p>
<p><a class="sc" id="17"></a><a class="wp" id="wp17"></a><a class="ms" id="p_11M_230"></a>Kathañca, bhikkhave, sappuriso sap­purisa­bhatti hoti? Idha, bhikkhave, sappurisassa ye te samaṇabrāhmaṇā saddhā hirimanto ottappino bahussutā āraddhavīriyā upaṭṭhi­tas­satino paññavanto tyāssa mittā honti, te sahāyā. Evaṃ kho, bhikkhave, sappuriso sap­purisa­bhatti hoti. <span class="brnum">(2)</span></p>
<p><a class="sc" id="18"></a><a class="wp" id="wp18"></a><a class="ms" id="p_11M_231"></a>Kathañca, bhikkhave, sappuriso sappurisacintī hoti? Idha, bhikkhave, sappuriso nevattab­yābādhāya ceteti, na parabyābādhāya ceteti, na ubhayab­yābādhāya ceteti. Evaṃ kho, bhikkhave, sappuriso sappurisacintī hoti. <span class="brnum">(3)</span></p>
<p><a class="sc" id="19"></a><a class="wp" id="wp19"></a><a class="ms" id="p_11M_232"></a>Kathañca, bhikkhave, sappuriso sappurisamantī hoti? Idha, bhikkhave, sappuriso nevattab­yābādhāya manteti, na parabyābādhāya manteti, na ubhayab­yābādhāya manteti. Evaṃ kho, bhikkhave, sappuriso sappurisamantī hoti. <span class="brnum">(4)</span></p>
<p><a class="sc" id="20"></a><a class="wp" id="wp20"></a><a class="ms" id="p_11M_233"></a>Kathañca, bhikkhave, sappuriso sappurisavāco hoti? Idha, bhikkhave, sappuriso musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti. Evaṃ kho, bhikkhave, sappuriso sappurisavāco hoti. <span class="brnum">(5)</span></p>
<p><a class="sc" id="21"></a><a class="wp" id="wp21"></a><a class="pts" id="pts3.24"></a><a class="ms" id="p_11M_234"></a>Kathañca, bhikkhave, sappuriso sap­purisa­kammanto hoti? Idha, bhikkhave, sappuriso pāṇātipātā paṭivirato hoti, adinnādānā paṭivirato hoti, kāmesu­micchā­cārā paṭivirato hoti. Evaṃ kho, bhikkhave, sappuriso sap­purisa­kammanto hoti. <span class="brnum">(6)</span></p>
<p><a class="sc" id="22"></a><a class="wp" id="wp22"></a><a class="ms" id="p_11M_235"></a>Kathañca, bhikkhave, sappuriso sap­purisa­diṭṭhi hoti? Idha, bhikkhave, sappuriso evaṃdiṭṭhi hoti: ‘atthi dinnaṃ, atthi yiṭṭhaṃ, atthi hutaṃ, atthi sukata­dukka­ṭā­naṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti. Evaṃ kho, bhikkhave, sappuriso sap­purisa­diṭṭhi hoti. <span class="brnum">(7)</span></p>
<p><a class="sc" id="23"></a><a class="wp" id="wp23"></a><a class="ms" id="p_11M_236"></a>Kathañca, bhikkhave, sappuriso sappurisadānaṃ deti? Idha, bhikkhave, sappuriso sakkaccaṃ dānaṃ deti, sahatthā dānaṃ deti, cittīkatvā dānaṃ deti, anapaviṭṭhaṃ dānaṃ deti, āgama­na­diṭṭhiko dānaṃ deti. Evaṃ kho, bhikkhave, sappuriso sappurisadānaṃ deti. <span class="brnum">(8)</span></p>
<p><a class="sc" id="24"></a><a class="wp" id="wp24"></a><a class="ms" id="p_11M_237"></a>So, bhikkhave, sappuriso evaṃ saddham­ma­saman­nā­gato, evaṃ sap­purisa­bhatti, evaṃ sappurisacintī, evaṃ sappurisamantī, evaṃ sappurisavāco, evaṃ sap­purisa­kammanto, evaṃ sap­purisa­diṭṭhi; evaṃ sappurisadānaṃ datvā kāyassa bhedā paraṃ maraṇā yā sappurisānaṃ gati tattha upapajjati. Kā ca, bhikkhave, sappurisānaṃ gati? Devamahattatā vā ­manus­sa­mahat­tatā vā”ti.</p>
<p><a class="sc" id="25"></a><a class="wp" id="wp25"></a><a class="ms" id="p_11M_238"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Cūḷa­puṇṇama­suttaṃ niṭṭhitaṃ dasamaṃ.</p>
<p class="endsutta">Devadahavaggo niṭṭhito paṭhamo.</p>
<blockquote class="uddanagatha">
<p><a class="sc" id="26"></a><a class="ms" id="p_11M_242"></a>Devadahaṃ pañcattayaṃ,<br> Kinti sāma sunakkhattaṃ;<br> Sappāya gaṇa gopaka—​<br> Mahāpuṇṇa cūḷapuṇṇañcāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Devadahavagga</span> <span class="hidden">Cūḷa­puṇṇama­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>