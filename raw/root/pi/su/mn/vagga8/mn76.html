<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn76">
<article>
<div class="hgroup">
<p class="division">Majjhima Nikāya 76</p>
<h1>Sandakasutta</h1>
</div>
<p><a class="sc" id="1"></a><a class="wp" id="wp1"></a><a class="ms" id="p_10M_631"></a><a class="msdiv" id="msdiv223"></a><span class="evam">Evaṃ me sutaṃ—​</span>   ekaṃ samayaṃ bhagavā kosambiyaṃ viharati ghositārāme. <a class="wp" id="wp2"></a>Tena kho pana samayena sandako paribbājako pilak­kha­guhā­yaṃ paṭivasati mahatiyā parib­bāja­ka­parisāya saddhiṃ pañcamattehi parib­bāja­ka­satehi. <a class="wp" id="wp3"></a>Atha kho āyasmā ānando sāyanhasamayaṃ paṭisallānā vuṭṭhito bhikkhū āmantesi: “āyāmāvuso, yena devakatasobbho tenu­pasaṅka­mis­sāma guhādassanāyā”ti. “Evamāvuso”ti kho te bhikkhū āyasmato ānandassa paccassosuṃ. Atha kho āyasmā ānando sambahulehi bhikkhūhi saddhiṃ yena devakatasobbho tenupasaṅkami.</p>
<p><a class="sc" id="2"></a><a class="wp" id="wp4"></a><a class="pts" id="pts1.514"></a><a class="ms" id="p_10M_632"></a>Tena kho pana samayena sandako paribbājako mahatiyā parib­bāja­ka­parisāya saddhiṃ nisinno hoti unnādiniyā uccā­sadda­mahā­saddāya anekavihitaṃ tiracchā­na­kathaṃ kathentiyā, seyyathidaṃ–  rājakathaṃ corakathaṃ ­mahā­matta­kathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ itthikathaṃ sūrakathaṃ visikhākathaṃ kum­bhaṭ­ṭhā­na­kathaṃ pubba­peta­kathaṃ nānattakathaṃ lokakkhāyikaṃ samud­dak­khā­yi­kaṃ iti­bhavā­bhava­kathaṃ iti vā.</p>
<p><a class="sc" id="3"></a><a class="ms" id="p_10M_633"></a>Addasā kho sandako paribbājako āyasmantaṃ ānandaṃ dūratova āgacchantaṃ. Disvāna sakaṃ parisaṃ saṇṭhāpesi: “appasaddā bhonto hontu, mā bhonto saddamakattha; ayaṃ samaṇassa gotamassa sāvako āgacchati samaṇo ānando. Yāvatā kho pana samaṇassa gotamassa sāvakā kosambiyaṃ paṭivasanti, ayaṃ tesaṃ aññataro samaṇo ānando. Appasaddakāmā kho pana te āyasmanto appa­sadda­vinītā appasaddassa vaṇṇavādino; appeva nāma appasaddaṃ parisaṃ viditvā upasaṅka­mi­tabbaṃ maññeyyā”ti. Atha kho te paribbājakā tuṇhī ahesuṃ.</p>
<p><a class="sc" id="4"></a><a class="wp" id="wp5"></a><a class="ms" id="p_10M_634"></a><a class="msdiv" id="msdiv224"></a>Atha kho āyasmā ānando yena sandako paribbājako tenupasaṅkami. Atha kho sandako paribbājako āyasmantaṃ ānandaṃ etadavoca: “etu kho bhavaṃ ānando, svāgataṃ bhoto ānandassa. Cirassaṃ kho bhavaṃ ānando imaṃ pariyāyamakāsi yadidaṃ idhāgamanāya. Nisīdatu bhavaṃ ānando, idamāsanaṃ paññattan”ti. Nisīdi kho āyasmā ānando paññatte āsane. Sandakopi kho paribbājako aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinnaṃ kho sandakaṃ paribbājakaṃ āyasmā ānando etadavoca: “kāya nuttha, sandaka, etarahi kathāya sannisinnā, kā ca pana vo antarākathā vippakatā”ti?</p>
<p><a class="sc" id="5"></a><a class="pts" id="pts1.515"></a><a class="ms" id="p_10M_635"></a>“Tiṭṭhatesā, bho ānanda, kathā yāya mayaṃ etarahi kathāya sannisinnā. Nesā bhoto ānandassa kathā dullabhā bhavissati pacchāpi savanāya. Sādhu vata bhavantaṃyeva ānandaṃ paṭibhātu sake ācariyake dhammīkathā”ti. “Tena hi, sandaka, suṇāhi, sādhukaṃ manasi karohi, bhāsissāmī”ti. “Evaṃ, bho”ti kho sandako paribbājako āyasmato ānandassa paccassosi. Āyasmā ānando etadavoca: <a class="wp" id="wp6"></a>“cattārome, sandaka, tena bhagavatā jānatā passatā arahatā sammā­sambud­dhena abrahma­cari­ya­vāsā akkhātā cattāri ca anassāsikāni brahmacariyāni akkhātāni, yattha viññū puriso sasakkaṃ brahmacariyaṃ na vaseyya, <span class="var" title="vasanto vā (bj, pts1)" id="note279">vasanto ca</span> nārādheyya ñāyaṃ dhammaṃ kusalan”ti. “Katame pana te, bho ānanda, tena bhagavatā jānatā passatā arahatā sammā­sambud­dhena cattāro abrahma­cari­ya­vāsā akkhātā, yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalan”ti?</p>
<p><a class="sc" id="6"></a><a class="wp" id="wp7"></a><a class="ms" id="p_10M_636"></a><a class="msdiv" id="msdiv225"></a>“Idha, sandaka, ekacco satthā evaṃvādī hoti evaṃdiṭṭhi: ‘natthi dinnaṃ, natthi yiṭṭhaṃ, natthi hutaṃ, natthi sukata­dukka­ṭā­naṃ kammānaṃ phalaṃ vipāko, natthi ayaṃ loko, natthi paroloko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedenti. ­Cātuma­hā­bhū­tiko ayaṃ puriso yadā kālaṃ karoti, pathavī pathavīkāyaṃ anupeti anupagacchati, āpo āpokāyaṃ anupeti anupagacchati, tejo tejokāyaṃ anupeti anupagacchati, vāyo vāyokāyaṃ anupeti anupagacchati, ākāsaṃ indriyāni saṅkamanti. Āsandipañcamā purisā mataṃ ādāya gacchanti, yāvāḷāhanā padāni paññāyanti. Kāpotakāni aṭṭhīni bhavanti. Bhassantā āhutiyo; dattupaññattaṃ yadidaṃ dānaṃ. Tesaṃ tucchā musā vilāpo ye keci atthikavādaṃ vadanti. Bāle ca paṇḍite ca kāyassa bhedā ucchijjanti vinassanti na honti paraṃ maraṇā’ti.</p>
<p><a class="sc" id="7"></a><a class="wp" id="wp8"></a><a class="pts" id="pts1.516"></a><a class="ms" id="p_10M_637"></a>Tatra, sandaka, viññū puriso iti paṭi­sañcik­khati: ‘ayaṃ kho bhavaṃ satthā evaṃvādī evaṃdiṭṭhi—natthi dinnaṃ, natthi yiṭṭhaṃ, natthi hutaṃ, natthi sukata­dukka­ṭā­naṃ kammānaṃ phalaṃ vipāko, natthi ayaṃ loko, natthi paroloko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedenti. ­Cātuma­hā­bhū­tiko ayaṃ puriso yadā kālaṃ karoti, pathavī pathavīkāyaṃ anupeti anupagacchati, āpo āpokāyaṃ anupeti anupagacchati, tejo tejokāyaṃ anupeti anupagacchati, vāyo vāyokāyaṃ anupeti anupagacchati, ākāsaṃ indriyāni saṅkamanti. Āsandipañcamā purisā mataṃ ādāya gacchanti, yāvāḷāhanā padāni paññāyanti. Kāpotakāni aṭṭhīni bhavanti. Bhassantā āhutiyo; dattupaññattaṃ yadidaṃ dānaṃ. Tesaṃ tucchā musā vilāpo ye keci atthikavādaṃ vadanti. Bāle ca paṇḍite ca kāyassa bhedā ucchijjanti vinassanti na honti paraṃ maraṇā’ti. Sace imassa bhoto satthuno saccaṃ vacanaṃ, akatena me ettha kataṃ, avusitena me ettha vusitaṃ. Ubhopi mayaṃ ettha samasamā sāmaññaṃ pattā, yo cāhaṃ na vadāmi ‘ubho kāyassa bhedā ucchijjissāma, vinassissāma, na bhavissāma paraṃ maraṇā’ti. Atirekaṃ kho panimassa bhoto satthuno naggiyaṃ muṇḍiyaṃ ukkuṭi­kap­pa­dhā­naṃ kesa­massu­locanaṃ, yohaṃ putta­sambā­dha­sayanaṃ ajjhāvasanto kāsikacandanaṃ paccanubhonto mālā­gandha­vi­lepa­naṃ dhārento jāta­rūpa­rajataṃ sādiyanto iminā bhotā satthārā samasamagatiko bhavissāmi abhisamparāyaṃ. Sohaṃ kiṃ jānanto kiṃ passanto imasmiṃ satthari brahmacariyaṃ carissāmi? ‘So abrahma­cari­ya­vāso ayan’ti—iti viditvā tasmā brahmacariyā nibbijja pakkamati. <a class="wp" id="wp9"></a>Ayaṃ kho, sandaka, tena bhagavatā jānatā passatā arahatā sammā­sambud­dhena paṭhamo abrahma­cari­ya­vāso akkhāto yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalaṃ.</p>
<p><a class="sc" id="8"></a><a class="wp" id="wp10"></a><a class="ms" id="p_10M_638"></a><a class="msdiv" id="msdiv226"></a>Puna caparaṃ, sandaka, idhekacco satthā evaṃvādī hoti evaṃdiṭṭhi: ‘karoto kārayato chindato chedāpayato pacato pācāpayato socayato socāpayato kilamato kilamāpayato phandato phandāpayato pāṇama­ti­pāta­yato adinnaṃ ādiyato sandhiṃ chindato nillopaṃ harato ekāgārikaṃ karoto paripanthe tiṭṭhato paradāraṃ gacchato musā bhaṇato karoto na karīyati pāpaṃ. Khura­pariyan­tena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, natthi tatonidānaṃ pāpaṃ, natthi pāpassa āgamo. Dakkhiṇañcepi gaṅgāya tīraṃ gaccheyya hananto ghātento chindanto chedāpento pacanto pacāpento, natthi tatonidānaṃ pāpaṃ, natthi pāpassa āgamo. Uttarañcepi gaṅgāya tīraṃ gaccheyya dadanto dāpento yajanto yajāpento, natthi tatonidānaṃ puññaṃ, natthi puññassa āgamo. Dānena damena saṃyamena saccavajjena natthi puññaṃ, natthi puññassa āgamo’ti.</p>
<p><a class="sc" id="9"></a><a class="wp" id="wp11"></a><a class="ms" id="p_10M_639"></a>Tatra, sandaka, viññū puriso iti paṭi­sañcik­khati: ‘ayaṃ kho bhavaṃ satthā evaṃvādī evaṃdiṭṭhi—karoto kārayato chindato chedāpayato pacato pācāpayato socato socāpayato kilamato kilamāpayato phandato phandāpayato pāṇama­ti­pāta­yato adinnaṃ ādiyato sandhiṃ chindato nillopaṃ harato ekāgārikaṃ karoto paripanthe tiṭṭhato paradāraṃ gacchato musā bhaṇato karoto na karīyati pāpaṃ khura­pariyan­tena cepi cakkena yo imissā pathaviyā pāṇe ekaṃ maṃsakhalaṃ ekaṃ maṃsapuñjaṃ kareyya, natthi tatonidānaṃ pāpaṃ, natthi pāpassa āgamo. Dakkhiṇañcepi gaṅgāya tīraṃ gaccheyya hananto ghātento chindanto chedāpento pacanto pacāpento, natthi tatonidānaṃ pāpaṃ, natthi pāpassa āgamo. Uttarañcepi gaṅgāya tīraṃ gaccheyya dadanto dāpento yajanto yajāpento, natthi tatonidānaṃ puññaṃ, natthi puññassa āgamo. Dānena damena saṃyamena saccavajjena natthi puññaṃ, natthi puññassa āgamo’ti. Sace imassa bhoto satthuno saccaṃ vacanaṃ, akatena me ettha kataṃ, avusitena me ettha vusitaṃ. Ubhopi mayaṃ ettha samasamā sāmaññaṃ pattā, yo cāhaṃ na vadāmi ‘ubhinnaṃ kurutaṃ na karīyati pāpan’ti. Atirekaṃ kho panimassa bhoto satthuno naggiyaṃ muṇḍiyaṃ ukkuṭi­kap­pa­dhā­naṃ kesa­massu­locanaṃ, yohaṃ putta­sambā­dha­sayanaṃ ajjhāvasanto kāsikacandanaṃ paccanubhonto mālā­gandha­vi­lepa­naṃ dhārento jāta­rūpa­rajataṃ sādiyanto iminā bhotā satthārā samasamagatiko bhavissāmi abhisamparāyaṃ. Sohaṃ kiṃ jānanto kiṃ passanto imasmiṃ satthari brahmacariyaṃ carissāmi? ‘So abrahma­cari­ya­vāso ayan’ti iti viditvā tasmā brahmacariyā nibbijja pakkamati. <a class="wp" id="wp12"></a>Ayaṃ kho, sandaka, tena bhagavatā jānatā passatā arahatā sammā­sambud­dhena dutiyo abrahma­cari­ya­vāso akkhāto yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalaṃ.</p>
<p><a class="sc" id="10"></a><a class="wp" id="wp13"></a><a class="pts" id="pts1.517"></a><a class="ms" id="p_10M_640"></a><a class="msdiv" id="msdiv227"></a>Puna caparaṃ, sandaka, idhekacco satthā evaṃvādī hoti evaṃdiṭṭhi: ‘natthi hetu, natthi paccayo sattānaṃ saṅkilesāya; ahetū appaccayā sattā saṅkilissanti; natthi hetu, natthi paccayo sattānaṃ visuddhiyā; ahetū appaccayā sattā visujjhanti; natthi balaṃ, natthi vīriyaṃ, natthi purisathāmo, natthi purisa­pa­rakkamo; sabbe sattā sabbe pāṇā sabbe bhūtā sabbe jīvā avasā abalā avīriyā niyati­saṅga­ti­bhāva­pari­ṇatā chas­ve­vā­bhi­jātīsu sukhadukkhaṃ paṭisaṃvedentī’ti.</p>
<p><a class="sc" id="11"></a><a class="wp" id="wp14"></a><a class="ms" id="p_10M_641"></a>Tatra, sandaka, viññū puriso iti paṭi­sañcik­khati: ‘ayaṃ kho bhavaṃ satthā evaṃvādī evaṃdiṭṭhi—natthi hetu, natthi paccayo sattānaṃ saṅkilesāya, ahetū appaccayā sattā saṅkilissanti. Natthi hetu natthi paccayo sattānaṃ visuddhiyā, ahetū appaccayā sattā visujjhanti. Natthi balaṃ, natthi vīriyaṃ, natthi purisathāmo, natthi purisa­pa­rakkamo, sabbe sattā sabbe pāṇā sabbe bhūtā sabbe jīvā avasā abalā avīriyā niyati­saṅga­ti­bhāva­pari­ṇatā chas­ve­vā­bhi­jātīsu sukhadukkhaṃ paṭisaṃvedentī’ti. Sace imassa bhoto satthuno saccaṃ vacanaṃ, akatena me ettha kataṃ, avusitena me ettha vusitaṃ. Ubhopi mayaṃ ettha samasamā sāmaññaṃ pattā, yo cāhaṃ na vadāmi ‘ubho ahetū appaccayā visujjhissāmā’ti. Atirekaṃ kho panimassa bhoto satthuno naggiyaṃ muṇḍiyaṃ ukkuṭi­kap­pa­dhā­naṃ kesa­massu­locanaṃ, yohaṃ putta­sambā­dha­sayanaṃ ajjhāvasanto kāsikacandanaṃ paccanubhonto mālā­gandha­vi­lepa­naṃ dhārento jāta­rūpa­rajataṃ sādiyanto iminā bhotā satthārā samasamagatiko bhavissāmi abhisamparāyaṃ. Sohaṃ kiṃ jānanto kiṃ passanto imasmiṃ satthari brahmacariyaṃ carissāmi? ‘So abrahma­cari­ya­vāso ayan’ti—iti viditvā tasmā brahmacariyā nibbijja pakkamati. <a class="wp" id="wp15"></a>Ayaṃ kho, sandaka, tena bhagavatā jānatā passatā arahatā sammā­sambud­dhena tatiyo abrahma­cari­ya­vāso akkhāto yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalaṃ.</p>
<p><a class="sc" id="12"></a><a class="wp" id="wp16"></a><a class="pts" id="pts1.518"></a><a class="ms" id="p_10M_642"></a><a class="msdiv" id="msdiv228"></a>Puna caparaṃ, sandaka, idhekacco satthā evaṃvādī hoti evaṃdiṭṭhi: ‘sattime kāyā akaṭā akaṭavidhā animmitā animmātā vañjhā kūṭaṭṭhā esi­kaṭṭhā­yiṭṭhitā, te na iñjanti na vipariṇamanti na aññamaññaṃ byābādhenti nālaṃ aññamaññassa sukhāya vā dukkhāya vā sukhadukkhāya vā. Katame satta? Pathavīkāyo āpokāyo tejokāyo vāyokāyo sukhe dukkhe jīve sattame—ime sattakāyā akaṭā akaṭavidhā animmitā animmātā vañjhā kūṭaṭṭhā esi­kaṭṭhā­yiṭṭhitā. Te na iñjanti na vipariṇamanti na aññamaññaṃ byābādhenti. Nālaṃ aññamaññassa sukhāya vā dukkhāya vā sukhadukkhāya vā. Tattha natthi hantā vā ghātetā vā sotā vā sāvetā vā viññātā vā viññāpetā vā. Yopi tiṇhena satthena sīsaṃ chindati, na koci <span class="var" title="kiñci (mr)" id="note281">kañci</span> jīvitā voropeti. Sattannaṃ tveva kāyā­naman­ta­rena satthaṃ vivara­manupa­tati. Cuddasa kho panimāni yoni­pamu­kha­sata­sahas­sāni saṭṭhi ca satāni cha ca satāni pañca ca kammuno satāni pañca ca kammāni tīṇi ca kammāni, kamme ca aḍḍhakamme ca, dvaṭṭhi­paṭi­padā, dvaṭ­ṭhanta­ra­kappā, chaḷābhijātiyo, aṭṭha purisabhūmiyo, ekūnapaññāsa ājīvakasate, ekūnapaññāsa parib­bāja­ka­sate, ekūnapaññāsa nāgāvāsasate, vīse indriyasate, tiṃse nirayasate, chattiṃsa rajodhātuyo, satta saññīgabbhā, satta asaññīgabbhā, satta nigaṇṭhigabbhā, satta devā, satta mānusā, satta pesācā, satta sarā, satta pavuṭā, satta papātā, satta papātasatāni, satta supinā, satta supinasatāni, <span class="var" title="cūḷāsīti (s1-3, km)" id="note282">cullāsīti</span> <span class="var" title="mahākappuno (bj, pts1)" id="note283">mahākappino</span> satasahassāni, yāni bāle ca paṇḍite ca sandhāvitvā saṃsaritvā dukkhassantaṃ karissanti. Tattha natthi imināhaṃ sīlena vā vatena vā tapena vā brahmacariyena vā aparipakkaṃ vā kammaṃ paripācessāmi, paripakkaṃ vā kammaṃ phussa phussa byantiṃ karissāmīti. Hevaṃ natthi doṇamite sukhadukkhe pariyantakate saṃsāre, natthi hāyanavaḍḍhane, natthi ukkaṃsāvakaṃse. Seyyathāpi nāma suttaguḷe khitte nibbe­ṭhi­yamā­na­meva paleti; evameva bāle ca paṇḍite ca sandhāvitvā saṃsaritvā dukkhassantaṃ karissantī’ti.</p>
<p><a class="sc" id="13"></a><a class="wp" id="wp17"></a><a class="ms" id="p_10M_643"></a>Tatra, sandaka, viññū puriso iti paṭi­sañcik­khati: ‘ayaṃ kho bhavaṃ satthā evaṃvādī evaṃdiṭṭhi—sattime kāyā akaṭā akaṭavidhā animmitā animmātā vañjhā kūṭaṭṭhā esi­kaṭṭhā­yiṭṭhitā. Te na iñjanti na vipariṇamanti na aññamaññaṃ byābādhenti. Nālaṃ aññamaññassa sukhāya vā dukkhāya vā sukhadukkhāya vā. Katame satta? Pathavīkāyo āpokāyo tejokāyo vāyokāyo sukhe dukkhe jīve sattame—ime satta kāyā akaṭā akaṭavidhā animmitā animmātā vañjhā kūṭaṭṭhā esi­kaṭṭhā­yiṭṭhitā. Te na iñjanti na vipariṇamanti na aññamaññaṃ byābādhenti. Nālaṃ aññamaññassa sukhāya vā dukkhāya vā sukhadukkhāya vā. Tattha natthi hantā vā ghātetā vā sotā vā sāvetā vā viññātā vā viññāpetā vā. Yopi tiṇhena satthena sīsaṃ chindati, na koci kañci jīvitā voropeti. Sattannaṃ tveva kāyā­naman­ta­rena satthaṃ vivara­manupa­tati. Cuddasa kho panimāni yoni­pamu­kha­sata­sahas­sāni saṭṭhi ca satāni cha ca satāni pañca ca kammuno satāni pañca ca kammāni tīṇi ca kammāni, kamme ca aḍḍhakamme ca, dvaṭṭhi­paṭi­padā, dvaṭ­ṭhanta­ra­kappā, chaḷābhijātiyo, aṭṭha purisabhūmiyo, ekūnapaññāsa ājīvakasate, ekūnapaññāsa parib­bāja­ka­sate, ekūnapaññāsa nāgāvāsasate, vīse indriyasate, tiṃse nirayasate, chattiṃsa rajodhātuyo, satta saññīgabbhā, satta asaññīgabbhā, satta nigaṇṭhigabbhā, satta devā, satta mānusā, satta pesācā, satta sarā, satta pavuṭā, satta papātā, satta papātasatāni, satta supinā, satta supinasatāni, cullāsīti mahākappino satasahassāni, yāni bāle ca paṇḍite ca sandhāvitvā saṃsaritvā dukkhassantaṃ karissanti. Tattha natthi imināhaṃ sīlena vā vatena vā tapena vā brahmacariyena vā aparipakkaṃ vā kammaṃ paripācessāmi, paripakkaṃ vā kammaṃ phussa phussa byantiṃ karissāmīti, hevaṃ natthi doṇamite sukhadukkhe pariyantakate saṃsāre, natthi hāyanavaḍḍhane, natthi ukkaṃsāvakaṃse. Seyyathāpi nāma suttaguḷe khitte nibbe­ṭhi­yamā­na­meva paleti; evameva bāle ca paṇḍite ca sandhāvitvā saṃsaritvā dukkhassantaṃ karissantī’ti. Sace pana imassa bhoto satthuno saccaṃ vacanaṃ, akatena me ettha kataṃ, avusitena me ettha vusitaṃ. Ubhopi mayaṃ ettha samasamā sāmaññaṃ pattā, yo cāhaṃ na vadāmi ‘ubho sandhāvitvā saṃsaritvā dukkhassantaṃ karissāmā’ti. Atirekaṃ kho panimassa bhoto satthuno naggiyaṃ muṇḍiyaṃ ukkuṭi­kap­pa­dhā­naṃ kesa­massu­locanaṃ, yohaṃ putta­sambā­dha­sayanaṃ ajjhāvasanto kāsikacandanaṃ paccanubhonto mālā­gandha­vi­lepa­naṃ dhārento jāta­rūpa­rajataṃ sādiyanto iminā bhotā satthārā samasamagatiko bhavissāmi abhisamparāyaṃ. Sohaṃ kiṃ jānanto kiṃ passanto imasmiṃ satthari brahmacariyaṃ carissāmi? ‘So abrahma­cari­ya­vāso ayan’ti—iti viditvā tasmā brahmacariyā nibbijja pakkamati. <a class="wp" id="wp18"></a>Ayaṃ kho, sandaka, tena bhagavatā jānatā passatā arahatā sammā­sambud­dhena catuttho abrahma­cari­ya­vāso akkhāto yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalaṃ.</p>
<p><a class="sc" id="14"></a><a class="wp" id="wp19"></a><a class="pts" id="pts1.519"></a><a class="ms" id="p_10M_644"></a>Ime kho te, sandaka, tena bhagavatā jānatā passatā arahatā sammā­sambud­dhena cattāro abrahma­cari­ya­vāsā akkhātā yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalan”ti.</p>
<p><a class="sc" id="15"></a><a class="wp" id="wp20"></a><a class="ms" id="p_10M_645"></a>“Acchariyaṃ, bho ānanda, abbhutaṃ, bho ānanda. Yāvañcidaṃ tena bhagavatā jānatā passatā arahatā sammā­sambud­dhena cattāro abrahma­cari­ya­vāsāva samānā ‘abrahma­cari­ya­vāsā’ti akkhātā yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalanti. Katamāni pana tāni, bho ānanda, tena bhagavatā jānatā passatā arahatā sammā­sambud­dhena cattāri anassāsikāni brahmacariyāni akkhātāni yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalan”ti?</p>
<p><a class="sc" id="16"></a><a class="wp" id="wp21"></a><a class="pts" id="pts1.520"></a><a class="ms" id="p_10M_646"></a><a class="msdiv" id="msdiv229"></a>“Idha, sandaka, ekacco satthā sabbaññū sabbadassāvī aparisesaṃ ñāṇadassanaṃ paṭijānāti: ‘carato ca me tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitan’ti. So suññampi agāraṃ pavisati, piṇḍampi na labhati, kukkuropi ḍaṃsati, caṇḍenapi hatthinā samāgacchati, caṇḍenapi assena samāgacchati, caṇḍenapi goṇena samāgacchati, itthiyāpi purisassapi nāmampi gottampi pucchati, gāmassapi nigamassapi nāmampi maggampi pucchati. So ‘kimidan’ti puṭṭho samāno ‘suññaṃ me agāraṃ pavisitabbaṃ ahosi’, tena pāvisiṃ; ‘piṇḍampi aladdhabbaṃ ahosi’, tena nālatthaṃ; ‘kukkurena ḍaṃsitabbaṃ ahosi’, <span class="var" title="tena (mr) | tenāsiṃ (?)" id="note284">tenamhi</span> daṭṭho; ‘caṇḍena hatthinā samāgantabbaṃ ahosi’, tena samāgamiṃ; ‘caṇḍena assena samāgantabbaṃ ahosi’, tena samāgamiṃ; ‘caṇḍena goṇena samāgantabbaṃ ahosi’, tena samāgamiṃ; ‘itthiyāpi purisassapi nāmampi gottampi pucchitabbaṃ ahosi’, tena pucchiṃ; ‘gāmassapi nigamassapi nāmampi maggampi pucchitabbaṃ ahosi’, tena pucchinti. <a class="wp" id="wp22"></a>Tatra, sandaka, viññū puriso iti paṭi­sañcik­khati: ‘ayaṃ kho bhavaṃ satthā sabbaññū sabbadassāvī aparisesaṃ ñāṇadassanaṃ paṭijānāti … pe … ‘gāmassapi nigamassapi nāmampi maggampi pucchitabbaṃ ahosi, tena pucchin’ti. So ‘anassāsikaṃ idaṃ brahmacariyan’ti—iti viditvā tasmā brahmacariyā nibbijja pakkamati. <a class="wp" id="wp23"></a>Idaṃ kho, sandaka, tena bhagavatā jānatā passatā arahatā sammā­sambud­dhena paṭhamaṃ anassāsikaṃ brahmacariyaṃ akkhātaṃ yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalaṃ.</p>
<p><a class="sc" id="17"></a><a class="wp" id="wp24"></a><a class="ms" id="p_10M_647"></a><a class="msdiv" id="msdiv230"></a>Puna caparaṃ, sandaka, idhekacco satthā anussaviko hoti anussavasacco. So anussavena itihi­tiha­param­parāya piṭaka­sam­padāya dhammaṃ deseti. Anussavikassa kho pana, sandaka, satthuno anus­sava­saccassa sussutampi hoti dussutampi hoti tathāpi hoti aññathāpi hoti. <a class="wp" id="wp25"></a>Tatra, sandaka, viññū puriso iti paṭi­sañcik­khati: ‘ayaṃ kho bhavaṃ satthā anussaviko anussavasacco so anussavena itihi­tiha­param­parāya piṭaka­sam­padāya dhammaṃ deseti. Anussavikassa kho pana satthuno anus­sava­saccassa sussutampi hoti dussutampi hoti tathāpi hoti aññathāpi hoti’. So ‘anassāsikaṃ idaṃ brahmacariyan’ti—iti viditvā tasmā brahmacariyā nibbijja pakkamati. <a class="wp" id="wp26"></a>Idaṃ kho, sandaka, tena bhagavatā jānatā passatā arahatā sammā­sambud­dhena dutiyaṃ anassāsikaṃ brahmacariyaṃ akkhātaṃ yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalaṃ.</p>
<p><a class="sc" id="18"></a><a class="wp" id="wp27"></a><a class="ms" id="p_10M_648"></a><a class="msdiv" id="msdiv231"></a>Puna caparaṃ, sandaka, idhekacco satthā takkī hoti vīmaṃsī. So takka­pariyā­hataṃ vīmaṃ­sānu­cari­taṃ sayam­pa­ṭibhā­naṃ dhammaṃ deseti. Takkissa kho pana, sandaka, satthuno vīmaṃsissa sutakkitampi hoti duttakkitampi hoti tathāpi hoti aññathāpi hoti. <a class="wp" id="wp28"></a>Tatra, sandaka, viññū puriso iti paṭi­sañcik­khati: ‘ayaṃ kho bhavaṃ satthā takkī vīmaṃsī. So takka­pariyā­hataṃ vīmaṃ­sānu­cari­taṃ sayam­pa­ṭibhā­naṃ dhammaṃ deseti. Takkissa kho pana satthuno vīmaṃsissa sutakkitampi hoti duttakkitampi hoti tathāpi hoti aññathāpi hoti’. So ‘anassāsikaṃ idaṃ brahmacariyan’ti—iti viditvā tasmā brahmacariyā nibbijja pakkamati. <a class="wp" id="wp29"></a>Idaṃ kho, sandaka, tena bhagavatā jānatā passatā arahatā sammā­sambud­dhena tatiyaṃ anassāsikaṃ brahmacariyaṃ akkhātaṃ yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalaṃ.</p>
<p><a class="sc" id="19"></a><a class="wp" id="wp30"></a><a class="pts" id="pts1.521"></a><a class="ms" id="p_10M_649"></a><a class="msdiv" id="msdiv232"></a>Puna caparaṃ, sandaka, idhekacco satthā mando hoti momūho. So mandattā momūhattā <span class="var" title="tathā tathā (bj, s1-3, km, pts1)" id="note285">tattha tattha</span> pañhaṃ puṭṭho samāno vācāvikkhepaṃ āpajjati amarāvikkhepaṃ: ‘<span class="var" title="evampi (bj, pts1)" id="note286">evantipi</span> me no, <span class="var" title="tathāpi (bj, pts1)" id="note287">tathātipi</span> me no, <span class="var" title="aññathāpi (bj, pts1)" id="note288">aññathātipi</span> me no, notipi me no, no notipi me no’ti. <a class="wp" id="wp31"></a>Tatra, sandaka, viññū puriso iti paṭi­sañcik­khati: ‘ayaṃ kho bhavaṃ satthā mando momūho. So mandattā momūhattā tattha tattha pañhaṃ puṭṭho samāno vācāvikkhepaṃ āpajjati amarāvikkhepaṃ—evantipi me no, tathātipi me no, aññathātipi me no, notipi me no, no notipi me no’ti. So ‘anassāsikaṃ idaṃ brahmacariyan’ti—iti viditvā tasmā brahmacariyā nibbijja pakkamati. <a class="wp" id="wp32"></a>Idaṃ kho, sandaka, tena bhagavatā jānatā passatā arahatā sammā­sambud­dhena catutthaṃ anassāsikaṃ brahmacariyaṃ akkhātaṃ yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalaṃ.</p>
<p><a class="sc" id="20"></a><a class="wp" id="wp33"></a><a class="ms" id="p_10M_650"></a>Imāni kho <span class="var" title="idaṃ padaṃ bj, s1-3, pts1 potthakesu" id="note289">tāni</span>, sandaka, tena bhagavatā jānatā passatā arahatā sammā­sambud­dhena cattāri anassāsikāni brahmacariyāni akkhātāni yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalan”ti.</p>
<p><a class="sc" id="21"></a><a class="wp" id="wp34"></a><a class="ms" id="p_10M_651"></a>“Acchariyaṃ, bho ānanda, abbhutaṃ, bho ānanda. Yāvañcidaṃ tena bhagavatā jānatā passatā arahatā sammā­sambud­dhena cattāri anassāsikāneva brahmacariyāni anassāsikāni brahma­cari­yā­nīti akkhātāni yattha viññū puriso sasakkaṃ brahmacariyaṃ na vaseyya, vasanto ca nārādheyya ñāyaṃ dhammaṃ kusalaṃ. So pana, bho ānanda, satthā kiṃ vādī kiṃ akkhāyī yattha viññū puriso sasakkaṃ brahmacariyaṃ vaseyya, vasanto ca ārādheyya ñāyaṃ dhammaṃ kusalan”ti.</p>
<p><a class="sc" id="22"></a><a class="wp" id="wp35-42"></a><a class="pts" id="pts1.522"></a><a class="ms" id="p_10M_652"></a><a class="msdiv" id="msdiv233"></a>“Idha, sandaka, tathāgato loke uppajjati arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā … pe … so ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. <span class="var" title="yasmiṃ kho pana (s1-3, km, mr)" id="note291">Yasmiṃ kho</span>, sandaka, satthari sāvako evarūpaṃ uḷāravisesaṃ adhigacchati tattha viññū puriso sasakkaṃ brahmacariyaṃ vaseyya, vasanto ca ārādheyya ñāyaṃ dhammaṃ kusalaṃ.</p>
<p><a class="sc" id="23"></a><a class="wp" id="wp43"></a><a class="ms" id="p_10M_653"></a>Puna caparaṃ, sandaka, bhikkhu vitak­ka­vicārā­naṃ vūpasamā … pe … dutiyaṃ jhānaṃ upasampajja viharati. Yasmiṃ kho, sandaka, satthari sāvako evarūpaṃ uḷāravisesaṃ adhigacchati tattha viññū puriso sasakkaṃ brahmacariyaṃ vaseyya, vasanto ca ārādheyya ñāyaṃ dhammaṃ kusalaṃ.</p>
<p><a class="sc" id="24"></a><a class="wp" id="wp44-45"></a><a class="ms" id="p_10M_654"></a>Puna caparaṃ, sandaka, bhikkhu pītiyā ca virāgā upekkhako ca viharati … pe … tatiyaṃ jhānaṃ upasampajja viharati. Yasmiṃ kho, sandaka, satthari sāvako evarūpaṃ uḷāravisesaṃ adhigacchati tattha viññū puriso sasakkaṃ brahmacariyaṃ vaseyya, vasanto ca ārādheyya ñāyaṃ dhammaṃ kusalaṃ.</p>
<p><a class="sc" id="25"></a><a class="wp" id="wp46"></a><a class="ms" id="p_10M_655"></a>Puna caparaṃ, sandaka, bhikkhu sukhassa ca pahānā … pe … catutthaṃ jhānaṃ upasampajja viharati. Yasmiṃ kho, sandaka, satthari sāvako evarūpaṃ uḷāravisesaṃ adhigacchati tattha viññū puriso sasakkaṃ brahmacariyaṃ vaseyya, vasanto ca ārādheyya ñāyaṃ dhammaṃ kusalaṃ.</p>
<p><a class="sc" id="26"></a><a class="wp" id="wp47"></a><a class="ms" id="p_10M_656"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte pubbe­nivāsā­nus­sati­ñāṇāya cittaṃ abhininnāmeti. So anekavihitaṃ pubbenivāsaṃ anussarati, seyyathidaṃ—ekampi jātiṃ dvepi jātiyo … pe … iti sākāraṃ sauddesaṃ anekavihitaṃ pubbenivāsaṃ anussarati. Yasmiṃ kho, sandaka, satthari sāvako evarūpaṃ uḷāravisesaṃ adhigacchati tattha viññū puriso sasakkaṃ brahmacariyaṃ vaseyya, vasanto ca ārādheyya ñāyaṃ dhammaṃ kusalaṃ.</p>
<p><a class="sc" id="27"></a><a class="wp" id="wp48"></a><a class="ms" id="p_10M_657"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte sattānaṃ cutū­papāta­ñā­ṇāya cittaṃ abhininnāmeti. So dibbena cakkhunā visuddhena atik­kanta­mānusa­kena satte passati cavamāne upapajjamāne hīne paṇīte suvaṇṇe dubbaṇṇe sugate duggate … pe … yathākammūpage satte pajānāti. Yasmiṃ kho, sandaka, satthari sāvako evarūpaṃ uḷāravisesaṃ adhigacchati tattha viññū puriso sasakkaṃ brahmacariyaṃ vaseyya, vasanto ca ārādheyya ñāyaṃ dhammaṃ kusalaṃ.</p>
<p><a class="sc" id="28"></a><a class="wp" id="wp49"></a><a class="ms" id="p_10M_658"></a>So evaṃ samāhite citte parisuddhe pariyodāte anaṅgaṇe viga­tū­pak­kilese mudubhūte kammaniye ṭhite āneñjappatte āsavānaṃ khayañāṇāya cittaṃ abhininnāmeti. So ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ duk­kha­nirodha­gāminī paṭipadā’ti yathābhūtaṃ pajānāti; ‘ime āsavā’ti yathābhūtaṃ pajānāti, ‘ayaṃ āsavasamudayo’ti yathābhūtaṃ pajānāti, ‘ayaṃ āsavanirodho’ti yathābhūtaṃ pajānāti, ‘ayaṃ āsava­nirodha­gāminī paṭipadā’ti yathābhūtaṃ pajānāti. <a class="wp" id="wp50"></a>Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccati. Vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Yasmiṃ kho, sandaka, satthari sāvako evarūpaṃ uḷāravisesaṃ adhigacchati tattha viññū puriso sasakkaṃ brahmacariyaṃ vaseyya, vasanto ca ārādheyya ñāyaṃ dhammaṃ kusalan”ti.</p>
<p><a class="sc" id="29"></a><a class="wp" id="wp51"></a><a class="pts" id="pts1.523"></a><a class="ms" id="p_10M_659"></a><a class="msdiv" id="msdiv234"></a>“Yo pana so, bho ānanda, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano sammadaññā vimutto paribhuñjeyya so kāme”ti? “Yo so, sandaka, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto, abhabbo so pañcaṭṭhānāni ajjhācarituṃ. Abhabbo khīṇāsavo bhikkhu sañcicca pāṇaṃ jīvitā voropetuṃ, abhabbo khīṇāsavo bhikkhu adinnaṃ they­ya­saṅ­khā­taṃ ādātuṃ, abhabbo khīṇāsavo bhikkhu methunaṃ dhammaṃ paṭisevetuṃ, abhabbo khīṇāsavo bhikkhu sampajānamusā bhāsituṃ, abhabbo khīṇāsavo bhikkhu sanni­dhi­kārakaṃ kāme paribhuñjituṃ, seyyathāpi pubbe agāriyabhūto. Yo so, sandaka, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto, abhabbo so imāni pañcaṭṭhānāni ajjhācaritun”ti.</p>
<p><a class="sc" id="30"></a><a class="wp" id="wp52"></a><a class="ms" id="p_10M_660"></a><a class="msdiv" id="msdiv235"></a>“Yo pana so, bho ānanda, bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto tassa carato ceva tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitaṃ: ‘khīṇā me āsavā’”ti? “Tena hi, sandaka, upamaṃ te karissāmi; upamāya­pi­dhekacce viññū purisā bhāsitassa atthaṃ ājānanti. Seyyathāpi, sandaka, purisassa hatthapādā chinnā; tassa carato ceva tiṭṭhato ca suttassa ca jāgarassa ca satataṃ samitaṃ <span class="var" title=" chinnāva hatthapādā, (sī1, syā1-3, kaṃ, pā1)" id="note292">jānāti: ‘chinnā me hatthapādā’ti, udāhu pacca­vek­kha­māno jānāti: ‘chinnā me hatthapādā’”ti? “Na kho, bho ānanda, so puriso satataṃ samitaṃ jānāti: ‘chinnā me hatthapādā’ti</span>. Api ca kho pana naṃ pacca­vek­kha­māno jānāti: ‘chinnā me hatthapādā’”ti. “Evameva kho, sandaka, yo so bhikkhu arahaṃ khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto tassa carato ceva tiṭṭhato ca suttassa ca jāgarassa ca satataṃ <span class="var" title=" khīṇāva āsavā (sī1, syā1-3, kaṃ, pā1)" id="note294">samitaṃ ñāṇadassanaṃ na paccupaṭṭhitaṃ: ‘khīṇā me āsavā’ti</span>; api ca kho pana naṃ pacca­vek­kha­māno jānāti: ‘khīṇā me āsavā’”ti.</p>
<p><a class="sc" id="31"></a><a class="wp" id="wp53"></a><a class="pts" id="pts1.524"></a><a class="ms" id="p_10M_661"></a><a class="msdiv" id="msdiv236"></a>“Kīvabahukā pana, bho ānanda, imasmiṃ dhammavinaye niyyātāro”ti? “Na kho, sandaka, ekaṃyeva sataṃ na dve satāni na tīṇi satāni na cattāri satāni na pañca satāni, atha kho bhiyyova ye imasmiṃ dhammavinaye niyyātāro”ti. “Acchariyaṃ, bho ānanda, abbhutaṃ, bho ānanda. Na ca nāma sadham­mok­kaṃsanā bhavissati, na para­dham­ma­vam­bhanā, āyatane ca dhammadesanā tāva bahukā ca niyyātāro paññāyissanti. Ime panājīvakā puttamatāya puttā attānañceva ukkaṃsenti, pare ca vambhenti tayo ceva niyyātāro paññapenti, seyyathidaṃ—nandaṃ vacchaṃ, kisaṃ saṅkiccaṃ, makkhaliṃ gosālan”ti. <a class="wp" id="wp54"></a>Atha kho sandako paribbājako sakaṃ parisaṃ āmantesi: “carantu bhonto samaṇe gotame brahma­cari­ya­vāso. Na dāni sukaraṃ amhehi lābhasakkā­ra­siloke pariccajitun”ti. Iti hidaṃ sandako paribbājako sakaṃ parisaṃ uyyojesi bhagavati brahmacariyeti.</p>
<p class="endsection">Sandakasuttaṃ niṭṭhitaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Parib­bāja­ka­vagga</span> <span class="hidden">Sandakasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>