<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn129">
<article>
<div class="hgroup">
<p class="division">Majjhima Nikāya 129</p>
<h1>Bāla­paṇ­ḍita­sutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts3.163"></a><a class="ms" id="p_11M_672"></a><a class="msdiv" id="msdiv246"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a class="wp" id="wp2"></a><a class="ms" id="p_11M_673"></a> “Tīṇimāni, bhikkhave, bālassa bālalakkhaṇāni bālanimittāni bālāpadānāni. Katamāni tīṇi? Idha, bhikkhave, bālo duc­cinti­ta­cintī ca hoti dub­bhāsi­ta­bhāsī ca duk­kaṭakam­ma­kārī ca. No <span class="var" title="no cedaṃ (^sn22.27#1 [27. Dutiya­assāda­sutta]-140)" id="note339">cetaṃ</span>, bhikkhave, bālo duc­cinti­ta­cintī ca abhavissa dub­bhāsi­ta­bhāsī ca duk­kaṭakam­ma­kārī <span class="var" title="na tena naṃ (mr) | na naṃ (?)" id="note340">ca kena naṃ</span> paṇḍitā jāneyyuṃ: ‘bālo ayaṃ bhavaṃ asappuriso’ti? Yasmā ca kho, bhikkhave, bālo duc­cinti­ta­cintī ca hoti dub­bhāsi­ta­bhāsī ca duk­kaṭakam­ma­kārī ca tasmā naṃ paṇḍitā jānanti: ‘bālo ayaṃ bhavaṃ asappuriso’ti. <a class="wp" id="wp3"></a>Sa kho so, bhikkhave, bālo tividhaṃ diṭṭheva dhamme dukkhaṃ domanassaṃ paṭisaṃvedeti.</p>
<p><a class="sc" id="3"></a><a class="ms" id="p_11M_674"></a>Sace, bhikkhave, bālo sabhāyaṃ vā nisinno hoti, <span class="var" title="rathiyāya (bahūsu)" id="note341">rathikāya</span> vā nisinno hoti, siṅghāṭake vā nisinno hoti; tatra ce jano tajjaṃ tassāruppaṃ kathaṃ manteti. Sace, bhikkhave, bālo pāṇātipātī hoti, adinnādāyī hoti, kāmesu­micchā­cārī hoti, musāvādī hoti, surā­meraya­majja­pa­mā­daṭṭhāyī hoti. Tatra, bhikkhave, bālassa evaṃ hoti: ‘yaṃ kho jano tajjaṃ tassāruppaṃ kathaṃ manteti, <span class="var" title="saṃvijjante te ca (bj, s1-3, km, pts1)" id="note342">saṃvijjanteva te</span> dhammā mayi, ahañca tesu dhammesu sandissāmī’ti. Idaṃ, bhikkhave, bālo paṭhamaṃ diṭṭheva dhamme dukkhaṃ domanassaṃ paṭisaṃvedeti.</p>
<p><a class="sc" id="4"></a><a class="wp" id="wp4"></a><a class="pts" id="pts3.164"></a><a class="ms" id="p_11M_675"></a><a class="msdiv" id="msdiv247"></a>Puna caparaṃ, bhikkhave, bālo passati rājāno coraṃ āgucāriṃ gahetvā vividhā kammakāraṇā kārente–  kasāhipi tāḷente vettehipi tāḷente addha­daṇḍa­kehipi tāḷente hatthampi chindante pādampi chindante hatthapādampi chindante kaṇṇampi chindante nāsampi chindante kaṇṇanāsampi chindante bilaṅ­ga­thāli­kampi karonte saṅ­kha­muṇḍikampi karonte rāhumukhampi karonte jotimālikampi karonte hattha­pajjo­tikampi karonte eraka­vatti­kampi karonte cīra­kavāsi­kampi karonte eṇeyyakampi karonte baḷi­samaṃ­si­kampi karonte kahāpaṇikampi karonte <span class="var" title="khā­rā­pa­ṭiccha­kampi (mr)" id="note344">khā­rā­pa­tacchi­kampi</span> karonte pali­gha­pari­vatti­kampi karonte palāla­pīṭha­kampi karonte tattenapi telena osiñcante sunakhehipi khādāpente jīvantampi sūle uttāsente asināpi sīsaṃ chindante. Tatra, bhikkhave, bālassa evaṃ hoti: ‘yathārūpānaṃ kho pāpakānaṃ kammānaṃ hetu rājāno coraṃ āgucāriṃ gahetvā vividhā kammakāraṇā kārenti—kasāhipi tāḷenti … pe … asināpi sīsaṃ chindanti; saṃvijjanteva te dhammā mayi, ahañca tesu dhammesu sandissāmi. <span class="var" title="sace mampi (mr)" id="note345">Mañcepi rājāno</span> jāneyyuṃ, mampi rājāno gahetvā vividhā kammakāraṇā kāreyyuṃ—kasāhipi tāḷeyyuṃ … pe … jīvantampi sūle uttāseyyuṃ, asināpi sīsaṃ chindeyyun’ti. Idampi, bhikkhave, bālo dutiyaṃ diṭṭheva dhamme dukkhaṃ domanassaṃ paṭisaṃvedeti.</p>
<p><a class="sc" id="5"></a><a class="wp" id="wp5"></a><a class="pts" id="pts3.165"></a><a class="ms" id="p_11M_676"></a><a class="msdiv" id="msdiv248"></a> Puna caparaṃ, bhikkhave, bālaṃ pīṭha­sa­mārūḷ­haṃ vā mañca­sa­mārūḷ­haṃ vā <span class="var" title="chamāya (bj, pts1)" id="note347">chamāyaṃ</span> vā semānaṃ, yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni tānissa tamhi samaye olambanti ajjholambanti abhip­palambanti. Seyyathāpi, bhikkhave, mahataṃ pabbatakūṭānaṃ chāyā sāyanhasamayaṃ pathaviyā olambanti ajjholambanti abhip­palambanti; evameva kho, bhikkhave, bālaṃ pīṭha­sa­mārūḷ­haṃ vā mañca­sa­mārūḷ­haṃ vā chamāyaṃ vā semānaṃ, yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni tānissa tamhi samaye olambanti ajjholambanti abhip­palambanti. Tatra, bhikkhave, bālassa evaṃ hoti: ‘akataṃ vata me kalyāṇaṃ, akataṃ kusalaṃ, akataṃ bhīruttāṇaṃ; kataṃ pāpaṃ, kataṃ luddaṃ, kataṃ kibbisaṃ. Yāvatā, bho, akatakal­yāṇā­naṃ akatakusalānaṃ akata­bhīrut­tāṇā­naṃ katapāpānaṃ kataluddānaṃ katakibbisānaṃ gati taṃ gatiṃ pecca gacchāmī’ti. So socati kilamati paridevati urattāḷiṃ kandati sammohaṃ āpajjati. Idampi, bhikkhave, bālo tatiyaṃ diṭṭheva dhamme dukkhaṃ domanassaṃ paṭisaṃvedeti.</p>
<p><a class="sc" id="6"></a><a class="wp" id="wp6"></a><a class="ms" id="p_11M_677"></a>Sa kho so, bhikkhave, bālo kāyena duccaritaṃ caritvā vācāya duccaritaṃ caritvā manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. <a class="wp" id="wp7"></a>Yaṃ kho taṃ, bhikkhave, sammā vadamāno vadeyya: ‘ekantaṃ aniṭṭhaṃ ekantaṃ akantaṃ ekantaṃ amanāpan’ti, nirayameva taṃ sammā vadamāno vadeyya: ‘ekantaṃ aniṭṭhaṃ ekantaṃ akantaṃ ekantaṃ amanāpan’ti. Yāvañcidaṃ, bhikkhave, <span class="var" title="upamāhipi (si)" id="note348">upamāpi</span> na sukarā yāva dukkhā nirayā”ti.</p>
<p><a class="sc" id="7"></a><a class="pts" id="pts3.166"></a><a class="ms" id="p_11M_678"></a><a class="msdiv" id="msdiv249"></a>Evaṃ vutte, aññataro bhikkhu bhagavantaṃ etadavoca: “sakkā pana, bhante, upamaṃ kātun”ti? <a class="wp" id="wp8"></a>“Sakkā, bhikkhū”ti bhagavā avoca. “Seyyathāpi, bhikkhu, coraṃ āgucāriṃ gahetvā rañño dasseyyuṃ: ‘ayaṃ kho, deva, coro āgucārī, imassa yaṃ icchasi taṃ daṇḍaṃ paṇehī’ti. Tamenaṃ rājā evaṃ vadeyya: ‘gacchatha, bho, imaṃ purisaṃ pubbaṇ­ha­samayaṃ sattisatena hanathā’ti. Tamenaṃ pubbaṇ­ha­samayaṃ sattisatena haneyyuṃ. Atha rājā <span class="var" title="majjhan­tika­samayaṃ (bj, s1-3, km, mr) | majjhantikaṃ samayaṃ (pts1)" id="note349">majjhan­hika­samayaṃ</span> evaṃ vadeyya: ‘ambho, kathaṃ so puriso’ti? ‘Tatheva, deva, jīvatī’ti. Tamenaṃ rājā evaṃ vadeyya: ‘gacchatha, bho, taṃ purisaṃ majjhan­hika­samayaṃ sattisatena hanathā’ti. Tamenaṃ majjhan­hika­samayaṃ sattisatena haneyyuṃ. Atha rājā sāyanhasamayaṃ evaṃ vadeyya: ‘ambho, kathaṃ so puriso’ti? ‘Tatheva, deva, jīvatī’ti. Tamenaṃ rājā evaṃ vadeyya: ‘gacchatha, bho, taṃ purisaṃ sāyanhasamayaṃ sattisatena hanathā’ti. Tamenaṃ sāyanhasamayaṃ sattisatena haneyyuṃ. Taṃ kiṃ maññatha, bhikkhave, api nu so puriso tīhi sattisatehi haññamāno tatonidānaṃ dukkhaṃ domanassaṃ paṭi­saṃ­ve­di­yethā”ti? “Ekissāpi, bhante, sattiyā haññamāno so puriso tatonidānaṃ dukkhaṃ domanassaṃ paṭi­saṃ­ve­di­yetha, ko pana vādo tīhi sattisatehī”ti?</p>
<p><a class="sc" id="8"></a><a class="wp" id="wp9"></a><a class="ms" id="p_11M_679"></a><a class="msdiv" id="msdiv250"></a>Atha kho bhagavā parittaṃ pāṇimattaṃ pāsāṇaṃ gahetvā bhikkhū āmantesi: “taṃ kiṃ maññatha, bhikkhave, katamo nu kho mahantataro—yo cāyaṃ mayā paritto pāṇimatto pāsāṇo gahito, yo ca himavā pabbatarājā”ti? “Appamattako ayaṃ, bhante, bhagavatā paritto pāṇimatto pāsāṇo gahito, himavantaṃ pabbatarājānaṃ upanidhāya saṅkhampi na upeti, kalabhāgampi na upeti, <span class="var" title="upanidhimpi (bj, pts1)" id="note350">upanidhampi</span> na upe”ti. “Evameva kho, bhikkhave, yaṃ so puriso tīhi sattisatehi haññamāno tatonidānaṃ dukkhaṃ domanassaṃ paṭisaṃvedeti taṃ nirayakassa dukkhassa upanidhāya saṅkhampi na upeti, kalabhāgampi na upeti, upanidhampi na upeti.</p>
<p><a class="sc" id="9"></a><a class="wp" id="wp10"></a><a class="pts" id="pts3.167"></a><a class="ms" id="p_11M_680"></a>Tamenaṃ, bhikkhave, nirayapālā pañca­vidha­bandha­naṃ nāma kammakāraṇaṃ karonti—tattaṃ <span class="var" title="ayokhīlaṃ (bj, s1-3, km, pts1)" id="note351">ayokhilaṃ</span> hatthe gamenti, tattaṃ ayokhilaṃ dutiye hatthe gamenti, tattaṃ ayokhilaṃ pāde gamenti, tattaṃ ayokhilaṃ dutiye pāde gamenti, tattaṃ ayokhilaṃ majjhe urasmiṃ gamenti. So tattha dukkhā tibbā kharā kaṭukā vedanā vedeti, na ca tāva kālaṃ karoti yāva na taṃ pāpakammaṃ <span class="var" title="byantihoti (s1, pts1, mr)" id="note352">byantīhoti</span>. <a class="wp" id="wp11"></a>Tamenaṃ, bhikkhave, nirayapālā saṃvesetvā <span class="var" title="kudhārīhi (s1, mr) | kūṭhārīhi (pts1)" id="note353">kuṭhārīhi</span> tacchanti. So tattha dukkhā tibbā … pe … byantīhoti. <a class="wp" id="wp14"></a><a class="wp" id="wp13"></a><a class="wp" id="wp12"></a>Tamenaṃ, bhikkhave, nirayapālā uddhampādaṃ adhosiraṃ gahetvā vāsīhi tacchanti. So tattha dukkhā tibbā … pe … byantīhoti. Tamenaṃ, bhikkhave, nirayapālā rathe yojetvā ādittāya pathaviyā sampajjalitāya <span class="var" title="sañjotibhūtāya (s1-3, km, pts1)" id="note354">sajotibhūtāya</span> sārentipi paccāsārentipi. So tattha dukkhā tibbā … pe … byantīhoti. Tamenaṃ, bhikkhave, nirayapālā mahantaṃ aṅgārapabbataṃ ādittaṃ sampajjalitaṃ sajotibhūtaṃ āropentipi oropentipi. So tattha dukkhā tibbā kharā kaṭukā vedanā vedeti, na ca tāva kālaṃ karoti yāva na taṃ pāpakammaṃ byantīhoti. <a class="wp" id="wp16"></a><a class="wp" id="wp15"></a>Tamenaṃ, bhikkhave, nirayapālā uddhampādaṃ adhosiraṃ gahetvā tattāya lohakumbhiyā pakkhipanti ādittāya sampajjalitāya sajotibhūtāya. So tattha pheṇuddehakaṃ paccati. So tattha pheṇuddehakaṃ paccamāno sakimpi uddhaṃ gacchati, sakimpi adho gacchati, sakimpi tiriyaṃ gacchati. So tattha dukkhā tibbā kharā kaṭukā vedanā vedeti, na ca tāva kālaṃ karoti yāva na taṃ pāpakammaṃ byantīhoti. Tamenaṃ, bhikkhave, <span class="var" title="nirayapālā punappunaṃ (mr)" id="note355">nirayapālā</span> mahāniraye pakkhipanti. So kho pana, bhikkhave, mahānirayo—</p>
<blockquote class="gatha">
<p><a class="sc" id="10"></a><a class="ms" id="p_11M_681"></a> Catukkaṇṇo catudvāro,<br> vibhatto bhāgaso mito;<br> Ayo­pākāra­pariyanto,<br> ayasā paṭikujjito.</p>
<p><a class="sc" id="11"></a><a class="ms" id="p_11M_682"></a>Tassa ayomayā bhūmi,<br> jalitā tejasā yutā;<br> Samantā yojanasataṃ,<br> pharitvā tiṭṭhati sabbadā.</p>
</blockquote>
<p><a class="sc" id="12"></a><a class="wp" id="wp17"></a><a class="ms" id="p_11M_683"></a>Aneka­pariyā­yenapi kho ahaṃ, bhikkhave, nirayakathaṃ katheyyaṃ; yāvañcidaṃ, bhikkhave, na sukarā akkhānena pāpuṇituṃ yāva dukkhā nirayā.</p>
<p><a class="sc" id="13"></a><a class="wp" id="wp18"></a><a class="ms" id="p_11M_684"></a><a class="msdiv" id="msdiv251"></a>Santi, bhikkhave, tiracchānagatā pāṇā tiṇabhakkhā. Te allānipi tiṇāni sukkhānipi tiṇāni dantullehakaṃ khādanti. Katame ca, bhikkhave, tiracchānagatā pāṇā tiṇabhakkhā? Hatthī assā goṇā gadrabhā ajā migā, ye vā panaññepi keci tiracchānagatā pāṇā tiṇabhakkhā. Sa kho so, bhikkhave, bālo idha pubbe rasādo idha pāpāni kammāni karitvā kāyassa bhedā paraṃ maraṇā tesaṃ sattānaṃ sahabyataṃ upapajjati ye te sattā tiṇabhakkhā.</p>
<p><a class="sc" id="14"></a><a class="wp" id="wp19"></a><a class="pts" id="pts3.168"></a><a class="ms" id="p_11M_685"></a>Santi, bhikkhave, tiracchānagatā pāṇā gūthabhakkhā. Te dūratova gūthagandhaṃ ghāyitvā dhāvanti: ‘ettha bhuñjissāma, ettha bhuñjissāmā’ti. Seyyathāpi nāma brāhmaṇā āhutigandhena dhāvanti: ‘ettha bhuñjissāma, ettha bhuñjissāmā’ti; evameva kho, bhikkhave, santi tiracchānagatā pāṇā gūthabhakkhā, te dūratova gūthagandhaṃ ghāyitvā dhāvanti: ‘ettha bhuñjissāma, ettha bhuñjissāmā’ti. Katame ca, bhikkhave, tiracchānagatā pāṇā gūthabhakkhā? Kukkuṭā sūkarā soṇā siṅgālā, ye vā panaññepi keci tiracchānagatā pāṇā gūthabhakkhā. Sa kho so, bhikkhave, bālo idha pubbe rasādo idha pāpāni kammāni karitvā kāyassa bhedā paraṃ maraṇā tesaṃ sattānaṃ sahabyataṃ upapajjati ye te sattā gūthabhakkhā.</p>
<p><a class="sc" id="15"></a><a class="wp" id="wp20"></a><a class="ms" id="p_11M_686"></a>Santi, bhikkhave, tiracchānagatā pāṇā andhakāre jāyanti andhakāre <span class="var" title="jiyyanti (mr)" id="note357">jīyanti</span> andhakāre <span class="var" title="miyyanti (mr)" id="note358">mīyanti</span>. Katame ca, bhikkhave, tiracchānagatā pāṇā andhakāre jāyanti andhakāre jīyanti andhakāre mīyanti? Kīṭā <span class="var" title="pulavā (bj) | paṭaṅgā (s1-3, km, mr)" id="note359">puḷavā</span> gaṇḍuppādā, ye vā panaññepi keci tiracchānagatā pāṇā andhakāre jāyanti andhakāre jīyanti andhakāre mīyanti. Sa kho so, bhikkhave, bālo idha pubbe rasādo, idha pāpāni kammāni karitvā kāyassa bhedā paraṃ maraṇā tesaṃ sattānaṃ sahabyataṃ upapajjati ye te sattā andhakāre jāyanti andhakāre jīyanti andhakāre mīyanti.</p>
<p><a class="sc" id="16"></a><a class="wp" id="wp21"></a><a class="ms" id="p_11M_687"></a>Santi, bhikkhave, tiracchānagatā pāṇā udakasmiṃ jāyanti udakasmiṃ jīyanti udakasmiṃ mīyanti. Katame ca, bhikkhave, tiracchānagatā pāṇā udakasmiṃ jāyanti udakasmiṃ jīyanti udakasmiṃ mīyanti? Macchā kacchapā susumārā, ye vā panaññepi keci tiracchānagatā pāṇā udakasmiṃ jāyanti udakasmiṃ jīyanti udakasmiṃ mīyanti. Sa kho so, bhikkhave, bālo idha pubbe rasādo idha pāpāni kammāni karitvā kāyassa bhedā paraṃ maraṇā tesaṃ sattānaṃ sahabyataṃ upapajjati ye te sattā udakasmiṃ jāyanti udakasmiṃ jīyanti udakasmiṃ mīyanti.</p>
<p><a class="sc" id="17"></a><a class="wp" id="wp22"></a><a class="pts" id="pts3.169"></a><a class="ms" id="p_11M_688"></a>Santi, bhikkhave, tiracchānagatā pāṇā asucismiṃ jāyanti asucismiṃ jīyanti asucismiṃ mīyanti. Katame ca, bhikkhave, tiracchānagatā pāṇā asucismiṃ jāyanti asucismiṃ jīyanti asucismiṃ mīyanti? Ye te, bhikkhave, sattā pūtimacche vā jāyanti pūtimacche vā jīyanti pūtimacche vā mīyanti pūtikuṇape vā … pe … pūtikummāse vā … candanikāya vā … oligalle vā jāyanti, <span class="var" title=" etthantare pāṭho pā1 potthake" id="note360">ye vā panaññepi keci tiracchānagatā pāṇā asucismiṃ jāyanti asucismiṃ jīyanti asucismiṃ mīyanti</span>. Sa kho so, bhikkhave, bālo idha pubbe rasādo idha pāpāni kammāni karitvā kāyassa bhedā paraṃ maraṇā tesaṃ sattānaṃ sahabyataṃ upapajjati ye te sattā asucismiṃ jāyanti asucismiṃ jīyanti asucismiṃ mīyanti.</p>
<p><a class="sc" id="18"></a><a class="wp" id="wp23"></a><a class="ms" id="p_11M_689"></a>Aneka­pariyā­yenapi kho ahaṃ, bhikkhave, tiracchā­na­yoni­kathaṃ katheyyaṃ; yāvañcidaṃ, bhikkhave, na sukaraṃ akkhānena pāpuṇituṃ yāva dukkhā tiracchānayoni.</p>
<p><a class="sc" id="19"></a><a class="wp" id="wp24"></a><a class="ms" id="p_11M_690"></a><a class="msdiv" id="msdiv252"></a>Seyyathāpi, bhikkhave, puriso ekacchiggalaṃ yugaṃ mahāsamudde pakkhipeyya. Tamenaṃ puratthimo vāto pacchimena saṃhareyya, pacchimo vāto puratthimena saṃhareyya, uttaro vāto dakkhiṇena saṃhareyya, dakkhiṇo vāto uttarena saṃhareyya. Tatrāssa kāṇo kacchapo, so vassasatassa <span class="var" title="...pe... (bj) | vassasatassa (s1-3, km, pts1)" id="note362">vassasatassa</span> accayena sakiṃ ummujjeyya. Taṃ kiṃ maññatha, bhikkhave, api nu so kāṇo kacchapo amusmiṃ ekacchiggale yuge gīvaṃ paveseyyā”ti? “<span class="var" title=" etthantare pāṭho sī , pā1 potthakesu" id="note363">No hetaṃ, bhante”. “</span> <span class="var" title="yadi nūna (bj, s1-3, km, pts1)" id="note365">Yadi pana</span>, bhante, kadāci karahaci dīghassa addhuno accayenā”ti. “Khippataraṃ kho so, bhikkhave, kāṇo kacchapo amusmiṃ ekacchiggale yuge gīvaṃ paveseyya, ato dul­labha­tarāhaṃ, bhikkhave, manussattaṃ vadāmi sakiṃ vinipātagatena bālena. Taṃ kissa hetu? Na hettha, bhikkhave, atthi dhammacariyā samacariyā kusalakiriyā puññakiriyā. Añña­mañña­khā­dikā ettha, bhikkhave, vattati dubbalakhādikā.</p>
<p><a class="sc" id="20"></a><a class="wp" id="wp25"></a><a class="pts" id="pts3.170"></a><a class="ms" id="p_11M_691"></a>Sa kho so, bhikkhave, bālo sace kadāci karahaci dīghassa addhuno accayena manussattaṃ āgacchati, yāni tāni nīcakulāni—caṇḍālakulaṃ vā nesādakulaṃ vā <span class="var" title="veṇakulaṃ (bj, pts1) | venukulaṃ (s1-3)" id="note366">venakulaṃ</span> vā rathakārakulaṃ vā pukkusakulaṃ vā. Tathārūpe kule paccājāyati dalidde appanna­pāna­bhojane kasiravuttike, yattha kasirena ghāsacchādo labbhati. So ca hoti dubbaṇṇo duddasiko okoṭimako <span class="var" title="bahvābādho (s1-3, mr)" id="note367">bavhābādho</span> kāṇo vā kuṇī vā khujjo vā pakkhahato vā na lābhī annassa pānassa vatthassa yānassa mālā­gandha­vi­lepa­nassa sey­yāvasa­tha­padī­peyyassa. So kāyena duccaritaṃ carati vācāya duccaritaṃ carati manasā duccaritaṃ carati. So kāyena duccaritaṃ caritvā vācāya duccaritaṃ caritvā manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.</p>
<p><a class="sc" id="21"></a><a class="wp" id="wp26"></a><a class="ms" id="p_11M_692"></a>Seyyathāpi, bhikkhave, akkhadhutto paṭhameneva kaliggahena puttampi jīyetha, dārampi jīyetha, sabbaṃ sāpateyyampi jīyetha, uttaripi <span class="var" title="anubandhaṃ (bj, pts1) | addhubandhaṃ (s1-3, km)" id="note368">adhibandhaṃ</span> nigaccheyya. Appamattako so, bhikkhave, kaliggaho yaṃ so akkhadhutto paṭhameneva kaliggahena puttampi jīyetha, dārampi jīyetha, sabbaṃ sāpateyyampi jīyetha, uttaripi adhibandhaṃ nigaccheyya. Atha kho ayameva tato mahantataro kaliggaho yaṃ so bālo kāyena duccaritaṃ caritvā vācāya duccaritaṃ caritvā manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ayaṃ, bhikkhave, <span class="var" title="kevalaparipūrā (bj, pts1)" id="note369">kevalā paripūrā</span> bālabhūmīti.</p>
<p><a class="sc" id="22"></a><a class="wp" id="wp27"></a><a class="pts" id="pts3.171"></a><a class="ms" id="p_11M_693"></a><a class="msdiv" id="msdiv253"></a> Tīṇimāni, bhikkhave, paṇḍitassa ­paṇ­ḍita­lak­kha­ṇāni ­paṇ­ḍita­nimittāni paṇḍi­tāpadā­nāni. Katamāni tīṇi? Idha, bhikkhave, paṇḍito sucintitacintī ca hoti subhāsitabhāsī ca sukatakam­ma­kārī ca. No cetaṃ, bhikkhave, paṇḍito sucintitacintī ca abhavissa subhāsitabhāsī ca sukatakam­ma­kārī <span class="var" title="na tena naṃ (mr) | na naṃ (?)" id="note371">ca, kena naṃ</span> paṇḍitā jāneyyuṃ: ‘paṇḍito ayaṃ bhavaṃ sappuriso’ti? <a class="wp" id="wp28"></a>Yasmā ca kho, bhikkhave, paṇḍito sucintitacintī ca hoti subhāsitabhāsī ca sukatakam­ma­kārī ca tasmā naṃ paṇḍitā jānanti: ‘paṇḍito ayaṃ bhavaṃ sappuriso’ti. Sa kho so, bhikkhave, paṇḍito tividhaṃ diṭṭheva dhamme sukhaṃ somanassaṃ paṭisaṃvedeti. Sace, bhikkhave, paṇḍito sabhāyaṃ vā nisinno hoti, rathikāya vā nisinno hoti, siṅghāṭake vā nisinno hoti; tatra ce jano tajjaṃ tassāruppaṃ kathaṃ manteti. Sace, bhikkhave, paṇḍito pāṇātipātā paṭivirato hoti, adinnādānā paṭivirato hoti, kāmesu­micchā­cārā paṭivirato hoti, musāvādā paṭivirato hoti, surā­meraya­maj­jappa­mādaṭ­ṭhānā paṭivirato hoti; tatra, bhikkhave, paṇḍitassa evaṃ hoti: ‘yaṃ kho jano tajjaṃ tassāruppaṃ kathaṃ manteti; saṃvijjanteva te dhammā mayi, ahañca tesu dhammesu sandissāmī’ti. Idaṃ, bhikkhave, paṇḍito paṭhamaṃ diṭṭheva dhamme sukhaṃ somanassaṃ paṭisaṃvedeti.</p>
<p><a class="sc" id="23"></a><a class="wp" id="wp29"></a><a class="ms" id="p_11M_694"></a><a class="msdiv" id="msdiv254"></a>Puna caparaṃ, bhikkhave, paṇḍito passati rājāno coraṃ āgucāriṃ gahetvā vividhā kammakāraṇā kārente—kasāhipi tāḷente vettehipi tāḷente addha­daṇḍa­kehipi tāḷente hatthampi chindante pādampi chindante hatthapādampi chindante kaṇṇampi chindante nāsampi chindante kaṇṇanāsampi chindante bilaṅ­ga­thāli­kampi karonte saṅ­kha­muṇḍikampi karonte rāhumukhampi karonte jotimālikampi karonte hattha­pajjo­tikampi karonte eraka­vatti­kampi karonte cīra­kavāsi­kampi karonte eṇeyyakampi karonte bali­samaṃ­si­kampi karonte kahāpaṇikampi karonte khā­rā­pa­tacchi­kampi karonte pali­gha­pari­vatti­kampi karonte palāla­pīṭha­kampi karonte tattenapi telena osiñcante sunakhehipi khādāpente jīvantampi sūle uttāsente asināpi sīsaṃ chindante. Tatra, bhikkhave, paṇḍitassa evaṃ hoti: ‘yathārūpānaṃ kho pāpakānaṃ kammānaṃ hetu rājāno coraṃ āgucāriṃ gahetvā vividhā kammakāraṇā kārenti kasāhipi tāḷenti, vettehipi tāḷenti, addha­daṇḍa­kehipi tāḷenti, hatthampi chindanti, pādampi chindanti, hatthapādampi chindanti, kaṇṇampi chindanti, nāsampi chindanti, kaṇṇanāsampi chindanti, bilaṅ­ga­thāli­kampi karonti, saṅ­kha­muṇḍikampi karonti, rāhumukhampi karonti, jotimālikampi karonti, hattha­pajjo­tikampi karonti, eraka­vatti­kampi karonti, cīra­kavāsi­kampi karonti, eṇeyyakampi karonti, bali­samaṃ­si­kampi karonti, kahāpaṇikampi karonti, khā­rā­pa­tacchi­kampi karonti, pali­gha­pari­vatti­kampi karonti, palāla­pīṭha­kampi karonti, tattenapi telena osiñcanti, sunakhehipi khādāpenti, jīvantampi sūle uttāsenti, asināpi sīsaṃ chindanti, na te dhammā mayi saṃvijjanti, ahañca na tesu dhammesu sandissāmī’ti. Idampi, bhikkhave, paṇḍito dutiyaṃ diṭṭheva dhamme sukhaṃ somanassaṃ paṭisaṃvedeti.</p>
<p><a class="sc" id="24"></a><a class="wp" id="wp30"></a><a class="ms" id="p_11M_695"></a><a class="msdiv" id="msdiv255"></a> Puna caparaṃ, bhikkhave, paṇḍitaṃ pīṭha­sa­mārūḷ­haṃ vā mañca­sa­mārūḷ­haṃ vā chamāyaṃ vā semānaṃ, yānissa pubbe kalyāṇāni kammāni katāni kāyena sucaritāni vācāya sucaritāni manasā sucaritāni tānissa tamhi samaye olambanti … pe … seyyathāpi, bhikkhave, mahataṃ pabbatakūṭānaṃ chāyā sāyanhasamayaṃ pathaviyā olambanti ajjholambanti abhip­palambanti; evameva kho, bhikkhave, paṇḍitaṃ pīṭha­sa­mārūḷ­haṃ vā mañca­sa­mārūḷ­haṃ vā chamāyaṃ vā semānaṃ yānissa pubbe kalyāṇāni kammāni katāni kāyena sucaritāni vācāya sucaritāni manasā sucaritāni tānissa tamhi samaye olambanti ajjholambanti abhip­palambanti. Tatra, bhikkhave, paṇḍitassa evaṃ hoti: ‘akataṃ vata me pāpaṃ, akataṃ luddaṃ, akataṃ kibbisaṃ; kataṃ kalyāṇaṃ, kataṃ kusalaṃ, kataṃ bhīruttāṇaṃ. Yāvatā, bho, akatapāpānaṃ akataluddānaṃ akata­kibbisā­naṃ katakalyāṇānaṃ katakusalānaṃ kata­bhīrut­tāṇā­naṃ gati taṃ gatiṃ pecca gacchāmī’ti. So na socati, na kilamati, na paridevati, na urattāḷiṃ kandati, na sammohaṃ āpajjati. Idampi, bhikkhave, paṇḍito tatiyaṃ diṭṭheva dhamme sukhaṃ somanassaṃ paṭisaṃvedeti.</p>
<p><a class="sc" id="25"></a><a class="wp" id="wp31"></a><a class="pts" id="pts3.172"></a><a class="ms" id="p_11M_696"></a>Sa kho so, bhikkhave, paṇḍito kāyena sucaritaṃ caritvā vācāya sucaritaṃ caritvā manasā sucaritaṃ caritvā kāyassa bhedā paraṃ maraṇā sugatiṃ saggaṃ lokaṃ upapajjati. <a class="wp" id="wp32"></a>Yaṃ kho taṃ, bhikkhave, sammā vadamāno vadeyya: ‘ekantaṃ iṭṭhaṃ ekantaṃ kantaṃ ekantaṃ manāpan’ti, saggameva taṃ sammā vadamāno vadeyya: ‘ekantaṃ iṭṭhaṃ ekantaṃ kantaṃ ekantaṃ manāpan’ti. Yāvañcidaṃ, bhikkhave, upamāpi na sukarā yāva sukhā saggā”ti.</p>
<p><a class="sc" id="26"></a><a class="ms" id="p_11M_697"></a><a class="msdiv" id="msdiv256"></a>Evaṃ vutte, aññataro bhikkhu bhagavantaṃ etadavoca: “sakkā pana, bhante, upamaṃ kātun”ti? <a class="wp" id="wp33"></a>“Sakkā, bhikkhū”ti bhagavā avoca. “Seyyathāpi, bhikkhave, rājā cakkavattī sattahi ratanehi samannāgato catūhi ca iddhīhi tatonidānaṃ sukhaṃ somanassaṃ paṭisaṃvedeti. <a class="wp" id="wp34"></a>Katamehi sattahi? Idha, bhikkhave, rañño khattiyassa muddhā­vasit­tassa tadahuposathe pannarase sīsaṃnhātassa uposathikassa upari­pāsāda­va­ragatassa dibbaṃ cakkaratanaṃ pātubhavati sahassāraṃ sanemikaṃ sanābhikaṃ sabbā­kāra­pari­pūraṃ. Taṃ disvāna rañño khattiyassa muddhā­vasit­tassa <span class="var" title="etadahosi (s1-3, km, mr)" id="note373">evaṃ hoti</span>: ‘sutaṃ kho pana metaṃ yassa rañño khattiyassa muddhā­vasit­tassa tadahuposathe pannarase sīsaṃnhātassa uposathikassa upari­pāsāda­va­ragatassa dibbaṃ cakkaratanaṃ pātubhavati sahassāraṃ sanemikaṃ sanābhikaṃ sabbā­kāra­pari­pūraṃ, so hoti rājā cakkavattīti. Assaṃ nu kho ahaṃ rājā cakkavattī’ti?</p>
<p><a class="sc" id="27"></a><a class="wp" id="wp35"></a><a class="pts" id="pts3.173"></a><a class="ms" id="p_11M_698"></a>Atha kho, bhikkhave, rājā khattiyo muddhāvasitto vāmena hatthena bhiṅkāraṃ gahetvā dakkhiṇena hatthena cakkaratanaṃ abbhukkirati: ‘pavattatu bhavaṃ cakkaratanaṃ, abhivijinātu bhavaṃ cakkaratanan’ti. Atha kho taṃ, bhikkhave, cakkaratanaṃ puratthimaṃ disaṃ pavattati. Anvadeva rājā cakkavattī saddhiṃ caturaṅginiyā senāya. Yasmiṃ kho pana, bhikkhave, padese cakkaratanaṃ patiṭṭhāti tattha rājā cakkavattī vāsaṃ upeti saddhiṃ caturaṅginiyā senāya. Ye kho pana, bhikkhave, puratthimāya disāya paṭirājāno te rājānaṃ cakkavattiṃ upasaṅkamitvā evamāhaṃsu: ‘ehi kho, mahārāja. <span class="var" title="svāgataṃ mahārāja (bj, s1-3, km, pts1)" id="note374">Svāgataṃ te, mahārāja</span>. Sakaṃ te, mahārāja. Anusāsa, mahārājā’ti. Rājā cakkavattī evamāha: ‘pāṇo na hantabbo, adinnaṃ nādātabbaṃ, kāmesumicchā na caritabbā, musā na bhāsitabbā, majjaṃ na pātabbaṃ, yathābhuttañca bhuñjathā’ti. Ye kho pana, bhikkhave, puratthimāya disāya paṭirājāno te rañño cakkavattissa <span class="var" title="anuyuttā (bj, s1-3, km, pts1)" id="note375">anuyantā</span> <span class="var" title="ahesuṃ (s1-3, km, mr)" id="note376">bhavanti</span>.</p>
<p><a class="sc" id="28"></a><a class="ms" id="p_11M_699"></a><a class="msdiv" id="msdiv257"></a>Atha kho taṃ, bhikkhave, cakkaratanaṃ puratthimaṃ samuddaṃ <span class="var" title="ajjhogahetvā (bj, s1-3, km, pts1)" id="note377">ajjhogāhetvā</span> paccuttaritvā dakkhiṇaṃ disaṃ pavattati … pe … dakkhiṇaṃ samuddaṃ ajjhogāhetvā paccuttaritvā pacchimaṃ disaṃ pavattati … pe … pacchimaṃ samuddaṃ ajjhogāhetvā paccuttaritvā uttaraṃ disaṃ pavattati anvadeva rājā cakkavattī saddhiṃ caturaṅginiyā senāya. Yasmiṃ kho pana, bhikkhave, padese cakkaratanaṃ patiṭṭhāti tattha rājā cakkavattī vāsaṃ upeti saddhiṃ caturaṅginiyā senāya.</p>
<p><a class="sc" id="29"></a><a class="ms" id="p_11M_700"></a>Ye kho pana, bhikkhave, uttarāya disāya paṭirājāno te rājānaṃ cakkavattiṃ upasaṅkamitvā evamāhaṃsu: ‘ehi kho, mahārāja. Svāgataṃ te, mahārāja. Sakaṃ te, mahārāja. Anusāsa, mahārājā’ti. Rājā cakkavattī evamāha: ‘pāṇo na hantabbo, adinnaṃ nādātabbaṃ, kāmesumicchā na caritabbā, musā na bhāsitabbā, majjaṃ na pātabbaṃ; yathābhuttañca bhuñjathā’ti. Ye kho pana, bhikkhave, uttarāya disāya paṭirājāno te rañño cakkavattissa anuyantā bhavanti.</p>
<p><a class="sc" id="30"></a><a class="ms" id="p_11M_701"></a>Atha kho taṃ, bhikkhave, cakkaratanaṃ ­samud­da­pariyan­taṃ pathaviṃ abhivijinitvā tameva rājadhāniṃ paccāgantvā rañño cakkavattissa antepuradvāre akkhāhataṃ maññe tiṭṭhati rañño cakkavattissa antepuradvāraṃ upaso­bhayamā­naṃ. Rañño, bhikkhave, cakkavattissa evarūpaṃ cakkaratanaṃ pātubhavati. <span class="brnum">(1)</span></p>
<p><a class="sc" id="31"></a><a class="wp" id="wp36"></a><a class="pts" id="pts3.174"></a><a class="ms" id="p_11M_702"></a><a class="msdiv" id="msdiv258"></a>Puna caparaṃ, bhikkhave, rañño cakkavattissa hatthiratanaṃ pātubhavati—sabbaseto sattappatiṭṭho iddhimā vehāsaṅgamo uposatho nāma nāgarājā. Taṃ disvāna rañño cakkavattissa cittaṃ pasīdati: ‘bhaddakaṃ vata bho hatthiyānaṃ, sace damathaṃ upeyyā’ti. Atha kho taṃ, bhikkhave, hatthiratanaṃ seyyathāpi nāma bhaddo hatthājānīyo dīgharattaṃ suparidanto evameva damathaṃ upeti. Bhūtapubbaṃ, bhikkhave, rājā cakkavattī tameva hatthiratanaṃ vīmaṃsamāno pubbaṇ­ha­samayaṃ abhiruhitvā ­samud­da­pariyan­taṃ pathaviṃ anusaṃyāyitvā tameva rājadhāniṃ paccāgantvā pātarāsamakāsi. Rañño, bhikkhave, cakkavattissa evarūpaṃ hatthiratanaṃ pātubhavati. <span class="brnum">(2)</span></p>
<p><a class="sc" id="32"></a><a class="wp" id="wp37"></a><a class="ms" id="p_11M_703"></a>Puna caparaṃ, bhikkhave, rañño cakkavattissa assaratanaṃ pātubhavati—sabbaseto kāḷasīso muñjakeso iddhimā vehāsaṅgamo valāhako nāma assarājā. Taṃ disvāna rañño cakkavattissa cittaṃ pasīdati: ‘bhaddakaṃ vata bho assayānaṃ, sace damathaṃ upeyyā’ti. Atha kho taṃ, bhikkhave, assaratanaṃ seyyathāpi nāma bhaddo assājānīyo dīgharattaṃ suparidanto evameva damathaṃ upeti. Bhūtapubbaṃ, bhikkhave, rājā cakkavattī tameva assaratanaṃ vīmaṃsamāno pubbaṇ­ha­samayaṃ abhiruhitvā ­samud­da­pariyan­taṃ pathaviṃ anusaṃyāyitvā tameva rājadhāniṃ paccāgantvā pātarāsamakāsi. Rañño, bhikkhave, cakkavattissa evarūpaṃ assaratanaṃ pātubhavati. <span class="brnum">(3)</span></p>
<p><a class="sc" id="33"></a><a class="wp" id="wp38"></a><a class="ms" id="p_11M_704"></a>Puna caparaṃ, bhikkhave, rañño cakkavattissa maṇiratanaṃ pātubhavati. So hoti maṇi veḷuriyo subho jātimā aṭṭhaṃso supari­kamma­kato. Tassa kho pana, bhikkhave, maṇiratanassa ābhā samantā yojanaṃ phuṭā hoti. Bhūtapubbaṃ, bhikkhave, rājā cakkavattī tameva maṇiratanaṃ vīmaṃsamāno caturaṅginiṃ senaṃ sannayhitvā maṇiṃ dhajaggaṃ āropetvā rat­tandha­kā­ra­timisāya pāyāsi. Ye kho pana, bhikkhave, samantā gāmā ahesuṃ te tenobhāsena kammante payojesuṃ ‘divā’ti maññamānā. Rañño, bhikkhave, cakkavattissa evarūpaṃ maṇiratanaṃ pātubhavati. <span class="brnum">(4)</span></p>
<p><a class="sc" id="34"></a><a class="wp" id="wp39"></a><a class="pts" id="pts3.175"></a><a class="ms" id="p_11M_705"></a>Puna caparaṃ, bhikkhave, rañño cakkavattissa itthiratanaṃ pātubhavati. Sā abhirūpā dassanīyā pāsādikā paramāya vaṇṇa­pok­kha­ra­tāya samannāgatā nātidīghā nātirassā nātikisā nātithūlā <span class="var" title="nātikāḷī (bj, pts1)" id="note378">nātikāḷikā</span> nāccodātā, atikkantā mānusaṃ vaṇṇaṃ, appattā dibbaṃ vaṇṇaṃ. Tassa kho pana, bhikkhave, itthiratanassa evarūpo kāyasamphasso hoti, seyyathāpi nāma tūlapicuno vā kappāsapicuno vā. Tassa kho pana, bhikkhave, itthiratanassa sīte uṇhāni gattāni honti, uṇhe sītāni gattāni honti. Tassa kho pana, bhikkhave, itthiratanassa kāyato candanagandho vāyati, mukhato uppalagandho vāyati. Taṃ kho pana, bhikkhave, itthiratanaṃ rañño cakkavattissa pubbuṭṭhāyinī hoti pacchānipātinī kiṃkā­rapaṭis­sāvinī manāpacārinī piyavādinī. Taṃ kho pana, bhikkhave, itthiratanaṃ rājānaṃ cakkavattiṃ manasāpi no aticarati, kuto pana kāyena? Rañño, bhikkhave, cakkavattissa evarūpaṃ itthiratanaṃ pātubhavati. <span class="brnum">(5)</span></p>
<p><a class="sc" id="35"></a><a class="wp" id="wp40"></a><a class="ms" id="p_11M_706"></a>Puna caparaṃ, bhikkhave, rañño cakkavattissa gaha­pati­ratanaṃ pātubhavati. Tassa kammavipākajaṃ dibbacakkhu pātubhavati, yena nidhiṃ passati sassāmikampi assāmikampi. So rājānaṃ cakkavattiṃ upasaṅkamitvā evamāha: ‘appossukko tvaṃ, deva, hohi. Ahaṃ te dhanena <span class="var" title="dhanena karaṇīyaṃ (mr)" id="note379">dhanakaraṇīyaṃ</span> karissāmī’ti. Bhūtapubbaṃ, bhikkhave, rājā cakkavattī tameva gaha­pati­ratanaṃ vīmaṃsamāno nāvaṃ abhiruhitvā majjhe gaṅgāya nadiyā sotaṃ <span class="var" title="ogahetvā (bj, pts1)" id="note380">ogāhitvā</span> gaha­pati­ratanaṃ etadavoca: ‘attho me, gahapati, hirañ­ña­suvaṇ­ṇenā’ti. ‘Tena hi, mahārāja, ekaṃ tīraṃ nāvā upetū’ti. ‘Idheva me, gahapati, attho hirañ­ña­suvaṇ­ṇenā’ti. Atha kho taṃ, bhikkhave, gaha­pati­ratanaṃ ubhohi hatthehi udake omasitvā pūraṃ hirañ­ña­suvaṇ­ṇassa kumbhiṃ uddharitvā rājānaṃ cakkavattiṃ etadavoca: ‘alamettāvatā, mahārāja. Katamettāvatā, mahārāja. Pūjita­mettā­vatā, mahārājā’ti. Rājā cakkavattī evamāha: ‘alamettāvatā, gahapati. Katamettāvatā, gahapati. Pūjita­mettā­vatā, gahapatī’ti. Rañño, bhikkhave, cakkavattissa evarūpaṃ gaha­pati­ratanaṃ pātubhavati. <span class="brnum">(6)</span></p>
<p><a class="sc" id="36"></a><a class="wp" id="wp41"></a><a class="pts" id="pts3.176"></a><a class="ms" id="p_11M_707"></a>Puna caparaṃ, bhikkhave, rañño cakkavattissa pari­ṇāya­ka­ratanaṃ pātubhavati—paṇḍito byatto medhāvī paṭibalo rājānaṃ cakkavattiṃ <span class="var" title="upaṭ­ṭhāpetab­baṃ upaṭṭhāpetuṃ (bj, s1-3, km) | upaṭ­ṭhapetab­baṃ upaṭṭhapetuṃ (pts1)" id="note381">upayāpetabbaṃ upayāpetuṃ</span> apayāpetabbaṃ apayāpetuṃ ṭhapetabbaṃ ṭhapetuṃ. So rājānaṃ cakkavattiṃ upasaṅkamitvā evamāha: ‘appossukko tvaṃ, deva, hohi. Aha­manu­sā­sissāmī’ti. Rañño, bhikkhave, cakkavattissa evarūpaṃ pari­ṇāya­ka­ratanaṃ pātubhavati. Rājā, bhikkhave, cakkavattī imehi sattahi ratanehi samannāgato hoti. <span class="brnum">(7)</span></p>
<p><a class="sc" id="37"></a><a class="wp" id="wp42"></a><a class="ms" id="p_11M_708"></a><a class="msdiv" id="msdiv259"></a>Katamāhi catūhi iddhīhi? Idha, bhikkhave, rājā cakkavattī abhirūpo hoti dassanīyo pāsādiko paramāya vaṇṇa­pok­kha­ra­tāya samannāgato ativiya aññehi manussehi. Rājā, bhikkhave, cakkavattī imāya paṭhamāya iddhiyā samannāgato hoti.</p>
<p><a class="sc" id="38"></a><a class="wp" id="wp43"></a><a class="ms" id="p_11M_709"></a>Puna caparaṃ, bhikkhave, rājā cakkavattī dīghāyuko hoti ciraṭṭhitiko ativiya aññehi manussehi. Rājā, bhikkhave, cakkavattī imāya dutiyāya iddhiyā samannāgato hoti.</p>
<p><a class="sc" id="39"></a><a class="wp" id="wp44"></a><a class="ms" id="p_11M_710"></a>Puna caparaṃ, bhikkhave, rājā cakkavattī appābādho hoti appātaṅko samavepākiniyā gahaṇiyā samannāgato nātisītāya nāccuṇhāya ativiya aññehi manussehi. Rājā, bhikkhave, cakkavattī imāya tatiyāya iddhiyā samannāgato hoti.</p>
<p><a class="sc" id="40"></a><a class="wp" id="wp45"></a><a class="ms" id="p_11M_711"></a>Puna caparaṃ, bhikkhave, rājā cakkavattī brāhma­ṇa­gaha­pati­kānaṃ piyo hoti manāpo. Seyyathāpi, bhikkhave, pitā puttānaṃ piyo hoti manāpo; evameva kho, bhikkhave, rājā cakkavattī brāhma­ṇa­gaha­pati­kānaṃ piyo hoti manāpo. Raññopi, bhikkhave, cakkavattissa brāhma­ṇa­gaha­patikā piyā honti manāpā. Seyyathāpi, bhikkhave, pitu puttā piyā honti manāpā; evameva kho, bhikkhave, raññopi cakkavattissa brāhma­ṇa­gaha­patikā piyā honti manāpā.</p>
<p><a class="sc" id="41"></a><a class="pts" id="pts3.177"></a><a class="ms" id="p_11M_712"></a>Bhūtapubbaṃ, bhikkhave, rājā cakkavattī caturaṅginiyā senāya uyyānabhūmiṃ niyyāsi. Atha kho, bhikkhave, brāhma­ṇa­gaha­patikā rājānaṃ cakkavattiṃ upasaṅkamitvā evamāhaṃsu: ‘ataramāno, deva, yāhi yathā taṃ mayaṃ cirataraṃ passeyyāmā’ti. Rājāpi, bhikkhave, cakkavattī sārathiṃ āmantesi: ‘ataramāno, sārathi, pesehi yathā maṃ brāhma­ṇa­gaha­patikā cirataraṃ passeyyun’ti. Rājā, bhikkhave, cakkavattī imāya catutthāya iddhiyā samannāgato hoti. Rājā, bhikkhave, cakkavattī imāhi catūhi iddhīhi samannāgato hoti.</p>
<p><a class="sc" id="42"></a><a class="wp" id="wp46"></a><a class="ms" id="p_11M_713"></a>Taṃ kiṃ maññatha, bhikkhave, api nu kho rājā cakkavattī imehi sattahi ratanehi samannāgato imāhi catūhi ca iddhīhi tatonidānaṃ sukhaṃ somanassaṃ paṭi­saṃ­ve­di­yethā”ti? “<span class="var" title="tena bhante ratanena (bj, pts1)" id="note382">Ekamekenapi, bhante, ratanena</span> samannāgato rājā cakkavattī tatonidānaṃ sukhaṃ somanassaṃ paṭi­saṃ­ve­di­yetha, ko pana vādo sattahi ratanehi catūhi ca iddhīhī”ti?</p>
<p><a class="sc" id="43"></a><a class="wp" id="wp47"></a><a class="ms" id="p_11M_714"></a><a class="msdiv" id="msdiv260"></a>Atha kho bhagavā parittaṃ pāṇimattaṃ pāsāṇaṃ gahetvā bhikkhū āmantesi: “taṃ kiṃ maññatha, bhikkhave, katamo nu kho mahantataro—yo cāyaṃ mayā paritto pāṇimatto pāsāṇo gahito yo ca himavā pabbatarājā”ti? “Appamattako ayaṃ, bhante, bhagavatā paritto pāṇimatto pāsāṇo gahito; himavantaṃ pabbatarājānaṃ upanidhāya saṅkhampi na upeti; kalabhāgampi na upeti; upanidhampi na upetī”ti. “Evameva kho, bhikkhave, yaṃ rājā cakkavattī sattahi ratanehi samannāgato catūhi ca iddhīhi tatonidānaṃ sukhaṃ somanassaṃ paṭisaṃvedeti taṃ dibbassa sukhassa upanidhāya saṅkhampi na upeti; kalabhāgampi na upeti; upanidhampi na upeti.</p>
<p><a class="sc" id="44"></a><a class="wp" id="wp48"></a><a class="pts" id="pts3.178"></a><a class="ms" id="p_11M_715"></a>Sa kho so, bhikkhave, paṇḍito sace kadāci karahaci dīghassa addhuno accayena manussattaṃ āgacchati, yāni tāni uccākulāni—khat­tiya­ma­hāsā­la­kulaṃ vā brāhma­ṇa­ma­hāsā­la­kulaṃ vā gaha­pati­ma­hāsā­la­kulaṃ vā tathārūpe kule paccājāyati aḍḍhe mahaddhane mahābhoge pahūta­jāta­rūpa­rajate pahūta­vit­tūpaka­raṇe pahūta­dhana­dhaññe. So ca hoti abhirūpo dassanīyo pāsādiko paramāya vaṇṇa­pok­kha­ra­tāya samannāgato, lābhī annassa pānassa vatthassa yānassa mālā­gandha­vi­lepa­nassa sey­yāvasa­tha­padī­peyyassa. So kāyena sucaritaṃ carati, vācāya sucaritaṃ carati, manasā sucaritaṃ carati. So kāyena sucaritaṃ caritvā, vācāya sucaritaṃ caritvā, manasā sucaritaṃ caritvā, kāyassa bhedā paraṃ maraṇā sugatiṃ saggaṃ lokaṃ upapajjati. <a class="wp" id="wp49"></a>Seyyathāpi, bhikkhave, akkhadhutto paṭhameneva kaṭaggahena mahantaṃ bhogakkhandhaṃ adhigaccheyya; appamattako so, bhikkhave, kaṭaggaho yaṃ so akkhadhutto paṭhameneva kaṭaggahena mahantaṃ bhogakkhandhaṃ adhigaccheyya. Atha kho ayameva tato mahantataro kaṭaggaho yaṃ so paṇḍito kāyena sucaritaṃ caritvā, vācāya sucaritaṃ caritvā, manasā sucaritaṃ caritvā kāyassa bhedā paraṃ maraṇā sugatiṃ saggaṃ lokaṃ upapajjati. Ayaṃ, bhikkhave, kevalā paripūrā paṇḍitabhūmī”ti.</p>
<p><a class="sc" id="45"></a><a class="ms" id="p_11M_716"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Bāla­paṇ­ḍita­suttaṃ niṭṭhitaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Suññatavagga</span> <span class="hidden">Bāla­paṇ­ḍita­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>