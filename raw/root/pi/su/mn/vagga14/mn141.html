<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn141">
<article>
<div class="hgroup">
<p class="division">Majjhima Nikāya 141</p>
<h1>Sacca­vibhaṅ­ga­sutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts3.248"></a><a class="ms" id="p_11M_1045"></a><a class="msdiv" id="msdiv371"></a><span class="evam">Evaṃ me sutaṃ—​</span>   ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a class="wp" id="wp2"></a><a class="ms" id="p_11M_1046"></a>“Tathāgatena, bhikkhave, arahatā sammā­sambud­dhena bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, yadidaṃ— catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā uttānīkammaṃ. <a class="wp" id="wp4"></a>Katamesaṃ catunnaṃ? <a class="wp" id="wp3"></a>Dukkhassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, duk­kha­sa­muda­yassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, duk­kha­nirodhassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, duk­kha­nirodha­gāminiyā paṭipadāya ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ. Tathāgatena, bhikkhave, arahatā sammā­sambud­dhena bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, yadidaṃ— imesaṃ catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā uttānīkammaṃ.</p>
<p><a class="sc" id="3"></a><a class="wp" id="wp5"></a><a class="ms" id="p_11M_1047"></a>Sevatha, bhikkhave, sāri­putta­mog­gallāne; bhajatha, bhikkhave, sāri­putta­mog­gallāne. Paṇḍitā bhikkhū anuggāhakā sab­rahma­cārī­naṃ. Seyyathāpi, bhikkhave, <span class="var" title="janetti (bj) | janettī (pts1)" id="note504">janetā</span>, evaṃ sāriputto; seyyathāpi jātassa āpādetā, evaṃ moggallāno. Sāriputto, bhikkhave, sotāpattiphale vineti, moggallāno uttamatthe. Sāriputto, bhikkhave, pahoti cattāri ariyasaccāni vitthārena ācikkhituṃ desetuṃ paññāpetuṃ paṭṭhapetuṃ vivarituṃ vibhajituṃ uttānīkātun”ti. <a class="wp" id="wp6"></a>Idamavoca bhagavā. Idaṃ vatvāna sugato uṭṭhāyāsanā vihāraṃ pāvisi.</p>
<p><a class="sc" id="4"></a><a class="wp" id="wp7"></a><a class="pts" id="pts3.249"></a><a class="ms" id="p_11M_1048"></a><a class="msdiv" id="msdiv372"></a>Tatra kho āyasmā sāriputto acira­pakkan­tassa bhagavato bhikkhū āmantesi: “āvuso bhikkhave”ti. “Āvuso”ti kho te bhikkhū āyasmato sāriputtassa paccassosuṃ. Āyasmā sāriputto etadavoca: </p>
<p><a class="sc" id="5"></a><a class="wp" id="wp8"></a><a class="ms" id="p_11M_1049"></a>“Tathāgatena, āvuso, arahatā sammā­sambud­dhena bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, yadidaṃ—catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā uttānīkammaṃ. Katamesaṃ catunnaṃ? <a class="wp" id="wp9"></a>Dukkhassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, duk­kha­sa­muda­yassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, duk­kha­nirodhassa ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ, duk­kha­nirodha­gāminiyā paṭipadāya ariyasaccassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ.</p>
<p><a class="sc" id="6"></a><a class="wp" id="wp10"></a><a class="ms" id="p_11M_1050"></a><a class="msdiv" id="msdiv373"></a>Katamañcāvuso, dukkhaṃ ariyasaccaṃ? Jātipi dukkhā, jarāpi dukkhā, maraṇampi dukkhaṃ, soka­pari­deva­duk­kha­do­manas­supāyā­sāpi dukkhā, yampicchaṃ na labhati tampi dukkhaṃ; saṅkhittena pañcu­pādā­nak­khan­dhā dukkhā.</p>
<p><a class="sc" id="7"></a><a class="wp" id="wp11"></a><a class="ms" id="p_11M_1051"></a>Katamā cāvuso, jāti? Yā tesaṃ tesaṃ sattānaṃ tamhi tamhi sattanikāye jāti sañjāti okkanti abhinibbatti khandhānaṃ pātubhāvo āyatanānaṃ paṭilābho, ayaṃ vuccatāvuso: ‘jāti’.</p>
<p><a class="sc" id="8"></a><a class="wp" id="wp12"></a><a class="ms" id="p_11M_1052"></a>Katamā cāvuso, jarā? Yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko, ayaṃ vuccatāvuso: ‘jarā’.</p>
<p><a class="sc" id="9"></a><a class="wp" id="wp13"></a><a class="ms" id="p_11M_1053"></a>Katamañcāvuso, maraṇaṃ? Yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccu maraṇaṃ kālaṅkiriyā khandhānaṃ bhedo kaḷevarassa nikkhepo jīvi­tin­driyas­supac­chedo, idaṃ vuccatāvuso: ‘maraṇaṃ’.</p>
<p><a class="sc" id="10"></a><a class="wp" id="wp14"></a><a class="ms" id="p_11M_1054"></a>Katamo cāvuso, soko? Yo kho, āvuso, aññata­rañ­ñata­rena byasanena samannāgatassa aññata­rañ­ñata­rena dukkhadhammena phuṭṭhassa soko socanā socitattaṃ antosoko antoparisoko, ayaṃ vuccatāvuso: ‘soko’.</p>
<p><a class="sc" id="11"></a><a class="wp" id="wp15"></a><a class="pts" id="pts3.250"></a><a class="ms" id="p_11M_1055"></a>Katamo cāvuso, paridevo? Yo kho, āvuso, aññata­rañ­ñata­rena byasanena samannāgatassa aññata­rañ­ñata­rena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ, ayaṃ vuccatāvuso: ‘paridevo’.</p>
<p><a class="sc" id="12"></a><a class="wp" id="wp16"></a><a class="ms" id="p_11M_1056"></a>Katamañcāvuso, dukkhaṃ? Yaṃ kho, āvuso, kāyikaṃ dukkhaṃ kāyikaṃ asātaṃ kāya­samphas­sa­jaṃ dukkhaṃ asātaṃ vedayitaṃ, idaṃ vuccatāvuso: ‘dukkhaṃ’.</p>
<p><a class="sc" id="13"></a><a class="wp" id="wp17"></a><a class="ms" id="p_11M_1057"></a>Katamañcāvuso, domanassaṃ? Yaṃ kho, āvuso, cetasikaṃ dukkhaṃ cetasikaṃ asātaṃ mano­samphas­sa­jaṃ dukkhaṃ asātaṃ vedayitaṃ, idaṃ vuccatāvuso: ‘domanassaṃ’.</p>
<p><a class="sc" id="14"></a><a class="wp" id="wp18"></a><a class="ms" id="p_11M_1058"></a>Katamo cāvuso, upāyāso? Yo kho, āvuso, aññata­rañ­ñata­rena byasanena samannāgatassa aññata­rañ­ñata­rena dukkhadhammena phuṭṭhassa āyāso upāyāso āyāsitattaṃ upāyāsitattaṃ, ayaṃ vuccatāvuso: ‘upāyāso’.</p>
<p><a class="sc" id="15"></a><a class="wp" id="wp19"></a><a class="ms" id="p_11M_1059"></a>Katamañcāvuso, yampicchaṃ na labhati tampi dukkhaṃ? Jātidhammānaṃ, āvuso, sattānaṃ evaṃ icchā uppajjati: ‘aho vata mayaṃ na jātidhammā assāma; na ca vata no jāti āgaccheyyā’ti. Na kho panetaṃ icchāya pattabbaṃ. Idampi: ‘yampicchaṃ na labhati tampi dukkhaṃ’. Jarādhammānaṃ, āvuso, sattānaṃ … pe … byādhi­dhammānaṃ, āvuso, sattānaṃ … maraṇa­dhammā­naṃ, āvuso, sattānaṃ … soka­pari­deva­duk­kha­do­manas­supāyā­sa­dhammānaṃ, āvuso, sattānaṃ evaṃ icchā uppajjati: ‘aho vata mayaṃ na soka­pari­deva­duk­kha­do­manas­supāyā­sa­dhammā assāma; na ca vata no soka­pari­deva­duk­kha­do­manas­supāyāsā āgaccheyyun’ti. Na kho panetaṃ icchāya pattabbaṃ. Idampi: ‘yampicchaṃ na labhati tampi dukkhaṃ’.</p>
<p><a class="sc" id="16"></a><a class="wp" id="wp20"></a><a class="ms" id="p_11M_1060"></a>Katame cāvuso, saṅkhittena pañcu­pādā­nak­khan­dhā dukkhā? Seyyathidaṃ— rūpupā­dā­nak­khan­dho, vedanupā­dā­nak­khan­dho, saññu­pādā­nak­khan­dho, saṅ­khā­ru­pādā­nak­khan­dho, viñ­ñāṇupā­dā­nak­khan­dho. Ime vuccantāvuso: ‘saṅkhittena pañcu­pādā­nak­khan­dhā dukkhā’. Idaṃ vuccatāvuso: ‘dukkhaṃ ariyasaccaṃ’.</p>
<p><a class="sc" id="17"></a><a class="wp" id="wp21"></a><a class="pts" id="pts3.251"></a><a class="ms" id="p_11M_1061"></a><a class="msdiv" id="msdiv374"></a>Katamañcāvuso, <span class="var" title="dukkhasamudayo (bj, s1-3, km)" id="note505">duk­kha­sa­muda­yaṃ</span> ariyasaccaṃ? Yāyaṃ taṇhā <span class="var" title="ponobhavikā (bj, pts1)" id="note506">ponobbhavikā</span> <span class="var" title="nandi­rāga­saha­gatā (bj, s1-3, km, pts1)" id="note507">nandī­rāga­saha­gatā</span> tatra­tat­rā­bhinan­dinī, seyyathidaṃ—kāmataṇhā bhavataṇhā vibhavataṇhā, idaṃ vuccatāvuso: ‘<span class="var" title="dukkhasamudayo (bj, s1-3, km)" id="note508">duk­kha­sa­muda­yaṃ</span> ariyasaccaṃ’.</p>
<p><a class="sc" id="18"></a><a class="wp" id="wp22"></a><a class="ms" id="p_11M_1062"></a>Katamañcāvuso, <span class="var" title="dukkhanirodho (bj, s1-3, km)" id="note509">dukkhanirodhaṃ</span> ariyasaccaṃ? Yo tassāyeva taṇhāya asesa­virāga­nirodho cāgo paṭinissaggo mutti anālayo, idaṃ vuccatāvuso: ‘<span class="var" title="dukkhanirodho (bj, s1-3, km)" id="note510">dukkhanirodhaṃ</span> ariyasaccaṃ’.</p>
<p><a class="sc" id="19"></a><a class="wp" id="wp23"></a><a class="ms" id="p_11M_1063"></a><a class="msdiv" id="msdiv375"></a>Katamañcāvuso, duk­kha­nirodha­gāminī paṭipadā ariyasaccaṃ? Ayameva ariyo aṭṭhaṅgiko maggo, seyyathidaṃ—sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</p>
<p><a class="sc" id="20"></a><a class="wp" id="wp24"></a><a class="ms" id="p_11M_1064"></a>Katamā cāvuso, sammādiṭṭhi? Yaṃ kho, āvuso, dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, duk­kha­nirodha­gāminiyā paṭipadāya ñāṇaṃ, ayaṃ vuccatāvuso: ‘sammādiṭṭhi’.</p>
<p><a class="sc" id="21"></a><a class="wp" id="wp25"></a><a class="ms" id="p_11M_1065"></a>Katamo cāvuso, sammāsaṅkappo? Nekkham­ma­saṅkappo, abyāpā­da­saṅkappo, avihiṃ­sā­saṅkappo, ayaṃ vuccatāvuso: ‘sammāsaṅkappo’.</p>
<p><a class="sc" id="22"></a><a class="wp" id="wp26"></a><a class="ms" id="p_11M_1066"></a>Katamā cāvuso, sammāvācā? Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī, ayaṃ vuccatāvuso: ‘sammāvācā’.</p>
<p><a class="sc" id="23"></a><a class="wp" id="wp27"></a><a class="ms" id="p_11M_1067"></a>Katamo cāvuso, sammākammanto? Pāṇātipātā veramaṇī, adinnādānā veramaṇī, kāmesu­micchā­cārā veramaṇī, ayaṃ vuccatāvuso: ‘sammākammanto’.</p>
<p><a class="sc" id="24"></a><a class="wp" id="wp28"></a><a class="ms" id="p_11M_1068"></a>Katamo cāvuso, sammāājīvo? Idhāvuso, ariyasāvako micchāājīvaṃ pahāya sammāājīvena jīvikaṃ kappeti, ayaṃ vuccatāvuso: ‘sammāājīvo’.</p>
<p><a class="sc" id="25"></a><a class="wp" id="wp29"></a><a class="pts" id="pts3.252"></a><a class="ms" id="p_11M_1069"></a>Katamo cāvuso, sammāvāyāmo? Idhāvuso, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati, ayaṃ vuccatāvuso: ‘sammāvāyāmo’.</p>
<p><a class="sc" id="26"></a><a class="wp" id="wp30"></a><a class="ms" id="p_11M_1070"></a>Katamā cāvuso, sammāsati? Idhāvuso, bhikkhu kāye kāyānupassī viharati ātāpī sampajāno satimā vineyya loke abhij­jhā­do­manas­saṃ. Vedanāsu vedanānupassī viharati … pe … citte cittānupassī viharati … dhammesu dhammānupassī viharati ātāpī sampajāno satimā vineyya loke abhij­jhā­do­manas­saṃ, ayaṃ vuccatāvuso: ‘sammāsati’.</p>
<p><a class="sc" id="27"></a><a class="wp" id="wp31"></a><a class="ms" id="p_11M_1071"></a>Katamo cāvuso, sammāsamādhi? Idhāvuso, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati, vitak­ka­vicārā­naṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati, pītiyā ca virāgā upekkhako ca viharati … pe … tatiyaṃ jhānaṃ … pe … catutthaṃ jhānaṃ upasampajja viharati, ayaṃ vuccatāvuso: ‘sammāsamādhi’. Idaṃ vuccatāvuso: ‘duk­kha­nirodha­gāminī paṭipadā ariyasaccaṃ’.</p>
<p><a class="sc" id="28"></a><a class="wp" id="wp32"></a><a class="ms" id="p_11M_1072"></a>Tathā­ga­tenā­vuso, arahatā sammā­sambud­dhena bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, yadidaṃ—imesaṃ catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā uttānīkamman”ti.</p>
<p><a class="sc" id="29"></a><a class="ms" id="p_11M_1073"></a>Idamavoca āyasmā sāriputto. Attamanā te bhikkhū āyasmato sāriputtassa bhāsitaṃ abhinandunti.</p>
<p class="endsection">Sacca­vibhaṅ­ga­suttaṃ niṭṭhitaṃ ekādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Vibhaṅgavagga</span> <span class="hidden">Sacca­vibhaṅ­ga­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>