<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn139">
<article>
<div class="hgroup">
<p class="division">Majjhima Nikāya 139</p>
<h1>Araṇa­vibhaṅ­ga­sutta</h1>
</div>
<p><a class="sc" id="1"></a><a class="wp" id="wp1"></a><a class="pts" id="pts3.230"></a><a class="ms" id="p_11M_974"></a><a class="msdiv" id="msdiv323"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: <a class="wp" id="wp2"></a>“araṇavibhaṅgaṃ vo, bhikkhave, desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a class="wp" id="wp3"></a><a class="ms" id="p_11M_975"></a>“Na kāma­su­kha­manu­yuñ­jeyya hīnaṃ gammaṃ pothujjanikaṃ anariyaṃ anat­tha­saṃhi­taṃ, na ca atta­kila­mathā­nu­yoga­manu­yuñ­jeyya dukkhaṃ anariyaṃ anat­tha­saṃhi­taṃ<span class="var" title=" ete te (sī1, pā1), etete (syā1-3, kaṃ), ka-sī, cha1-2" id="note459">. Ete kho, bhikkhave</span>, ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati. Ussādanañca jaññā, apasādanañca jaññā; ussādanañca ñatvā apasādanañca ñatvā nevussādeyya, na <span class="var" title="nāpasādeyya (bj)" id="note461">apasādeyya</span>, dhammameva deseyya. Sukha­vi­niccha­yaṃ jaññā; sukha­vi­niccha­yaṃ ñatvā ajjhattaṃ sukha­manu­yuñ­jeyya. Rahovādaṃ na bhāseyya, sammukhā <span class="var" title="nātikhīṇaṃ (s1-3, km, mr)" id="note462">na khīṇaṃ</span> bhaṇe. Ataramānova bhāseyya, no taramāno. Jana­pada­niruttiṃ nābhiniveseyya, samaññaṃ nātidhāveyyāti—ayamuddeso araṇa­vibhaṅ­gassa.</p>
<p><a class="sc" id="3"></a><a class="wp" id="wp4"></a><a class="pts" id="pts3.231"></a><a class="ms" id="p_11M_976"></a><a class="msdiv" id="msdiv324"></a>‘Na kāma­su­kha­manu­yuñ­jeyya hīnaṃ gammaṃ pothujjanikaṃ anariyaṃ anat­tha­saṃhi­taṃ, na ca atta­kila­mathā­nu­yoga­manu­yuñ­jeyya dukkhaṃ anariyaṃ anat­tha­saṃhi­tan’ti—iti kho panetaṃ vuttaṃ; kiñcetaṃ paṭicca vuttaṃ? Yo kāmapaṭi­sandhi­su­khino somanas­sā­nuyogo hīno gammo pothujjaniko anariyo anatthasaṃhito, sadukkho eso dhammo saupaghāto saupāyāso sapariḷāho; micchāpaṭipadā. Yo kāmapaṭi­sandhi­su­khino somanas­sā­nu­yogaṃ ananuyogo hīnaṃ gammaṃ pothujjanikaṃ anariyaṃ anat­tha­saṃhi­taṃ, adukkho eso dhammo anupaghāto anupāyāso apariḷāho; sammāpaṭipadā. Yo atta­kila­mathā­nuyogo dukkho anariyo anatthasaṃhito, sadukkho eso dhammo saupaghāto saupāyāso sapariḷāho; micchāpaṭipadā. Yo atta­kila­mathā­nu­yogaṃ ananuyogo dukkhaṃ anariyaṃ anat­tha­saṃhi­taṃ, adukkho eso dhammo anupaghāto anupāyāso apariḷāho; sammāpaṭipadā. ‘Na kāma­su­kha­manu­yuñ­jeyya hīnaṃ gammaṃ pothujjanikaṃ anariyaṃ anat­tha­saṃhi­taṃ, na ca atta­kila­mathā­nu­yogaṃ anuyuñjeyya dukkhaṃ anariyaṃ anat­tha­saṃhi­tan’ti—iti yaṃ taṃ vuttaṃ idametaṃ paṭicca vuttaṃ.</p>
<p><a class="sc" id="4"></a><a class="wp" id="wp5"></a><a class="ms" id="p_11M_977"></a><a class="msdiv" id="msdiv325"></a>‘Ete kho ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī’ti—iti kho panetaṃ vuttaṃ. Kiñcetaṃ paṭicca vuttaṃ? Ayameva ariyo aṭṭhaṅgiko maggo, seyyathidaṃ—sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. ‘Ete kho ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī’ti—iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="5"></a><a class="wp" id="wp6"></a><a class="ms" id="p_11M_978"></a><a class="msdiv" id="msdiv326"></a>‘Ussādanañca jaññā, apasādanañca jaññā; ussādanañca ñatvā apasādanañca ñatvā nevussādeyya, na apasādeyya, dhammameva deseyyā’ti—iti kho panetaṃ vuttaṃ. Kiñcetaṃ paṭicca vuttaṃ? <a class="wp" id="wp7"></a>Kathañca, bhikkhave, ussādanā ca hoti apasādanā ca, no ca dhammadesanā? ‘Ye kāmapaṭi­sandhi­su­khino somanas­sā­nu­yogaṃ anuyuttā hīnaṃ gammaṃ pothujjanikaṃ anariyaṃ anat­tha­saṃhi­taṃ, sabbe te sadukkhā saupaghātā saupāyāsā sapariḷāhā micchā­paṭi­pannā’ti—iti <span class="var" title="iti paraṃ (mr)" id="note463">vadaṃ</span> ittheke apasādeti.</p>
<p><a class="sc" id="6"></a><a class="ms" id="p_11M_979"></a>‘Ye kāmapaṭi­sandhi­su­khino somanas­sā­nu­yogaṃ ananuyuttā hīnaṃ gammaṃ pothujjanikaṃ anariyaṃ anat­tha­saṃhi­taṃ, sabbe te adukkhā anupaghātā anupāyāsā apariḷāhā sammāpaṭipannā’ti—iti vadaṃ ittheke ussādeti.</p>
<p><a class="sc" id="7"></a><a class="pts" id="pts3.232"></a><a class="ms" id="p_11M_980"></a>‘Ye atta­kila­mathā­nu­yogaṃ anuyuttā dukkhaṃ anariyaṃ anat­tha­saṃhi­taṃ, sabbe te sadukkhā saupaghātā saupāyāsā sapariḷāhā micchā­paṭi­pannā’ti—iti vadaṃ ittheke apasādeti.</p>
<p><a class="sc" id="8"></a><a class="ms" id="p_11M_981"></a>‘Ye atta­kila­mathā­nu­yogaṃ ananuyuttā dukkhaṃ anariyaṃ anat­tha­saṃhi­taṃ, sabbe te adukkhā anupaghātā anupāyāsā apariḷāhā sammāpaṭipannā’ti—iti vadaṃ ittheke ussādeti.</p>
<p><a class="sc" id="9"></a><a class="ms" id="p_11M_982"></a>‘Yesaṃ kesañci ­bhavasaṃ­yoja­naṃ appahīnaṃ, sabbe te sadukkhā saupaghātā saupāyāsā sapariḷāhā micchā­paṭi­pannā’ti—iti vadaṃ ittheke apasādeti.</p>
<p><a class="sc" id="10"></a><a class="ms" id="p_11M_983"></a>‘Yesaṃ kesañci ­bhavasaṃ­yoja­naṃ pahīnaṃ, sabbe te adukkhā anupaghātā anupāyāsā apariḷāhā sammāpaṭipannā’ti—iti vadaṃ ittheke ussādeti. Evaṃ kho, bhikkhave, ussādanā ca hoti apasādanā ca, no ca dhammadesanā.</p>
<p><a class="sc" id="11"></a><a class="wp" id="wp8"></a><a class="ms" id="p_11M_984"></a><a class="msdiv" id="msdiv327"></a>Kathañca, bhikkhave, nevussādanā hoti na apasādanā, <span class="var" title="dhammadesanāva (s1-3, km)" id="note464">dhammadesanā ca</span>? ‘Ye kāmapaṭi­sandhi­su­khino somanas­sā­nu­yogaṃ anuyuttā hīnaṃ gammaṃ pothujjanikaṃ anariyaṃ anat­tha­saṃhi­taṃ, sabbe te sadukkhā saupaghātā saupāyāsā sapariḷāhā micchā­paṭi­pannā’ti—na evamāha. ‘Anuyogo ca kho sadukkho eso dhammo saupaghāto saupāyāso sapariḷāho; micchāpaṭipadā’ti—iti vadaṃ dhammameva deseti.</p>
<p><a class="sc" id="12"></a><a class="ms" id="p_11M_985"></a>‘Ye kāmapaṭi­sandhi­su­khino somanas­sā­nu­yogaṃ ananuyuttā hīnaṃ gammaṃ pothujjanikaṃ anariyaṃ anat­tha­saṃhi­taṃ, sabbe te adukkhā anupaghātā anupāyāsā apariḷāhā sammāpaṭipannā’ti—na evamāha. ‘Ananuyogo ca kho adukkho eso dhammo anupaghāto anupāyāso apariḷāho; sammāpaṭipadā’ti—iti vadaṃ dhammameva deseti.</p>
<p><a class="sc" id="13"></a><a class="ms" id="p_11M_986"></a>‘Ye atta­kila­mathā­nu­yogaṃ anuyuttā dukkhaṃ anariyaṃ anat­tha­saṃhi­taṃ, sabbe te sadukkhā saupaghātā saupāyāsā sapariḷāhā micchā­paṭi­pannā’ti—na evamāha. ‘Anuyogo ca kho sadukkho eso dhammo saupaghāto saupāyāso sapariḷāho; micchāpaṭipadā’ti—iti vadaṃ dhammameva deseti.</p>
<p><a class="sc" id="14"></a><a class="ms" id="p_11M_987"></a>‘Ye atta­kila­mathā­nu­yogaṃ ananuyuttā dukkhaṃ anariyaṃ anat­tha­saṃhi­taṃ, sabbe te adukkhā anupaghātā anupāyāsā apariḷāhā sammāpaṭipannā’ti—na evamāha. ‘Ananuyogo ca kho adukkho eso dhammo anupaghāto anupāyāso apariḷāho; sammāpaṭipadā’ti—iti vadaṃ dhammameva deseti.</p>
<p><a class="sc" id="15"></a><a class="pts" id="pts3.233"></a><a class="ms" id="p_11M_988"></a>‘Yesaṃ kesañci ­bhavasaṃ­yoja­naṃ appahīnaṃ, sabbe te sadukkhā saupaghātā saupāyāsā sapariḷāhā micchā­paṭi­pannā’ti—na evamāha. ‘Bhavasaṃyojane ca kho appahīne bhavopi appahīno hotī’ti—iti vadaṃ dhammameva deseti.</p>
<p><a class="sc" id="16"></a><a class="ms" id="p_11M_989"></a>‘Yesaṃ kesañci ­bhavasaṃ­yoja­naṃ pahīnaṃ, sabbe te adukkhā anupaghātā anupāyāsā apariḷāhā sammāpaṭipannā’ti—na evamāha. ‘Bhavasaṃyojane ca kho pahīne bhavopi pahīno hotī’ti—iti vadaṃ dhammameva deseti. Evaṃ kho, bhikkhave, nevussādanā hoti na apasādanā, dhammadesanā ca. ‘Ussādanañca jaññā, apasādanañca jaññā; ussādanañca ñatvā apasādanañca ñatvā nevussādeyya, na apasādeyya, dhammameva deseyyā’ti—iti yaṃ taṃ vuttaṃ idametaṃ paṭicca vuttaṃ.</p>
<p><a class="sc" id="17"></a><a class="wp" id="wp9"></a><a class="pts" id="pts3.234"></a><a class="ms" id="p_11M_990"></a><a class="msdiv" id="msdiv328"></a>‘Sukha­vi­niccha­yaṃ jaññā; sukha­vi­niccha­yaṃ ñatvā ajjhattaṃ sukha­manu­yuñ­jeyyā’ti—iti kho panetaṃ vuttaṃ. Kiñcetaṃ paṭicca vuttaṃ? Pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā—ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ idaṃ vuccati kāmasukhaṃ mīḷhasukhaṃ puthuj­jana­su­khaṃ anariyasukhaṃ. ‘Na āsevitabbaṃ, na bhāvetabbaṃ, na bahulīkātabbaṃ, bhāyitabbaṃ etassa sukhassā’ti—vadāmi. Idha, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Vitak­ka­vicārā­naṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Pītiyā ca virāgā upekkhako ca viharati … pe … tatiyaṃ jhānaṃ … pe … catutthaṃ jhānaṃ upasampajja viharati. Idaṃ vuccati nekkham­ma­su­khaṃ pavivekasukhaṃ upasamasukhaṃ sambodhisukhaṃ. ‘Āsevitabbaṃ, bhāvetabbaṃ, bahulīkātabbaṃ, na bhāyitabbaṃ etassa sukhassā’ti—vadāmi. ‘Sukha­vi­niccha­yaṃ jaññā; sukha­vi­niccha­yaṃ ñatvā ajjhattaṃ sukha­manu­yuñ­jeyyā’ti—iti yaṃ taṃ vuttaṃ idametaṃ paṭicca vuttaṃ.</p>
<p><a class="sc" id="18"></a><a class="wp" id="wp10"></a><a class="ms" id="p_11M_991"></a><a class="msdiv" id="msdiv329"></a>‘Rahovādaṃ na bhāseyya, sammukhā na khīṇaṃ bhaṇe’ti—iti kho panetaṃ vuttaṃ. Kiñcetaṃ paṭicca vuttaṃ? Tatra, bhikkhave, yaṃ jaññā rahovādaṃ abhūtaṃ atacchaṃ anat­tha­saṃhi­taṃ <span class="var" title="sampattaṃ (mr)" id="note466">sasakkaṃ</span> taṃ rahovādaṃ na bhāseyya. Yampi jaññā rahovādaṃ bhūtaṃ tacchaṃ anat­tha­saṃhi­taṃ tassapi sikkheyya avacanāya. Yañca kho jaññā rahovādaṃ bhūtaṃ tacchaṃ atthasaṃhitaṃ tatra kālaññū assa tassa rahovādassa vacanāya. Tatra, bhikkhave, yaṃ jaññā sammukhā khīṇavādaṃ abhūtaṃ atacchaṃ anat­tha­saṃhi­taṃ <span class="var" title="sampattaṃ (mr)" id="note467">sasakkaṃ</span> taṃ sammukhā khīṇavādaṃ na bhāseyya. Yampi jaññā sammukhā khīṇavādaṃ bhūtaṃ tacchaṃ anat­tha­saṃhi­taṃ tassapi sikkheyya avacanāya. Yañca kho jaññā sammukhā khīṇavādaṃ bhūtaṃ tacchaṃ atthasaṃhitaṃ tatra kālaññū assa tassa sammukhā khīṇavādassa vacanāya. ‘Rahovādaṃ na bhāseyya, sammukhā na khīṇaṃ bhaṇe’ti—iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="19"></a><a class="wp" id="wp11"></a><a class="ms" id="p_11M_992"></a><a class="msdiv" id="msdiv330"></a>‘Ataramānova bhāseyya no taramāno’ti—iti kho panetaṃ vuttaṃ. Kiñcetaṃ paṭicca vuttaṃ? Tatra, bhikkhave, taramānassa bhāsato kāyopi kilamati, cittampi <span class="var" title="ūhaññati (si)" id="note468">upahaññati</span>, saropi <span class="var" title="ūhaññati (si)" id="note469">upahaññati</span>, kaṇṭhopi āturīyati, avisaṭṭhampi hoti aviññeyyaṃ taramānassa bhāsitaṃ. Tatra, bhikkhave, ataramānassa bhāsato kāyopi na kilamati, cittampi na upahaññati, saropi na upahaññati, kaṇṭhopi na āturīyati, visaṭṭhampi hoti viññeyyaṃ ataramānassa bhāsitaṃ. ‘Ataramānova bhāseyya, no taramāno’ti—iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="20"></a><a class="wp" id="wp12"></a><a class="pts" id="pts3.235"></a><a class="ms" id="p_11M_993"></a><a class="msdiv" id="msdiv331"></a>‘Jana­pada­niruttiṃ nābhiniveseyya, samaññaṃ nātidhāveyyā’ti—iti kho panetaṃ vuttaṃ. Kiñcetaṃ paṭicca vuttaṃ? Kathañca, bhikkhave, jana­pada­niruttiyā ca abhiniveso hoti samaññāya ca atisāro? Idha, bhikkhave, tadevekaccesu janapadesu ‘pātī’ti sañjānanti, ‘pattan’ti sañjānanti, ‘<span class="var" title="vitthanti (bj, pts1) | piṭṭhanti (s1-3, km)" id="note470">vittan’ti</span> sañjānanti, ‘sarāvan’ti sañjānanti ‘<span class="var" title="harosanti (s1-3, km)" id="note471">dhāropan’ti</span> sañjānanti, ‘poṇan’ti sañjānanti, ‘<span class="var" title="pipilanti (s1-3, km) | pisīlanti (pts1)" id="note472">pisīlavan’ti</span> sañjānanti. Iti yathā yathā naṃ tesu tesu janapadesu sañjānanti tathā tathā thāmasā <span class="var" title="parāmassa (bj, pts1)" id="note473">parāmāsā</span> abhinivissa voharati: ‘idameva saccaṃ, moghamaññan’ti. Evaṃ kho, bhikkhave, jana­pada­niruttiyā ca abhiniveso hoti samaññāya ca atisāro.</p>
<p><a class="sc" id="21"></a><a class="ms" id="p_11M_994"></a><a class="msdiv" id="msdiv332"></a>Kathañca, bhikkhave, jana­pada­niruttiyā ca anabhiniveso hoti samaññāya ca anatisāro? Idha, bhikkhave, tadevekaccesu janapadesu ‘pātī’ti sañjānanti, ‘pattan’ti sañjānanti, ‘vittan’ti sañjānanti, ‘sarāvan’ti sañjānanti, ‘dhāropan’ti sañjānanti, ‘poṇan’ti sañjānanti, ‘pisīlavan’ti sañjānanti. Iti yathā yathā naṃ tesu tesu janapadesu sañjānanti ‘<span class="var" title="idaṃ kira te ca (mr)" id="note474">idaṃ kira me</span> āyasmanto sandhāya voharantī’ti tathā tathā voharati aparāmasaṃ. Evaṃ kho, bhikkhave, jana­pada­niruttiyā ca anabhiniveso hoti, samaññāya ca anatisāro. ‘Jana­pada­niruttiṃ nābhiniveseyya samaññaṃ nātidhāveyyā’ti—iti yaṃ taṃ vuttaṃ, idametaṃ paṭicca vuttaṃ.</p>
<p><a class="sc" id="22"></a><a class="wp" id="wp13"></a><a class="ms" id="p_11M_995"></a><a class="msdiv" id="msdiv333"></a>Tatra, bhikkhave, yo kāmapaṭi­sandhi­su­khino somanas­sā­nuyogo hīno gammo pothujjaniko anariyo anatthasaṃhito, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yo kāmapaṭi­sandhi­su­khino somanas­sā­nu­yogaṃ ananuyogo hīnaṃ gammaṃ pothujjanikaṃ anariyaṃ anat­tha­saṃhi­taṃ, adukkho eso dhammo anupaghāto anupāyāso apariḷāho; sammāpaṭipadā. Tasmā eso dhammo araṇo.</p>
<p><a class="sc" id="23"></a><a class="ms" id="p_11M_996"></a><a class="msdiv" id="msdiv334"></a>Tatra, bhikkhave, yo atta­kila­mathā­nuyogo dukkho anariyo anatthasaṃhito, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yo atta­kila­mathā­nu­yogaṃ ananuyogo dukkhaṃ anariyaṃ anat­tha­saṃhi­taṃ, adukkho eso dhammo anupaghāto anupāyāso apariḷāho; sammāpaṭipadā. Tasmā eso dhammo araṇo.</p>
<p><a class="sc" id="24"></a><a class="pts" id="pts3.236"></a><a class="ms" id="p_11M_997"></a><a class="msdiv" id="msdiv335"></a>Tatra, bhikkhave, yāyaṃ majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati, adukkho eso dhammo anupaghāto anupāyāso apariḷāho; sammāpaṭipadā. Tasmā eso dhammo araṇo.</p>
<p><a class="sc" id="25"></a><a class="ms" id="p_11M_998"></a><a class="msdiv" id="msdiv336"></a>Tatra, bhikkhave, yāyaṃ ussādanā ca apasādanā ca no ca dhammadesanā, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yāyaṃ nevussādanā ca na apasādanā ca dhammadesanā ca, adukkho eso dhammo anupaghāto anupāyāso apariḷāho; sammāpaṭipadā. Tasmā eso dhammo araṇo.</p>
<p><a class="sc" id="26"></a><a class="ms" id="p_11M_999"></a><a class="msdiv" id="msdiv337"></a>Tatra, bhikkhave, yamidaṃ kāmasukhaṃ mīḷhasukhaṃ pothuj­ja­na­su­khaṃ anariyasukhaṃ, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yamidaṃ nekkham­ma­su­khaṃ pavivekasukhaṃ upasamasukhaṃ sambodhisukhaṃ, adukkho eso dhammo anupaghāto anupāyāso apariḷāho; sammāpaṭipadā. Tasmā eso dhammo araṇo.</p>
<p><a class="sc" id="27"></a><a class="ms" id="p_11M_1000"></a><a class="msdiv" id="msdiv338"></a>Tatra, bhikkhave, yvāyaṃ rahovādo abhūto ataccho anatthasaṃhito, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yvāyaṃ rahovādo bhūto taccho anatthasaṃhito, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yvāyaṃ rahovādo bhūto taccho atthasaṃhito, adukkho eso dhammo anupaghāto anupāyāso apariḷāho; sammāpaṭipadā. Tasmā eso dhammo araṇo.</p>
<p><a class="sc" id="28"></a><a class="pts" id="pts3.237"></a><a class="ms" id="p_11M_1001"></a><a class="msdiv" id="msdiv339"></a>Tatra, bhikkhave, yvāyaṃ sammukhā khīṇavādo abhūto ataccho anatthasaṃhito, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yvāyaṃ sammukhā khīṇavādo bhūto taccho anatthasaṃhito, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yvāyaṃ sammukhā khīṇavādo bhūto taccho atthasaṃhito, adukkho eso dhammo anupaghāto anupāyāso apariḷāho; sammāpaṭipadā. Tasmā eso dhammo araṇo.</p>
<p><a class="sc" id="29"></a><a class="ms" id="p_11M_1002"></a><a class="msdiv" id="msdiv340"></a>Tatra, bhikkhave, yamidaṃ taramānassa bhāsitaṃ, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yamidaṃ ataramānassa bhāsitaṃ, adukkho eso dhammo anupaghāto anupāyāso apariḷāho; sammāpaṭipadā. Tasmā eso dhammo araṇo.</p>
<p><a class="sc" id="30"></a><a class="ms" id="p_11M_1003"></a><a class="msdiv" id="msdiv341"></a>Tatra, bhikkhave, yvāyaṃ jana­pada­niruttiyā ca abhiniveso samaññāya ca atisāro, sadukkho eso dhammo saupaghāto saupāyāso sapariḷāho; micchāpaṭipadā. Tasmā eso dhammo saraṇo. Tatra, bhikkhave, yvāyaṃ jana­pada­niruttiyā ca anabhiniveso samaññāya ca anatisāro, adukkho eso dhammo anupaghāto anupāyāso apariḷāho; sammāpaṭipadā. Tasmā eso dhammo araṇo.</p>
<p><a class="sc" id="31"></a><a class="wp" id="wp14"></a><a class="ms" id="p_11M_1004"></a>Tasmātiha, bhikkhave, ‘saraṇañca dhammaṃ jānissāma, araṇañca dhammaṃ jānissāma; saraṇañca dhammaṃ ñatvā araṇañca dhammaṃ ñatvā araṇapaṭipadaṃ paṭipajjissāmā’ti evañhi vo, bhikkhave, sikkhitabbaṃ. Subhūti ca pana, bhikkhave, kulaputto araṇapaṭipadaṃ paṭipanno”ti.</p>
<p><a class="sc" id="32"></a><a class="ms" id="p_11M_1005"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Araṇa­vibhaṅ­ga­suttaṃ niṭṭhitaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Vibhaṅgavagga</span> <span class="hidden">Araṇa­vibhaṅ­ga­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>