<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mn16">
<article>
<div class="hgroup">
<p class="division">Majjhima Nikāya 16</p>
<h1><span class="var" title="ceto­khīla­suttaṃ (s2, s3, pts1)" id="note185">Cetokhilasutta</span></h1>
</div>
<p><a class="sc" id="1"></a><a class="wp" id="wp1"></a><a class="pts" id="pts1.101"></a><a class="ms" id="p_9M_663"></a><a class="msdiv" id="msdiv185"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a class="wp" id="wp2"></a><a class="ms" id="p_9M_664"></a>“Yassa kassaci, bhikkhave, bhikkhuno pañca <span class="var" title="cetokhīlā (s2, s3)" id="note186">cetokhilā</span> appahīnā, pañca <span class="var" title="cetaso vinibaddhā (si) | cetovinibaddhā (sārat­tha­dīpanī­ṭīkā)" id="note187">cetaso­vini­bandhā</span> asamucchinnā, so vatimasmiṃ dhammavinaye vuddhiṃ virūḷhiṃ vepullaṃ āpajjissatīti—netaṃ ṭhānaṃ vijjati.</p>
<p><a class="sc" id="3"></a><a class="wp" id="wp3"></a><a class="ms" id="p_9M_665"></a> Katamāssa pañca cetokhilā appahīnā honti? Idha, bhikkhave, bhikkhu satthari kaṅkhati vicikicchati nādhimuccati na sampasīdati. Yo so, bhikkhave, bhikkhu satthari kaṅkhati vicikicchati nādhimuccati na sampasīdati tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, evamassāyaṃ paṭhamo cetokhilo appahīno hoti.</p>
<p><a class="sc" id="4"></a><a class="wp" id="wp4"></a><a class="ms" id="p_9M_666"></a>Puna caparaṃ, bhikkhave, bhikkhu dhamme kaṅkhati vicikicchati nādhimuccati na sampasīdati … pe … evamassāyaṃ dutiyo cetokhilo appahīno hoti.</p>
<p><a class="sc" id="5"></a><a class="wp" id="wp5"></a><a class="ms" id="p_9M_667"></a>Puna caparaṃ, bhikkhave, bhikkhu saṅghe kaṅkhati vicikicchati nādhimuccati na sampasīdati … pe … evamassāyaṃ tatiyo cetokhilo appahīno hoti.</p>
<p><a class="sc" id="6"></a><a class="wp" id="wp6"></a><a class="ms" id="p_9M_668"></a>Puna caparaṃ, bhikkhave, bhikkhu sikkhāya kaṅkhati vicikicchati nādhimuccati na sampasīdati. Yo so, bhikkhave, bhikkhu sikkhāya kaṅkhati vicikicchati nādhimuccati na sampasīdati, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, evamassāyaṃ catuttho cetokhilo appahīno hoti.</p>
<p><a class="sc" id="7"></a><a class="wp" id="wp7"></a><a class="ms" id="p_9M_669"></a>Puna caparaṃ, bhikkhave, bhikkhu sabrahmacārīsu kupito hoti anattamano āhatacitto khilajāto. Yo so, bhikkhave, bhikkhu sabrahmacārīsu kupito hoti anattamano āhatacitto khilajāto, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, evamassāyaṃ pañcamo cetokhilo appahīno hoti. Imāssa pañca cetokhilā appahīnā honti.</p>
<p><a class="sc" id="8"></a><a class="wp" id="wp8"></a><a class="ms" id="p_9M_670"></a><a class="msdiv" id="msdiv186"></a> Katamāssa pañca cetaso­vini­bandhā asamucchinnā honti? Idha, bhikkhave, bhikkhu kāme <span class="var" title="avigatarāgo (katthaci)" id="note190">avītarāgo</span> hoti avigatacchando avigatapemo avigatapipāso avigata­pari­ḷāho avigatataṇho. Yo so, bhikkhave, bhikkhu kāme avītarāgo hoti avigatacchando avigatapemo avigatapipāso avigata­pari­ḷāho avigatataṇho, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, evamassāyaṃ paṭhamo cetaso­vini­bandho asamucchinno hoti.</p>
<p><a class="sc" id="9"></a><a class="wp" id="wp9"></a><a class="ms" id="p_9M_671"></a>Puna caparaṃ, bhikkhave, bhikkhu kāye avītarāgo hoti … pe … evamassāyaṃ dutiyo cetaso­vini­bandho asamucchinno hoti.</p>
<p><a class="sc" id="10"></a><a class="wp" id="wp10"></a><a class="pts" id="pts1.102"></a><a class="ms" id="p_9M_672"></a>Puna caparaṃ, bhikkhave, bhikkhu rūpe avītarāgo hoti … pe … evamassāyaṃ tatiyo cetaso­vini­bandho asamucchinno hoti.</p>
<p><a class="sc" id="11"></a><a class="wp" id="wp11"></a><a class="ms" id="p_9M_673"></a>Puna caparaṃ, bhikkhave, bhikkhu yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati. Yo so, bhikkhave, bhikkhu yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, evamassāyaṃ catuttho cetaso­vini­bandho asamucchinno hoti.</p>
<p><a class="sc" id="12"></a><a class="wp" id="wp12"></a><a class="ms" id="p_9M_674"></a>Puna caparaṃ, bhikkhave, bhikkhu aññataraṃ devanikāyaṃ paṇidhāya brahmacariyaṃ carati: ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti. Yo so, bhikkhave, bhikkhu aññataraṃ devanikāyaṃ paṇidhāya brahmacariyaṃ carati: ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, evamassāyaṃ pañcamo cetaso­vini­bandho asamucchinno hoti. Imāssa pañca cetaso­vini­bandhā asamucchinnā honti.</p>
<p><a class="sc" id="13"></a><a class="wp" id="wp13"></a><a class="ms" id="p_9M_675"></a>Yassa kassaci, bhikkhave, bhikkhuno ime pañca cetokhilā appahīnā, ime pañca cetaso­vini­bandhā asamucchinnā, so vatimasmiṃ dhammavinaye vuddhiṃ virūḷhiṃ vepullaṃ āpajjissatīti—netaṃ ṭhānaṃ vijjati.</p>
<p><a class="sc" id="14"></a><a class="wp" id="wp14"></a><a class="ms" id="p_9M_676"></a><a class="msdiv" id="msdiv187"></a>Yassa kassaci, bhikkhave, bhikkhuno pañca cetokhilā pahīnā, pañca cetaso­vini­bandhā susamucchinnā, so vatimasmiṃ dhammavinaye vuddhiṃ virūḷhiṃ vepullaṃ āpajjissatīti—ṭhānametaṃ vijjati.</p>
<p><a class="sc" id="15"></a><a class="wp" id="wp15"></a><a class="ms" id="p_9M_677"></a>Katamāssa pañca cetokhilā pahīnā honti? Idha, bhikkhave, bhikkhu satthari na kaṅkhati na vicikicchati adhimuccati sampasīdati. Yo so, bhikkhave, bhikkhu satthari na kaṅkhati na vicikicchati adhimuccati sampasīdati, tassa cittaṃ namati ātappāya anuyogāya sātaccāya padhānāya. Yassa cittaṃ namati ātappāya anuyogāya sātaccāya padhānāya, evamassāyaṃ paṭhamo cetokhilo pahīno hoti.</p>
<p><a class="sc" id="16"></a><a class="wp" id="wp16"></a><a class="ms" id="p_9M_678"></a>Puna caparaṃ, bhikkhave, bhikkhu dhamme na kaṅkhati na vicikicchati adhimuccati sampasīdati … pe … evamassāyaṃ dutiyo cetokhilo pahīno hoti.</p>
<p><a class="sc" id="17"></a><a class="wp" id="wp17"></a><a class="ms" id="p_9M_679"></a>Puna caparaṃ, bhikkhave, bhikkhu saṅghe na kaṅkhati na vicikicchati adhimuccati sampasīdati … pe … evamassāyaṃ tatiyo cetokhilo pahīno hoti.</p>
<p><a class="sc" id="18"></a><a class="wp" id="wp18"></a><a class="ms" id="p_9M_680"></a>Puna caparaṃ, bhikkhave, bhikkhu sikkhāya na kaṅkhati na vicikicchati adhimuccati sampasīdati … pe … evamassāyaṃ catuttho cetokhilo pahīno hoti.</p>
<p><a class="sc" id="19"></a><a class="wp" id="wp19"></a><a class="pts" id="pts1.103"></a><a class="ms" id="p_9M_681"></a>Puna caparaṃ, bhikkhave, bhikkhu sabrahmacārīsu na kupito <span class="var" title="hoti attamano (bj, pts1)" id="note191">hoti na anattamano</span> anāhatacitto akhilajāto. Yo so, bhikkhave, bhikkhu sabrahmacārīsu na kupito hoti na anattamano anāhatacitto akhilajāto, tassa cittaṃ namati ātappāya anuyogāya sātaccāya padhānāya. Yassa cittaṃ namati ātappāya anuyogāya sātaccāya padhānāya, evamassāyaṃ pañcamo cetokhilo pahīno hoti. Imāssa pañca cetokhilā pahīnā honti.</p>
<p><a class="sc" id="20"></a><a class="wp" id="wp20"></a><a class="ms" id="p_9M_682"></a><a class="msdiv" id="msdiv188"></a>Katamāssa pañca cetaso­vini­bandhā susamucchinnā honti? Idha, bhikkhave, bhikkhu kāme vītarāgo hoti vigatacchando vigatapemo vigatapipāso vigatapariḷāho vigatataṇho. Yo so, bhikkhave, bhikkhu kāme vītarāgo hoti vigatacchando vigatapemo vigatapipāso vigatapariḷāho vigatataṇho, tassa cittaṃ namati ātappāya anuyogāya sātaccāya padhānāya. Yassa cittaṃ namati ātappāya anuyogāya sātaccāya padhānāya, evamassāyaṃ paṭhamo cetaso­vini­bandho susamucchinno hoti.</p>
<p><a class="sc" id="21"></a><a class="wp" id="wp21"></a><a class="ms" id="p_9M_683"></a>Puna caparaṃ, bhikkhave, bhikkhu kāye vītarāgo hoti … pe …<a class="wp" id="wp22"></a> rūpe vītarāgo hoti … pe …<a class="wp" id="wp23"></a> na yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati. Yo so, bhikkhave, bhikkhu na yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati, tassa cittaṃ namati ātappāya anuyogāya sātaccāya padhānāya. Yassa cittaṃ namati ātappāya anuyogāya sātaccāya padhānāya, evamassāyaṃ catuttho cetaso­vini­bandho susamucchinno hoti.</p>
<p><a class="sc" id="22"></a><a class="wp" id="wp24"></a><a class="ms" id="p_9M_684"></a>Puna caparaṃ, bhikkhave, bhikkhu na aññataraṃ devanikāyaṃ paṇidhāya brahmacariyaṃ carati: ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti. Yo so, bhikkhave, bhikkhu na aññataraṃ devanikāyaṃ paṇidhāya brahmacariyaṃ carati: ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti, tassa cittaṃ namati ātappāya anuyogāya sātaccāya padhānāya. Yassa cittaṃ namati ātappāya anuyogāya sātaccāya padhānāya, evamassāyaṃ pañcamo cetaso­vini­bandho susamucchinno hoti. Imāssa pañca cetaso­vini­bandhā susamucchinnā honti.</p>
<p><a class="sc" id="23"></a><a class="wp" id="wp25"></a><a class="ms" id="p_9M_685"></a>Yassa kassaci, bhikkhave, bhikkhuno ime pañca cetokhilā pahīnā, ime pañca cetaso­vini­bandhā susamucchinnā, so vatimasmiṃ dhammavinaye vuddhiṃ virūḷhiṃ vepullaṃ āpajjissatīti—ṭhānametaṃ vijjati.</p>
<p><a class="sc" id="24"></a><a class="wp" id="wp26"></a><a class="pts" id="pts1.104"></a><a class="ms" id="p_9M_686"></a><a class="msdiv" id="msdiv189"></a>So chanda­samā­dhi­pa­dhā­na­saṅ­khā­ra­saman­nā­gataṃ iddhipādaṃ bhāveti, vīriya­samā­dhi­pa­dhā­na­saṅ­khā­ra­saman­nā­gataṃ iddhipādaṃ bhāveti, citta­samā­dhi­pa­dhā­na­saṅ­khā­ra­saman­nā­gataṃ iddhipādaṃ bhāveti, vīmaṃ­sā­samā­dhi­pa­dhā­na­saṅ­khā­ra­saman­nā­gataṃ iddhipādaṃ bhāveti, ussoḷhīyeva pañcamī. <a class="wp" id="wp27"></a>Sa kho so, bhikkhave, evaṃ ussoḷ­hi­panna­rasaṅ­ga­saman­nā­gato bhikkhu bhabbo abhinibbidāya, bhabbo sambodhāya, bhabbo anuttarassa yogakkhemassa adhigamāya. Seyyathāpi, bhikkhave, kukkuṭiyā aṇḍāni aṭṭha vā dasa vā dvādasa vā. Tānassu kukkuṭiyā sammā adhisayitāni sammā pariseditāni sammā paribhāvitāni. Kiñcāpi tassā kukkuṭiyā na evaṃ icchā uppajjeyya: ‘aho vatime kukkuṭapotakā pādana­kha­sikhāya vā mukhatuṇḍakena vā aṇḍakosaṃ padāletvā sotthinā abhi­nib­bhij­jey­yun’ti. Atha kho bhabbāva te kukkuṭapotakā pādana­kha­sikhāya vā mukhatuṇḍakena vā aṇḍakosaṃ padāletvā sotthinā abhi­nib­bhijji­tuṃ. Evameva kho, bhikkhave, evaṃ ussoḷ­hi­panna­rasaṅ­ga­saman­nā­gato bhikkhu bhabbo abhinibbidāya, bhabbo sambodhāya, bhabbo anuttarassa yogakkhemassa adhigamāyā”ti.</p>
<p><a class="sc" id="25"></a><a class="ms" id="p_9M_687"></a>Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Ceto­khila­suttaṃ niṭṭhitaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p> <span class="hidden">Sīhanādavagga</span> <span class="hidden">Cetokhilasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>