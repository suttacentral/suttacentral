<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="bv27">
<article>
<div class="hgroup">
<p class="division">Buddhavaṃsa</p>
<h1>27. Gotama­buddha­vaṃsa</h1>
</div>
<blockquote class="gatha">
<p><a class="sc" id="1"></a><a class="pts1ed" id="pts1ed.65"></a><a class="pts2ed" id="pts2ed1.97"></a><a class="ms" id="p_21Bu_1036"></a><a class="msdiv" id="msdiv1"></a>“Ahametarahi <span class="var" title="buddho (bj, pts1)" id="note124">sambuddho</span>,<br>
gotamo sakyavaḍḍhano;<br>
Padhānaṃ padahitvāna,<br>
patto sam­bodhi­muttamaṃ.</p>
<p><a class="sc" id="2"></a><a class="ms" id="p_21Bu_1037"></a><a class="msdiv" id="msdiv2"></a>Brahmunā yācito santo,<br>
dhammacakkaṃ pavattayiṃ;<br>
Aṭṭhārasannaṃ koṭīnaṃ,<br>
paṭha­mā­bhisa­mayo ahu.</p>
<p><a class="sc" id="3"></a><a class="ms" id="p_21Bu_1038"></a><a class="msdiv" id="msdiv3"></a>Tato parañca desente,<br>
nara­deva­sa­māgame;<br>
Gaṇanāya na vattabbo,<br>
dutiyā­bhisa­mayo ahu.</p>
<p><a class="sc" id="4"></a><a class="ms" id="p_21Bu_1039"></a><a class="msdiv" id="msdiv4"></a>Idhevāhaṃ etarahi,<br>
ovadiṃ mama atrajaṃ;<br>
Gaṇanāya na vattabbo,<br>
tatiyā­bhisa­mayo ahu.</p>
<p><a class="sc" id="5"></a><a class="ms" id="p_21Bu_1040"></a><a class="msdiv" id="msdiv5"></a>Ekosi sannipāto me,<br>
sāvakānaṃ mahesinaṃ;<br>
Aḍḍha­teḷasa­satānaṃ,<br>
bhikkhūnāsi samāgamo.</p>
<p><a class="sc" id="6"></a><a class="ms" id="p_21Bu_1041"></a><a class="msdiv" id="msdiv6"></a>Virocamāno vimalo,<br>
­bhik­khu­saṃ­ghassa majjhago;<br>
Dadāmi patthitaṃ sabbaṃ,<br>
maṇīva sabbakāmado.</p>
<p><a class="sc" id="7"></a><a class="ms" id="p_21Bu_1042"></a><a class="msdiv" id="msdiv7"></a>Phala­mākaṅ­kha­mānā­naṃ,<br>
bha­vacchan­daja­he­sinaṃ;<br>
Catusaccaṃ pakāsemi,<br>
anukampāya pāṇinaṃ.</p>
<p><a class="sc" id="8"></a><a class="ms" id="p_21Bu_1043"></a><a class="msdiv" id="msdiv8"></a>­Dasavī­sa­sahas­sā­naṃ,<br>
dhammā­bhisa­mayo ahu;<br>
Ekadvinnaṃ abhisamayo,<br>
gaṇanāto asaṅkhiyo.</p>
<p><a class="sc" id="9"></a><a class="ms" id="p_21Bu_1044"></a><a class="msdiv" id="msdiv9"></a>Vitthārikaṃ bāhujaññaṃ,<br>
iddhaṃ phītaṃ suphullitaṃ;<br>
Idha mayhaṃ sakyamunino,<br>
sāsanaṃ suvisodhitaṃ.</p>
<p><a class="sc" id="10"></a><a class="ms" id="p_21Bu_1045"></a><a class="msdiv" id="msdiv10"></a>Anāsavā vītarāgā,<br>
santacittā samāhitā;<br>
Bhik­khū­neka­satā sabbe,<br>
parivārenti maṃ sadā.</p>
<p><a class="sc" id="11"></a><a class="ms" id="p_21Bu_1046"></a><a class="msdiv" id="msdiv11"></a>Idāni ye etarahi,<br>
jahanti mānusaṃ bhavaṃ;<br>
Appattamānasā sekhā,<br>
te bhikkhū viññugarahitā.</p>
<p><a class="sc" id="12"></a><a class="ms" id="p_21Bu_1047"></a><a class="msdiv" id="msdiv12"></a>Ariyañca santhomayantā,<br>
sadā dhammaratā janā;<br>
Bujjhissanti satimanto,<br>
saṃsārasaritaṃ gatā.</p>
<p><a class="sc" id="13"></a><a class="ms" id="p_21Bu_1048"></a><a class="msdiv" id="msdiv13"></a>Nagaraṃ kapilavatthu me,<br>
rājā suddhodano pitā;<br>
Mayhaṃ janettikā mātā,<br>
māyādevīti vuccati.</p>
<p><a class="sc" id="14"></a><a class="pts2ed" id="pts2ed1.98"></a><a class="ms" id="p_21Bu_1049"></a><a class="msdiv" id="msdiv14"></a>Ekūna­tiṃsa­vassāni,<br>
agāraṃ ajjhahaṃ vasiṃ;<br>
Rammo surammo subhako,<br>
tayo pāsādamuttamā.</p>
<p><a class="sc" id="15"></a><a class="ms" id="p_21Bu_1050"></a><a class="msdiv" id="msdiv15"></a>Cattā­rīsa­sahas­sāni,<br>
nāriyo samalaṅkatā;<br>
Bhaddakañcanā nāma nārī,<br>
rāhulo nāma atrajo.</p>
<p><a class="sc" id="16"></a><a class="ms" id="p_21Bu_1051"></a><a class="msdiv" id="msdiv16"></a>Nimitte caturo disvā,<br>
assayānena nikkhamiṃ;<br>
Chabbassaṃ padhānacāraṃ,<br>
acariṃ dukkaraṃ ahaṃ.</p>
<p><a class="sc" id="17"></a><a class="pts1ed" id="pts1ed.66"></a><a class="ms" id="p_21Bu_1052"></a><a class="msdiv" id="msdiv17"></a>Bārāṇasiyaṃ isipatane,<br>
Cakkaṃ pavattitaṃ mayā;<br>
Ahaṃ gotama­sambud­dho,<br>
Saraṇaṃ sabbapāṇinaṃ.</p>
<p><a class="sc" id="18"></a><a class="ms" id="p_21Bu_1053"></a><a class="msdiv" id="msdiv18"></a>Kolito upatisso ca,<br>
dve bhikkhū aggasāvakā;<br>
Ānando nāmupaṭṭhāko,<br>
santikāvacaro mama;<br>
Khemā uppalavaṇṇā ca,<br>
bhikkhunī aggasāvikā.</p>
<p><a class="sc" id="19"></a><a class="ms" id="p_21Bu_1054"></a><a class="msdiv" id="msdiv19"></a>Citto hatthāḷavako ca,<br>
aggu­paṭṭhā­kupā­sakā;<br>
Nandamātā ca uttarā,<br>
aggu­paṭṭhā­kupā­sikā.</p>
<p><a class="sc" id="20"></a><a class="ms" id="p_21Bu_1055"></a><a class="msdiv" id="msdiv20"></a>Ahaṃ assat­tha­mūlamhi,<br>
patto sam­bodhi­muttamaṃ;<br>
Byāmappabhā sadā mayhaṃ,<br>
soḷa­sahat­tha­muggatā.</p>
<p><a class="sc" id="21"></a><a class="ms" id="p_21Bu_1056"></a><a class="msdiv" id="msdiv21"></a>Appaṃ vassasataṃ āyu,<br>
idānetarahi vijjati;<br>
Tāvatā tiṭṭhamānohaṃ,<br>
tāremi janataṃ bahuṃ.</p>
<p><a class="sc" id="22"></a><a class="ms" id="p_21Bu_1057"></a><a class="msdiv" id="msdiv22"></a>Ṭhapayitvāna dhammukkaṃ,<br>
pacchimaṃ janabodhanaṃ;<br>
Ahampi nacirasseva,<br>
saddhiṃ sāvakasaṃghato;<br>
Idheva parinibbissaṃ,<br>
aggī­vāhāra­saṅ­khayā.</p>
<p><a class="sc" id="23"></a><a class="ms" id="p_21Bu_1058"></a><a class="msdiv" id="msdiv23"></a>Tāni ca atulatejāni,<br>
Imāni ca <span class="var" title="yasabalāni iddhiyo (s2, s3)" id="note125">dasabalāni</span>;<br>
Ayañca guṇadhāraṇo deho,<br>
Dvattiṃ­sa­vara­lak­kha­ṇa­vicitto.</p>
<p><a class="sc" id="24"></a><a class="ms" id="p_21Bu_1059"></a><a class="msdiv" id="msdiv24"></a>Dasa disā pabhāsetvā,<br>
Sataraṃsīva chappabhā;<br>
Sabbaṃ tamanta­ra­hissanti,<br>
Nanu rittā sabbasaṅkhārā”ti. (1032)</p>
</blockquote>
<p class="endsutta"><a class="sc" id="25"></a><a class="ms" id="p_21Bu_1060"></a>Gotamassa bhagavato vaṃso pañcavīsatimo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
