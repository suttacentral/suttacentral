<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="bv9">
<article>
<div class="hgroup">
<p class="division">Buddhavaṃsa</p>
<h1><span class="var" title="anoma­dassi­buddha­vaṃso (bj, s2, s3, pts1-2)" id="note57">9 Anoma­dassī­buddha­vaṃsa</span></h1>
</div>
<blockquote class="gatha">
<p><a class="sc" id="1"></a><a class="pts1ed" id="pts1ed.29"></a><a class="pts2ed" id="pts2ed1.41"></a><a class="ms" id="p_21Bu_472"></a><a class="msdiv" id="msdiv1"></a>“Sobhitassa aparena,<br>
Sambuddho dvipaduttamo;<br>
Anomadassī amitayaso,<br>
Tejassī duratikkamo.</p>
<p><a class="sc" id="2"></a><a class="ms" id="p_21Bu_473"></a><a class="msdiv" id="msdiv2"></a>So chetvā bandhanaṃ sabbaṃ,<br>
viddhaṃsetvā tayo bhave;<br>
Anivat­ti­gamanaṃ maggaṃ,<br>
desesi devamānuse.</p>
<p><a class="sc" id="3"></a><a class="ms" id="p_21Bu_474"></a><a class="msdiv" id="msdiv3"></a>Sāgarova asaṅkhobbho,<br>
pabbatova durāsado;<br>
Ākāsova ananto so,<br>
sālarājāva phullito.</p>
<p><a class="sc" id="4"></a><a class="ms" id="p_21Bu_475"></a><a class="msdiv" id="msdiv4"></a>Dassanenapi taṃ buddhaṃ,<br>
tositā honti pāṇino;<br>
Byāharantaṃ giraṃ sutvā,<br>
amataṃ pāpuṇanti te.</p>
<p><a class="sc" id="5"></a><a class="ms" id="p_21Bu_476"></a><a class="msdiv" id="msdiv5"></a>Dhammā­bhisa­mayo tassa,<br>
Iddho phīto tadā ahu;<br>
Koṭisatāni abhisamiṃsu,<br>
Paṭhame dhammadesane.</p>
<p><a class="sc" id="6"></a><a class="ms" id="p_21Bu_477"></a><a class="msdiv" id="msdiv6"></a>Tato paraṃ abhisamaye,<br>
Vassante dhammavuṭṭhiyo;<br>
Asīti­koṭiyo­bhisa­miṃsu,<br>
Dutiye dhammadesane.</p>
<p><a class="sc" id="7"></a><a class="ms" id="p_21Bu_478"></a><a class="msdiv" id="msdiv7"></a>Tatoparañhi vassante,<br>
tappayante ca pāṇinaṃ;<br>
Aṭṭha­satta­ti­ko­ṭīnaṃ,<br>
tatiyā­bhisa­mayo ahu.</p>
<p><a class="sc" id="8"></a><a class="ms" id="p_21Bu_479"></a><a class="msdiv" id="msdiv8"></a>Sannipātā tayo āsuṃ,<br>
tassāpi ca mahesino;<br>
Abhiñ­ñā­ba­lappat­tā­naṃ,<br>
pupphitānaṃ vimuttiyā.</p>
<p><a class="sc" id="9"></a><a class="ms" id="p_21Bu_480"></a><a class="msdiv" id="msdiv9"></a>Aṭṭha­sata­sahas­sā­naṃ,<br>
sannipāto tadā ahu;<br>
Pahīna­mada­mohānaṃ,<br>
santacittāna tādinaṃ.</p>
<p><a class="sc" id="10"></a><a class="ms" id="p_21Bu_481"></a><a class="msdiv" id="msdiv10"></a>Satta­sata­sahas­sā­naṃ,<br>
dutiyo āsi samāgamo;<br>
Anaṅgaṇānaṃ virajānaṃ,<br>
upasantāna tādinaṃ.</p>
<p><a class="sc" id="11"></a><a class="ms" id="p_21Bu_482"></a><a class="msdiv" id="msdiv11"></a>Channaṃ satasahassānaṃ,<br>
tatiyo āsi samāgamo;<br>
Abhiñ­ñā­ba­lappat­tā­naṃ,<br>
nibbutānaṃ tapassinaṃ.</p>
<p><a class="sc" id="12"></a><a class="ms" id="p_21Bu_483"></a><a class="msdiv" id="msdiv12"></a>Ahaṃ tena samayena,<br>
yakkho āsiṃ mahiddhiko;<br>
Nekānaṃ yakkhakoṭīnaṃ,<br>
vasavattimhi issaro.</p>
<p><a class="sc" id="13"></a><a class="ms" id="p_21Bu_484"></a><a class="msdiv" id="msdiv13"></a>Tadāpi taṃ buddhavaraṃ,<br>
upagantvā mahesinaṃ;<br>
Annapānena tappesiṃ,<br>
sasaṃghaṃ lokanāyakaṃ.</p>
<p><a class="sc" id="14"></a><a class="pts2ed" id="pts2ed1.42"></a><a class="ms" id="p_21Bu_485"></a><a class="msdiv" id="msdiv14"></a>Sopi maṃ tadā byākāsi,<br>
visuddhanayano muni;<br>
‘Aparimeyyito kappe,<br>
ayaṃ buddho bhavissati.</p>
<p><a class="sc" id="15"></a><a class="ms" id="p_21Bu_486"></a><a class="msdiv" id="msdiv15"></a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class="sc" id="16"></a><a class="ms" id="p_21Bu_487"></a><a class="msdiv" id="msdiv16"></a>Tassāpi vacanaṃ sutvā,<br>
haṭṭho saṃviggamānaso;<br>
Uttariṃ vata­ma­dhiṭṭhā­siṃ,<br>
dasa­pārami­pūriyā.</p>
<p><a class="sc" id="17"></a><a class="pts1ed" id="pts1ed.30"></a><a class="ms" id="p_21Bu_488"></a><a class="msdiv" id="msdiv17"></a>Nagaraṃ candavatī nāma,<br>
yasavā nāma khattiyo;<br>
Mātā yasodharā nāma,<br>
anomadassissa satthuno.</p>
<p><a class="sc" id="18"></a><a class="ms" id="p_21Bu_489"></a><a class="msdiv" id="msdiv18"></a>­Dasavas­sa­sahas­sāni,<br>
agāraṃ ajjha so vasi;<br>
Sirī upasirī vaḍḍho,<br>
tayo pāsādamuttamā.</p>
<p><a class="sc" id="19"></a><a class="ms" id="p_21Bu_490"></a><a class="msdiv" id="msdiv19"></a>Tevīsa­ti­sahas­sāni,<br>
nāriyo samalaṅkatā;<br>
Sirimā nāma sā nārī,<br>
upavāṇo nāma atrajo.</p>
<p><a class="sc" id="20"></a><a class="ms" id="p_21Bu_491"></a><a class="msdiv" id="msdiv20"></a>Nimitte caturo disvā,<br>
sivikā­yābhi­nikkhami;<br>
Anūna­da­samāsāni,<br>
padhānaṃ padahī jino.</p>
<p><a class="sc" id="21"></a><a class="ms" id="p_21Bu_492"></a><a class="msdiv" id="msdiv21"></a>Brahmunā yācito santo,<br>
anomadassī mahāmuni;<br>
Vatti cakkaṃ mahāvīro,<br>
uyyāne so <span class="var" title="sudas­sa­nuyyāna­muttame (s2, s3, km)" id="note58">sudassane</span>.</p>
<p><a class="sc" id="22"></a><a class="ms" id="p_21Bu_493"></a><a class="msdiv" id="msdiv22"></a>Nisabho ca <span class="var" title="asoko ca (bj, pts1-2)" id="note59">anomo ca</span>,<br>
ahesuṃ aggasāvakā;<br>
Varuṇo nāmupaṭṭhāko,<br>
anomadassissa satthuno.</p>
<p><a class="sc" id="23"></a><a class="ms" id="p_21Bu_494"></a><a class="msdiv" id="msdiv23"></a>Sundarī ca sumanā ca,<br>
ahesuṃ aggasāvikā;<br>
Bodhi tassa bhagavato,<br>
ajjunoti pavuccati.</p>
<p><a class="sc" id="24"></a><a class="ms" id="p_21Bu_495"></a><a class="msdiv" id="msdiv24"></a>Nandivaḍḍho sirivaḍḍho,<br>
ahesuṃ aggupaṭṭhakā;<br>
Uppalā ceva padumā ca,<br>
ahesuṃ aggupaṭṭhikā.</p>
<p><a class="sc" id="25"></a><a class="ms" id="p_21Bu_496"></a><a class="msdiv" id="msdiv25"></a>Aṭṭha­paṇṇā­sa­ratanaṃ,<br>
accuggato mahāmuni;<br>
Pabhā niddhāvatī tassa,<br>
sataraṃsīva uggato.</p>
<p><a class="sc" id="26"></a><a class="ms" id="p_21Bu_497"></a><a class="msdiv" id="msdiv26"></a>Vassa­sata­sahas­sāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class="sc" id="27"></a><a class="ms" id="p_21Bu_498"></a><a class="msdiv" id="msdiv27"></a>Supupphitaṃ pāvacanaṃ,<br>
arahantehi tādihi;<br>
Vītarāgehi vimalehi,<br>
sobhittha jinasāsanaṃ.</p>
<p><a class="sc" id="28"></a><a class="ms" id="p_21Bu_499"></a><a class="msdiv" id="msdiv28"></a>So ca satthā amitayaso,<br>
Yugāni tāni atuliyāni;<br>
Sabbaṃ tamantarahitaṃ,<br>
Nanu rittā sabbasaṅkhārā.</p>
<p><a class="sc" id="29"></a><a class="pts2ed" id="pts2ed1.43"></a><a class="ms" id="p_21Bu_500"></a><a class="msdiv" id="msdiv29"></a>Anomadassī jino satthā,<br>
Dhammārāmamhi nibbuto;<br>
Tatthevassa jinathūpo,<br>
Ubbedho pañcavīsatī”ti. (491)</p>
</blockquote>
<p class="endsutta"><a class="sc" id="30"></a><a class="ms" id="p_21Bu_501"></a><span class="var" title="anoma­dassī­buddha­vaṃso (bj) | anoma­dassi­buddha­vaṃso (s2, s3)" id="note60">Anomadassissa bhagavato vaṃso</span> sattamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
