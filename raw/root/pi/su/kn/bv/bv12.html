<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="bv12">
<article>
<div class="hgroup">
<p class="division">Buddhavaṃsa</p>
<h1>12. Padu­muttara­buddha­vaṃsa</h1>
</div>
<blockquote class="gatha">
<p><a class="sc" id="1"></a><a class="pts1ed" id="pts1ed.35"></a><a class="pts2ed" id="pts2ed1.50"></a><a class="ms" id="p_21Bu_566"></a><a class="msdiv" id="msdiv1"></a>“Nāradassa aparena,<br>
sambuddho dvipaduttamo;<br>
Padumuttaro nāma jino,<br>
akkhobbho sāgarūpamo.</p>
<p><a class="sc" id="2"></a><a class="ms" id="p_21Bu_567"></a><a class="msdiv" id="msdiv2"></a>Maṇḍakappova so āsi,<br>
yamhi buddho ajāyatha;<br>
Ussannakusalā janatā,<br>
tamhi kappe ajāyatha.</p>
<p><a class="sc" id="3"></a><a class="ms" id="p_21Bu_568"></a><a class="msdiv" id="msdiv3"></a>Padumuttarassa bhagavato,<br>
Paṭhame dhammadesane;<br>
Koṭi­sata­sahas­sā­naṃ,<br>
Dhammā­bhisa­mayo ahu.</p>
<p><a class="sc" id="4"></a><a class="ms" id="p_21Bu_569"></a><a class="msdiv" id="msdiv4"></a>Tato parampi vassante,<br>
Tappayante ca pāṇine;<br>
Satta­tiṃ­sa­sata­sahas­sā­naṃ,<br>
Dutiyā­bhisa­mayo ahu.</p>
<p><a class="sc" id="5"></a><a class="ms" id="p_21Bu_570"></a><a class="msdiv" id="msdiv5"></a>Yamhi kāle mahāvīro,<br>
ānandaṃ upasaṅkami;<br>
Pitusantikaṃ upagantvā,<br>
āhanī amatadundubhiṃ.</p>
<p><a class="sc" id="6"></a><a class="ms" id="p_21Bu_571"></a><a class="msdiv" id="msdiv6"></a>Āhate amatabherimhi,<br>
vassante dhammavuṭṭhiyā;<br>
Paññā­sa­sata­sahas­sā­naṃ,<br>
tatiyā­bhisa­mayo ahu.</p>
<p><a class="sc" id="7"></a><a class="ms" id="p_21Bu_572"></a><a class="msdiv" id="msdiv7"></a>Ovādako viññāpako,<br>
tārako sabbapāṇinaṃ;<br>
Desanākusalo buddho,<br>
tāresi janataṃ bahuṃ.</p>
<p><a class="sc" id="8"></a><a class="ms" id="p_21Bu_573"></a><a class="msdiv" id="msdiv8"></a>Sannipātā tayo āsuṃ,<br>
padumuttarassa satthuno;<br>
Koṭi­sata­sahas­sā­naṃ,<br>
paṭhamo āsi samāgamo.</p>
<p><a class="sc" id="9"></a><a class="ms" id="p_21Bu_574"></a><a class="msdiv" id="msdiv9"></a>Yadā buddho asamasamo,<br>
vasi vebhārapabbate;<br>
Navuti­koṭi­sahas­sā­naṃ,<br>
dutiyo āsi samāgamo.</p>
<p><a class="sc" id="10"></a><a class="ms" id="p_21Bu_575"></a><a class="msdiv" id="msdiv10"></a>Puna cārikaṃ pakkante,<br>
gāmani­gama­raṭṭhato;<br>
Asīti­koṭi­sahas­sā­naṃ,<br>
tatiyo āsi samāgamo.</p>
<p><a class="sc" id="11"></a><a class="ms" id="p_21Bu_576"></a><a class="msdiv" id="msdiv11"></a>Ahaṃ tena samayena,<br>
Jaṭilo nāma raṭṭhiko;<br>
­Sambud­dhap­pamu­khaṃ saṃghaṃ,<br>
Sabhattaṃ dussamadāsahaṃ.</p>
<p><a class="sc" id="12"></a><a class="ms" id="p_21Bu_577"></a><a class="msdiv" id="msdiv12"></a>Sopi maṃ buddho byākāsi,<br>
saṃghamajjhe nisīdiya;<br>
‘Satasahassito kappe,<br>
ayaṃ buddho bhavissati.</p>
<p><a class="sc" id="13"></a><a class="ms" id="p_21Bu_578"></a><a class="msdiv" id="msdiv13"></a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class="sc" id="14"></a><a class="pts2ed" id="pts2ed1.51"></a><a class="ms" id="p_21Bu_579"></a><a class="msdiv" id="msdiv14"></a>Tassāpi vacanaṃ sutvā,<br>
uttariṃ vata­ma­dhiṭṭha­hiṃ;<br>
Akāsiṃ uggadaḷhaṃ dhitiṃ,<br>
dasa­pārami­pūriyā.</p>
<p><a class="sc" id="15"></a><a class="ms" id="p_21Bu_580"></a><a class="msdiv" id="msdiv15"></a>Byāhatā titthiyā sabbe,<br>
Vimanā dummanā tadā;<br>
Na tesaṃ keci paricaranti,<br>
Raṭṭhato nicchubhanti te.</p>
<p><a class="sc" id="16"></a><a class="pts1ed" id="pts1ed.36"></a><a class="ms" id="p_21Bu_581"></a><a class="msdiv" id="msdiv16"></a>Sabbe tattha samāgantvā,<br>
upagacchuṃ buddhasantike;<br>
Tuvaṃ nātho mahāvīra,<br>
saraṇaṃ hohi cakkhuma.</p>
<p><a class="sc" id="17"></a><a class="ms" id="p_21Bu_582"></a><a class="msdiv" id="msdiv17"></a>Anukampako kāruṇiko,<br>
hitesī sabbapāṇinaṃ;<br>
Sampatte titthiye sabbe,<br>
pañcasīle patiṭṭhapi.</p>
<p><a class="sc" id="18"></a><a class="ms" id="p_21Bu_583"></a><a class="msdiv" id="msdiv18"></a>Evaṃ nirākulaṃ āsi,<br>
suññataṃ titthiyehi taṃ;<br>
Vicittaṃ arahantehi,<br>
vasībhūtehi tādihi.</p>
<p><a class="sc" id="19"></a><a class="ms" id="p_21Bu_584"></a><a class="msdiv" id="msdiv19"></a>Nagaraṃ haṃsavatī nāma,<br>
ānando nāma khattiyo;<br>
Sujātā nāma janikā,<br>
padumuttarassa satthuno.</p>
<p><a class="sc" id="20"></a><a class="ms" id="p_21Bu_585"></a><a class="msdiv" id="msdiv20"></a>­Dasavas­sa­sahas­sāni,<br>
Agāraṃ ajjha so vasi;<br>
<span class="var" title="nārī bāhano yasavatī (s2, s3, km) | nārivāhano yaso yasavatī (pts1-2)" id="note66">Naravāhano yaso vasavattī</span>,<br>
Tayo pāsādamuttamā.</p>
<p><a class="sc" id="21"></a><a class="ms" id="p_21Bu_586"></a><a class="msdiv" id="msdiv21"></a>Ticattā­rīsa­sahas­sāni,<br>
nāriyo samalaṅkatā;<br>
Vasudattā nāma nārī,<br>
uttamo nāma atrajo.</p>
<p><a class="sc" id="22"></a><a class="ms" id="p_21Bu_587"></a><a class="msdiv" id="msdiv22"></a>Nimitte caturo disvā,<br>
pāsā­denā­bhi­nikkhami;<br>
Sattāhaṃ padhānacāraṃ,<br>
acarī purisuttamo.</p>
<p><a class="sc" id="23"></a><a class="ms" id="p_21Bu_588"></a><a class="msdiv" id="msdiv23"></a>Brahmunā yācito santo,<br>
padumuttaro vināyako;<br>
Vatti cakkaṃ mahāvīro,<br>
mithi­luyyāna­muttame.</p>
<p><a class="sc" id="24"></a><a class="ms" id="p_21Bu_589"></a><a class="msdiv" id="msdiv24"></a>Devalo ca sujāto ca,<br>
Ahesuṃ aggasāvakā;<br>
Sumano nāmupaṭṭhāko,<br>
Padumuttarassa mahesino.</p>
<p><a class="sc" id="25"></a><a class="ms" id="p_21Bu_590"></a><a class="msdiv" id="msdiv25"></a>Amitā ca asamā ca,<br>
ahesuṃ aggasāvikā;<br>
Bodhi tassa bhagavato,<br>
salaloti pavuccati.</p>
<p><a class="sc" id="26"></a><a class="ms" id="p_21Bu_591"></a><a class="msdiv" id="msdiv26"></a>Vitiṇṇo <span class="var" title="amito ceva (s2, s3)" id="note67">ceva</span> tisso ca,<br>
ahesuṃ aggupaṭṭhakā;<br>
Haṭṭhā ceva vicittā ca,<br>
ahesuṃ aggupaṭṭhikā.</p>
<p><a class="sc" id="27"></a><a class="ms" id="p_21Bu_592"></a><a class="msdiv" id="msdiv27"></a>Aṭṭha­paṇṇā­sa­ratanaṃ,<br>
accuggato mahāmuni;<br>
Kañ­canag­ghi­yasaṅkāso,<br>
dvattiṃ­sa­vara­lak­khaṇo.</p>
<p><a class="sc" id="28"></a><a class="ms" id="p_21Bu_593"></a><a class="msdiv" id="msdiv28"></a>Kuṭṭā kavāṭā bhittī ca,<br>
rukkhā nagasiluccayā;<br>
Na tassāvaraṇaṃ atthi,<br>
samantā dvādasayojane.</p>
<p><a class="sc" id="29"></a><a class="pts2ed" id="pts2ed1.52"></a><a class="ms" id="p_21Bu_594"></a><a class="msdiv" id="msdiv29"></a>Vassa­sata­sahas­sāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class="sc" id="30"></a><a class="ms" id="p_21Bu_595"></a><a class="msdiv" id="msdiv30"></a>Santāretvā bahujanaṃ,<br>
chinditvā sabbasaṃsayaṃ;<br>
Jalitvā aggikkhandhova,<br>
nibbuto so sasāvako.</p>
<p><a class="sc" id="31"></a><a class="ms" id="p_21Bu_596"></a><a class="msdiv" id="msdiv31"></a>Padumuttaro jino buddho,<br>
Nandārāmamhi nibbuto;<br>
Tatthevassa thūpavaro,<br>
Dvāda­subbedha­yojano”ti. (584)</p>
</blockquote>
<p class="endsutta"><a class="sc" id="32"></a><a class="ms" id="p_21Bu_597"></a>Padumuttarassa bhagavato vaṃso dasamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
