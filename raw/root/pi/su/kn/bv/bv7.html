<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="bv7">
<article>
<div class="hgroup">
<p class="division">Buddhavaṃsa</p>
<h1>7. Revata­buddha­vaṃsa</h1>
</div>
<blockquote class="gatha">
<p><a class="sc" id="1"></a><a class="pts2ed" id="pts2ed1.35"></a><a class="ms" id="p_21Bu_411"></a><a class="msdiv" id="msdiv1"></a>Sumanassa aparena,<br>
revato nāma nāyako;<br>
Anūpamo asadiso,<br>
atulo uttamo jino.</p>
<p><a class="sc" id="2"></a><a class="ms" id="p_21Bu_412"></a><a class="msdiv" id="msdiv2"></a>Sopi dhammaṃ pakāsesi,<br>
brahmunā abhiyācito;<br>
Khan­dha­dhātu­va­vatthā­naṃ,<br>
appavattaṃ bhavābhave.</p>
<p><a class="sc" id="3"></a><a class="ms" id="p_21Bu_413"></a><a class="msdiv" id="msdiv3"></a>Tassābhisamayā tīṇi,<br>
ahesuṃ dhammadesane;<br>
Gaṇanāya na vattabbo,<br>
paṭha­mā­bhisa­mayo ahu.</p>
<p><a class="sc" id="4"></a><a class="ms" id="p_21Bu_414"></a><a class="msdiv" id="msdiv4"></a>Yadā arindamaṃ <span class="var" title="rājānaṃ (mr)" id="note50">rājaṃ</span>,<br>
vinesi revato muni;<br>
Tadā koṭisahassānaṃ,<br>
dutiyā­bhisa­mayo ahu.</p>
<p><a class="sc" id="5"></a><a class="ms" id="p_21Bu_415"></a><a class="msdiv" id="msdiv5"></a>Sattāhaṃ paṭisallānā,<br>
vuṭṭhahitvā narāsabho;<br>
Koṭisataṃ naramarūnaṃ,<br>
vinesi uttame phale.</p>
<p><a class="sc" id="6"></a><a class="ms" id="p_21Bu_416"></a><a class="msdiv" id="msdiv6"></a>Sannipātā tayo āsuṃ,<br>
revatassa mahesino;<br>
Khīṇāsavānaṃ vimalānaṃ,<br>
suvimuttāna tādinaṃ.</p>
<p><a class="sc" id="7"></a><a class="ms" id="p_21Bu_417"></a><a class="msdiv" id="msdiv7"></a>Atikkantā gaṇanapathaṃ,<br>
paṭhamaṃ ye samāgatā;<br>
Koṭi­sata­sahas­sā­naṃ,<br>
dutiyo āsi samāgamo.</p>
<p><a class="sc" id="8"></a><a class="ms" id="p_21Bu_418"></a><a class="msdiv" id="msdiv8"></a><span class="var" title="yo so (s2, s3, km, pts1-2, mr)" id="note51">Yopi</span> paññāya asamo,<br>
tassa cakkānuvattako;<br>
So tadā byādhito āsi,<br>
patto jīvitasaṃsayaṃ.</p>
<p><a class="sc" id="9"></a><a class="ms" id="p_21Bu_419"></a><a class="msdiv" id="msdiv9"></a>Tassa gilānapucchāya,<br>
ye tadā upagatā munī;<br>
Koṭisahassā arahanto,<br>
tatiyo āsi samāgamo.</p>
<p><a class="sc" id="10"></a><a class="ms" id="p_21Bu_420"></a><a class="msdiv" id="msdiv10"></a>Ahaṃ tena samayena,<br>
atidevo nāma brāhmaṇo;<br>
Upagantvā revataṃ buddhaṃ,<br>
saraṇaṃ tassa gañchahaṃ.</p>
<p><a class="sc" id="11"></a><a class="ms" id="p_21Bu_421"></a><a class="msdiv" id="msdiv11"></a>Tassa sīlaṃ samādhiñca,<br>
paññā­guṇa­ma­nuttamaṃ;<br>
Thomayitvā yathāthāmaṃ,<br>
uttarī­ya­madāsa­haṃ.</p>
<p><a class="sc" id="12"></a><a class="pts1ed" id="pts1ed.26"></a><a class="ms" id="p_21Bu_422"></a><a class="msdiv" id="msdiv12"></a>Sopi maṃ buddho byākāsi,<br>
revato lokanāyako;<br>
“Aparimeyyito kappe,<br>
ayaṃ buddho bhavissati.</p>
<p><a class="sc" id="13"></a><a class="ms" id="p_21Bu_423"></a><a class="msdiv" id="msdiv13"></a>‘Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class="sc" id="14"></a><a class="pts2ed" id="pts2ed1.36"></a><a class="ms" id="p_21Bu_424"></a><a class="msdiv" id="msdiv14"></a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vata­ma­dhiṭṭhā­siṃ,<br>
dasa­pārami­pūriyā.</p>
<p><a class="sc" id="15"></a><a class="ms" id="p_21Bu_425"></a><a class="msdiv" id="msdiv15"></a>Tadāpi taṃ buddhadhammaṃ,<br>
saritvā anubrūhayiṃ;<br>
Āharissāmi taṃ dhammaṃ,<br>
yaṃ mayhaṃ abhipatthitaṃ.</p>
<p><a class="sc" id="16"></a><a class="ms" id="p_21Bu_426"></a><a class="msdiv" id="msdiv16"></a>Nagaraṃ <span class="var" title="sudhammakaṃ nāma (bj, pts2) | sudhaññakaṃ nāma (s2, s3, pts1)" id="note52">sudhaññavatī nāma</span>,<br>
Vipulo nāma khattiyo;<br>
Vipulā nāma janikā,<br>
Revatassa mahesino.</p>
<p><a class="sc" id="17"></a><a class="ms" id="p_21Bu_427"></a><a class="msdiv" id="msdiv17"></a>Cha <span class="var" title="chab­bassa­sahas­sāni (bj, s2, s3, pts1-2)" id="note53">ca vassasahassāni</span>,<br>
agāraṃ ajjha so vasi;<br>
Sudassano ratanagghi,<br>
āveḷo ca vibhūsito;<br>
Puñña­kammā­bhi­nib­battā,<br>
tayo pāsādamuttamā.</p>
<p><a class="sc" id="18"></a><a class="ms" id="p_21Bu_428"></a><a class="msdiv" id="msdiv18"></a>Tettiṃsa ca sahassāni,<br>
nāriyo samalaṅkatā;<br>
Sudassanā nāma nārī,<br>
varuṇo nāma atrajo.</p>
<p><a class="sc" id="19"></a><a class="ms" id="p_21Bu_429"></a><a class="msdiv" id="msdiv19"></a>Nimitte caturo disvā,<br>
rathayānena nikkhami;<br>
Anūna­satta­mā­sāni,<br>
padhānaṃ padahī jino.</p>
<p><a class="sc" id="20"></a><a class="ms" id="p_21Bu_430"></a><a class="msdiv" id="msdiv20"></a>Brahmunā yācito santo,<br>
revato lokanāyako;<br>
Vatti cakkaṃ mahāvīro,<br>
varuṇārāme sirīghare.</p>
<p><a class="sc" id="21"></a><a class="ms" id="p_21Bu_431"></a><a class="msdiv" id="msdiv21"></a>Varuṇo brahmadevo ca,<br>
ahesuṃ aggasāvakā;<br>
Sambhavo nāmupaṭṭhāko,<br>
revatassa mahesino.</p>
<p><a class="sc" id="22"></a><a class="ms" id="p_21Bu_432"></a><a class="msdiv" id="msdiv22"></a>Bhaddā ceva subhaddā ca,<br>
ahesuṃ aggasāvikā;<br>
Sopi buddho asamasamo,<br>
nāgamūle abujjhatha.</p>
<p><a class="sc" id="23"></a><a class="ms" id="p_21Bu_433"></a><a class="msdiv" id="msdiv23"></a>Padumo kuñjaro ceva,<br>
ahesuṃ aggupaṭṭhakā;<br>
Sirīmā ceva yasavatī,<br>
ahesuṃ aggupaṭṭhikā.</p>
<p><a class="sc" id="24"></a><a class="ms" id="p_21Bu_434"></a><a class="msdiv" id="msdiv24"></a>Uccattanena so buddho,<br>
asīti­hattha­muggato;<br>
Obhāseti disā sabbā,<br>
indaketuva uggato.</p>
<p><a class="sc" id="25"></a><a class="ms" id="p_21Bu_435"></a><a class="msdiv" id="msdiv25"></a>Tassa sarīre nibbattā,<br>
pabhāmālā anuttarā;<br>
Divā vā yadi vā rattiṃ,<br>
samantā pharati yojanaṃ.</p>
<p><a class="sc" id="26"></a><a class="ms" id="p_21Bu_436"></a><a class="msdiv" id="msdiv26"></a>Saṭṭhi­vassa­sahas­sāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class="sc" id="27"></a><a class="ms" id="p_21Bu_437"></a><a class="msdiv" id="msdiv27"></a>Dassayitvā buddhabalaṃ,<br>
amataṃ loke pakāsayaṃ;<br>
Nibbāyi anupādāno,<br>
yathag­gu­pādā­na­saṅ­khayā.</p>
<p><a class="sc" id="28"></a><a class="ms" id="p_21Bu_438"></a><a class="msdiv" id="msdiv28"></a>So ca kāyo ratananibho,<br>
so ca dhammo asādiso;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class="sc" id="29"></a><a class="pts2ed" id="pts2ed1.37"></a><a class="ms" id="p_21Bu_439"></a><a class="msdiv" id="msdiv29"></a>Revato yasadharo buddho,<br>
Nibbuto so mahāpure;<br>
Dhātu­vitthā­rikaṃ āsi,<br>
Tesu tesu padesato”ti. (432)</p>
</blockquote>
<p class="endsutta"><a class="sc" id="30"></a><a class="ms" id="p_21Bu_440"></a>Revatassa bhagavato vaṃso pañcamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
