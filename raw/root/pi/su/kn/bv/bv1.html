<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="bv1">
<article>
<div class="hgroup">
<p class="division">Buddhavaṃsa</p>
<h1>1. Ratana­caṅka­ma­na­kaṇḍa</h1>
</div>
<p class="namo"><a class="sc" id="1"></a><a class="ms" id="p_21Bu_1"></a>Namo tassa Bhagavato Arahato Sammā­sambud­dhassa.</p>
<blockquote class="gatha">
<p><a class="sc" id="2"></a><a class="pts1ed" id="pts1ed1.1"></a><a class="pts2ed" id="pts2ed1.1"></a><a class="ms" id="p_21Bu_2"></a><a class="msdiv" id="msdiv1"></a>Brahmā ca lokādhipatī <span class="var" title="sahampati (s2, s3, km)" id="note1">sahampatī</span>,<br>
Katañjalī anadhivaraṃ ayācatha;<br>
“Santīdha sattāp­pa­rajak­kha­jātikā,<br>
Desehi dhammaṃ anukampimaṃ pajaṃ”.</p>
<p><a class="sc" id="3"></a><a class="ms" id="p_21Bu_3"></a><a class="msdiv" id="msdiv2"></a>Sam­panna­vij­jācara­ṇassa tādino,<br>
Jutin­dharas­santima­deha­dhārino;<br>
Tathā­gatas­sappa­ṭipug­galassa,<br>
Uppajji kāruññatā sabbasatte.</p>
<p><a class="sc" id="4"></a><a class="ms" id="p_21Bu_4"></a><a class="msdiv" id="msdiv3"></a>“Na hete jānanti sadevamānusā,<br>
Buddho ayaṃ kīdisako naruttamo;<br>
Iddhibalaṃ paññābalañca kīdisaṃ,<br>
Buddhabalaṃ lokahitassa kīdisaṃ.</p>
<p><a class="sc" id="5"></a><a class="ms" id="p_21Bu_5"></a><a class="msdiv" id="msdiv4"></a>Na hete jānanti sadevamānusā,<br>
Buddho ayaṃ edisako naruttamo;<br>
Iddhibalaṃ paññābalañca edisaṃ,<br>
Buddhabalaṃ lokahitassa edisaṃ.</p>
<p><a class="sc" id="6"></a><a class="ms" id="p_21Bu_6"></a><a class="msdiv" id="msdiv5"></a>Handāhaṃ dassayissāmi,<br>
buddha­bala­ma­nutta­raṃ;<br>
Caṅkamaṃ māpayissāmi,<br>
nabhe ratanamaṇḍitaṃ”.</p>
<p><a class="sc" id="7"></a><a class="ms" id="p_21Bu_7"></a><a class="msdiv" id="msdiv6"></a>Bhummā mahārājikā tāvatiṃsā,<br>
Yāmā ca devā tusitā ca nimmitā;<br>
Paranimmitā yepi ca brahmakāyikā,<br>
Ānanditā vipulamakaṃsu ghosaṃ.</p>
<p><a class="sc" id="8"></a><a class="pts1ed" id="pts1ed1.2"></a><a class="ms" id="p_21Bu_8"></a><a class="msdiv" id="msdiv7"></a>Obhāsitā ca pathavī sadevakā,<br>
Puthū ca lokantarikā asaṃvutā;<br>
Tamo ca tibbo vihato tadā ahu,<br>
Disvāna accherakaṃ pāṭihīraṃ.</p>
<p><a class="sc" id="9"></a><a class="pts2ed" id="pts2ed1.2"></a><a class="ms" id="p_21Bu_9"></a><a class="msdiv" id="msdiv8"></a>Sadeva­gandhab­ba­manus­sarak­khase,<br>
Ābhā uḷārā vipulā ajāyatha;<br>
Imasmiṃ loke <span class="var" title="parasmiṃ cūbhaye (s2, s3, km)" id="note2">parasmiñ­co­bhayas­miṃ</span>,<br>
Adho ca uddhaṃ tiriyañca vitthataṃ.</p>
<p><a class="sc" id="10"></a><a class="ms" id="p_21Bu_10"></a><a class="msdiv" id="msdiv9"></a>Sattuttamo anadhivaro vināyako,<br>
Satthā ahū deva­manus­sa­pūjito;<br>
Mahānubhāvo sata­puñña­lak­khaṇo,<br>
Dassesi accherakaṃ pāṭihīraṃ.</p>
<p><a class="sc" id="11"></a><a class="ms" id="p_21Bu_11"></a><a class="msdiv" id="msdiv10"></a>So yācito devavarena cakkhumā,<br>
Atthaṃ samekkhitvā tadā naruttamo;<br>
<span class="var" title="caṅkamaṃ tattha (bj, pts1-2)" id="note3">Caṅkamaṃ</span> māpayi lokanāyako,<br>
Suniṭṭhitaṃ sab­barata­na­nimmitaṃ.</p>
<p><a class="sc" id="12"></a><a class="ms" id="p_21Bu_12"></a><a class="msdiv" id="msdiv11"></a>Iddhī ca ādesa­nā­nu­sāsanī,<br>
Tipāṭihīre bhagavā vasī ahu;<br>
Caṅkamaṃ māpayi lokanāyako,<br>
Suniṭṭhitaṃ sab­barata­na­nimmitaṃ.</p>
<p><a class="sc" id="13"></a><a class="ms" id="p_21Bu_13"></a><a class="msdiv" id="msdiv12"></a>Dasa­sahas­sīloka­dhātuyā,<br>
Sine­rupab­ba­tuttame;<br>
Thambheva dassesi paṭipāṭiyā,<br>
Caṅkame ratanāmaye.</p>
<p><a class="sc" id="14"></a><a class="ms" id="p_21Bu_14"></a><a class="msdiv" id="msdiv13"></a>Dasasahassī atikkamma,<br>
caṅkamaṃ māpayī jino;<br>
Sabbasoṇṇamayā passe,<br>
caṅkame ratanāmaye.</p>
<p><a class="sc" id="15"></a><a class="ms" id="p_21Bu_15"></a><a class="msdiv" id="msdiv14"></a>Tulā­saṅghā­ṭā­nu­vaggā,<br>
sovaṇ­ṇa­phala­kat­thatā;<br>
Vedikā sabbasovaṇṇā,<br>
dubhato passesu nimmitā.</p>
<p><a class="sc" id="16"></a><a class="ms" id="p_21Bu_16"></a><a class="msdiv" id="msdiv15"></a>Maṇi­muttā­vāli­kākiṇṇā,<br>
nimmito ratanāmayo;<br>
Obhāseti disā sabbā,<br>
sataraṃsīva uggato.</p>
<p><a class="sc" id="17"></a><a class="ms" id="p_21Bu_17"></a><a class="msdiv" id="msdiv16"></a>Tasmiṃ caṅkamane dhīro,<br>
dvattiṃ­sa­vara­lak­khaṇo;<br>
Virocamāno sambuddho,<br>
caṅkame caṅkamī jino.</p>
<p><a class="sc" id="18"></a><a class="ms" id="p_21Bu_18"></a><a class="msdiv" id="msdiv17"></a>Dibbaṃ mandāravaṃ pupphaṃ,<br>
padumaṃ pārichattakaṃ;<br>
Caṅkamane okiranti,<br>
sabbe devā samāgatā.</p>
<p><a class="sc" id="19"></a><a class="ms" id="p_21Bu_19"></a><a class="msdiv" id="msdiv18"></a>Passanti taṃ devasaṅghā,<br>
dasasahassī pamoditā;<br>
Namassamānā nipatanti,<br>
tuṭṭhahaṭṭhā pamoditā.</p>
<p><a class="sc" id="20"></a><a class="ms" id="p_21Bu_20"></a><a class="msdiv" id="msdiv19"></a>Tāvatiṃsā ca yāmā ca,<br>
tusitā cāpi devatā;<br>
Nimmānaratino devā,<br>
ye devā vasavattino;<br>
Udaggacittā sumanā,<br>
passanti lokanāyakaṃ.</p>
<p><a class="sc" id="21"></a><a class="pts1ed" id="pts1ed1.3"></a><a class="pts2ed" id="pts2ed1.3"></a><a class="ms" id="p_21Bu_21"></a><a class="msdiv" id="msdiv20"></a>Sadeva­gandhab­ba­manus­sarak­khasā,<br>
Nāgā supaṇṇā atha vāpi kinnarā;<br>
Passanti taṃ loka­hi­tā­nukam­pa­kaṃ,<br>
Nabheva accugga­ta­canda­maṇḍa­laṃ.</p>
<p><a class="sc" id="22"></a><a class="ms" id="p_21Bu_22"></a><a class="msdiv" id="msdiv21"></a>Ābhassarā subhakiṇhā,<br>
Vehapphalā akaniṭṭhā ca devatā;<br>
Susud­dha­sukka­vat­thava­sanā,<br>
Tiṭṭhanti pañjalīkatā.</p>
<p><a class="sc" id="23"></a><a class="ms" id="p_21Bu_23"></a><a class="msdiv" id="msdiv22"></a>Muñcanti pupphaṃ pana pañcavaṇṇikaṃ,<br>
Mandāravaṃ canda­na­cuṇṇa­missitaṃ;<br>
Bhamenti celāni ca ambare tadā,<br>
“Aho jino loka­hi­tā­nukam­pako.</p>
<p><a class="sc" id="24"></a><a class="ms" id="p_21Bu_24"></a><a class="msdiv" id="msdiv23"></a>Tuvaṃ satthā ca ketū ca,<br>
dhajo yūpo ca pāṇinaṃ;<br>
Parāyaṇo patiṭṭhā ca,<br>
dīpo ca <span class="var" title="dipaduttamo (bj, s2, s3)" id="note4">dvipaduttamo</span>”.</p>
<p><a class="sc" id="25"></a><a class="ms" id="p_21Bu_25"></a><a class="msdiv" id="msdiv24"></a>Dasa­sahas­sīloka­dhātuyā,<br>
Devatāyo mahiddhikā;<br>
Parivāretvā namassanti,<br>
Tuṭṭhahaṭṭhā pamoditā.</p>
<p><a class="sc" id="26"></a><a class="ms" id="p_21Bu_26"></a><a class="msdiv" id="msdiv25"></a>Devatā devakaññā ca,<br>
pasannā tuṭṭhamānasā;<br>
Pañca­vaṇṇi­kapup­phehi,<br>
pūjayanti narāsabhaṃ.</p>
<p><a class="sc" id="27"></a><a class="ms" id="p_21Bu_27"></a><a class="msdiv" id="msdiv26"></a>Passanti taṃ devasaṅghā,<br>
pasannā tuṭṭhamānasā;<br>
Pañca­vaṇṇi­kapup­phehi,<br>
pūjayanti narāsabhaṃ.</p>
<p><a class="sc" id="28"></a><a class="ms" id="p_21Bu_28"></a><a class="msdiv" id="msdiv27"></a>“Aho acchariyaṃ loke,<br>
abbhutaṃ lomahaṃsanaṃ;<br>
Na medisaṃ bhūtapubbaṃ,<br>
accheraṃ lomahaṃsanaṃ”.</p>
<p><a class="sc" id="29"></a><a class="ms" id="p_21Bu_29"></a><a class="msdiv" id="msdiv28"></a>Sakasakamhi bhavane,<br>
nisīditvāna devatā;<br>
Hasanti tā mahāhasitaṃ,<br>
disvā­nac­che­ra­kaṃ nabhe.</p>
<p><a class="sc" id="30"></a><a class="ms" id="p_21Bu_30"></a><a class="msdiv" id="msdiv29"></a>Ākāsaṭṭhā ca bhūmaṭṭhā,<br>
tiṇa­pantha­nivāsino;<br>
Katañjalī namassanti,<br>
tuṭṭhahaṭṭhā pamoditā.</p>
<p><a class="sc" id="31"></a><a class="ms" id="p_21Bu_31"></a><a class="msdiv" id="msdiv30"></a>Yepi dīghāyukā nāgā,<br>
puññavanto mahiddhikā;<br>
Pamoditā namassanti,<br>
pūjayanti naruttamaṃ.</p>
<p><a class="sc" id="32"></a><a class="ms" id="p_21Bu_32"></a><a class="msdiv" id="msdiv31"></a>Saṅgītiyo pavattenti,<br>
ambare anilañjase;<br>
Cammanaddhāni vādenti,<br>
disvā­nac­che­ra­kaṃ nabhe.</p>
<p><a class="sc" id="33"></a><a class="ms" id="p_21Bu_33"></a><a class="msdiv" id="msdiv32"></a>Saṅkhā ca paṇavā ceva,<br>
athopi <span class="var" title="ḍeṇḍimā (bj, s2, s3)" id="note5">ḍiṇḍimā</span> bahū;<br>
Antalikkhasmiṃ vajjanti,<br>
disvā­nac­che­ra­kaṃ nabhe.</p>
<p><a class="sc" id="34"></a><a class="ms" id="p_21Bu_34"></a><a class="msdiv" id="msdiv33"></a>“Abbhuto vata no ajja,<br>
uppajji lomahaṃsano;<br>
Dhuva­mattha­sid­dhiṃ labhāma,<br>
khaṇo no paṭipādito”.</p>
<p><a class="sc" id="35"></a><a class="pts2ed" id="pts2ed1.4"></a><a class="ms" id="p_21Bu_35"></a><a class="msdiv" id="msdiv34"></a>Buddhoti tesaṃ sutvāna,<br>
pīti uppajji tāvade;<br>
Buddho buddhoti kathayantā,<br>
tiṭṭhanti pañjalīkatā.</p>
<p><a class="sc" id="36"></a><a class="ms" id="p_21Bu_36"></a><a class="msdiv" id="msdiv35"></a>Hiṅkārā <span class="var" title="hiṅkāraṃ sādhukārañca (bj, s2, s3, pts1-2)" id="note6">sādhukārā ca</span>,<br>
<span class="var" title="ukkuṭṭhi sampasādanaṃ (bj) | ukkuṭṭhi­sam­panāda­naṃ (s2, s3, pts1) | ukkuṭṭhiṃ sampasādanaṃ (pts2)" id="note7">ukkuṭṭhi sampahaṃsanaṃ</span>;<br>
Pajā ca vividhā gagane,<br>
vattenti pañjalīkatā.</p>
<p><a class="sc" id="37"></a><a class="ms" id="p_21Bu_37"></a><a class="msdiv" id="msdiv36"></a>Gāyanti seḷenti ca vādayanti ca,<br>
Bhujāni pothenti ca naccayanti ca;<br>
Muñcanti pupphaṃ pana pañcavaṇṇikaṃ,<br>
Mandāravaṃ canda­na­cuṇṇa­missitaṃ.</p>
<p><a class="sc" id="38"></a><a class="pts1ed" id="pts1ed1.4"></a><a class="ms" id="p_21Bu_38"></a><a class="msdiv" id="msdiv37"></a>“Yathā tuyhaṃ mahāvīra,<br>
pādesu cakkalakkhaṇaṃ;<br>
Dhaja­vajira­paṭākā,<br>
vaḍḍha­mānaṅ­ku­sācitaṃ.</p>
<p><a class="sc" id="39"></a><a class="ms" id="p_21Bu_39"></a><a class="msdiv" id="msdiv38"></a>Rūpe sīle samādhimhi,<br>
paññāya ca asādiso;<br>
Vimuttiyā asamasamo,<br>
dhamma­cakkap­pa­vat­tane.</p>
<p><a class="sc" id="40"></a><a class="ms" id="p_21Bu_40"></a><a class="msdiv" id="msdiv39"></a>Dasanāgabalaṃ kāye,<br>
tuyhaṃ pākatikaṃ balaṃ;<br>
Iddhibalena asamo,<br>
dhamma­cakkap­pa­vat­tane.</p>
<p><a class="sc" id="41"></a><a class="ms" id="p_21Bu_41"></a><a class="msdiv" id="msdiv40"></a>Evaṃ sabbaguṇūpetaṃ,<br>
sabbaṅ­ga­sa­mupāga­taṃ;<br>
Mahāmuniṃ kāruṇikaṃ,<br>
lokanāthaṃ namassatha.</p>
<p><a class="sc" id="42"></a><a class="ms" id="p_21Bu_42"></a><a class="msdiv" id="msdiv41"></a>Abhivādanaṃ thomanañca,<br>
vandanañca pasaṃsanaṃ;<br>
Namassanañca pūjañca,<br>
sabbaṃ arahasī tuvaṃ.</p>
<p><a class="sc" id="43"></a><a class="ms" id="p_21Bu_43"></a><a class="msdiv" id="msdiv42"></a>Ye keci loke vandaneyyā,<br>
vandanaṃ arahanti ye;<br>
Sabbaseṭṭho mahāvīra,<br>
sadiso te na vijjati.</p>
<p><a class="sc" id="44"></a><a class="ms" id="p_21Bu_44"></a><a class="msdiv" id="msdiv43"></a>Sāriputto mahāpañño,<br>
samā­dhij­jhāna­kovido;<br>
Gijjhakūṭe ṭhitoyeva,<br>
passati lokanāyakaṃ.</p>
<p><a class="sc" id="45"></a><a class="ms" id="p_21Bu_45"></a><a class="msdiv" id="msdiv44"></a>Suphullaṃ sālarājaṃva,<br>
candaṃva gagane yathā;<br>
<span class="var" title="majjhantikeva (sabbattha)" id="note8">Majjhanhikeva</span> sūriyaṃ,<br>
olokesi narāsabhaṃ.</p>
<p><a class="sc" id="46"></a><a class="ms" id="p_21Bu_46"></a><a class="msdiv" id="msdiv45"></a>Jalantaṃ dīparukkhaṃva,<br>
Taruṇa­sūriyaṃva uggataṃ;<br>
Byāmap­pabhā­nu­rañji­taṃ,<br>
Dhīraṃ passati lokanāyakaṃ.</p>
<p><a class="sc" id="47"></a><a class="ms" id="p_21Bu_47"></a><a class="msdiv" id="msdiv46"></a>Pañcannaṃ bhikkhusatānaṃ,<br>
katakiccāna tādinaṃ;<br>
Khīṇāsavānaṃ vimalānaṃ,<br>
khaṇena sannipātayi.</p>
<p><a class="sc" id="48"></a><a class="ms" id="p_21Bu_48"></a><a class="msdiv" id="msdiv47"></a>Lokappasādanaṃ nāma,<br>
pāṭihīraṃ nidassayi;<br>
Amhepi tattha gantvāna,<br>
vandissāma mayaṃ jinaṃ.</p>
<p><a class="sc" id="49"></a><a class="ms" id="p_21Bu_49"></a><a class="msdiv" id="msdiv48"></a>Etha sabbe gamissāma,<br>
pucchissāma mayaṃ jinaṃ;<br>
Kaṅkhaṃ vinodayissāma,<br>
passitvā lokanāyakaṃ”.</p>
<p><a class="sc" id="50"></a><a class="pts2ed" id="pts2ed1.5"></a><a class="ms" id="p_21Bu_50"></a><a class="msdiv" id="msdiv49"></a>Sādhūti te paṭissutvā,<br>
nipakā saṃvutindriyā;<br>
Patta­cīvara­mādāya,<br>
taramānā upāgamuṃ.</p>
<p><a class="sc" id="51"></a><a class="ms" id="p_21Bu_51"></a><a class="msdiv" id="msdiv50"></a>Khīṇāsavehi vimalehi,<br>
dantehi uttame dame;<br>
Sāriputto mahāpañño,<br>
iddhiyā upasaṅkami.</p>
<p><a class="sc" id="52"></a><a class="ms" id="p_21Bu_52"></a><a class="msdiv" id="msdiv51"></a>Tehi bhikkhūhi parivuto,<br>
sāriputto mahāgaṇī;<br>
Laḷanto devova gagane,<br>
iddhiyā upasaṅkami.</p>
<p><a class="sc" id="53"></a><a class="ms" id="p_21Bu_53"></a><a class="msdiv" id="msdiv52"></a><span class="var" title="ukkāsitañca khipitañca (s2, s3)" id="note9">Ukkāsitañca khipitaṃ</span>,<br>
ajjhupekkhiya subbatā;<br>
Sagāravā sappatissā,<br>
sambuddhaṃ upasaṅkamuṃ.</p>
<p><a class="sc" id="54"></a><a class="ms" id="p_21Bu_54"></a><a class="msdiv" id="msdiv53"></a>Upasaṅkamitvā passanti,<br>
sayambhuṃ lokanāyakaṃ;<br>
Nabhe accuggataṃ dhīraṃ,<br>
candaṃva gagane yathā.</p>
<p><a class="sc" id="55"></a><a class="ms" id="p_21Bu_55"></a><a class="msdiv" id="msdiv54"></a>Jalantaṃ dīparukkhaṃva,<br>
vijjuṃva gagane yathā;<br>
Majjhanhikeva sūriyaṃ,<br>
passanti lokanāyakaṃ.</p>
<p><a class="sc" id="56"></a><a class="ms" id="p_21Bu_56"></a><a class="msdiv" id="msdiv55"></a>Pañca­bhik­khu­satā sabbe,<br>
passanti lokanāyakaṃ;<br>
Rahadamiva vippasannaṃ,<br>
suphullaṃ padumaṃ yathā.</p>
<p><a class="sc" id="57"></a><a class="pts1ed" id="pts1ed1.5"></a><a class="ms" id="p_21Bu_57"></a><a class="msdiv" id="msdiv56"></a>Añjaliṃ paggahetvāna,<br>
tuṭṭhahaṭṭhā pamoditā;<br>
Namassamānā nipatanti,<br>
satthuno cakkalakkhaṇe.</p>
<p><a class="sc" id="58"></a><a class="ms" id="p_21Bu_58"></a><a class="msdiv" id="msdiv57"></a>Sāriputto mahāpañño,<br>
­koraṇ­ḍa­samasā­diso;<br>
Samā­dhij­jhāna­kusalo,<br>
vandate lokanāyakaṃ.</p>
<p><a class="sc" id="59"></a><a class="ms" id="p_21Bu_59"></a><a class="msdiv" id="msdiv58"></a>Gajjitā kālameghova,<br>
nīlup­pa­la­samasā­diso;<br>
Iddhibalena asamo,<br>
moggallāno mahiddhiko.</p>
<p><a class="sc" id="60"></a><a class="ms" id="p_21Bu_60"></a><a class="msdiv" id="msdiv59"></a>Mahākassapopi ca thero,<br>
uttat­ta­kana­kasanni­bho;<br>
Dhutaguṇe agganikkhitto,<br>
thomito satthuvaṇṇito.</p>
<p><a class="sc" id="61"></a><a class="ms" id="p_21Bu_61"></a><a class="msdiv" id="msdiv60"></a>Dibbacakkhūnaṃ yo aggo,<br>
anuruddho mahāgaṇī;<br>
Ñātiseṭṭho bhagavato,<br>
avidūreva tiṭṭhati.</p>
<p><a class="sc" id="62"></a><a class="ms" id="p_21Bu_62"></a><a class="msdiv" id="msdiv61"></a>Āpatti­a­nāpattiyā,<br>
satekicchāya kovido;<br>
Vinaye agganikkhitto,<br>
upāli satthuvaṇṇito.</p>
<p><a class="sc" id="63"></a><a class="ms" id="p_21Bu_63"></a><a class="msdiv" id="msdiv62"></a>Sukhuma­nipuṇat­thapa­ṭi­viddho,<br>
Kathikānaṃ pavaro gaṇī;<br>
Isi mantāniyā putto,<br>
Puṇṇo nāmāti vissuto.</p>
<p><a class="sc" id="64"></a><a class="ms" id="p_21Bu_64"></a><a class="msdiv" id="msdiv63"></a>Etesaṃ cittamaññāya,<br>
opammakusalo muni;<br>
Kaṅkhacchedo mahāvīro,<br>
kathesi attano guṇaṃ.</p>
<p><a class="sc" id="65"></a><a class="pts2ed" id="pts2ed1.6"></a><a class="ms" id="p_21Bu_65"></a><a class="msdiv" id="msdiv64"></a>“Cattāro te asaṅkheyyā,<br>
koṭi yesaṃ na nāyati;<br>
Sattakāyo ca ākāso,<br>
cakkavāḷā canantakā;<br>
Buddhañāṇaṃ appameyyaṃ,<br>
na sakkā ete vijānituṃ.</p>
<p><a class="sc" id="66"></a><a class="ms" id="p_21Bu_66"></a><a class="msdiv" id="msdiv65"></a>Kimetaṃ acchariyaṃ loke,<br>
yaṃ me iddhi­vikub­ba­naṃ;<br>
Aññe bahū acchariyā,<br>
abbhutā lomahaṃsanā.</p>
<p><a class="sc" id="67"></a><a class="ms" id="p_21Bu_67"></a><a class="msdiv" id="msdiv66"></a>Yadāhaṃ tusite kāye,<br>
santusito nāmahaṃ tadā;<br>
Dasasahassī samāgamma,<br>
yācanti pañjalī mamaṃ.</p>
<p><a class="sc" id="68"></a><a class="ms" id="p_21Bu_68"></a><a class="msdiv" id="msdiv67"></a>‘<span class="var" title="kālo deva (bj, pts1-2) | kāloyaṃ te (s2, s3, mr)" id="note10">Kālo kho te</span> mahāvīra,<br>
uppajja mātukucchiyaṃ;<br>
Sadevakaṃ tārayanto,<br>
bujjhassu amataṃ padaṃ’.</p>
<p><a class="sc" id="69"></a><a class="ms" id="p_21Bu_69"></a><a class="msdiv" id="msdiv68"></a>Tusitā kāyā cavitvāna,<br>
yadā okkami kucchiyaṃ;<br>
Dasasa­has­sīloka­dhātu,<br>
kampittha dharaṇī tadā.</p>
<p><a class="sc" id="70"></a><a class="ms" id="p_21Bu_70"></a><a class="msdiv" id="msdiv69"></a>Yadāhaṃ mātukucchito,<br>
sampajānova nikkhamiṃ;<br>
Sādhukāraṃ pavattenti,<br>
dasasahassī pakampatha.</p>
<p><a class="sc" id="71"></a><a class="ms" id="p_21Bu_71"></a><a class="msdiv" id="msdiv70"></a>Okkantiṃ me samo natthi,<br>
jātito abhinikkhame;<br>
Sambodhiyaṃ ahaṃ seṭṭho,<br>
dhamma­cakkap­pa­vat­tane.</p>
<p><a class="sc" id="72"></a><a class="ms" id="p_21Bu_72"></a><a class="msdiv" id="msdiv71"></a>Aho acchariyaṃ loke,<br>
buddhānaṃ guṇamahantatā;<br>
Dasasa­has­sīloka­dhātu,<br>
chappakāraṃ pakampatha;<br>
Obhāso ca mahā āsi,<br>
accheraṃ lomahaṃsanaṃ”.</p>
<p><a class="sc" id="73"></a><a class="ms" id="p_21Bu_73"></a><a class="msdiv" id="msdiv72"></a><span class="var" title="bhagavā ca tamhi (bj, s2, s3, pts1-2, mr)" id="note11">Bhagavā tamhi</span> samaye,<br>
lokajeṭṭho narāsabho;<br>
Sadevakaṃ dassayanto,<br>
iddhiyā caṅkamī jino.</p>
<p><a class="sc" id="74"></a><a class="ms" id="p_21Bu_74"></a><a class="msdiv" id="msdiv73"></a>Caṅkame caṅkamantova,<br>
kathesi lokanāyako;<br>
Antarā na nivatteti,<br>
catuhatthe caṅkame yathā.</p>
<p><a class="sc" id="75"></a><a class="pts1ed" id="pts1ed1.6"></a><a class="ms" id="p_21Bu_75"></a><a class="msdiv" id="msdiv74"></a>Sāriputto mahāpañño,<br>
samā­dhij­jhāna­kovido;<br>
Paññāya pāramippatto,<br>
pucchati lokanāyakaṃ.</p>
<p><a class="sc" id="76"></a><a class="ms" id="p_21Bu_76"></a><a class="msdiv" id="msdiv75"></a>“Kīdiso te mahāvīra,<br>
abhinīhāro naruttama;<br>
Kamhi kāle tayā dhīra,<br>
patthitā bodhimuttamā.</p>
<p><a class="sc" id="77"></a><a class="ms" id="p_21Bu_77"></a><a class="msdiv" id="msdiv76"></a>Dānaṃ sīlañca nekkhammaṃ,<br>
paññāvīriyañca kīdisaṃ;<br>
Khan­ti­sacca­ma­dhiṭṭhā­naṃ,<br>
mettupekkhā ca kīdisā.</p>
<p><a class="sc" id="78"></a><a class="ms" id="p_21Bu_78"></a><a class="msdiv" id="msdiv77"></a>Dasa pāramī tayā dhīra,<br>
kīdisī lokanāyaka;<br>
Kathaṃ upapāramī puṇṇā,<br>
paramat­tha­pāramī kathaṃ”.</p>
<p><a class="sc" id="79"></a><a class="ms" id="p_21Bu_79"></a><a class="msdiv" id="msdiv78"></a>Tassa puṭṭho viyākāsi,<br>
karavī­ka­madhu­ra­giro;<br>
Nibbāpayanto hadayaṃ,<br>
hāsayanto sadevakaṃ.</p>
<p><a class="sc" id="80"></a><a class="pts2ed" id="pts2ed1.7"></a><a class="ms" id="p_21Bu_80"></a><a class="msdiv" id="msdiv79"></a>Atītabuddhānaṃ jinānaṃ desitaṃ,<br>
<span class="var" title="nikīḷitaṃ (s2, s3, pts1-2, mr)" id="note12">Nikīlitaṃ</span> buddha­param­parā­gataṃ;<br>
Pubbe­nivāsā­nu­gatāya buddhiyā,<br>
Pakāsayī lokahitaṃ sadevake.</p>
<p><a class="sc" id="81"></a><a class="ms" id="p_21Bu_81"></a><a class="msdiv" id="msdiv80"></a>“Pīti­pāmoj­ja­jananaṃ,<br>
­sokasal­la­vinoda­naṃ;<br>
Sabba­sam­patti­paṭi­lābhaṃ,<br>
cittīkatvā suṇātha me.</p>
<p><a class="sc" id="82"></a><a class="ms" id="p_21Bu_82"></a><a class="msdiv" id="msdiv81"></a>Madanimmadanaṃ sokanudaṃ,<br>
­Saṃsā­ra­pari­mocanaṃ;<br>
Sabba­duk­khak­kha­yaṃ maggaṃ,<br>
Sakkaccaṃ paṭipajjathā”ti.</p>
</blockquote>
<p class="endsutta"><a class="sc" id="83"></a><a class="ms" id="p_21Bu_83"></a>Ratana­caṅka­ma­na­kaṇḍo niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
