<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="bv18">
<article>
<div class="hgroup">
<p class="division">Buddhavaṃsa</p>
<h1>18. Siddhat­tha­buddha­vaṃsa</h1>
</div>
<blockquote class="gatha">
<p><a class="sc" id="1"></a><a class="pts1ed" id="pts1ed.47"></a><a class="pts2ed" id="pts2ed1.68"></a><a class="ms" id="p_21Bu_748"></a><a class="msdiv" id="msdiv1"></a>“Dhammadassissa aparena,<br>
siddhattho nāma nāyako;<br>
Nihanitvā tamaṃ sabbaṃ,<br>
sūriyo abbhuggato yathā.</p>
<p><a class="sc" id="2"></a><a class="ms" id="p_21Bu_749"></a><a class="msdiv" id="msdiv2"></a>Sopi patvāna sambodhiṃ,<br>
santārento sadevakaṃ;<br>
Abhivassi dhammameghena,<br>
nibbāpento sadevakaṃ.</p>
<p><a class="sc" id="3"></a><a class="ms" id="p_21Bu_750"></a><a class="msdiv" id="msdiv3"></a>Tassāpi atulatejassa,<br>
Ahesuṃ abhisamayā tayo;<br>
Koṭi­sata­sahas­sā­naṃ,<br>
Paṭha­mā­bhisa­mayo ahu.</p>
<p><a class="sc" id="4"></a><a class="ms" id="p_21Bu_751"></a><a class="msdiv" id="msdiv4"></a>Punāparaṃ <span class="var" title="bhīmaraṭṭhe (si, s2, s3, pts1) | himaraṭṭhe (mr)" id="note95">bhīmarathe</span>,<br>
yadā āhani dundubhiṃ;<br>
Tadā navutikoṭīnaṃ,<br>
dutiyā­bhisa­mayo ahu.</p>
<p><a class="sc" id="5"></a><a class="ms" id="p_21Bu_752"></a><a class="msdiv" id="msdiv5"></a>Yadā buddho dhammaṃ desesi,<br>
vebhāre so puruttame;<br>
Tadā navutikoṭīnaṃ,<br>
tatiyā­bhisa­mayo ahu.</p>
<p><a class="sc" id="6"></a><a class="ms" id="p_21Bu_753"></a><a class="msdiv" id="msdiv6"></a>Sannipātā tayo āsuṃ,<br>
tasmimpi dvipaduttame;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class="sc" id="7"></a><a class="ms" id="p_21Bu_754"></a><a class="msdiv" id="msdiv7"></a>Koṭisatānaṃ <span class="var" title="navutiyā (s2, s3, km)" id="note96">navutīnaṃ</span>,<br>
asītiyāpi ca koṭinaṃ;<br>
Ete āsuṃ tayo ṭhānā,<br>
vimalānaṃ samāgame.</p>
<p><a class="sc" id="8"></a><a class="ms" id="p_21Bu_755"></a><a class="msdiv" id="msdiv8"></a>Ahaṃ tena samayena,<br>
maṅgalo nāma tāpaso;<br>
Uggatejo duppasaho,<br>
abhiñ­ñā­ba­lasamā­hito.</p>
<p><a class="sc" id="9"></a><a class="ms" id="p_21Bu_756"></a><a class="msdiv" id="msdiv9"></a>Jambuto <span class="var" title="phalamāhatvā (bj, s2, s3, pts1-2)" id="note97">phalamānetvā</span>,<br>
siddhatthassa adāsahaṃ;<br>
Paṭiggahetvā sambuddho,<br>
idaṃ vacanamabravi.</p>
<p><a class="sc" id="10"></a><a class="ms" id="p_21Bu_757"></a><a class="msdiv" id="msdiv10"></a>‘Passatha imaṃ tāpasaṃ,<br>
jaṭilaṃ uggatāpanaṃ;<br>
Catunnavutito kappe,<br>
ayaṃ buddho bhavissati.</p>
<p><a class="sc" id="11"></a><a class="ms" id="p_21Bu_758"></a><a class="msdiv" id="msdiv11"></a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class="sc" id="12"></a><a class="ms" id="p_21Bu_759"></a><a class="msdiv" id="msdiv12"></a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vata­ma­dhiṭṭhā­siṃ,<br>
dasa­pārami­pūriyā.</p>
<p><a class="sc" id="13"></a><a class="ms" id="p_21Bu_760"></a><a class="msdiv" id="msdiv13"></a>Vebhāraṃ nāma nagaraṃ,<br>
udeno nāma khattiyo;<br>
Suphassā nāma janikā,<br>
siddhatthassa mahesino.</p>
<p><a class="sc" id="14"></a><a class="pts2ed" id="pts2ed1.69"></a><a class="ms" id="p_21Bu_761"></a><a class="msdiv" id="msdiv14"></a>­Dasavas­sa­sahas­sāni,<br>
agāraṃ ajjha so vasi;<br>
Kokā­suppala­ko­kanadā,<br>
tayo pāsādamuttamā.</p>
<p><a class="sc" id="15"></a><a class="ms" id="p_21Bu_762"></a><a class="msdiv" id="msdiv15"></a>Tiso­ḷasa­sahas­sāni,<br>
nāriyo samalaṅkatā;<br>
Somanassā nāma sā nārī,<br>
anūpamo nāma atrajo.</p>
<p><a class="sc" id="16"></a><a class="ms" id="p_21Bu_763"></a><a class="msdiv" id="msdiv16"></a>Nimitte caturo disvā,<br>
sivikā­yābhi­nikkhami;<br>
Anūna­da­samāsāni,<br>
padhānaṃ padahī jino.</p>
<p><a class="sc" id="17"></a><a class="pts1ed" id="pts1ed.48"></a><a class="ms" id="p_21Bu_764"></a><a class="msdiv" id="msdiv17"></a>Brahmunā yācito santo,<br>
siddhattho lokanāyako;<br>
Vatti cakkaṃ mahāvīro,<br>
migadāye naruttamo.</p>
<p><a class="sc" id="18"></a><a class="ms" id="p_21Bu_765"></a><a class="msdiv" id="msdiv18"></a>Sambalo ca sumitto ca,<br>
ahesuṃ aggasāvakā;<br>
Revato nāmupaṭṭhāko,<br>
siddhatthassa mahesino.</p>
<p><a class="sc" id="19"></a><a class="ms" id="p_21Bu_766"></a><a class="msdiv" id="msdiv19"></a>Sīvalā ca surāmā ca,<br>
ahesuṃ aggasāvikā;<br>
Bodhi tassa bhagavato,<br>
kaṇikāroti vuccati.</p>
<p><a class="sc" id="20"></a><a class="ms" id="p_21Bu_767"></a><a class="msdiv" id="msdiv20"></a>Suppiyo ca samuddo ca,<br>
ahesuṃ aggupaṭṭhakā;<br>
Rammā ceva surammā ca,<br>
ahesuṃ aggupaṭṭhikā.</p>
<p><a class="sc" id="21"></a><a class="ms" id="p_21Bu_768"></a><a class="msdiv" id="msdiv21"></a>So buddho saṭṭhiratanaṃ,<br>
ahosi nabhamuggato;<br>
Kañ­canag­ghi­yasaṅkāso,<br>
dasasahassī virocati.</p>
<p><a class="sc" id="22"></a><a class="ms" id="p_21Bu_769"></a><a class="msdiv" id="msdiv22"></a>Sopi buddho asamasamo,<br>
atulo appaṭipuggalo;<br>
Vassa­sata­sahas­sāni,<br>
loke aṭṭhāsi cakkhumā.</p>
<p><a class="sc" id="23"></a><a class="ms" id="p_21Bu_770"></a><a class="msdiv" id="msdiv23"></a>Vipulaṃ pabhaṃ dassayitvā,<br>
pupphāpetvāna sāvake;<br>
Vilāsetvā samāpatyā,<br>
nibbuto so sasāvako.</p>
<p><a class="sc" id="24"></a><a class="ms" id="p_21Bu_771"></a><a class="msdiv" id="msdiv24"></a>Siddhattho munivaro buddho,<br>
Anomārāmamhi nibbuto;<br>
Tatthevassa thūpavaro,<br>
Catu­yojana­muggato”ti. (753)</p>
</blockquote>
<p class="endsutta"><a class="sc" id="25"></a><a class="ms" id="p_21Bu_772"></a>Siddhatthassa bhagavato vaṃso soḷasamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
