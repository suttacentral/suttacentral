<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cnd23">
<article>
<div class="hgroup">
<p class="division">Cūḷaniddesa</p>
<h1><span class="var" title="^snp1.3#316 [Khag­ga­visāṇa­sutta]-78" id="note872">Khag­ga­visāṇa­sutta­niddesa</span></h1>
</div>
<h2>1. Paṭhamavagga</h2>
<blockquote class="gatha">
<p><a class="sc" id="1"></a><a class="ms" id="p_25Cn_1214"></a><a class="msdiv" id="msdiv121"></a> <strong>Sabbesu bhūtesu nidhāya daṇḍaṃ,</strong><br>
<strong><span class="var" title="aheṭhayaṃ (s1-3)" id="note874">Aviheṭhayaṃ</span> aññatarampi tesaṃ;</strong><br>
<strong>Na puttamiccheyya kuto sahāyaṃ,</strong><br>
<strong>Eko care khag­ga­visāṇa­kappo.</strong> (1)</p>
</blockquote>
<p><a class="sc" id="2"></a><a class="ms" id="p_25Cn_1215"></a><strong>Sabbesu bhūtesu nidhāya daṇḍan</strong>ti. <strong>Sabbesū</strong>ti sabbena sabbaṃ sabbathā sabbaṃ asesaṃ nissesaṃ <span class="var" title="­pariyā­dāya­vacana­metaṃ (bj, s1-3)" id="note875">­pariyā­diyana­vacana­metaṃ</span>— sabbesūti. <strong>Bhūtesū</strong>ti bhūtā vuccanti tasā ca thāvarā ca. <strong>Tasā</strong>ti yesaṃ <span class="var" title="tasitā taṇhā (bj) | taṇhā (s1-3)" id="note876">tasitataṇhā</span> appahīnā, yesañca bhayabheravā appahīnā. Kiṃkāraṇā vuccanti tasā? Te tasanti uttasanti paritasanti bhāyanti santāsaṃ āpajjanti, taṃkāraṇā vuccanti tasā. <strong>Thāvarā</strong>ti yesaṃ tasitataṇhā pahīnā, yesañca bhayabheravā pahīnā. Kiṃkāraṇā vuccanti thāvarā? Te na tasanti na uttasanti na paritasanti na bhāyanti na santāsaṃ āpajjanti, taṃkāraṇā vuccanti thāvarā. <strong>Daṇḍan</strong><span class="var" title="daṇḍāti (bj, s1-3)" id="note877">ti</span> tayo daṇḍā—kāyadaṇḍo vacīdaṇḍo manodaṇḍo. Tividhaṃ kāyaduccaritaṃ kāyadaṇḍo, catubbidhaṃ vacīduccaritaṃ vacīdaṇḍo, tividhaṃ manoduccaritaṃ manodaṇḍo. <strong>Sabbesu bhūtesu nidhāya daṇḍan</strong>ti sabbesu bhūtesu daṇḍaṃ nidhāya nidahitvā. Oropayitvā samoropayitvā nikkhipitvā paṭippas­sam­bhit­vāti sabbesu bhūtesu nidhāya daṇḍaṃ.</p>
<p><a class="sc" id="3"></a><a class="ms" id="p_25Cn_1216"></a><strong>Aviheṭhayaṃ aññatarampi tesan</strong>ti ekamekampi sattaṃ pāṇinā vā leḍḍunā vā daṇḍena vā satthena vā <span class="var" title="aruyā (s1-3) | adduyā (mr)" id="note878">anduyā</span> vā rajjuyā vā aviheṭhayanto, sabbepi satte pāṇinā vā leḍḍunā vā daṇḍena vā satthena vā anduyā vā rajjuyā vā avihe­ṭhayan­toti—aviheṭhayaṃ aññatarampi tesaṃ.</p>
<p><a class="sc" id="4"></a><a class="ms" id="p_25Cn_1217"></a><strong>Na puttamiccheyya kuto sahāyan</strong>ti. <strong>Nā</strong>ti paṭikkhepo; <strong>puttā</strong>ti cattāro puttā—<span class="var" title="attajo (s1-3)" id="note879">atrajo</span> putto, khettajo putto, dinnako putto, antevāsiko putto. <strong>Sahāyan</strong>ti sahāyā vuccanti yehi saha āgamanaṃ phāsu, gamanaṃ phāsu, gamanāgamanaṃ phāsu, ṭhānaṃ phāsu, <span class="var" title="nisajjā (bj)" id="note880">nisajjanaṃ</span> phāsu, <span class="var" title="nipajjanaṃ (s1-3)" id="note881">sayanaṃ</span> phāsu, ālapanaṃ phāsu, sallapanaṃ phāsu, ullapanaṃ phāsu, samullapanaṃ phāsu. <strong>Na puttamiccheyya kuto sahāyan</strong>ti puttampi na iccheyya na sādiyeyya na patthayeyya na pihayeyya nābhijappeyya, kuto mittaṃ vā sandiṭṭhaṃ vā sambhattaṃ vā sahāyaṃ vā <span class="var" title="icchissati (s1-3)" id="note882">iccheyya</span> sādiyeyya patthayeyya pihayeyya abhijappeyyāti—na puttamiccheyya kuto sahāyaṃ.</p>
<p><a class="sc" id="5"></a><a class="ms" id="p_25Cn_1218"></a><strong>Eko care khag­ga­visāṇa­kappo</strong>ti. <strong>Eko</strong>ti so pac­ce­ka­sambud­dho pabbaj­jā­saṅ­khā­tena eko, adutiyaṭṭhena eko, <span class="var" title="taṇhā­pahānaṭ­ṭhena (s1-3)" id="note884">taṇhāya pahānaṭṭhena</span> eko, ekanta­vītarā­goti eko, ekanta­vīta­dosoti eko, ekanta­vī­tamo­hoti eko, ekanta­nikkile­soti eko, ekāyanamaggaṃ gatoti eko, eko anuttaraṃ pac­ce­ka­sam­bodhiṃ abhisam­buddhoti eko.</p>
<p><a class="sc" id="6"></a><a class="ms" id="p_25Cn_1219"></a>Kathaṃ so pac­ce­ka­sambud­dho pabbaj­jā­saṅ­khā­tena eko? So pac­ce­ka­sambud­dho sabbaṃ ­gharāvā­sa­pali­bodhaṃ chinditvā putta­dāra­pali­bodhaṃ chinditvā ñātipalibodhaṃ chinditvā sanni­dhi­pali­bodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpetīti—evaṃ so pac­ce­ka­sambud­dho pabbaj­jā­saṅ­khā­tena eko.</p>
<p><a class="sc" id="7"></a><a class="ms" id="p_25Cn_1220"></a>Kathaṃ so pac­ce­ka­sambud­dho adutiyaṭṭhena eko? So evaṃ pabbajito samāno eko arañña­vana­patthāni pantāni senāsanāni paṭisevati appasaddāni appanigghosāni vijanavātāni ­manus­sa­rāhas­seyya­kāni paṭi­sallā­na­sārup­pāni. So eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko abhikkamati, eko paṭikkamati, eko raho nisīdati, eko caṅkamaṃ adhiṭṭhāti, eko carati viharati iriyati vatteti pāleti yapeti yāpetīti—evaṃ so pac­ce­ka­sambud­dho adutiyaṭṭhena eko.</p>
<p><a class="sc" id="8"></a><a class="ms" id="p_25Cn_1221"></a>Kathaṃ so pac­ce­ka­sambud­dho taṇhāya pahānaṭṭhena eko? So evaṃ eko adutiyo appamatto ātāpī pahitatto viharanto mahāpadhānaṃ padahanto māraṃ <span class="var" title="sasenaṃ (bj, s1-3)" id="note885">sasenakaṃ</span> namuciṃ kaṇhaṃ pamattabandhuṃ <span class="var" title="idhametvā (bj)" id="note886">vidhametvā ca</span> <span class="var" title="taṇhaṃ jāliniṃ (s1-3)" id="note887">taṇhājāliniṃ</span> visaritaṃ visattikaṃ pajahi vinodesi byantīakāsi anabhā­vaṃ­ga­mesi.</p>
<blockquote class="gatha">
<p><a class="sc" id="9"></a> <a class="ms" id="p_25Cn_1222"></a>“Taṇhādutiyo puriso,<br>
dīghamaddhāna saṃsaraṃ;<br>
Ittha­bhā­vañña­thā­bhāvaṃ,<br>
saṃsāraṃ nātivattati.</p>
<p><a class="sc" id="10"></a><a class="ms" id="p_25Cn_1223"></a>Etamādīnavaṃ ñatvā,<br>
Taṇhaṃ dukkhassa sambhavaṃ;<br>
Vītataṇho anādāno,<br>
Sato bhikkhu paribbaje”ti.</p>
</blockquote>
<p><a class="sc" id="11"></a><a class="ms" id="p_25Cn_1224"></a>Evaṃ so pac­ce­ka­sambud­dho taṇhāya pahānaṭṭhena eko.</p>
<p><a class="sc" id="12"></a><a class="ms" id="p_25Cn_1225"></a>Kathaṃ so pac­ce­ka­sambud­dho ekanta­vītarā­goti eko? Rāgassa pahīnattā ekanta­vītarā­goti eko, dosassa pahīnattā ekanta­vīta­dosoti eko, mohassa pahīnattā ekanta­vī­tamo­hoti eko, kilesānaṃ pahīnattā ekanta­nikkile­soti eko. Evaṃ so pac­ce­ka­sambud­dho ekanta­vītarā­goti eko.</p>
<p><a class="sc" id="13"></a><a class="ms" id="p_25Cn_1226"></a>Kathaṃ so pac­ce­ka­sambud­dho ekāyanamaggaṃ gatoti eko? Ekāyanamaggo vuccati cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā ariyo aṭṭhaṅgiko maggo.</p>
<blockquote class="gatha">
<p><a class="sc" id="14"></a> <a class="ms" id="p_25Cn_1227"></a>“Ekāyanaṃ jāti­kha­yan­tadassī,<br>
Maggaṃ pajānāti hitānukampī;<br>
Etena maggena tariṃsu pubbe,<br>
Tarissanti ye ca taranti oghan”ti.</p>
</blockquote>
<p><a class="sc" id="15"></a><a class="ms" id="p_25Cn_1228"></a>Evaṃ so pac­ce­ka­sambud­dho ekāyanamaggaṃ gatoti eko.</p>
<p><a class="sc" id="16"></a><a class="ms" id="p_25Cn_1229"></a>Kathaṃ so pac­ce­ka­sambud­dho eko anuttaraṃ pac­ce­ka­sam­bodhiṃ abhisam­buddhoti eko? Bodhi vuccati catūsu maggesu ñāṇaṃ. Paññā paññindriyaṃ paññābalaṃ dhamma­vicaya­sam­boj­jhaṅgo vīmaṃsā vipassanā sammādiṭṭhi. So pac­ce­ka­sambud­dho magga­pac­ce­ka­sambud­dho ñāṇa­pac­ce­ka­sambud­dho “sabbe saṅkhārā aniccā”ti bujjhi, “sabbe saṅkhārā dukkhā”ti bujjhi, “sabbe dhammā anattā”ti bujjhi, “avijjāpaccayā saṅkhārā”ti bujjhi, “saṅ­khā­ra­pac­cayā viññāṇan”ti bujjhi, “viññāṇapaccayā nāmarūpan”ti bujjhi, “nāmarū­papaccayā saḷāyatanan”ti bujjhi, “saḷāya­tana­pac­cayā phasso”ti bujjhi, “phassapaccayā vedanā”ti bujjhi, “vedanāpaccayā taṇhā”ti bujjhi, “taṇhāpaccayā upādānan”ti bujjhi, “upādānapaccayā bhavo”ti bujjhi, “bhavapaccayā jātī”ti bujjhi, “jātipaccayā jarāmaraṇan”ti bujjhi; “avijjānirodhā saṅ­khā­ra­nirodho”ti bujjhi, “saṅ­khā­ra­nirodhā viññāṇanirodho”ti bujjhi, “viññāṇanirodhā nāmarūpa­nirodho”ti bujjhi, “nāmarūpa­nirodhā saḷāya­tana­nirodho”ti bujjhi, “saḷāya­tana­nirodhā phassanirodho”ti bujjhi, “phassanirodhā vedanānirodho”ti bujjhi, “vedanānirodhā taṇhānirodho”ti bujjhi, “taṇhānirodhā upādānanirodho”ti bujjhi, “upādānanirodhā bhavanirodho”ti bujjhi, “bhavanirodhā jātinirodho”ti bujjhi, “jātinirodhā jarā­maraṇa­nirodho”ti bujjhi; “idaṃ dukkhan”ti bujjhi, “ayaṃ dukkhasamudayo”ti bujjhi, “ayaṃ dukkhanirodho”ti bujjhi, “ayaṃ duk­kha­nirodha­gāminī paṭipadā”ti bujjhi; “ime āsavā”ti bujjhi, “ayaṃ āsavasamudayo”ti bujjhi … pe … “ayaṃ āsava­nirodha­gāminī paṭipadā”ti bujjhi; “ime dhammā abhiññeyyā”ti bujjhi, “ime dhammā pahātabbā”ti bujjhi, “ime dhammā sacchikātabbā”ti bujjhi, “ime dhammā bhāvetabbā”ti bujjhi; channaṃ phas­sāyata­nā­naṃ samudayañca atthaṅgamañca assādañca ādīnavañca nissaraṇañca bujjhi, pañcannaṃ upādā­nak­khan­dhā­naṃ samudayañca … pe … nissaraṇañca bujjhi, catunnaṃ mahābhūtānaṃ samudayañca atthaṅgamañca assādañca ādīnavañca nissaraṇañca bujjhi, “yaṃ kiñci samuda­ya­dhammaṃ sabbaṃ taṃ nirodhadhamman”ti bujjhi.</p>
<p><a class="sc" id="17"></a><a class="ms" id="p_25Cn_1230"></a>Atha vā yaṃ bujjhitabbaṃ anu­bujjhi­tabbaṃ paṭi­bujjhi­tabbaṃ ­sambuj­jhi­tabbaṃ adhigantabbaṃ phassitabbaṃ sacchikātabbaṃ, sabbaṃ taṃ tena pac­ce­ka­bodhi­ñāṇena bujjhi anubujjhi paṭibujjhi sambujjhi adhigacchi phassesi sacchākāsīti evaṃ so pac­ce­ka­sambud­dho eko anuttaraṃ pac­ce­ka­sam­bodhiṃ abhisam­buddhoti—eko.</p>
<p><a class="sc" id="18"></a> <a class="ms" id="p_25Cn_1231"></a><strong>Care</strong>ti aṭṭha cariyāyo—iriyā­patha­cariyā, āyatanacariyā, saticariyā, samādhicariyā, ñāṇacariyā, maggacariyā, patticariyā, lokatthacariyā. <strong>Iriyā­patha­cariyā</strong>ti catūsu iriyāpathesu. <strong>Āyatanacariyā</strong>ti chasu ajjhat­tika­bāhi­resu āyatanesu. <strong>Saticariyā</strong>ti catūsu satipaṭṭhānesu. <strong>Samādhicariyā</strong>ti catūsu jhānesu. <strong>Ñāṇacariyā</strong>ti catūsu ariyasaccesu. <strong>Maggacariyā</strong>ti catūsu ariyamaggesu. <strong>Patticariyā</strong>ti catūsu sāmaññaphalesu. <strong>Lokatthacariyā</strong>ti tathāgatesu arahantesu sammā­sambud­dhesu padesato pac­ce­ka­sambud­dhesu padesato sāvakesu. Iriyā­patha­cariyā ca paṇi­dhi­sam­pannā­naṃ, āyatanacariyā ca indriyesu guttadvārānaṃ, saticariyā ca appa­māda­vihārī­naṃ, samādhicariyā ca adhi­citta­manu­yuttā­naṃ, ñāṇacariyā ca buddhi­sam­pannā­naṃ, maggacariyā ca sammā­paṭi­pannā­naṃ, patticariyā ca adhi­gata­phalā­naṃ, lokatthacariyā ca tathāgatānaṃ arahantānaṃ sammā­sambud­dhā­naṃ padesato pac­ce­ka­buddhā­naṃ <span class="var" title="padese (bj)" id="note891">padesato</span> sāvakānaṃ. Imā aṭṭha cariyāyo. Aparāpi aṭṭha cariyāyo—adhimuccanto saddhāya carati, paggaṇhanto vīriyena carati, <span class="var" title="upaṭṭhapento (bj, s1-3, c1)" id="note892">upaṭṭhāpento</span> satiyā carati, avikkhepaṃ karonto samādhinā carati, pajānanto paññāya carati, vijānanto viññā­ṇa­cari­yāya carati. Evaṃ paṭipannassa kusalā dhammā āyāpentīti—āyata­na­cariyāya carati. Evaṃ paṭipanno vise­sama­dhi­gaccha­tīti—visesacariyāya carati. Imā aṭṭha cariyāyo.</p>
<p><a class="sc" id="19"></a><a class="ms" id="p_25Cn_1232"></a>Aparāpi aṭṭha cariyāyo—dassanacariyā ca sammādiṭṭhiyā, <span class="var" title="abhi­ropana­cariyā (s1-3, c1)" id="note893">abhini­ropa­na­cariyā</span> ca sam­māsaṅkap­passa, parig­gaha­cariyā ca sammāvācāya, samuṭṭhā­na­cariyā ca sammā­kamman­tassa, vodānacariyā ca sammāājīvassa, paggahacariyā ca sammāvāyāmassa, upaṭṭhā­na­cariyā ca sammāsatiyā, avik­khepa­cariyā ca sammā­samā­dhissa. Imā aṭṭha cariyāyo.</p>
<p><a class="sc" id="20"></a><a class="ms" id="p_25Cn_1233"></a><strong>Khag­ga­visāṇa­kappo</strong>ti yathā khaggassa nāma visāṇaṃ ekaṃ hoti adutiyaṃ, evameva so pac­ce­ka­sambud­dho <span class="var" title="taṃkappo taṃsadiso (bj)" id="note894">takkappo tassadiso</span> tappaṭibhāgo. Yathā atiloṇaṃ vuccati loṇakappo, atitittakaṃ vuccati tittakappo, atimadhuraṃ vuccati madhurakappo, atiuṇhaṃ vuccati aggikappo, atisītalaṃ vuccati himakappo, mahā­uda­kak­khan­dho vuccati samuddakappo, mahā­bhiñ­ñā­ba­lappatto sāvako vuccati satthukappoti; evameva so pac­ce­ka­sambud­dho tattha takkappo tassadiso tappaṭibhāgo eko adutiyo muttabandhano sammā loke carati viharati iriyati vatteti pāleti yapeti yāpetīti—eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="21"></a><a class="ms" id="p_25Cn_1234"></a>“Sabbesu bhūtesu nidhāya daṇḍaṃ,<br>
Aviheṭhayaṃ aññatarampi tesaṃ;<br>
Na puttamiccheyya kuto sahāyaṃ,<br>
Eko care khag­ga­visāṇa­kappo”ti.</p>
<p><a class="sc" id="22"></a> <a class="pts" id="pts57"></a><a class="ms" id="p_25Cn_1235"></a><a class="msdiv" id="msdiv122"></a><strong>­Saṃsag­ga­jātassa bhavanti snehā,</strong><br>
<strong>Snehanvayaṃ dukkhamidaṃ pahoti;</strong><br>
<strong>Ādīnavaṃ snehajaṃ pekkhamāno,</strong><br>
<strong>Eko care khag­ga­visāṇa­kappo.</strong> (2)</p>
</blockquote>
<p><a class="sc" id="23"></a><a class="ms" id="p_25Cn_1236"></a><strong>­Saṃsag­ga­jātassa bhavanti snehā</strong>ti. <strong>Saṃsaggā</strong>ti dve saṃsaggā—­dassa­na­saṃsaggo ca savanasaṃsaggo ca. Katamo ­dassa­na­saṃsaggo? Idhekacco passati itthiṃ vā kumāriṃ vā abhirūpaṃ dassanīyaṃ pāsādikaṃ paramāya vaṇṇa­pok­kha­ra­tāya samannāgataṃ. Disvā passitvā anubyañjanaso nimittaṃ gaṇhāti— kesā vā <span class="var" title="sobhaṇā (s1-3)" id="note896">sobhanā</span> mukhaṃ vā sobhanaṃ akkhī vā sobhanā kaṇṇā vā sobhanā nāsā vā sobhanā oṭṭhā vā sobhanā dantā vā sobhanā mukhaṃ vā sobhanaṃ gīvā vā sobhanā thanā vā sobhanā uraṃ vā sobhanaṃ udaraṃ vā sobhanaṃ kaṭi vā sobhanā ūrū vā sobhanā jaṅghā vā sobhanā hatthā vā sobhanā pādā vā sobhanā aṅguliyo vā sobhanā nakhā vā sobhanāti. Disvā passitvā abhinandati abhivadati <span class="var" title="anussarati anuppādeti (bj, mr)" id="note897">abhipattheti anuppādeti</span> anubandhati rāgabandhanaṃ—ayaṃ ­dassa­na­saṃsaggo.</p>
<p><a class="sc" id="24"></a><a class="ms" id="p_25Cn_1237"></a>Katamo savanasaṃsaggo? Idhekacco suṇāti—“asukasmiṃ nāma gāme vā nigame vā itthī vā kumārī vā abhirūpā dassanīyā pāsādikā paramāya vaṇṇa­pok­kha­ra­tāya samannāgatā”ti. Sutvā suṇitvā abhinandati abhivadati abhipattheti anuppādeti anubandhati rāgabandhanaṃ—ayaṃ savanasaṃsaggo.</p>
<p><a class="sc" id="25"></a><a class="ms" id="p_25Cn_1238"></a><strong>Snehā</strong>ti dve snehā—taṇhāsneho ca diṭṭhisneho ca. Katamo taṇhāsneho? Yāvatā taṇhā­saṅ­khā­tena sīmakataṃ <span class="var" title="idaṃ padaṃ si, c1 potthakesu" id="note898">mariyādikataṃ</span> odhikataṃ <span class="var" title="pariyantikataṃ (s1-3, c1)" id="note899">pariyantakataṃ</span> pariggahitaṃ mamāyitaṃ—idaṃ mama, etaṃ mama, ettakaṃ mama, ettāvatā mama. <span class="var" title="idaṃ padaṃ bj, c1 potthakesu" id="note900">Mama</span> rūpā saddā gandhā rasā phoṭṭhabbā attharaṇā pāvuraṇā dāsidāsā ajeḷakā kukkuṭasūkarā hatthi­ga­vāssava­ḷavā khettaṃ vatthu hiraññaṃ suvaṇṇaṃ gāmani­gama­rāja­dhāniyo raṭṭhañca janapado ca koso ca koṭṭhāgārañca, kevalampi mahāpathaviṃ taṇhāvasena mamāyati, yāvatā aṭṭhasataṃ taṇhāvicaritaṃ—ayaṃ taṇhāsneho.</p>
<p><a class="sc" id="26"></a><a class="ms" id="p_25Cn_1239"></a>Katamo diṭṭhisneho? Vīsativatthukā sakkāyadiṭṭhi, dasavatthukā micchādiṭṭhi, dasavatthukā antag­gāhi­kādiṭ­ṭhi. Yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhi­visū­kāyikaṃ diṭṭhi­vip­phan­di­taṃ diṭṭhi­saṃ­yoja­naṃ gāho <span class="var" title="patiṭṭhāho (bj, mr)" id="note902">paṭiggāho</span> abhiniveso parāmāso kummaggo micchāpatho micchattaṃ titthāyatanaṃ <span class="var" title="vipari­yāsag­gāho (c1)" id="note903">vipari­yesag­gāho</span> viparītaggāho vipallāsaggāho micchāgāho ayāthāvakasmiṃ yāthāvakanti gāho, yāvatā dvāsaṭṭhi diṭṭhigatāni—ayaṃ diṭṭhisneho.</p>
<p><a class="sc" id="27"></a><a class="ms" id="p_25Cn_1240"></a><strong>­Saṃsag­ga­jātassa bhavanti snehā</strong>ti ­dassa­na­saṃsag­ga­pac­cayā ca savana­saṃsag­ga­pac­cayā ca taṇhāsneho ca diṭṭhisneho ca bhavanti sambhavanti jāyanti sañjāyanti nibbattanti abhi­nib­bat­tanti pātubhavantīti—­saṃsag­ga­jātassa bhavanti snehā.</p>
<p><a class="sc" id="28"></a><a class="ms" id="p_25Cn_1241"></a><strong>Snehanvayaṃ dukkhamidaṃ pahotī</strong>ti. <strong>Sneho</strong>ti dve snehā—taṇhāsneho ca diṭṭhisneho ca … pe … ayaṃ taṇhāsneho … pe … ayaṃ diṭṭhisneho. <strong>Dukkhamidaṃ pahotī</strong>ti idhekacco kāyena duccaritaṃ carati, vācāya duccaritaṃ carati, manasā duccaritaṃ carati, pāṇampi hanati, adinnampi ādiyati, sandhimpi chindati, <span class="var" title="vilopampi (s1-3)" id="note905">nillopampi</span> harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati. Tamenaṃ gahetvā rañño dassenti—“ayaṃ, deva, coro āgucārī. Imassa yaṃ icchasi taṃ daṇḍaṃ paṇehī”ti. Tamenaṃ rājā taṃ paribhāsati. So pari­bhāsa­pac­ca­yāpi <span class="var" title="duk­kha­do­manas­saṃ (s1-3)" id="note906">dukkhaṃ domanassaṃ</span> paṭisaṃvedeti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandi­rāga­pac­cayā ca jātaṃ.</p>
<p><a class="sc" id="29"></a><a class="ms" id="p_25Cn_1242"></a>Ettakenapi rājā na tussati. Tamenaṃ rājā bandhāpeti—andubandhanena vā rajju­bandha­nena vā saṅ­kha­lika­bandha­nena vā vetta­bandha­nena vā latābandhanena vā ­pak­khepa­bandha­nena vā parik­khepa­bandha­nena vā gāmabandhanena vā nigama­bandha­nena vā nagara­bandha­nena vā raṭṭha­bandha­nena vā jana­pada­bandha­nena vā, antamaso savacanīyampi karoti—“na te labbhā ito pakkamitun”ti. So bandha­na­pac­ca­yāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandi­rāga­pac­cayā ca jātaṃ.</p>
<p><a class="sc" id="30"></a><a class="ms" id="p_25Cn_1243"></a>Ettakenapi rājā na tussati. Tamenaṃ rājā <span class="var" title="tassa (bj, s1-3)" id="note907">tasseva</span> dhanaṃ āharāpeti—sataṃ vā sahassaṃ vā satasahassaṃ vā. So dhana­jāni­pac­ca­yāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandi­rāga­pac­cayā ca jātaṃ.</p>
<p><a class="sc" id="31"></a><a class="ms" id="p_25Cn_1244"></a>Ettakenapi rājā na tussati. Tamenaṃ rājā <span class="var" title="vividhāni kammakaraṇāni (mr)" id="note908">vividhā kammakāraṇā</span> kārāpeti— kasāhipi tāḷeti, vettehipi tāḷeti, aḍḍha­daṇḍa­kehipi tāḷeti, hatthampi chindati, pādampi chindati, hatthapādampi chindati, kaṇṇampi chindati, nāsampi chindati, kaṇṇanāsampi chindati, bilaṅ­ga­thāli­kampi karoti, saṅ­kha­muṇḍikampi karoti, rāhumukhampi karoti, jotimālikampi karoti, hattha­pajjo­tikampi karoti, <span class="var" title="eraka­vaṭṭi­kampi (s1-3, mr)" id="note910">eraka­vatti­kampi</span> karoti, cīra­kavāsi­kampi karoti, eṇeyyakampi karoti, baḷi­samaṃ­si­kampi karoti, kahāpaṇikampi karoti, <span class="var" title="khā­rā­paṭic­chi­kampi (mr)" id="note911">khā­rā­pa­tacchi­kampi</span> karoti, pali­gha­pari­vatti­kampi karoti, palāla­pīṭha­kampi karoti, tattenapi telena osiñcati, sunakhehipi khādāpeti, jīvantampi sūle uttāseti, asināpi sīsaṃ chindati. So kamma­kāra­ṇa­pac­ca­yāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandi­rāga­pac­cayā ca jātaṃ. Rājā imesaṃ catunnaṃ daṇḍānaṃ issaro.</p>
<p><a class="sc" id="32"></a><a class="ms" id="p_25Cn_1245"></a>So sakena kammena kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Tamenaṃ nirayapālā pañca­vidha­bandha­naṃ nāma kammakāraṇaṃ <span class="var" title="kārenti (s1-3, mr)" id="note913">karonti</span>— tattaṃ ayokhilaṃ hatthe gamenti, tattaṃ ayokhilaṃ dutiye hatthe gamenti, tattaṃ ayokhilaṃ pāde gamenti, tattaṃ ayokhilaṃ dutiye pāde gamenti, tattaṃ ayokhilaṃ majjhe urasmiṃ gamenti. So tattha dukkhā <span class="var" title="tippā (bj, s1-3)" id="note914">tibbā</span> kharā kaṭukā vedanā vedeti; na ca tāva kālaṃ karoti yāva na taṃ pāpakammaṃ byantīhoti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandi­rāga­pac­cayā ca jātaṃ.</p>
<p><a class="sc" id="33"></a><a class="ms" id="p_25Cn_1246"></a>Tamenaṃ nirayapālā <span class="var" title="saṃvesitvā (s1-3, mr)" id="note915">saṃvesetvā</span> <span class="var" title="kudhārīhi (s1-3, mr)" id="note916">kuṭhārīhi</span> tacchanti … pe … tamenaṃ nirayapālā uddhampādaṃ adhosiraṃ gahetvā vāsīhi tacchanti. Tamenaṃ nirayapālā rathe yojetvā ādittāya pathaviyā sampajjalitāya <span class="var" title="sañjotibhūtāya (s1-3)" id="note917">sajotibhūtāya</span> sārentipi paccāsārentipi. Tamenaṃ nirayapālā mahantaṃ aṅgārapabbataṃ ādittaṃ sampajjalitaṃ sajotibhūtaṃ āropentipi oropentipi. Tamenaṃ nirayapālā uddhampādaṃ adhosiraṃ gahetvā tattāya lohakumbhiyā pakkhipanti ādittāya sampajjalitāya sajotibhūtāya. So tattha pheṇuddehakaṃ paccati. So tattha pheṇuddehakaṃ paccamāno sakimpi uddhaṃ gacchati, sakimpi adho gacchati, sakimpi tiriyaṃ gacchati. So tattha dukkhā <span class="var" title="tippā (bj, s1-3)" id="note918">tibbā</span> kharā kaṭukā vedanā vedeti; na ca tāva kālaṃ karoti yāva na taṃ pāpakammaṃ byantīhoti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandi­rāga­pac­cayā ca jātaṃ.</p>
<p><a class="sc" id="34"></a><a class="ms" id="p_25Cn_1247"></a>Tamenaṃ nirayapālā mahāniraye pakkhipanti. So kho pana mahānirayo—</p>
<blockquote class="gatha">
<p><a class="sc" id="35"></a> <a class="ms" id="p_25Cn_1248"></a>Catukkaṇṇo catudvāro,<br>
vibhatto bhāgaso mito;<br>
Ayo­pākāra­pariyanto,<br>
ayasā paṭikujjito.</p>
<p><a class="sc" id="36"></a><a class="ms" id="p_25Cn_1249"></a>Tassa ayomayā bhūmi,<br>
jalitā tejasā yutā;<br>
Samantā yojanasataṃ,<br>
pharitvā tiṭṭhati sabbadā.</p>
<p><a class="sc" id="37"></a> <a class="ms" id="p_25Cn_1250"></a><span class="var" title="kadariyā tāpanā (bj, mr)" id="note921">Kadariyātapanā</span> ghorā,<br>
accimanto durāsadā;<br>
Loma­haṃsa­na­rūpā ca,<br>
bhesmā paṭibhayā dukhā.</p>
<p><a class="sc" id="38"></a><a class="ms" id="p_25Cn_1251"></a>Puratthimāya ca bhittiyā,<br>
accikkhandho samuṭṭhito;<br>
Ḍahanto pāpakammante,<br>
pacchimāya paṭihaññati.</p>
<p><a class="sc" id="39"></a><a class="ms" id="p_25Cn_1252"></a>Pacchimāya ca bhittiyā,<br>
accikkhandho samuṭṭhito;<br>
Ḍahanto pāpakammante,<br>
purimāya paṭihaññati.</p>
<p><a class="sc" id="40"></a><a class="ms" id="p_25Cn_1253"></a>Dakkhiṇāya ca bhittiyā,<br>
accikkhandho samuṭṭhito;<br>
Ḍahanto pāpakammante,<br>
uttarāya paṭihaññati.</p>
<p><a class="sc" id="41"></a><a class="ms" id="p_25Cn_1254"></a>Uttarāya ca bhittiyā,<br>
accikkhandho samuṭṭhito;<br>
Ḍahanto pāpakammante,<br>
dakkhiṇāya paṭihaññati.</p>
<p><a class="sc" id="42"></a><a class="ms" id="p_25Cn_1255"></a>Heṭṭhato ca samuṭṭhāya,<br>
accikkhandho bhayānako;<br>
Ḍahanto pāpakammante,<br>
chadanasmiṃ paṭihaññati.</p>
<p><a class="sc" id="43"></a><a class="ms" id="p_25Cn_1256"></a>Chadanamhā samuṭṭhāya,<br>
accikkhandho bhayānako;<br>
Ḍahanto pāpakammante,<br>
bhūmiyaṃ paṭihaññati.</p>
<p><a class="sc" id="44"></a><a class="ms" id="p_25Cn_1257"></a>Ayo­kapāla­mādittaṃ,<br>
santattaṃ jalitaṃ yathā;<br>
Evaṃ avīcinirayo,<br>
heṭṭhā upari passato.</p>
<p><a class="sc" id="45"></a><a class="ms" id="p_25Cn_1258"></a>Tattha sattā mahāluddā,<br>
mahā­kibbisa­kārino;<br>
Accan­ta­pāpakam­mantā,<br>
paccanti na ca <span class="var" title="mīyare (bj, mr)" id="note922">miyyare</span>.</p>
<p><a class="sc" id="46"></a><a class="ms" id="p_25Cn_1259"></a>Jātavedasamo kāyo,<br>
tesaṃ nirayavāsinaṃ;<br>
Passa kammānaṃ daḷhattaṃ,<br>
na bhasmā hoti napi masi.</p>
<p><a class="sc" id="47"></a><a class="ms" id="p_25Cn_1260"></a>Puratthimenapi dhāvanti,<br>
tato dhāvanti pacchimaṃ;<br>
Uttarenapi dhāvanti,<br>
tato dhāvanti dakkhiṇaṃ.</p>
<p><a class="sc" id="48"></a><a class="ms" id="p_25Cn_1261"></a>Yaṃ yaṃ disaṃ padhāvanti,<br>
taṃ taṃ dvāraṃ pidhīyati;<br>
Abhi­nikkha­mi­tāsā te,<br>
sattā mokkhagavesino.</p>
<p><a class="sc" id="49"></a><a class="ms" id="p_25Cn_1262"></a>Na te tato nikkhamituṃ,<br>
labhanti kammapaccayā;<br>
Tesañca pāpakammantaṃ,<br>
avipakkaṃ kataṃ bahunti.</p>
</blockquote>
<p><a class="sc" id="50"></a><a class="ms" id="p_25Cn_1263"></a>Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandi­rāga­pac­cayā ca jātaṃ.</p>
<p><a class="sc" id="51"></a><a class="ms" id="p_25Cn_1264"></a>Yāni ca nerayikāni dukkhāni yāni ca tiracchā­na­yoni­kāni dukkhāni yāni ca petti­visa­yikāni dukkhāni yāni ca mānusikāni dukkhāni, tāni kuto jātāni kuto sañjātāni kuto nibbattāni kuto abhinibbattāni kuto pātubhūtāni? Tassa snehapaccayā ca nandipaccayā ca rāgapaccayā ca nandi­rāga­pac­cayā ca bhavanti sambhavanti jāyanti sañjāyanti nibbattanti abhi­nib­bat­tanti pātubhavantīti— snehanvayaṃ dukkhamidaṃ pahoti.</p>
<p><a class="sc" id="52"></a><a class="ms" id="p_25Cn_1265"></a><strong>Ādīnavaṃ snehajaṃ pekkhamāno</strong>ti. <strong>Sneho</strong>ti dve snehā—taṇhāsneho ca diṭṭhisneho ca … pe … ayaṃ taṇhāsneho … pe … ayaṃ diṭṭhisneho. <strong>Ādīnavaṃ snehajaṃ pekkhamāno</strong>ti taṇhāsneho ca diṭṭhisneho ca ādīnavaṃ snehajaṃ pekkhamāno dakkhamāno olokayamāno nijjhāyamāno upapa­rikkha­mānoti—ādīnavaṃ snehajaṃ pekkhamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="53"></a><a class="ms" id="p_25Cn_1266"></a>“­Saṃsag­ga­jātassa bhavanti snehā,<br>
Snehanvayaṃ dukkhamidaṃ pahoti;<br>
Ādīnavaṃ snehajaṃ pekkhamāno,<br>
Eko care khag­ga­visāṇa­kappo”ti.</p>
<p><a class="sc" id="54"></a> <a class="ms" id="p_25Cn_1267"></a><a class="msdiv" id="msdiv123"></a><strong>Mitte suhajje anukampamāno,</strong><br>
<strong>Hāpeti atthaṃ <span class="var" title="paṭi­bandha­citto (mr)" id="note924">paṭi­baddha­citto</span>;</strong><br>
<strong>Etaṃ bhayaṃ <span class="var" title="sandhave (mr)" id="note925">santhave</span> pekkhamāno,</strong><br>
<strong>Eko care khag­ga­visāṇa­kappo.</strong> (3)</p>
</blockquote>
<p><a class="sc" id="55"></a><a class="ms" id="p_25Cn_1268"></a><strong>Mitte suhajje anukampamāno, hāpeti atthaṃ paṭi­baddha­citto</strong>ti. <strong>Mittā</strong>ti dve mittā—agārikamitto ca <span class="var" title="pabbajitamitto (mr)" id="note926">anāgārikamitto</span> ca. Katamo agārikamitto? Idhekacco duddadaṃ dadāti, duccajaṃ cajati, dukkaraṃ karoti, dukkhamaṃ khamati, guyhamassa ācikkhati, guyhamassa <span class="var" title="pariguyhati (bj, s1-3, mr)" id="note927">parigūhati</span>, āpadāsu na vijahati, jīvitampissa atthāya pariccattaṃ hoti, khīṇe nātimaññati—ayaṃ agārikamitto.</p>
<p><a class="sc" id="56"></a><a class="ms" id="p_25Cn_1269"></a>Katamo anāgārikamitto? Idha bhikkhu piyo ca hoti manāpo ca garu ca bhāvanīyo ca vattā ca vacanakkhamo ca gambhīrañca kathaṃ kattā, no ca aṭṭhāne niyojeti adhisīle samādapeti, catunnaṃ sati­paṭṭhā­nā­naṃ bhāvanānuyoge samādapeti, catunnaṃ sammap­pa­dhā­nā­naṃ … pe … catunnaṃ iddhipādānaṃ … pañcannaṃ indriyānaṃ … pañcannaṃ balānaṃ … sattannaṃ bojjhaṅgānaṃ … ariyassa aṭṭhaṅgikassa maggassa bhāvanānuyoge samādapeti—ayaṃ anāgārikamitto.</p>
<p><a class="sc" id="57"></a><a class="ms" id="p_25Cn_1270"></a>Suhajjā vuccanti yehi saha āgamanaṃ phāsu gamanaṃ phāsu ṭhānaṃ phāsu <span class="var" title="nisajjā (bj, mr) | nissajjanaṃ (s1-3)" id="note928">nisajjanaṃ</span> phāsu sayanaṃ phāsu ālapanaṃ phāsu sallapanaṃ phāsu ullapanaṃ phāsu samullapanaṃ phāsu. <strong>Mitte suhajje anukampamāno hāpeti atthan</strong>ti mitte ca suhajje ca sandiṭṭhe ca sambhatte ca sahāye ca anukampamāno anupekkhamāno anugaṇhamāno attatthampi paratthampi ubhayatthampi hāpeti, diṭṭha­dham­mikampi atthaṃ hāpeti, samparāyikampi atthaṃ hāpeti, paramatthampi hāpeti pahāpeti parihāpeti paridhaṃseti <span class="var" title="parisajjeti (s1-3)" id="note929">parivajjeti</span> antara­dhā­petīti—mitte suhajje anukampamāno hāpeti atthaṃ.</p>
<p><a class="sc" id="58"></a><a class="ms" id="p_25Cn_1271"></a><strong>Paṭi­baddha­citto</strong>ti dvīhi kāraṇehi paṭi­baddha­citto hoti—attānaṃ vā nīcaṃ ṭhapento paraṃ uccaṃ ṭhapento paṭi­baddha­citto hoti, attānaṃ vā uccaṃ ṭhapento paraṃ nīcaṃ ṭhapento paṭi­baddha­citto hoti. Kathaṃ attānaṃ nīcaṃ ṭhapento paraṃ uccaṃ ṭhapento paṭi­baddha­citto hoti? Tumhe me bahūpakārā, ahaṃ tumhe nissāya labhāmi cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ. <span class="var" title="yepi (bj, mr)" id="note931">Yampi</span> me aññe dātuṃ vā kātuṃ vā maññanti tumhe nissāya tumhe sampassantā. Yampi me porāṇaṃ mātāpettikaṃ nāmagottaṃ, tampi me antarahitaṃ. Tumhehi ahaṃ ñāyāmi—asukassa kulupako, asukāya kulupakoti. Evaṃ attānaṃ nīcaṃ ṭhapento paraṃ uccaṃ ṭhapento paṭi­baddha­citto hoti.</p>
<p><a class="sc" id="59"></a><a class="ms" id="p_25Cn_1272"></a>Kathaṃ attānaṃ uccaṃ ṭhapento paraṃ nīcaṃ ṭhapento paṭi­baddha­citto hoti? Ahaṃ tumhākaṃ bahūpakāro, tumhe maṃ āgamma buddhaṃ saraṇaṃ gatā, dhammaṃ saraṇaṃ gatā, saṃghaṃ saraṇaṃ gatā, pāṇātipātā paṭiviratā, adinnādānā paṭiviratā, kāmesu­micchā­cārā paṭiviratā, musāvādā paṭiviratā, surā­meraya­majja­pa­mā­daṭṭhānā paṭiviratā; ahaṃ tumhākaṃ uddesaṃ demi, paripucchaṃ demi, uposathaṃ ācikkhāmi, navakammaṃ adhiṭṭhāmi. <span class="var" title="atha ca (bj, s1-3)" id="note932">Atha</span> pana tumhe <span class="var" title="pariccajitvā (s1-3)" id="note933">maṃ ujjhitvā</span> aññe sakkarotha <span class="var" title="garukarotha (bj, s1-3)" id="note934">garuṃ karotha</span> mānetha pūjethāti. Evaṃ attānaṃ uccaṃ ṭhapento paraṃ nīcaṃ ṭhapento paṭi­baddha­citto hotīti—mitte suhajje anukampamāno, hāpeti atthaṃ paṭi­baddha­citto.</p>
<p><a class="sc" id="60"></a><a class="ms" id="p_25Cn_1273"></a><strong>Etaṃ bhayaṃ santhave pekkhamāno</strong>ti. <strong>Bhayan</strong>ti jātibhayaṃ jarābhayaṃ byādhibhayaṃ maraṇabhayaṃ rājabhayaṃ corabhayaṃ aggibhayaṃ udakabhayaṃ attānu­vāda­bhayaṃ parānu­vāda­bhayaṃ daṇḍabhayaṃ duggatibhayaṃ ūmibhayaṃ kumbhilabhayaṃ <span class="var" title="ācaṭṭhabhayaṃ (bj)" id="note935">āvaṭṭabhayaṃ</span> <span class="var" title="susukābhayaṃ (bj) | suṃsu­mā­rabhayaṃ (s1-3)" id="note936">susumārabhayaṃ</span> ājīvikabhayaṃ asilokabhayaṃ parisa­sāraj­jabhayaṃ madanabhayaṃ bhayānakaṃ chambhitattaṃ lomahaṃso cetaso ubbego utrāso. <strong>Santhave</strong>ti dve santhavā—taṇhāsanthavo ca diṭṭhisanthavo ca … pe … ayaṃ taṇhāsanthavo … pe … ayaṃ diṭṭhisanthavo. <strong>Etaṃ bhayaṃ santhave pekkhamāno</strong>ti etaṃ bhayaṃ santhave pekkhamāno dakkhamāno olokayamāno nijjhāyamāno upapa­rikkha­mānoti—etaṃ bhayaṃ santhave pekkhamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="61"></a><a class="ms" id="p_25Cn_1274"></a>“Mitte suhajje anukampamāno,<br>
Hāpeti atthaṃ paṭi­baddha­citto;<br>
Etaṃ bhayaṃ santhave pekkhamāno,<br>
Eko care khag­ga­visāṇa­kappo”ti.</p>
<p><a class="sc" id="62"></a> <a class="pts" id="pts58"></a><a class="ms" id="p_25Cn_1275"></a><a class="msdiv" id="msdiv124"></a><strong>Vaṃso visālova yathā visatto,</strong><br>
<strong>Puttesu dāresu ca yā apekkhā;</strong><br>
<strong><span class="var" title="vaṃsakaḷīrova (bj, s1-3) | vaṃsākalīrova (pts1) | vaṃse kaḷīrova (mr)" id="note938">Vaṃsakkaḷīrova</span> asajjamāno,</strong><br>
<strong>Eko care khag­ga­visāṇa­kappo.</strong> (4)</p>
</blockquote>
<p><a class="sc" id="63"></a><a class="ms" id="p_25Cn_1276"></a><strong>Vaṃso visālova yathā visatto</strong>ti vaṃso vuccati veḷugumbo. Yathā <span class="var" title="veḷugumbasmiṃ kaṇṭakā jaṭitā saṃsibbitā (s1-3)" id="note939">veḷugumbasmiṃ porāṇakā vaṃsā sattā</span> visattā āsattā laggā laggitā palibuddhā, evameva visattikā vuccati taṇhā. Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṃ gedho paligedho saṅgo paṅko ejā māyā janikā sañjananī sibbinī jālinī saritā visattikā suttaṃ visaṭā āyūhanī dutiyā paṇidhi bhavanetti vanaṃ vanatho santhavo sineho apekkhā paṭibandhu āsā āsīsanā āsīsitattaṃ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā pajappā abhijappā jappanā jappitattaṃ loluppaṃ loluppāyanā loluppā­yi­tattaṃ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā rūpataṇhā saddataṇhā gandhataṇhā rasataṇhā ­phoṭṭhab­ba­taṇhā dhammataṇhā ogho yogo gantho upādānaṃ āvaraṇaṃ nīvaraṇaṃ chadanaṃ bandhanaṃ upakkileso anusayo pariyuṭṭhānaṃ latā vevicchaṃ dukkhamūlaṃ dukkhanidānaṃ dukkhappabhavo mārapāso mārabaḷisaṃ māravisayo māranivāso mārabandhanaṃ taṇhānadī taṇhājālaṃ taṇhāgaddulaṃ taṇhāsamuddo abhijjhā lobho akusalamūlaṃ.</p>
<p><a class="sc" id="64"></a> <a class="ms" id="p_25Cn_1277"></a><strong>Visattikā</strong>ti kenaṭṭhena visattikā? Visālāti visattikā visatāti visattikā, visaṭāti visattikā, visamāti visattikā, visakkatīti visattikā, visaṃharatīti visattikā, visaṃvādikāti visattikā, visamūlāti visattikā, visaphalāti visattikā, visa­pari­bhogāti visattikā. Visālā vā pana taṇhā rūpe sadde gandhe rase phoṭṭhabbe kule gaṇe āvāse lābhe yase pasaṃsāya sukhe cīvare piṇḍapāte senāsane gilāna­pac­ca­ya­bhesaj­ja­parik­khāre kāmadhātuyā rūpadhātuyā arūpadhātuyā kāmabhave rūpabhave arūpabhave saññābhave asaññābhave neva­saññā­nā­saññā­bhave ekavokārabhave catuvo­kāra­bhave pañca­vo­kāra­bhave atīte anāgate paccuppanne diṭṭha­suta­mu­taviñ­ñātab­besu dhammesu visatā vitthatāti—visattikāti—vaṃso visālova yathā visatto.</p>
<p><a class="sc" id="65"></a><a class="ms" id="p_25Cn_1278"></a><strong>Puttesu dāresu ca yā apekkhā</strong>ti. <strong>Puttā</strong>ti cattāro puttā—atrajo putto, khettajo putto, dinnako putto, antevāsiko putto. <strong>Dārā</strong> vuccanti bhariyāyo. <strong>Apekkhā</strong> <span class="var" title="vuccati (bj, s1-3)" id="note941">vuccanti</span> taṇhā. Yo rāgo sārāgo … pe … abhijjhā lobho akusalamūlanti—puttesu dāresu ca yā apekkhā.</p>
<p><a class="sc" id="66"></a><a class="ms" id="p_25Cn_1279"></a><strong>Vaṃsakkaḷīrova asajjamāno</strong>ti vaṃso vuccati veḷugumbo. Yathā veḷugumbasmiṃ <span class="var" title="taruṇakā kaḷīrā (bj) | taruṇakaḷīrā (s1-3)" id="note942">taruṇakā kaḷīrakā</span> <span class="var" title="asattā alaggā (bj) | asattā alaggā apaliveṭṭhitā (s1-3)" id="note943">asattā alaggā agadhitā</span> apalibuddhā nikkhantā nissaṭā vippamuttā evameva. <strong>Sajjā</strong>ti dve <span class="var" title="sajjā (bj)" id="note944">sajjanā</span>—<span class="var" title="taṇhāsajjā ca diṭṭhisajjā ca (bj)" id="note945">taṇhāsajjanā ca diṭṭhisajjanā ca</span> … pe … ayaṃ taṇhāsajjanā … pe … ayaṃ diṭṭhisajjanā. Tassa pac­ce­ka­sambud­dhassa taṇhāsajjanā pahīnā, diṭṭhisajjanā paṭinissaṭṭhā. <span class="var" title="taṇhāsajjāya (bj)" id="note946">Taṇhāsajjanāya</span> pahīnattā diṭṭhi­saj­janāya paṭi­nissaṭ­ṭhattā so pac­ce­ka­sambud­dho rūpe na sajjati sadde na sajjati gandhe na sajjati rase na sajjati phoṭṭhabbe na sajjati kule … pe … gaṇe … āvāse … lābhe … yase … pasaṃsāya … sukhe … cīvare … piṇḍapāte … senāsane … gilāna­pac­ca­ya­bhesaj­ja­parik­khāre … kāmadhātuyā … rūpadhātuyā … arūpadhātuyā … kāmabhave … rūpabhave … arūpabhave … saññābhave … asaññābhave … neva­saññā­nā­saññā­bhave … ekavokārabhave … catuvo­kāra­bhave … pañca­vo­kāra­bhave … atīte … anāgate … paccuppanne … diṭṭha­suta­mu­taviñ­ñātab­besu dhammesu na sajjati na gaṇhāti na bajjhati na palibajjhati na mucchati; nikkhanto nissaṭo vippamutto visaññutto vimariyā­di­ka­tena cetasā viharatīti—vaṃsakkaḷīrova asajjamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="67"></a><a class="ms" id="p_25Cn_1280"></a>“Vaṃso visālova yathā visatto,<br>
Puttesu dāresu ca yā apekkhā;<br>
Vaṃsakkaḷīrova asajjamāno,<br>
Eko care khag­ga­visāṇa­kappo”ti.</p>
<p><a class="sc" id="68"></a> <a class="ms" id="p_25Cn_1281"></a><a class="msdiv" id="msdiv125"></a><strong>Migo araññamhi yathā <span class="var" title="abandho (s1-3, pts1, mr)" id="note948">abaddho</span></strong>,<br>
<strong>Yenicchakaṃ gacchati gocarāya;</strong><br>
<strong>Viññū naro seritaṃ pekkhamāno,</strong><br>
<strong>Eko care khag­ga­visāṇa­kappo.</strong> (5)</p>
</blockquote>
<p><a class="sc" id="69"></a><a class="ms" id="p_25Cn_1282"></a><strong>Migo araññamhi yathā abaddho, yenicchakaṃ gacchati gocarāyā</strong>ti. <strong>Migo</strong>ti dve migā—eṇimigo ca <span class="var" title="sarabhāmigo (s1) | sarabhamigo (s2, s3)" id="note949">pasadamigo</span> ca. Yathā <span class="var" title="āraññako (bj, s1-3, mr)" id="note950">āraññiko</span> migo <span class="var" title="araññe pavane ca caramāno (bj) | araññe vasamāno (s1-3)" id="note951">araññe pavane caramāno</span> vissattho gacchati vissattho tiṭṭhati vissattho nisīdati vissattho seyyaṃ kappeti.</p>
<p><a class="sc" id="70"></a><a class="ms" id="p_25Cn_1283"></a>Vuttañhetaṃ bhagavatā—“seyyathāpi, bhikkhave, āraññiko migo araññe pavane caramāno vissattho gacchati vissattho tiṭṭhati vissattho nisīdati vissattho seyyaṃ kappeti. Taṃ kissa hetu? Anāpāthagato, bhikkhave, luddassa. Evameva kho, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, <span class="var" title="paraṃ (mr)" id="note953">apadaṃ</span> vadhitvā māracakkhuṃ adassanaṃ gato pāpimato’.</p>
<p><a class="sc" id="71"></a><a class="ms" id="p_25Cn_1284"></a>Puna caparaṃ, bhikkhave, bhikkhu vitak­ka­vicārā­naṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’.</p>
<p><a class="sc" id="72"></a><a class="ms" id="p_25Cn_1285"></a>Puna caparaṃ, bhikkhave, bhikkhu pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti ‘upekkhako satimā sukhavihārī’ti tatiyaṃ jhānaṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’.</p>
<p><a class="sc" id="73"></a><a class="ms" id="p_25Cn_1286"></a>Puna caparaṃ, bhikkhave, bhikkhu sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’.</p>
<p><a class="sc" id="74"></a><a class="ms" id="p_25Cn_1287"></a>Puna caparaṃ, bhikkhave, bhikkhu sabbaso rūpasaññānaṃ samatikkamā paṭi­gha­saññā­naṃ atthaṅgamā nānat­ta­saññā­naṃ amanasikārā ‘ananto ākāso’ti ākāsānañ­cāyata­naṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’.</p>
<p><a class="sc" id="75"></a><a class="ms" id="p_25Cn_1288"></a>Puna caparaṃ, bhikkhave, bhikkhu sabbaso ākāsānañ­cāyata­naṃ samatikkamma ‘anantaṃ viññāṇan’ti viñ­ñā­ṇañ­cāyata­naṃ upasampajja viharati … pe ….</p>
<p><a class="sc" id="76"></a><a class="ms" id="p_25Cn_1289"></a>Puna caparaṃ, bhikkhave, sabbaso viñ­ñā­ṇañ­cāyata­naṃ samatikkamma ‘natthi kiñcī’ti ākiñ­cañ­ñā­yatanaṃ upasampajja viharati … pe ….</p>
<p><a class="sc" id="77"></a><a class="ms" id="p_25Cn_1290"></a>Puna caparaṃ, bhikkhave, sabbaso ākiñ­cañ­ñā­yatanaṃ samatikkamma neva­saññā­nā­sañ­ñāyata­naṃ upasampajja viharati … pe ….</p>
<p><a class="sc" id="78"></a><a class="ms" id="p_25Cn_1291"></a>Puna caparaṃ, bhikkhave, sabbaso neva­saññā­nā­sañ­ñāyata­naṃ samatikkamma saññā­ve­dayi­ta­nirodhaṃ upasampajja viharati, paññāya cassa disvā āsavā parikkhīṇā honti. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’, tiṇṇo loke visattikaṃ. So vissattho gacchati vissattho tiṭṭhati vissattho nisīdati vissattho seyyaṃ kappeti. Taṃ kissa hetu? Anāpāthagato, bhikkhave, pāpimato”ti—migo araññamhi yathā abaddho, yenicchakaṃ gacchati gocarāya.</p>
<p><a class="sc" id="79"></a><a class="ms" id="p_25Cn_1292"></a><strong>Viññū naro seritaṃ pekkhamāno</strong>ti. <strong>Viññū</strong>ti paṇḍito paññavā buddhimā ñāṇī vibhāvī medhāvī. <strong>Naro</strong>ti satto māṇavo poso puggalo jīvo jāgu jantu indagu manujo. <strong>Serī</strong>ti dve serī—dhammopi serī puggalopi serī. Katamo dhammo serī? Cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—ayaṃ dhammo serī. Katamo puggalo serī? Yo iminā serinā dhammena samannāgato, so vuccati puggalo serī. <strong>Viññū naro seritaṃ pekkhamāno</strong>ti viññū naro seritaṃ dhammaṃ pekkhamāno, dakkhamāno olokayamāno nijjhāyamāno upapa­rikkha­mānoti—viññū naro seritaṃ pekkhamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="80"></a><a class="ms" id="p_25Cn_1293"></a>“Migo araññamhi yathā abaddho,<br>
Yenicchakaṃ gacchati gocarāya;<br>
Viññū naro seritaṃ pekkhamāno,<br>
Eko care khag­ga­visāṇa­kappo”ti.</p>
<p><a class="sc" id="81"></a> <a class="ms" id="p_25Cn_1294"></a><a class="msdiv" id="msdiv126"></a><strong>Āmantanā hoti sahāyamajjhe,</strong><br>
<strong>Vāse ṭhāne gamane cārikāya;</strong><br>
<strong>Anabhijjhitaṃ seritaṃ pekkhamāno,</strong><br>
<strong>Eko care khag­ga­visāṇa­kappo.</strong> (6)</p>
</blockquote>
<p><a class="sc" id="82"></a><a class="ms" id="p_25Cn_1295"></a><strong>Āmantanā hoti sahāyamajjhe, vāse ṭhāne gamane cārikāyā</strong>ti <strong>sahāyā</strong> vuccanti yehi saha āgamanaṃ phāsu gamanaṃ phāsu gamanāgamanaṃ phāsu ṭhānaṃ phāsu <span class="var" title="nisajjaṃ (bj)" id="note955">nisajjanaṃ</span> phāsu sayanaṃ phāsu ālapanaṃ phāsu sallapanaṃ phāsu ullapanaṃ phāsu samullapanaṃ phāsu. <strong>Āmantanā hoti sahāyamajjhe, vāse ṭhāne gamane cārikāyā</strong>ti sahāyamajjhe vāsepi ṭhānepi gamanepi cārikāyapi attattha­man­tanā parat­tha­mantanā ubha­yattha­man­tanā diṭṭha­dham­mikat­tha­mantanā sam­parā­yikat­tha­mantanā <span class="var" title="ubha­yattha­man­tanā (mr)" id="note956">paramat­tha­mantanā</span> ti—āmantanā hoti sahāyamajjhe, vāse ṭhāne gamane cārikāya.</p>
<p><a class="sc" id="83"></a><a class="ms" id="p_25Cn_1296"></a><strong>Anabhijjhitaṃ seritaṃ pekkhamāno</strong>ti anabhijjhitaṃ etaṃ vatthu bālānaṃ asappurisānaṃ titthiyānaṃ tittha­ya­sāvakā­naṃ, yadidaṃ—bhaṇḍu­kāsāya­vat­thava­sa­natā. Abhijjhitaṃ etaṃ vatthu paṇḍitānaṃ sappurisānaṃ buddha­sāvakā­naṃ pac­ce­ka­buddhā­naṃ, yadidaṃ— bhaṇḍu­kāsāya­vat­thava­sa­natā. <strong>Serī</strong>ti dve serī—dhammopi serī puggalopi serī. Katamo dhammo serī? Cattāro satipaṭṭhānā … pe … ariyo aṭṭhaṅgiko maggo—ayaṃ dhammo serī. Katamo puggalo serī? Yo iminā serinā dhammena samannāgato, so vuccati puggalo serī. <strong>Anabhijjhitaṃ seritaṃ pekkhamāno</strong>ti seritaṃ dhammaṃ pekkhamāno dakkhamāno olokayamāno nijjhāyamāno upapa­rikkha­mānoti—anabhijjhitaṃ seritaṃ pekkhamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="84"></a><a class="ms" id="p_25Cn_1297"></a>“Āmantanā hoti sahāyamajjhe,<br>
Vāse ṭhāne gamane cārikāya;<br>
Anabhijjhitaṃ seritaṃ pekkhamāno,<br>
Eko care khag­ga­visāṇa­kappo”ti.</p>
<p><a class="sc" id="85"></a> <a class="pts" id="pts59"></a><a class="ms" id="p_25Cn_1298"></a><a class="msdiv" id="msdiv127"></a><strong><span class="var" title="khiṭṭā (mr)" id="note958">Khiḍḍā</span> ratī hoti sahāyamajjhe,</strong><br>
<strong>Puttesu ca vipulaṃ hoti pemaṃ;</strong><br>
<strong><span class="var" title="vippayogampi (mr)" id="note959">Piyavippayogaṃ</span> vijigucchamāno,</strong><br>
<strong>Eko care khag­ga­visāṇa­kappo.</strong> (7)</p>
</blockquote>
<p><a class="sc" id="86"></a><a class="ms" id="p_25Cn_1299"></a><strong>Khiḍḍā ratī hoti sahāyamajjhe</strong>ti. <strong>Khiḍḍā</strong>ti dve khiḍḍā—kāyikā ca khiḍḍā vācasikā ca khiḍḍā. Katamā kāyikā khiḍḍā? Hatthīhipi kīḷanti, assehipi kīḷanti, rathehipi kīḷanti, dhanūhipi kīḷanti, tharūhipi kīḷanti, aṭṭhapadehipi kīḷanti, dasapadehipi kīḷanti, ākāsepi kīḷanti, pari­hāra­pa­thepi kīḷanti, santikāyapi kīḷanti, khalikāyapi kīḷanti, ghaṭikāyapi kīḷanti, salāka­hat­thenapi kīḷanti, akkhenapi kīḷanti, paṅgacīrenapi kīḷanti, vaṅkakenapi kīḷanti, mokkhacikāyapi kīḷanti, ciṅgulakenapi kīḷanti, pattāḷhakenapi kīḷanti, rathakenapi kīḷanti, dhanukenapi kīḷanti, akkharikāyapi kīḷanti, manesikāyapi kīḷanti, yathāvajjenapi kīḷanti. Ayaṃ kāyikā khiḍḍā.</p>
<p><a class="sc" id="87"></a><a class="ms" id="p_25Cn_1300"></a>Katamā vācasikā khiḍḍā? Mukhabherikaṃ mukhālambaraṃ <span class="var" title="mukha­deṇḍima­kaṃ (bj, s1-3) | mukha­din­di­makaṃ (mr)" id="note961">mukha­ḍiṇ­ḍi­makaṃ</span> mukhacalimakaṃ <span class="var" title="mukha­bherū­lakaṃ (bj) | mukha­bheru­ḷakaṃ (s1-3)" id="note962">mukhakerakaṃ</span> mukha­dad­darikaṃ nāṭakaṃ lāsaṃ gītaṃ davakammaṃ. Ayaṃ vācasikā khiḍḍā.</p>
<p><a class="sc" id="88"></a><a class="ms" id="p_25Cn_1301"></a><strong>Ratī</strong>ti anukkaṇ­ṭhi­tādhi­vacana­metaṃ ratīti. <strong>Sahāyā</strong> vuccanti yehi saha āgamanaṃ phāsu gamanaṃ phāsu gamanāgamanaṃ phāsu ṭhānaṃ phāsu nisajjanaṃ phāsu sayanaṃ phāsu ālapanaṃ phāsu sallapanaṃ phāsu ullapanaṃ phāsu samullapanaṃ phāsu. <strong>Khiḍḍā ratī hoti sahāyamajjhe</strong>ti khiḍḍā ca rati ca sahāyamajjhe hotīti—khiḍḍā ratī hoti sahāyamajjhe.</p>
<p><a class="sc" id="89"></a><a class="ms" id="p_25Cn_1302"></a><strong>Puttesu ca vipulaṃ hoti peman</strong>ti. <strong>Puttā</strong>ti cattāro puttā—atrajo putto, khettajo putto, dinnako putto, antevāsiko putto. <strong>Puttesu ca vipulaṃ hoti peman</strong>ti puttesu ca adhimattaṃ hoti pemanti—puttesu ca vipulaṃ hoti pemaṃ.</p>
<p><a class="sc" id="90"></a><a class="ms" id="p_25Cn_1303"></a><strong>Piyavippayogaṃ vijigucchamāno</strong>ti dve piyā—sattā vā saṅkhārā vā. Katame sattā piyā? Idha yassa te honti atthakāmā hitakāmā phāsukāmā yogakkhemakāmā mātā vā pitā vā bhātā vā bhaginī vā putto vā dhītā vā mittā vā amaccā vā ñātī vā sālohitā vā, ime sattā piyā.</p>
<p><a class="sc" id="91"></a><a class="ms" id="p_25Cn_1304"></a>Katame saṅkhārā piyā? Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā, ime saṅkhārā piyā. <strong>Piyavippayogaṃ vijigucchamāno</strong>ti piyānaṃ vippayogaṃ vijigucchamāno aṭṭiyamāno harāyamānoti—piyavippayogaṃ vijigucchamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="92"></a><a class="ms" id="p_25Cn_1305"></a>“Khiḍḍā ratī hoti sahāyamajjhe,<br>
Puttesu ca vipulaṃ hoti pemaṃ;<br>
Piyavippayogaṃ vijigucchamāno,<br>
Eko care khag­ga­visāṇa­kappo”ti.</p>
<p><a class="sc" id="93"></a> <a class="ms" id="p_25Cn_1306"></a><a class="msdiv" id="msdiv128"></a><strong>Cātuddiso appaṭigho ca hoti,</strong><br>
<strong>Santussamāno itarītarena;</strong><br>
<strong>Parissayānaṃ sahitā achambhī,</strong><br>
<strong>Eko care khag­ga­visāṇa­kappo.</strong> (8)</p>
</blockquote>
<p><a class="sc" id="94"></a><a class="ms" id="p_25Cn_1307"></a><strong>Cātuddiso appaṭigho ca hotī</strong>ti. <strong>Cātuddiso</strong>ti so pac­ce­ka­sambud­dho mettā­saha­gatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettā­saha­gatena cetasā vipulena mahaggatena appamāṇena averena <span class="var" title="abyāpajjhena (bj, s1-3)" id="note965">abyāpajjena</span> pharitvā viharati. Karuṇā­saha­gatena … pe … muditā­saha­gatena … pe … upekkhā­saha­gatena cetasā ekaṃ disaṃ pharitvā viharati, tathā dutiyaṃ, tathā tatiyaṃ … pe … abyāpajjena pharitvā viharati. <strong>Cātuddiso appaṭigho ca hotī</strong>ti mettāya bhāvitattā ye puratthimāya disāya sattā te <span class="var" title="appaṭikulā (s1-3, pts1)" id="note966">appaṭikūlā</span> honti, ye dakkhiṇāya disāya sattā te appaṭikūlā honti, ye pacchimāya disāya sattā te appaṭikūlā honti, ye uttarāya disāya sattā te appaṭikūlā honti, ye puratthimāya anudisāya sattā te appaṭikūlā honti, ye dakkhiṇāya anudisāya sattā te appaṭikūlā honti, ye pacchimāya anudisāya sattā te appaṭikūlā honti, ye uttarāya anudisāya sattā te appaṭikūlā honti, ye heṭṭhimāya disāya sattā te appaṭikūlā honti, ye uparimāya disāya sattā te appaṭikūlā honti, ye disāsu vidisāsu sattā te appaṭikūlā honti; karuṇāya bhāvitattā muditāya bhāvitattā upekkhāya bhāvitattā ye puratthimāya disāya sattā te appaṭikūlā honti … pe … ye disāsu vidisāsu sattā te appaṭikūlā hontīti—cātuddiso appaṭigho ca hoti.</p>
<p><a class="sc" id="95"></a><a class="ms" id="p_25Cn_1308"></a><strong>Santussamāno itarītarenā</strong>ti so pac­ce­ka­sambud­dho santuṭṭho hoti itarītarena cīvarena, itarīta­ra­cīva­rasan­tuṭ­ṭhiyā ca vaṇṇavādī, na ca cīvarahetu anesanaṃ <span class="var" title="appaṭirūpaṃ (s1-3)" id="note967">appatirūpaṃ</span> āpajjati. Aladdhā ca cīvaraṃ na paritassati, laddhā ca cīvaraṃ <span class="var" title="agathito (bj)" id="note968">agadhito</span> amucchito <span class="var" title="anajjhāpanno (bj, c1) | anajjhopanno (s1-3)" id="note969">anajjhosanno</span> ādīnavadassāvī nissaraṇapañño paribhuñjati. Tāya ca pana itarīta­ra­cīva­rasan­tuṭ­ṭhiyā nevattā­nukkaṃ­seti na paraṃ vambheti. Yo hi tattha dakkho analaso sampajāno patissato, ayaṃ vuccati pac­ce­ka­sambud­dho porāṇe aggaññe ariyavaṃse ṭhito. Santuṭṭho hoti itarītarena piṇḍapātena … pe …</p>
<p><a class="sc" id="96"></a><a class="ms" id="p_25Cn_1309"></a>Santuṭṭho hoti itarītarena senāsanena … pe … santuṭṭho hoti itarītarena gilāna­pac­ca­ya­bhesaj­ja­parik­khā­rena, itarīta­ra­gilāna­pac­ca­ya­bhesaj­ja­parik­khā­ra­san­tuṭ­ṭhiyā ca vaṇṇavādī, na ca gilāna­pac­ca­ya­bhesaj­ja­parik­khā­ra­hetu anesanaṃ appatirūpaṃ āpajjati. Aladdhā ca gilāna­pac­ca­ya­bhesaj­ja­parik­khā­rā­naṃ na paritassati. Laddhā ca gilāna­pac­ca­ya­bhesaj­ja­parik­khā­raṃ agadhito amucchito anajjhosanno ādīnavadassāvī nissaraṇapañño paribhuñjati. Tāya ca itarīta­ra­gilāna­pac­ca­ya­bhesaj­ja­parik­khā­ra­san­tuṭ­ṭhiyā nevattā­nukkaṃ­seti na paraṃ vambheti. Yo hi tattha dakkho analaso sampajāno patissato, ayaṃ vuccati pac­ce­ka­sambud­dho porāṇe aggaññe ariyavaṃse ṭhitoti—santussamāno itarītarena.</p>
<p><a class="sc" id="97"></a><a class="ms" id="p_25Cn_1310"></a><strong>Parissayānaṃ sahitā achambhī</strong>ti. <strong>Parissayā</strong>ti dve parissayā—pākaṭa­pa­rissayā ca paṭicchan­na­pa­rissayā ca. Katame <strong>pākaṭa­pa­rissayā</strong>? Sīhā byagghā dīpī acchā taracchā kokā <span class="var" title="mahisā (bj) | gomahisā (s1-3)" id="note971">mahiṃsā</span> hatthī ahī vicchikā satapadī, corā vā assu mānavā vā katakammā vā akatakammā vā, cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo mucchā pakkhandikā sūlā visūcikā kuṭṭhaṃ gaṇḍo kilāso soso apamāro daddu kaṇḍu kacchu rakhasā vitacchikā lohitapittaṃ madhumeho aṃsā piḷakā bhagandalā, pitta­sa­muṭṭhānā ābādhā semha­sa­muṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visama­pari­hārajā ābādhā opakkamikā ābādhā kammavipākajā ābādhā, sītaṃ uṇhaṃ jighacchā pipāsā uccāro passāvo ḍaṃsa­ma­kasavā­tātapa­sarīsa­pa­samphassā iti vā. Ime vuccanti pākaṭa­pa­rissayā.</p>
<p><a class="sc" id="98"></a><a class="ms" id="p_25Cn_1311"></a>Katame <strong>paṭicchan­na­pa­rissayā</strong>? Kāyaduccaritaṃ vacīduccaritaṃ manoduccaritaṃ kāmacchan­da­nīvara­ṇaṃ ­byāpā­da­nīvara­ṇaṃ thina­middha­nīvara­ṇaṃ uddhac­ca­kukkuc­ca­nīvara­ṇaṃ vici­kicchā­nīvara­ṇaṃ rāgo doso moho kodho upanāho makkho paḷāso issā macchariyaṃ māyā sāṭheyyaṃ thambho sārambho māno atimāno mado pamādo, sabbe kilesā sabbe duccaritā sabbe darathā sabbe pariḷāhā sabbe santāpā sab­bā­kusa­lā­bhi­saṅ­khārā. Ime vuccanti paṭicchan­na­pa­rissayā.</p>
<p><a class="sc" id="99"></a><a class="ms" id="p_25Cn_1312"></a><strong>Parissayā</strong>ti kenaṭṭhena parissayā? Parisahantīti parissayā, parihānāya saṃvattantīti parissayā, tatrāsayāti parissayā. Kathaṃ parisahantīti parissayā? Te parissayā taṃ puggalaṃ sahanti parisahanti abhibhavanti ajjhottharanti pariyādiyanti <span class="var" title="parimaddanti (bj) | piḷenti (s1) | pīḷenti (s2, s3)" id="note972">maddanti</span>. Evaṃ parisahantīti—parissayā.</p>
<p><a class="sc" id="100"></a><a class="ms" id="p_25Cn_1313"></a>Kathaṃ parihānāya saṃvattantīti parissayā? Te parissayā kusalānaṃ dhammānaṃ antarāyāya parihānāya saṃvattanti. Katamesaṃ kusalānaṃ dhammānaṃ? Sammā­paṭi­padāya anu­loma­paṭi­padāya apac­canī­ka­paṭi­padāya anvat­tha­paṭi­padāya dhammā­nu­dhamma­paṭi­padāya sīlesu pari­pūra­kā­ri­tāya indriyesu guttadvāratāya bhojane mattaññutāya jāgari­yā­nuyogassa sati­sam­pajañ­ñassa catunnaṃ sati­paṭṭhā­nā­naṃ bhāva­nā­nuyogassa, catunnaṃ sammap­pa­dhā­nā­naṃ … catunnaṃ iddhipādānaṃ … pañcannaṃ indriyānaṃ … pañcannaṃ balānaṃ … sattannaṃ bojjhaṅgānaṃ … ariyassa aṭṭhaṅgikassa maggassa bhāva­nā­nuyogassa—imesaṃ kusalānaṃ dhammānaṃ antarāyāya parihānāya saṃvattanti. Evaṃ parihānāya saṃvattantīti—parissayā.</p>
<p><a class="sc" id="101"></a><a class="ms" id="p_25Cn_1314"></a>Kathaṃ tatrāsayāti parissayā? <span class="var" title="tatra te (mr)" id="note973">Tatthete</span> pāpakā akusalā dhammā uppajjanti atta­bhāva­sannis­sayā. Yathā bile bilāsayā pāṇā sayanti, <span class="var" title="udake udakāsayā (s1-3)" id="note974">dake dakāsayā</span> pāṇā sayanti, vane vanāsayā pāṇā sayanti, rukkhe rukkhāsayā pāṇā sayanti; evameva tatthete pāpakā akusalā dhammā uppajjanti atta­bhāva­san­nissa­yāti. Evampi tatrāsayāti—parissayā.</p>
<p><a class="sc" id="102"></a><a class="ms" id="p_25Cn_1315"></a>Vuttañhetaṃ bhagavatā—“ sāntevāsiko, bhikkhave, bhikkhu sācariyako dukkhaṃ na phāsu viharati. Kathañca, bhikkhave, bhikkhu sāntevāsiko sācariyako dukkhaṃ na phāsu viharati? Idha, bhikkhave, bhikkhu cakkhunā rūpaṃ disvā uppajjanti ye pāpakā akusalā dhammā, sarasaṅkappā <span class="var" title="saññojaniyā (bj) | saṃyojanikā (mr)" id="note976">saṃyojanīyā</span>, tyassa anto vasanti anvāssavanti pāpakā akusalā dhammāti. Tasmā sāntevāsiko vuccati. Tena samudācarena <span class="var" title="te na samudācaranti (bj) | te naṃ samudācaranti (s1-3)" id="note977">samudācaranti naṃ</span> pāpakā akusalā dhammāti. Tasmā sācariyakoti vuccati.</p>
<p><a class="sc" id="103"></a><a class="ms" id="p_25Cn_1316"></a>Puna caparaṃ, bhikkhave, bhikkhuno sotena saddaṃ sutvā … pe … ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā … pe … manasā dhammaṃ viññāya uppajjanti ye pāpakā akusalā dhammā sarasaṅkappā saṃyojanīyā, tyassa anto vasanti anvāssavanti pāpakā akusalā dhammāti. Tasmā sāntevāsikoti vuccati. Tena samudācarena samudācaranti naṃ pāpakā akusalā dhammāti. Tasmā sācariyakoti vuccati. Evaṃ kho, bhikkhave, bhikkhu sāntevāsiko sācariyako dukkhaṃ na phāsu viharatī”ti. Evampi, tatrāsayāti—parissayā.</p>
<p><a class="sc" id="104"></a><a class="ms" id="p_25Cn_1317"></a>Vuttañhetaṃ bhagavatā—“ tayome, bhikkhave, antarāmalā antarāamittā antarāsapattā antarāvadhakā anta­rāpaccat­thikā. Katame tayo? Lobho, bhikkhave, <span class="var" title="antarāmalaṃ (bj, s1, s2, mr)" id="note979">antarāmalo</span> antarāamitto antarāsapatto antarāvadhako anta­rāpaccat­thiko, doso, bhikkhave … pe … moho, bhikkhave, antarāmalo antarāamitto antarāsapatto antarāvadhako anta­rāpaccat­thiko. Ime kho, bhikkhave, tayo antarāmalā antarāamittā antarāsapattā antarāvadhakā antarā­pac­catthi­kāti.</p>
<blockquote class="gatha">
<p><a class="sc" id="105"></a><a class="ms" id="p_25Cn_1318"></a>Anatthajanano lobho,<br>
lobho cittappakopano;<br>
Bhayamantarato jātaṃ,<br>
taṃ jano nāvabujjhati.</p>
<p><a class="sc" id="106"></a><a class="ms" id="p_25Cn_1319"></a>Luddho atthaṃ na jānāti,<br>
luddho dhammaṃ na passati;<br>
Andhatamaṃ tadā hoti,<br>
yaṃ lobho sahate naraṃ.</p>
<p><a class="sc" id="107"></a><a class="ms" id="p_25Cn_1320"></a>Anatthajanano doso,<br>
doso cittappakopano;<br>
Bhayamantarato jātaṃ,<br>
taṃ jano nāvabujjhati.</p>
<p><a class="sc" id="108"></a><a class="ms" id="p_25Cn_1321"></a>Duṭṭho atthaṃ na jānāti,<br>
duṭṭho dhammaṃ na passati;<br>
Andhatamaṃ tadā hoti,<br>
yaṃ doso sahate naraṃ.</p>
<p><a class="sc" id="109"></a><a class="ms" id="p_25Cn_1322"></a>Anatthajanano moho,<br>
moho cittappakopano;<br>
Bhayamantarato jātaṃ,<br>
taṃ jano nāvabujjhati.</p>
<p><a class="sc" id="110"></a><a class="ms" id="p_25Cn_1323"></a>Mūḷho atthaṃ na jānāti,<br>
mūḷho dhammaṃ na passati;<br>
Andhatamaṃ tadā hoti,<br>
yaṃ moho sahate naran”ti.</p>
</blockquote>
<p><a class="sc" id="111"></a><a class="ms" id="p_25Cn_1324"></a>Evampi, tatrāsayāti—parissayā.</p>
<p><a class="sc" id="112"></a><a class="ms" id="p_25Cn_1325"></a>Vuttañhetaṃ bhagavatā—“ tayo kho, mahārāja, purisassa dhammā ajjhattaṃ uppajjamānā uppajjanti ahitāya dukkhāya aphāsuvihārāya. Katame tayo? Lobho kho, mahārāja, purisassa dhammo ajjhattaṃ uppajjamāno uppajjati ahitāya dukkhāya aphāsuvihārāya; doso kho, mahārāja … pe … moho kho, mahārāja, purisassa dhammo ajjhattaṃ uppajjamāno uppajjati ahitāya dukkhāya aphāsuvihārāya. Ime kho, mahārāja, tayo purisassa dhammā ajjhattaṃ uppajjamānā uppajjanti ahitāya dukkhāya aphāsuvihārāya.</p>
<blockquote class="gatha">
<p><a class="sc" id="113"></a> <a class="ms" id="p_25Cn_1326"></a>Lobho doso ca moho ca,<br>
purisaṃ pāpacetasaṃ;<br>
Hiṃsanti attasambhūtā,<br>
tacasāraṃva <span class="var" title="saphalanti (mr)" id="note982">samphalan”ti</span>.</p>
</blockquote>
<p><a class="sc" id="114"></a><a class="ms" id="p_25Cn_1327"></a>Evampi, tatrāsayāti—parissayā.</p>
<p><a class="sc" id="115"></a><a class="ms" id="p_25Cn_1328"></a>Vuttañhetaṃ bhagavatā—</p>
<blockquote class="gatha">
<p><a class="sc" id="116"></a> <a class="ms" id="p_25Cn_1329"></a>“Rāgo ca doso ca itonidānā,<br>
Aratī ratī lomahaṃso itojā;<br>
Ito samuṭṭhāya manovitakkā,<br>
Kumārakā <span class="var" title="dhaṅka­mi­vos­sajjan­tīti (s1-3, mr)" id="note984">dhaṅka­mivos­sajantī”ti</span>.</p>
</blockquote>
<p><a class="sc" id="117"></a><a class="ms" id="p_25Cn_1330"></a>Evampi, tatrāsayāti—parissayā.</p>
<p><a class="sc" id="118"></a><a class="ms" id="p_25Cn_1331"></a><strong>Parissayānaṃ sahitā</strong>ti parissaye sahitā ārādhitā ajjhottharitā pariyāditā paṭinissatāti— parissayānaṃ sahitā.</p>
<p><a class="sc" id="119"></a><a class="ms" id="p_25Cn_1332"></a><strong>Achambhī</strong>ti so pac­ce­ka­sambud­dho abhīrū acchambhī anutrāsī apalāyī pahīna­bhaya­bhe­ravo vigata­loma­haṃso viharatīti—parissayānaṃ sahitā acchambhī, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="120"></a><a class="ms" id="p_25Cn_1333"></a>“Cātuddiso appaṭigho ca hoti,<br>
Santussamāno itarītarena;<br>
Parissayānaṃ sahitā achambhī,<br>
Eko care khag­ga­visāṇa­kappo”ti.</p>
<p><a class="sc" id="121"></a> <a class="ms" id="p_25Cn_1334"></a><a class="msdiv" id="msdiv129"></a><strong>Dussaṅgahā pabbajitāpi eke,</strong><br>
<strong>Atho gahaṭṭhā gharamāvasantā;</strong><br>
<strong>Appossukko paraputtesu hutvā,</strong><br>
<strong>Eko care khag­ga­visāṇa­kappo.</strong> (9)</p>
</blockquote>
<p><a class="sc" id="122"></a><a class="ms" id="p_25Cn_1335"></a><strong>Dussaṅgahā pabbajitāpi eke</strong>ti pabbajitāpi idhekacce nissayepi diyyamāne uddesepi diyyamāne <span class="var" title="paripucchepi (mr)" id="note986">paripucchāyapi</span> diyyamāne cīvarepi diyyamāne pattepi diyyamāne lohathālakepi diyyamāne <span class="var" title="dhammakarakepi (s1-3)" id="note987">dhammakaraṇepi</span> diyyamāne parissāvanepi diyyamāne thavikepi diyyamāne upāhanepi diyyamāne kāyabandhanepi diyyamāne na suṇanti na sotaṃ odahanti na aññācittaṃ upaṭṭhapenti, anassavā avacanakarā paṭi­loma­vuttino aññeneva mukhaṃ karontīti— dussaṅgahā pabbajitāpi eke.</p>
<p><a class="sc" id="123"></a><a class="ms" id="p_25Cn_1336"></a><strong>Atho gahaṭṭhā gharamāvasantā</strong>ti gahaṭṭhāpi idhekacce hatthimhipi diyyamāne … pe … rathepi khettepi vatthumhipi hiraññepi suvaṇṇepi diyyamāne gāmepi … pe … nigamepi nagarepi … raṭṭhepi … janapadepi diyyamāne <span class="var" title="sussuyanti (bj)" id="note988">na suṇanti</span> na sotaṃ odahanti na aññācittaṃ upaṭṭhapenti, anassavā avacanakarā paṭi­loma­vuttino aññeneva mukhaṃ karontīti—atho gahaṭṭhā gharamāvasantā.</p>
<p><a class="sc" id="124"></a><a class="ms" id="p_25Cn_1337"></a><strong>Appossukko paraputtesu hutvā</strong>ti attānaṃ ṭhapetvā sabbe imasmiṃ atthe paraputtā. Tesu paraputtesu appossukko hutvā abyāvaṭo hutvā anapekkho hutvāti—appossukko paraputtesu hutvā, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="125"></a><a class="ms" id="p_25Cn_1338"></a>“Dussaṅgahā pabbajitāpi eke,<br>
Atho gahaṭṭhā gharamāvasantā;<br>
Appossukko paraputtesu hutvā,<br>
Eko care khag­ga­visāṇa­kappo”ti.</p>
<p><a class="sc" id="126"></a> <a class="pts" id="pts60"></a><a class="ms" id="p_25Cn_1339"></a><a class="msdiv" id="msdiv130"></a><strong><span class="var" title="voropayitvā (bj, s1-3)" id="note990">Oropayitvā</span> gihibyañjanāni,</strong><br>
<strong><span class="var" title="saṃsīnapatto (bj)" id="note991">Sañchinnapatto</span> yathā koviḷāro;</strong><br>
<strong>Chetvāna vīro gihibandhanāni,</strong><br>
<strong>Eko care khag­ga­visāṇa­kappo.</strong> (10)</p>
</blockquote>
<p><a class="sc" id="127"></a><a class="ms" id="p_25Cn_1340"></a><strong>Oropayitvā gihibyañjanānī</strong>ti gihibyañjanāni vuccanti kesā ca massū ca mālā ca gandhañca vilepanañca ābharaṇañca pilandhanañca vatthañca pārupanañca veṭhanañca ucchādanaṃ parimaddanaṃ <span class="var" title="nahāpanaṃ (bj, s1-3)" id="note994">nhāpanaṃ</span> sambāhanaṃ ādāsaṃ añjanaṃ mālā­gandha­vi­lepa­naṃ mukhacuṇṇaṃ mukhalepanaṃ hatthabandhaṃ sikhābandhaṃ daṇḍaṃ <span class="var" title="nālikaṃ (bj, mr)" id="note995">nāḷikaṃ</span> khaggaṃ chattaṃ citrupāhanaṃ uṇhīsaṃ maṇiṃ vāḷabījaniṃ odātāni vatthāni <span class="var" title="dīgharassāni (s1-3)" id="note996">dīghadasāni</span> iti vā. <strong>Oropayitvā gihibyañjanānī</strong>ti gihibyañjanāni oropayitvā samoropayitvā nikkhipitvā paṭi­passam­bhayit­vāti— oropayitvā gihibyañjanāni.</p>
<p><a class="sc" id="128"></a><a class="ms" id="p_25Cn_1341"></a><strong>Sañchinnapatto yathā koviḷāro</strong>ti yathā koviḷārassa pattāni chinnāni sañchinnāni patitāni paripatitāni, evameva tassa pac­ce­ka­sambud­dhassa gihibyañjanāni chinnāni sañchinnāni patitānīti—sañchinnapatto yathā koviḷāro.</p>
<p><a class="sc" id="129"></a><a class="ms" id="p_25Cn_1342"></a><strong>Chetvāna vīro gihibandhanānī</strong>ti. <strong>Vīro</strong>ti vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīna­bhaya­bhera­voti vīro, vigata­loma­haṃ­soti vīro.</p>
<blockquote class="gatha">
<p><a class="sc" id="130"></a> <a class="ms" id="p_25Cn_1343"></a><span class="var" title="ārato idheva (s1-3)" id="note998">Virato idha</span> sabbapāpakehi,<br>
Nirayadukkhaṃ aticca <span class="var" title="viriyavā so (c1)" id="note999">vīriyavāso</span>;<br>
So vīriyavā padhānavā,<br>
<span class="var" title="vīro (bj, s1-3, mr)" id="note1000">Dhīro</span> tādi pavuccate tathattā.</p>
</blockquote>
<p><a class="sc" id="131"></a><a class="ms" id="p_25Cn_1344"></a>Gihibandhanāni vuccanti puttā ca bhariyā ca dāsā ca dāsī ca ajeḷakā ca kukkuṭasūkarā ca hatthi­ga­vāssava­ḷavā ca khettañca vatthu ca hiraññañca suvaṇṇañca gāmani­gama­rāja­dhāniyo ca raṭṭhañca janapado ca koso ca koṭṭhāgārañca, yaṃ kiñci rajanīyavatthu.</p>
<p><a class="sc" id="132"></a><a class="ms" id="p_25Cn_1345"></a><strong>Chetvāna vīro gihibandhanānī</strong>ti so pac­ce­ka­sambud­dho vīro gihibandhanāni chinditvā samucchinditvā jahitvā vinodetvā byantīkaritvā anabhāvaṃ gametvāti—chetvāna vīro gihibandhanāni, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="133"></a><a class="ms" id="p_25Cn_1346"></a>“Oropayitvā gihibyañjanāni,<br>
Sañchinnapatto yathā koviḷāro;<br>
Chetvāna vīro gihibandhanāni,<br>
Eko care khag­ga­visāṇa­kappo”ti.</p>
</blockquote>
<p class="endsection"><a class="ms" id="p_25Cn_1347"></a>Paṭhamo vaggo.</p>
<h2>2. Dutiyavagga</h2>
<blockquote class="gatha">
<p><a class="sc" id="134"></a> <a class="ms" id="p_25Cn_1348"></a><a class="msdiv" id="msdiv131"></a><strong>Sace labhetha nipakaṃ sahāyaṃ,</strong><br>
<strong>Saddhiṃ caraṃ sādhuvihāri dhīraṃ;</strong><br>
<strong>Abhibhuyya sabbāni parissayāni,</strong><br>
<strong>Careyya tenattamano satīmā.</strong> (1)</p>
</blockquote>
<p><a class="sc" id="135"></a><a class="ms" id="p_25Cn_1349"></a><strong>Sace labhetha nipakaṃ sahāyan</strong>ti sace nipakaṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāviṃ sahāyaṃ labheyya paṭilabheyya adhigaccheyya vindeyyāti—sace labhetha nipakaṃ sahāyaṃ.</p>
<p><a class="sc" id="136"></a><a class="ms" id="p_25Cn_1350"></a><strong>Saddhiṃ caraṃ sādhuvihāri dhīran</strong>ti. <strong>Saddhiṃ caran</strong>ti ekato caraṃ. <strong>Sādhuvihārin</strong>ti paṭhamenapi jhānena sādhuvihāriṃ, dutiyenapi jhānena … tatiyenapi jhānena … catutthenapi jhānena sādhuvihāriṃ, mettāyapi cetovimuttiyā sādhuvihāriṃ, karuṇāyapi … pe … muditāyapi … upekkhāyapi cetovimuttiyā sādhuvihāriṃ, ākāsānañ­cāyata­na­samā­patti­yāpi sādhuvihāriṃ, viñ­ñā­ṇañ­cāyata­na­samā­patti­yāpi … pe … ākiñ­cañ­ñā­yatana­samā­patti­yāpi … pe … neva­saññā­nā­saññāya­tana­samā­patti­yāpi sādhuvihāriṃ, nirodha­samā­patti­yāpi sādhuvihāriṃ, phala­samā­patti­yāpi sādhuvihāriṃ. <strong>Dhīran</strong>ti dhīraṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāvinti—saddhiṃ caraṃ sādhuvihāri dhīraṃ.</p>
<p><a class="sc" id="137"></a><a class="ms" id="p_25Cn_1351"></a><strong>Abhibhuyya sabbāni parissayānī</strong>ti. <strong>Parissayā</strong>ti dve parissayā—pākaṭa­pa­rissayā ca paṭicchan­na­pa­rissayā ca … pe … ime vuccanti pākaṭa­pa­rissayā … pe … ime vuccanti paṭicchan­na­pa­rissayā … pe … evampi, tatrāsayāti—parissayā. <strong>Abhibhuyya sabbāni parissayānī</strong>ti sabbe parissaye abhibhuyya abhibhavitvā ajjhottharitvā pariyādiyitvā madditvāti—abhibhuyya sabbāni parissayāni.</p>
<p><a class="sc" id="138"></a><a class="ms" id="p_25Cn_1352"></a><strong>Careyya tenattamano satīmā</strong>ti so pac­ce­ka­sambud­dho tena nipakena paṇḍitena paññavantena buddhimantena ñāṇinā vibhāvinā medhāvinā sahāyena saddhiṃ attamano tuṭṭhamano haṭṭhamano pahaṭṭhamano udaggamano muditamano careyya vihareyya iriyeyya vatteyya pāleyya yapeyya yāpeyyāti—careyya tenattamano. <strong>Satīmā</strong>ti so pac­ce­ka­sambud­dho satimā hoti paramena satinepakkena samannāgato, cirakatampi cirabhāsitampi saritā anussaritāti—careyya tenattamano satīmā. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="139"></a><a class="ms" id="p_25Cn_1353"></a>“Sace labhetha nipakaṃ sahāyaṃ,<br>
Saddhiṃ caraṃ sādhuvihāri dhīraṃ;<br>
Abhibhuyya sabbāni parissayāni,<br>
Careyya tenattamano satīmā”ti.</p>
<p><a class="sc" id="140"></a> <a class="ms" id="p_25Cn_1354"></a><a class="msdiv" id="msdiv132"></a><strong>No ce labhetha nipakaṃ sahāyaṃ,</strong><br>
<strong>Saddhiṃ caraṃ sādhuvihāri dhīraṃ;</strong><br>
<strong>Rājāva raṭṭhaṃ vijitaṃ pahāya,</strong><br>
<strong>Eko care <span class="var" title="mātaṅgaraññeva nāgo (^snp1.3#327 [Khag­ga­visāṇa­sutta])" id="note1003">khag­ga­visāṇa­kappo</span>.</strong> (2)</p>
</blockquote>
<p><a class="sc" id="141"></a><a class="ms" id="p_25Cn_1355"></a><strong>No ce labhetha nipakaṃ sahāyan</strong>ti no ce nipakaṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāviṃ sahāyaṃ labheyya paṭilabheyya adhigaccheyya vindeyyāti—no ce labhetha nipakaṃ sahāyaṃ.</p>
<p><a class="sc" id="142"></a><a class="ms" id="p_25Cn_1356"></a><strong>Saddhiṃ caraṃ sādhuvihāri dhīran</strong>ti. <strong>Saddhiṃ caran</strong>ti ekato caraṃ. <strong>Sādhuvihārin</strong>ti paṭhamenapi jhānena sādhuvihāriṃ … pe … nirodha­samā­patti­yāpi sādhuvihāriṃ, phala­samā­patti­yāpi sādhuvihāriṃ. <strong>Dhīran</strong>ti dhīraṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāvinti—saddhiṃ caraṃ sādhuvihāri dhīraṃ.</p>
<p><a class="sc" id="143"></a><a class="ms" id="p_25Cn_1357"></a><strong>Rājāva raṭṭhaṃ vijitaṃ pahāyā</strong>ti rājā khattiyo muddhābhisitto vijitasaṅgāmo nihata­pac­cā­mitto laddhādhippāyo pari­puṇṇa­kosa­koṭṭhā­gāro raṭṭhañca janapadañca kosañca koṭṭhāgārañca pahūta­hirañ­ña­suvaṇ­ṇaṃ nagarañca pariccajitvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpeti. Evaṃ pac­ce­ka­sambud­dhopi sabbaṃ ­gharāvā­sa­pali­bodhaṃ chinditvā putta­dāra­pali­bodhaṃ chinditvā ñātipalibodhaṃ chinditvā mittā­macca­pali­bodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpetīti—rājāva raṭṭhaṃ vijitaṃ pahāya, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="144"></a><a class="ms" id="p_25Cn_1358"></a>“No ce labhetha nipakaṃ sahāyaṃ,<br>
Saddhiṃ caraṃ sādhuvihāri dhīraṃ;<br>
Rājāva raṭṭhaṃ vijitaṃ pahāya,<br>
Eko care khag­ga­visāṇa­kappo”ti.</p>
<p><a class="sc" id="145"></a> <a class="pts" id="pts61"></a><a class="ms" id="p_25Cn_1359"></a><a class="msdiv" id="msdiv133"></a><strong>Addhā pasaṃsāma sahāyasampadaṃ,</strong><br>
<strong>Seṭṭhā samā sevitabbā sahāyā;</strong><br>
<strong>Ete aladdhā anavajjabhojī,</strong><br>
<strong>Eko care khag­ga­visāṇa­kappo.</strong> (3)</p>
</blockquote>
<p><a class="sc" id="146"></a><a class="ms" id="p_25Cn_1360"></a><strong>Addhā pasaṃsāma sahāyasampadan</strong>ti. <strong>Addhā</strong>ti ekaṃsavacanaṃ nis­saṃsa­ya­vacanaṃ nik­kaṅ­kha­vacanaṃ advej­jha­vacanaṃ adveḷ­haka­vacanaṃ niyogavacanaṃ apaṇṇa­ka­vacanaṃ avirad­dha­vacanaṃ avat­thāpa­na­vacana­metaṃ—addhāti. <strong>Sahāyasampadan</strong>ti sahāyasampadā vuccati yo so sahāyo asekkhena sīlakkhandhena samannāgato hoti, asekkhena samā­dhik­khan­dhena … asekkhena pañ­ñāk­khan­dhena … asekkhena vimut­tik­khan­dhena … asekkhena vimutti­ñāṇadas­sa­nak­khan­dhena samannāgato hoti. <strong>Addhā pasaṃsāma sahāyasampadan</strong>ti sahāyasampadaṃ pasaṃsāma thomema kittema vaṇṇemāti—addhā pasaṃsāma sahāyasampadaṃ.</p>
<p><a class="sc" id="147"></a><a class="ms" id="p_25Cn_1361"></a><strong>Seṭṭhā samā sevitabbā sahāyā</strong>ti seṭṭhā honti sahāyā sīlena samādhinā paññāya vimuttiyā vimutti­ñāṇadas­sa­nena; samā sadisā honti sahāyā sīlena samādhinā paññāya vimuttiyā vimutti­ñāṇadas­sa­nena. Seṭṭhā vā sahāyā sadisā vā sahāyā sevitabbā bhajitabbā payi­rupā­si­tabbā pari­pucchi­tabbā pari­pañhi­tab­bāti—seṭṭhā samā sevitabbā sahāyā.</p>
<p><a class="sc" id="148"></a><a class="ms" id="p_25Cn_1362"></a><strong>Ete aladdhā anavajjabhojī</strong>ti atthi puggalo sāvajjabhojī atthi puggalo anavajja­bhojīti. Katamo ca puggalo sāvajjabhojī? Idhekacco puggalo kuhanāya lapanāya nemittikatāya nippesikatāya lābhena lābhaṃ <span class="var" title="nijigiṃsa­na­tāya (bj, s1-3)" id="note1006">nijigīsanatāya</span> dārudānena veḷudānena pattadānena pupphadānena phaladānena sinānadānena cuṇṇadānena mattikādānena ­dantakaṭ­ṭha­dānena mukho­daka­dānena <span class="var" title="pātukamyatāya (s1-3)" id="note1007">cāṭukamyatāya</span> <span class="var" title="muggasūpatāya (s1-3)" id="note1008">muggasūpyatāya</span> pāribhaṭyatāya <span class="var" title="piṭṭhi­maṃ­sika­tāya (bj)" id="note1009">pīṭha­maddi­katāya</span> vatthuvijjāya tiracchā­na­vijjāya aṅgavijjāya ­nak­khat­ta­vijjāya dūtagamanena pahiṇagamanena jaṅgha­pe­sani­yena vejjakammena <span class="var" title="dūtakammena (s1-3, mr)" id="note1010">navakammena</span> piṇ­ḍapaṭi­piṇḍa­kena dānā­nuppadā­nena, adhammena visamena laddhā labhitvā adhigantvā vinditvā paṭilabhitvā <span class="var" title="jīvitaṃ (mr)" id="note1011">jīvikaṃ</span> kappeti. Ayaṃ vuccati puggalo sāvajjabhojī.</p>
<p><a class="sc" id="149"></a><a class="ms" id="p_25Cn_1363"></a>Katamo ca puggalo anavajjabhojī? Idhekacco puggalo na kuhanāya na lapanāya na nemittikatāya na nippesikatāya na lābhena lābhaṃ nijigīsanatāya na dārudānena na veḷudānena na pattadānena na pupphadānena na phaladānena na sinānadānena na cuṇṇadānena na mattikādānena na ­dantakaṭ­ṭha­dānena na mukho­daka­dānena na cāṭukamyatāya na muggasūpyatāya na pāribhaṭyatāya na pīṭha­maddi­katāya na vatthuvijjāya na tiracchā­na­vijjāya na aṅgavijjāya na ­nak­khat­ta­vijjāya na dūtagamanena na pahiṇagamanena na jaṅgha­pe­sani­yena na vejjakammena na navakammena na piṇ­ḍapaṭi­piṇḍa­kena na dānā­nuppadā­nena, dhammena samena laddhā labhitvā adhigantvā vinditvā paṭilabhitvā jīvikaṃ kappeti. Ayaṃ vuccati puggalo anavajjabhojī.</p>
<p><a class="sc" id="150"></a><a class="ms" id="p_25Cn_1364"></a><strong>Ete aladdhā anavajjabhojī</strong>ti ete anavajjabhojī aladdhā alabhitvā anadhigantvā avinditvā appaṭi­labhit­vāti—ete aladdhā anavajjabhojī, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="151"></a><a class="ms" id="p_25Cn_1365"></a>“Addhā pasaṃsāma sahāyasampadaṃ,<br>
Seṭṭhā samā sevitabbā sahāyā;<br>
Ete aladdhā anavajjabhojī,<br>
Eko care khag­ga­visāṇa­kappo”ti.</p>
<p><a class="sc" id="152"></a> <a class="ms" id="p_25Cn_1366"></a><a class="msdiv" id="msdiv134"></a><strong>Disvā suvaṇṇassa pabhassarāni,</strong><br>
<strong>Kammāraputtena suniṭṭhitāni;</strong><br>
<strong><span class="var" title="saṃ­ghaṭṭa­mānāni (^snp1.3#329 [Khag­ga­visāṇa­sutta])" id="note1013">Saṅghaṭ­ṭa­yantāni</span> duve bhujasmiṃ,</strong><br>
<strong>Eko care khag­ga­visāṇa­kappo.</strong> (4)</p>
</blockquote>
<p><a class="sc" id="153"></a><a class="ms" id="p_25Cn_1367"></a><strong>Disvā suvaṇṇassa pabhassarānī</strong>ti disvā passitvā tulayitvā tīrayitvā vibhāvayitvā vibhūtaṃ katvā. <strong>Suvaṇṇassā</strong>ti jātarūpassa. <strong>Pabhassarānī</strong>ti parisuddhāni pariyodātānīti—disvā suvaṇṇassa pabhassarāni.</p>
<p><a class="sc" id="154"></a><a class="ms" id="p_25Cn_1368"></a><strong>Kammāraputtena suniṭṭhitānī</strong>ti kammāraputto vuccati suvaṇṇakāro. <strong>Kammāraputtena suniṭṭhitānī</strong>ti kammāraputtena suniṭṭhitāni sukatāni supari­kamma­katā­nīti—kammāraputtena suniṭṭhitāni.</p>
<p><a class="sc" id="155"></a><a class="ms" id="p_25Cn_1369"></a><strong>Saṅghaṭ­ṭa­yantāni duve bhujasmin</strong>ti bhujo vuccati hattho. Yathā ekasmiṃ hatthe dve <span class="var" title="dhuvarāni (s1-3)" id="note1014">nūpurāni</span> <span class="var" title="ghaṭenti (s1-3)" id="note1015">ghaṭṭenti</span>; evameva sattā taṇhāvasena diṭṭhivasena niraye ghaṭṭenti, tiracchā­na­yoni­yaṃ ghaṭṭenti, pettivisaye ghaṭṭenti, manussaloke ghaṭṭenti, devaloke ghaṭṭenti, gatiyā gatiṃ upapattiyā upapattiṃ paṭisandhiyā paṭisandhiṃ bhavena bhavaṃ saṃsārena saṃsāraṃ vaṭṭena vaṭṭaṃ ghaṭṭenti saṅghaṭṭenti saṅghaṭṭentā caranti viharanti iriyanti vattenti pālenti yapenti yāpentīti—saṅghaṭ­ṭa­yantāni duve bhujasmiṃ, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="156"></a><a class="ms" id="p_25Cn_1370"></a>“Disvā suvaṇṇassa pabhassarāni,<br>
Kammāraputtena suniṭṭhitāni;<br>
Saṅghaṭ­ṭa­yantāni duve bhujasmiṃ,<br>
Eko care khag­ga­visāṇa­kappo”.</p>
<p><a class="sc" id="157"></a> <a class="pts" id="pts62"></a><a class="ms" id="p_25Cn_1371"></a><a class="msdiv" id="msdiv135"></a><strong>Evaṃ <span class="var" title="dutiyena (bj, pts1)" id="note1017">dutīyena</span> sahā mamassa,</strong><br>
<strong>Vācābhilāpo abhisajjanā vā;</strong><br>
<strong>Etaṃ bhayaṃ āyatiṃ pekkhamāno,</strong><br>
<strong>Eko care khag­ga­visāṇa­kappo.</strong> (5)</p>
</blockquote>
<p><a class="sc" id="158"></a><a class="ms" id="p_25Cn_1372"></a><strong>Evaṃ dutīyena sahā mamassā</strong>ti taṇhādutiyo vā hoti puggaladutiyo vā. Kathaṃ taṇhādutiyo hoti? Taṇhāti rūpataṇhā … pe … dhammataṇhā. Yassesā taṇhā appahīnā, so vuccati taṇhādutiyo.</p>
<blockquote class="gatha">
<p><a class="sc" id="159"></a> <a class="ms" id="p_25Cn_1373"></a>Taṇhādutiyo puriso,<br>
dīghamaddhāna saṃsaraṃ;<br>
Ittha­bhā­vañña­thā­bhāvaṃ,<br>
saṃsāraṃ nātivattatīti.</p>
</blockquote>
<p><a class="sc" id="160"></a><a class="ms" id="p_25Cn_1374"></a>Evaṃ taṇhādutiyo vā hoti.</p>
<p><a class="sc" id="161"></a><a class="ms" id="p_25Cn_1375"></a>Kathaṃ puggaladutiyo hoti? Idhekacco na <span class="var" title="ahetu (bj) | attahetu (s1-3)" id="note1019">atthahetu</span> na kāraṇahetu uddhato avū­pasan­ta­citto ekassa vā dutiyo hoti, dvinnaṃ vā tatiyo hoti, tiṇṇaṃ vā catuttho hoti. Tattha bahuṃ samphappalāpaṃ palapati; seyyathidaṃ—rājakathaṃ corakathaṃ ­mahā­matta­kathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ <span class="var" title="itthikathaṃ purisakathaṃ (bj, s1, s2, mr) | itthīkathaṃ purisakathaṃ (s3)" id="note1021">janapadakathaṃ itthikathaṃ</span> sūrakathaṃ visikhākathaṃ kum­bhaṭ­ṭhā­na­kathaṃ pubba­peta­kathaṃ nānattakathaṃ lokakkhāyikaṃ samud­dak­khā­yi­kaṃ iti­bhavā­bhava­kathaṃ katheti. Evaṃ puggaladutiyo hotīti—evaṃ dutīyena sahā mamassa.</p>
<p><a class="sc" id="162"></a><a class="ms" id="p_25Cn_1376"></a><strong>Vācābhilāpo abhisajjanā vā</strong>ti vācābhilāpo vuccati bāttiṃsa tiracchā­na­kathā, seyyathidaṃ—rājakathaṃ … pe … iti­bhavā­bhava­kathaṃ. <strong>Abhisajjanā vā</strong>ti dve sajjanā—taṇhāsajjanā ca diṭṭhisajjanā ca … pe … ayaṃ taṇhāsajjanā … pe … ayaṃ diṭṭhi­saj­janāti—vācābhilāpo abhisajjanā vā.</p>
<p><a class="sc" id="163"></a><a class="ms" id="p_25Cn_1377"></a><strong>Etaṃ bhayaṃ āyatiṃ pekkhamāno</strong>ti. <strong>Bhayan</strong>ti jātibhayaṃ jarābhayaṃ byādhibhayaṃ maraṇabhayaṃ rājabhayaṃ corabhayaṃ aggibhayaṃ udakabhayaṃ attānu­vāda­bhayaṃ parānu­vāda­bhayaṃ daṇḍabhayaṃ duggatibhayaṃ ūmibhayaṃ kumbhilabhayaṃ āvaṭṭabhayaṃ <span class="var" title="susukābhayaṃ (bj) | suṃsukābhayaṃ (s1-3)" id="note1022">susumārabhayaṃ</span> <span class="var" title="ājīvakabhayaṃ (bj, c1) | ājīvikābhayaṃ (s1-3)" id="note1023">ājīvikabhayaṃ</span> asilokabhayaṃ parisa­sāraj­jabhayaṃ madanabhayaṃ bhayānakaṃ chambhitattaṃ lomahaṃso cetaso ubbego utrāso. <strong>Etaṃ bhayaṃ āyatiṃ pekkhamāno</strong>ti etaṃ bhayaṃ āyatiṃ pekkhamāno dakkhamāno olokayamāno nijjhāyamāno upapa­rikkha­mānoti—etaṃ bhayaṃ āyatiṃ pekkhamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="164"></a><a class="ms" id="p_25Cn_1378"></a>“Evaṃ dutīyena sahā mamassa,<br>
Vācābhilāpo abhisajjanā vā;<br>
Etaṃ bhayaṃ āyatiṃ pekkhamāno,<br>
Eko care khag­ga­visāṇa­kappo”.</p>
<p><a class="sc" id="165"></a> <a class="ms" id="p_25Cn_1379"></a><a class="msdiv" id="msdiv136"></a><strong>Kāmā hi citrā madhurā manoramā,</strong><br>
<strong>Virūparūpena mathenti cittaṃ;</strong><br>
<strong>Ādīnavaṃ kāmaguṇesu disvā,</strong><br>
<strong>Eko care khag­ga­visāṇa­kappo.</strong> (6)</p>
</blockquote>
<p><a class="sc" id="166"></a><a class="ms" id="p_25Cn_1380"></a><strong>Kāmā hi citrā madhurā manoramā</strong>ti. <strong>Kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. <strong>Citrā</strong>ti nānāvaṇṇā rūpā nānāvaṇṇā saddā nānāvaṇṇā gandhā nānāvaṇṇā rasā nānāvaṇṇā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. <strong>Madhurā</strong>ti vuttañhetaṃ bhagavatā—“ pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, idaṃ vuccati kāmasukhaṃ <span class="var" title="mīḷhasukhaṃ (bj ^mn139#17 [Araṇa­vibhaṅ­ga­sutta])" id="note1026">miḷhasukhaṃ</span> puthuj­jana­su­khaṃ anariyasukhaṃ, ‘na sevitabbaṃ na bhāvetabbaṃ na bahulīkātabbaṃ, bhāyitabbaṃ etassa sukhassā’ti vadāmī”ti—kāmā hi citrā madhurā. <strong>Manoramā</strong>ti. <strong>Mano</strong>ti yaṃ cittaṃ … pe … tajjā mano­viñ­ñā­ṇa­dhātu. Mano ramenti thomenti tosenti pahāsentīti—kāmā hi citrā madhurā manoramā.</p>
<p><a class="sc" id="167"></a><a class="ms" id="p_25Cn_1381"></a><strong>Virūparūpena mathenti cittan</strong>ti nānāvaṇṇehi rūpehi … pe … nānāvaṇṇehi phoṭṭhabbehi cittaṃ mathenti tosenti pahāsentīti—virūparūpena mathenti cittaṃ.</p>
<p><a class="sc" id="168"></a><a class="ms" id="p_25Cn_1382"></a><strong>Ādīnavaṃ kāmaguṇesu disvā</strong>ti. Vuttañhetaṃ bhagavatā—“ko ca, bhikkhave, kāmānaṃ ādīnavo? Idha, bhikkhave, kulaputto yena sippaṭṭhānena jīvikaṃ kappeti, yadi muddāya yadi gaṇanāya yadi saṅkhānena yadi kasiyā yadi vaṇijjāya yadi gorakkhena yadi <span class="var" title="issaṭṭhena (s1-3) | issattena (mr)" id="note1027">issatthena</span> yadi rājaporisena yadi sippaññatarena, sītassa purakkhato uṇhassa purakkhato ḍaṃsa­ma­kasavā­tātapa­sarīsa­pa­samphas­sehi <span class="var" title="rissamāno (bj, s1-3 ^mn13#5 [Mahā­duk­khak­khan­dha­sutta])" id="note1028">samphassamāno</span> khuppipāsāya mīyamāno; ayaṃ, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p><a class="sc" id="169"></a><a class="ms" id="p_25Cn_1383"></a>Tassa ce, bhikkhave, kulaputtassa evaṃ uṭṭhahato ghaṭato vāyamato te bhogā nābhi­nip­phajjanti, so socati kilamati paridevati urattāḷiṃ kandati, sammohaṃ āpajjati—‘moghaṃ vata me uṭṭhānaṃ, aphalo vata me vāyāmo’ti. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p><a class="sc" id="170"></a><a class="ms" id="p_25Cn_1384"></a>Tassa ce, bhikkhave, kulaputtassa evaṃ uṭṭhahato ghaṭato vāyamato te bhogā abhi­nip­phajjanti, so tesaṃ bhogānaṃ ārak­khā­dhi­karaṇaṃ <span class="var" title="duk­kha­do­manas­saṃ (s1-3, mr)" id="note1029">dukkhaṃ domanassaṃ</span> paṭisaṃvedeti—‘kinti me bhoge neva rājāno hareyyuṃ, na corā hareyyuṃ, na aggi ḍaheyya, na udakaṃ vaheyya, na appiyā dāyādā hareyyun’ti. Tassa evaṃ ārakkhato gopayato te bhoge rājāno vā haranti corā vā haranti aggi vā ḍahati udakaṃ vā vahati appiyā vā dāyādā haranti. So socati … pe … sammohaṃ āpajjati—‘yampi me ahosi tampi no natthī’ti. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p><a class="sc" id="171"></a><a class="ms" id="p_25Cn_1385"></a>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati. Te tattha kala­havig­gaha­vivādā­pannā aññamaññaṃ pāṇīhipi upakkamanti leḍḍūhipi upakkamanti daṇḍehipi upakkamanti satthehipi upakkamanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p><a class="sc" id="172"></a><a class="ms" id="p_25Cn_1386"></a>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu asicammaṃ gahetvā dhanukalāpaṃ sannayhitvā <span class="var" title="ubhatoviyūḷhaṃ (s1-3)" id="note1030">ubhatobyūḷhaṃ</span> saṅgāmaṃ pakkhandanti, usūsupi <span class="var" title="khippamānāsu (bj)" id="note1031">khippamānesu</span> sattīsupi khippamānāsu asīsupi <span class="var" title="vijjotantesu (bj)" id="note1032">vijjotalantesu</span>. Te tattha usūhipi vijjhanti <span class="var" title="sattiyāpi (^mn13#5 [Mahā­duk­khak­khan­dha­sutta], ^mn14#5 [Cūḷa­duk­khak­khan­dha­sutta])" id="note1033">sattīhipi</span> vijjhanti asināpi sīsaṃ chindanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p><a class="sc" id="173"></a><a class="ms" id="p_25Cn_1387"></a>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu asicammaṃ gahetvā dhanukalāpaṃ sannayhitvā <span class="var" title="addhāvalepanā (s1-3)" id="note1034">addāvalepanā</span> upakāriyo pakkhandanti, usūsupi khippamānesu sattīsupi khippamānāsu, asīsupi vijjotalantesu. Te tattha usūhipi vijjhanti sattīhipi vijjhanti <span class="var" title="pakkaṭṭhiyāpi (bj) | chakaṇaṭiyāpi (s1-3)" id="note1035">chakaṇakāyapi</span> osiñcanti abhivaggenapi omaddanti asināpi sīsaṃ chindanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p><a class="sc" id="174"></a><a class="ms" id="p_25Cn_1388"></a>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu sandhimpi chindanti nillopampi haranti ekāgārikampi karonti paripanthepi tiṭṭhanti paradārampi gacchanti. Tamenaṃ rājāno gahetvā vividhā kammakāraṇā kārenti—kasāhipi tāḷenti, vettehipi tāḷenti, aḍḍha­daṇḍa­kehipi tāḷenti, hatthampi chindanti … pe … asināpi sīsaṃ chindanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.</p>
<p><a class="sc" id="175"></a><a class="ms" id="p_25Cn_1389"></a>Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu kāyena duccaritaṃ caranti vācāya duccaritaṃ caranti manasā duccaritaṃ caranti. Te kāyena duccaritaṃ caritvā vācāya duccaritaṃ caritvā manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Ayampi, bhikkhave, kāmānaṃ ādīnavo samparāyiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu”.</p>
<p><a class="sc" id="176"></a><a class="ms" id="p_25Cn_1390"></a><strong>Ādīnavaṃ kāmaguṇesu disvā</strong>ti kāmaguṇesu ādīnavaṃ disvā passitvā tulayitvā tīrayitvā vibhāvayitvā vibhūtaṃ katvāti—ādīnavaṃ kāmaguṇesu disvā, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="177"></a><a class="ms" id="p_25Cn_1391"></a>“Kāmā hi citrā madhurā manoramā,<br>
Virūparūpena mathenti cittaṃ;<br>
Ādīnavaṃ kāmaguṇesu disvā,<br>
Eko care khag­ga­visāṇa­kappo”ti.</p>
<p><a class="sc" id="178"></a> <a class="ms" id="p_25Cn_1392"></a><a class="msdiv" id="msdiv137"></a><strong>Ītī ca gaṇḍo ca upaddavo ca,</strong><br>
<strong>Rogo ca sallañca bhayañca metaṃ;</strong><br>
<strong>Etaṃ bhayaṃ kāmaguṇesu disvā,</strong><br>
<strong>Eko care khag­ga­visāṇa­kappo.</strong> (7)</p>
</blockquote>
<p><a class="sc" id="179"></a><a class="ms" id="p_25Cn_1393"></a><strong>Ītī ca gaṇḍo ca upaddavo ca, rogo ca sallañca bhayañca</strong> <strong>metan</strong>ti vuttañhetaṃ bhagavatā—“ bhayanti, bhikkhave, kāmānametaṃ adhivacanaṃ. Dukkhanti, bhikkhave, kāmānametaṃ adhivacanaṃ. Rogoti, bhikkhave, kāmānametaṃ adhivacanaṃ. Gaṇḍoti, bhikkhave, kāmānametaṃ adhivacanaṃ. Sallanti, bhikkhave, kāmānametaṃ adhivacanaṃ. Saṅgoti, bhikkhave, kāmānametaṃ adhivacanaṃ. Paṅkoti, bhikkhave, kāmānametaṃ adhivacanaṃ. Gabbhoti, bhikkhave, kāmānametaṃ adhivacanaṃ. Kasmā ca, bhikkhave, bhayanti kāmānametaṃ adhivacanaṃ? Yasmā ca kāma­rāgarat­tā­yaṃ, bhikkhave, <span class="var" title="­chanda­rāga­vini­bandho (s1-3, mr)" id="note1038">­chanda­rāga­vini­baddho</span> diṭṭha­dham­mikāpi bhayā na parimuccati, samparāyikāpi bhayā na parimuccati, tasmā bhayanti kāmānametaṃ adhivacanaṃ. Kasmā ca, bhikkhave, dukkhanti … pe … rogoti … gaṇḍoti … sallanti … saṅgoti … paṅkoti … gabbhoti kāmānametaṃ adhivacanaṃ? Yasmā ca kāma­rāgarat­tā­yaṃ, bhikkhave, ­chanda­rāga­vini­baddho diṭṭha­dham­mikāpi gabbhā na parimuccati, samparāyikāpi gabbhā na parimuccati, tasmā gabbhoti kāmānametaṃ adhivacanan”ti.</p>
<blockquote class="gatha">
<p><a class="sc" id="180"></a> <a class="ms" id="p_25Cn_1394"></a>Bhayaṃ dukkhañca rogo ca,<br>
gaṇḍo sallañca saṅgo ca;<br>
Paṅko gabbho ca ubhayaṃ,<br>
ete kāmā pavuccanti;<br>
Yattha satto puthujjano.</p>
<p><a class="sc" id="181"></a><a class="ms" id="p_25Cn_1395"></a>Otiṇṇo sātarūpena,<br>
puna gabbhāya gacchati;<br>
Yato ca bhikkhu ātāpī,<br>
sampajaññaṃ <span class="var" title="na riñcati (s1-3, mr)" id="note1040">na riccati</span>.</p>
<p><a class="sc" id="182"></a><a class="ms" id="p_25Cn_1396"></a>So imaṃ palipathaṃ duggaṃ,<br>
atikkamma tathāvidho;<br>
Pajaṃ jātijarūpetaṃ,<br>
phandamānaṃ avekkhatīti.</p>
<p><a class="sc" id="183"></a><a class="ms" id="p_25Cn_1397"></a>Ītī ca gaṇḍo ca upaddavo ca,<br>
Rogo ca sallañca bhayañca metaṃ.</p>
</blockquote>
<p><a class="sc" id="184"></a><a class="ms" id="p_25Cn_1398"></a><strong>Etaṃ bhayaṃ kāmaguṇesu disvā</strong>ti etaṃ bhayaṃ kāmaguṇesu disvā passitvā tulayitvā tīrayitvā vibhāvayitvā vibhūtaṃ katvāti—etaṃ bhayaṃ kāmaguṇesu disvā, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="185"></a><a class="ms" id="p_25Cn_1399"></a>“Ītī ca gaṇḍo ca upaddavo ca,<br>
Rogo ca sallañca bhayañca metaṃ;<br>
Etaṃ bhayaṃ kāmaguṇesu disvā,<br>
Eko care khag­ga­visāṇa­kappo”ti.</p>
<p><a class="sc" id="186"></a> <a class="pts" id="pts63"></a><a class="ms" id="p_25Cn_1400"></a><a class="msdiv" id="msdiv138"></a><strong>Sītañca uṇhañca khudaṃ pipāsaṃ,</strong><br>
<strong>Vātātape <span class="var" title="ḍaṃsasiriṃsape (bj, s1-3) | daṃsasiriṃsape (pts1) | ḍaṃ­samaka­sa­sarīsape (mr)" id="note1042">ḍaṃsasarīsape</span> ca;</strong><br>
<strong>Sabbānipetāni abhi­sam­bha­vitvā,</strong><br>
<strong>Eko care khag­ga­visāṇa­kappo.</strong> (8)</p>
</blockquote>
<p><a class="sc" id="187"></a><a class="ms" id="p_25Cn_1401"></a><strong>Sītañca uṇhañca khudaṃ pipāsan</strong>ti. <strong>Sītan</strong>ti dvīhi kāraṇehi sītaṃ hoti—abbhanta­ra­dhātup­pakopa­vasena vā sītaṃ hoti bahiddhā utuvasena vā sītaṃ hoti. <strong>Uṇhan</strong>ti dvīhi kāraṇehi uṇhaṃ hoti—abbhanta­ra­dhātup­pakopa­vasena vā uṇhaṃ hoti bahiddhā utuvasena vā uṇhaṃ hoti. <strong><span class="var" title="khuddā (s1-3, mr)" id="note1043">Khudā</span></strong> vuccati chātako. <strong>Pipāsā</strong> vuccati udakapipāsāti—sītañca uṇhañca khudaṃ pipāsaṃ.</p>
<p><a class="sc" id="188"></a><a class="ms" id="p_25Cn_1402"></a><strong>Vātātape ḍaṃsasarīsape cā</strong>ti. <strong>Vātā</strong>ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā <span class="var" title="tālavaṇḍavātā (mr)" id="note1045">tālapaṇṇavātā</span> vidhūpanavātā. <strong>Ātapo</strong> vuccati sūriyasantāpo. <strong>Ḍaṃsā</strong> vuccanti piṅ­gala­mak­khikā. <strong>Sarīsapā</strong> vuccanti ahīti—vātātape ḍaṃsasarīsape ca.</p>
<p><a class="sc" id="189"></a><a class="ms" id="p_25Cn_1403"></a><strong>Sabbānipetāni abhi­sam­bha­vitvā</strong>ti abhibhavitvā ajjhottharitvā pariyādiyitvā madditvāti—sabbānipetāni abhi­sam­bha­vitvā, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="190"></a><a class="ms" id="p_25Cn_1404"></a>“Sītañca uṇhañca khudaṃ pipāsaṃ,<br>
Vātātape ḍaṃsasarīsape ca;<br>
Sabbānipetāni abhi­sam­bha­vitvā,<br>
Eko care khag­ga­visāṇa­kappo”ti.</p>
<p><a class="sc" id="191"></a> <a class="ms" id="p_25Cn_1405"></a><a class="msdiv" id="msdiv139"></a><strong>Nāgova yūthāni vivajjayitvā,</strong><br>
<strong>Sañjātakhandho padumī uḷāro;</strong><br>
<strong>Yathābhirantaṃ <span class="var" title="viharaṃ (bj ^snp1.3#334 [Khag­ga­visāṇa­sutta])" id="note1047">vihare</span> araññe,</strong><br>
<strong>Eko care khag­ga­visāṇa­kappo.</strong> (9)</p>
</blockquote>
<p><a class="sc" id="192"></a><a class="ms" id="p_25Cn_1406"></a><strong>Nāgova yūthāni vivajjayitvā</strong>ti nāgo vuccati hatthināgo. Pac­ce­ka­sambud­dhopi nāgo. Kiṃkāraṇā pac­ce­ka­sambud­dho nāgo? Āguṃ na karotīti nāgo; na gacchatīti nāgo; na āgacchatīti nāgo. Kathaṃ so pac­ce­ka­sambud­dho āguṃ na karotīti nāgo? Āgu vuccati pāpakā akusalā dhammā saṃkilesikā ponobhavikā sadarā dukkhavipākā āyatiṃ jāti­jarā­maraṇiyā.</p>
<blockquote class="gatha">
<p><a class="sc" id="193"></a> <a class="ms" id="p_25Cn_1407"></a>Āguṃ na karoti kiñci loke,<br>
Sabbasaṃyoge visajja bandhanāni;<br>
Sabbattha na sajjatī vimutto,<br>
Nāgo tādi pavuccate tathattā.</p>
</blockquote>
<p><a class="sc" id="194"></a><a class="ms" id="p_25Cn_1408"></a>Evaṃ so pac­ce­ka­sambud­dho āguṃ na karotīti nāgo.</p>
<p><a class="sc" id="195"></a><a class="ms" id="p_25Cn_1409"></a>Kathaṃ so pac­ce­ka­sambud­dho na gacchatīti nāgo? So pac­ce­ka­sambud­dho na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vici­kicchā­vasena gacchati, na anusayavasena gacchati, na vaggehi dhammehi yāyati <span class="var" title="niyyati (s1-3, mr)" id="note1049">nīyati</span> vuyhati saṃharīyati. Evaṃ so pac­ce­ka­sambud­dho na gacchatīti nāgo.</p>
<p><a class="sc" id="196"></a><a class="ms" id="p_25Cn_1410"></a>Kathaṃ so pac­ce­ka­sambud­dho na āgacchatīti nāgo? Sotā­patti­mag­gena ye kilesā pahīnā te kilese na puneti na pacceti na paccāgacchati, sakadā­gāmi­mag­gena … pe … anāgāmimaggena … pe … arahat­ta­mag­gena ye kilesā pahīnā te kilese na puneti na pacceti na paccāgacchati. Evaṃ so pac­ce­ka­sambud­dho na āgacchatīti nāgo.</p>
<p><a class="sc" id="197"></a><a class="ms" id="p_25Cn_1411"></a><strong>Nāgova yūthāni vivajjayitvā</strong>ti yathā so hatthināgo yūthāni vivajjetvā parivajjetvā abhinivajjetvā ekova <span class="var" title="araññe vanamajjhassa ajjhogāhetvā (s1-3)" id="note1050">arañña­va­namaj­jhogā­hetvā</span> carati viharati iriyati vatteti pāleti yapeti yāpeti, pac­ce­ka­sambud­dhopi gaṇaṃ <span class="var" title="eko care khag­ga­visāṇa­kappo (s1-3)" id="note1051">vivajjetvā parivajjetvā abhivajjetvā eko</span> arañña­vana­patthāni pantāni senāsanāni paṭisevati appasaddāni appanigghosāni vijanavātāni ­manus­sa­rāhas­seyya­kāni paṭi­sallā­na­sārup­pāni. So eko gacchati eko tiṭṭhati eko nisīdati eko seyyaṃ kappeti eko gāmaṃ piṇḍāya pavisati eko paṭikkamati eko raho nisīdati eko caṅkamaṃ adhiṭṭhāti eko carati viharati iriyati vatteti pāleti yapeti yāpetīti—nāgova yūthāni vivajjayitvā.</p>
<p><a class="sc" id="198"></a><a class="ms" id="p_25Cn_1412"></a><strong>Sañjātakhandho padumī uḷāro</strong>ti yathā so hatthināgo sañjā­tak­khan­dho sattaratano vā hoti aṭṭharatano vā, pac­ce­ka­sambud­dhopi sañjā­tak­khan­dho asekkhena sīlakkhandhena asekkhena samā­dhik­khan­dhena asekkhena pañ­ñāk­khan­dhena asekkhena vimut­tik­khan­dhena asekkhena vimutti­ñāṇadas­sa­nak­khan­dhena. Yathā so hatthināgo padumī, pac­ce­ka­sambud­dhopi sattahi boj­jhaṅ­ga­pup­phehi padumī, sati­sam­boj­jhaṅ­ga­pup­phena dhamma­vicaya­sam­boj­jhaṅ­ga­pup­phena vīriya­sam­boj­jhaṅ­ga­pup­phena pīti­sam­boj­jhaṅ­ga­pup­phena passad­dhi­sam­boj­jhaṅ­ga­pup­phena samā­dhi­sam­boj­jhaṅ­ga­pup­phena upekkhā­sam­boj­jhaṅ­ga­pup­phena. Yathā so hatthināgo uḷāro thāmena balena javena sūrena, pac­ce­ka­sambud­dhopi uḷāro sīlena samādhinā paññāya vimuttiyā vimutti­ñāṇadas­sa­nenāti—sañjātakhandho padumī uḷāro.</p>
<p><a class="sc" id="199"></a><a class="ms" id="p_25Cn_1413"></a><strong>Yathābhirantaṃ vihare araññe</strong>ti yathā so hatthināgo yathābhirantaṃ araññe viharati, pac­ce­ka­sambud­dhopi yathābhirantaṃ araññe viharati. Paṭhamenapi jhānena yathābhirantaṃ araññe viharati, dutiyenapi jhānena … pe … tatiyenapi jhānena … catutthenapi jhānena yathābhirantaṃ araññe viharati; mettāyapi cetovimuttiyā yathābhirantaṃ araññe viharati, karuṇāyapi cetovimuttiyā … muditāyapi cetovimuttiyā … upekkhāyapi cetovimuttiyā yathābhirantaṃ araññe viharati; ākāsānañ­cāyata­na­samā­patti­yāpi yathābhirantaṃ araññe viharati, viñ­ñā­ṇañ­cāyata­na­samā­patti­yāpi … ākiñ­cañ­ñā­yatana­samā­patti­yāpi … neva­saññā­nā­saññāya­tana­samā­patti­yāpi … nirodha­samā­patti­yāpi … phala­samā­patti­yāpi yathābhirantaṃ araññe viharatīti— yathābhirantaṃ vihare araññe, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="200"></a><a class="ms" id="p_25Cn_1414"></a>“Nāgova yūthāni vivajjayitvā,<br>
Sañjātakhandho padumī uḷāro;<br>
Yathābhirantaṃ vihare araññe,<br>
Eko care khag­ga­visāṇa­kappo”ti.</p>
<p><a class="sc" id="201"></a> <a class="pts" id="pts64"></a><a class="ms" id="p_25Cn_1415"></a><a class="msdiv" id="msdiv140"></a><strong>Aṭṭhānataṃ saṅga­ṇikā­ratassa,</strong><br>
<strong>Yaṃ <span class="var" title="phussaye (s1-3, mr)" id="note1053">phassaye</span> <span class="var" title="āsāmāyikaṃ (mr)" id="note1054">sāmayikaṃ</span> vimuttiṃ;</strong><br>
<strong>Ādicca­bandhussa vaco nisamma,</strong><br>
<strong>Eko care khag­ga­visāṇa­kappo.</strong> (10)</p>
</blockquote>
<p><a class="sc" id="202"></a><a class="ms" id="p_25Cn_1416"></a><strong>Aṭṭhānataṃ saṅga­ṇikā­ratassa, yaṃ phassaye sāmayikaṃ vimuttin</strong>ti vuttañhetaṃ bhagavatā—“<span class="var" title="so vatānanda (bj ^mn122#2 [Mahā­suñña­ta­sutta])" id="note1055">yāvatānanda</span>, bhikkhu saṅgaṇikārāmo saṅgaṇikarato saṅga­ṇikā­rāma­taṃ anuyutto, gaṇārāmo gaṇarato gaṇasammudito <span class="var" title=" etthantare pāṭho 11M:510" id="note1056">gaṇārāmataṃ anuyutto</span>, yaṃ taṃ nekkham­ma­su­khaṃ pavivekasukhaṃ upasamasukhaṃ sambodhisukhaṃ, tassa sukhassa nikāmalābhī bhavissati akicchalābhī akasiralābhīti—netaṃ ṭhānaṃ vijjati. Yo ca kho so, ānanda, bhikkhu eko gaṇasmā vūpakaṭṭho viharati, tassetaṃ bhikkhuno pāṭikaṅkhaṃ. Yaṃ taṃ nekkham­ma­su­khaṃ pavivekasukhaṃ upasamasukhaṃ sambodhisukhaṃ, tassa sukhassa nikāmalābhī bhavissati akicchalābhī akasiralābhīti—ṭhānametaṃ vijjati. Yāvatānanda, bhikkhu saṅgaṇikārāmo saṅgaṇikarato saṅga­ṇikā­rāma­taṃ anuyutto, gaṇārāmo gaṇarato gaṇasammudito (gaṇārāmataṃ anuyutto) <span class="var" title="sāmayikaṃ (bj, s1-3, mr)" id="note1058">sāmāyikaṃ</span> vā kantaṃ cetovimuttiṃ upasampajja viharissati, asāmāyikaṃ vā akuppanti—netaṃ ṭhānaṃ vijjati. Yo ca kho so, ānanda, bhikkhu eko gaṇasmā vūpakaṭṭho viharati, tassetaṃ bhikkhuno pāṭikaṅkhaṃ sāmāyikaṃ vā kantaṃ cetovimuttiṃ upasampajja viharissati, asāmāyikaṃ vā akuppanti, ṭhānametaṃ vijjatī”ti—aṭṭhānataṃ saṅga­ṇikā­ratassa, yaṃ phassaye sāmayikaṃ vimuttiṃ.</p>
<p><a class="sc" id="203"></a><a class="ms" id="p_25Cn_1417"></a><strong>Ādicca­bandhussa vaco nisammā</strong>ti ādicco vuccati sūriyo. So gotamo gottena. Pac­ce­ka­sambud­dhopi gotamo gottena. So pac­ce­ka­sambud­dho sūriyassa gottañātako gottabandhu, tasmā pac­ce­ka­sambud­dho ādiccabandhu. <strong>Ādicca­bandhussa vaco nisammā</strong>ti ādicca­bandhussa vacanaṃ byappathaṃ desanaṃ anusāsanaṃ anusiṭṭhaṃ sutvā suṇitvā uggahetvā upadhārayitvā upa­lak­kha­yit­vāti—ādicca­bandhussa vaco nisamma, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="204"></a><a class="ms" id="p_25Cn_1418"></a>“Aṭṭhānataṃ saṅga­ṇikā­ratassa,<br>
Yaṃ phassaye sāmayikaṃ vimuttiṃ;<br>
Ādicca­bandhussa vaco nisamma,<br>
Eko care khag­ga­visāṇa­kappo”ti.</p>
</blockquote>
<p class="endsection"><a class="ms" id="p_25Cn_1419"></a>Dutiyo vaggo.</p>
<h1>3. Tatiyavagga</h1>
<blockquote class="gatha">
<p><a class="sc" id="205"></a> <a class="pts" id="pts65"></a><a class="ms" id="p_25Cn_1420"></a><a class="msdiv" id="msdiv141"></a><strong>Diṭṭhīvisūkāni upātivatto,</strong><br>
<strong>Patto niyāmaṃ paṭi­laddha­maggo;</strong><br>
<strong>Uppannañāṇomhi anaññaneyyo,</strong><br>
<strong>Eko care khag­ga­visāṇa­kappo.</strong> (1)</p>
</blockquote>
<p><a class="sc" id="206"></a><a class="ms" id="p_25Cn_1421"></a><strong>Diṭṭhīvisūkāni upātivatto</strong>ti diṭṭhivisūkāni vuccanti vīsativatthukā sakkāyadiṭṭhī. Idha assutavā puthujjano ariyānaṃ adassāvī ariyadhammassa akovido ariyadhamme avinīto sappurisānaṃ adassāvī sap­purisa­dhammassa akovido sap­purisa­dhamme avinīto rūpaṃ attato samanupassati rūpavantaṃ vā attānaṃ attani vā rūpaṃ rūpasmiṃ vā attānaṃ, vedanaṃ … pe … saññaṃ … saṅkhāre … viññāṇaṃ attato samanupassati viññāṇavantaṃ vā attānaṃ attani vā viññāṇaṃ viññāṇasmiṃ vā attānaṃ. Yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhi­visū­kāyikaṃ diṭṭhi­vip­phan­di­taṃ diṭṭhi­saṃ­yoja­naṃ gāho <span class="var" title="patiṭṭhāho (bj)" id="note1060">paṭiggāho</span> abhiniveso parāmāso kummaggo micchāpatho micchattaṃ titthāyatanaṃ <span class="var" title="vipariyesagāho viparītagāho vipallāsagāho (bj)" id="note1061">vipari­yesag­gāho viparītaggāho vipallāsaggāho</span> micchāgāho, ayāthāvakasmiṃ yāthāvakanti gāho, yāvatā dvāsaṭṭhi diṭṭhigatāni— imāni diṭṭhivisūkāni. <strong>Diṭṭhīvisūkāni upātivatto</strong>ti diṭṭhivisūkāni upātivatto atikkanto samatikkanto vītivattoti— diṭṭhīvisūkāni upātivatto.</p>
<p><a class="sc" id="207"></a><a class="ms" id="p_25Cn_1422"></a><strong>Patto niyāmaṃ paṭi­laddha­maggo</strong>ti niyāmā vuccanti cattāro maggā; ariyo aṭṭhaṅgiko maggo, seyyathidaṃ— sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. Catūhi ariyamaggehi samannāgato niyāmaṃ patto sampatto adhigato phassito sacchikatoti—patto niyāmaṃ. <strong>Paṭi­laddha­maggo</strong>ti laddhamaggo paṭi­laddha­maggo adhigatamaggo phassitamaggo ­sacchi­kata­mag­goti— patto niyāmaṃ paṭi­laddha­maggo.</p>
<p><a class="sc" id="208"></a><a class="ms" id="p_25Cn_1423"></a><strong>Uppannañāṇomhi anaññaneyyo</strong>ti tassa pac­ce­ka­sambud­dhassa ñāṇaṃ uppannaṃ samuppannaṃ nibbattaṃ abhinibbattaṃ pātubhūtaṃ. “Sabbe saṅkhārā aniccā”ti ñāṇaṃ uppannaṃ samuppannaṃ nibbattaṃ abhinibbattaṃ pātubhūtaṃ, “sabbe saṅkhārā dukkhā”ti … pe … “sabbe dhammā anattā”ti … “yaṃ kiñci samuda­ya­dhammaṃ sabbaṃ taṃ nirodhadhamman”ti ñāṇaṃ uppannaṃ samuppannaṃ nibbattaṃ abhinibbattaṃ pātubhūtanti—uppannañāṇomhi. <strong>Anaññaneyyo</strong>ti so pac­ce­ka­sambud­dho na paraneyyo na parappattiyo na parappaccayo na para­paṭi­baddhagū, <span class="var" title="taṃ (mr)" id="note1062">yathābhūtaṃ</span> jānāti passati asammūḷho sampajāno paṭissato. “Sabbe saṅkhārā aniccā”ti na paraneyyo na parappattiyo na parappaccayo na para­paṭi­baddhagū, yathābhūtaṃ jānāti passati asammūḷho sampajāno paṭissato. “Sabbe saṅkhārā dukkhā”ti … pe … “sabbe dhammā anattā”ti … pe … “yaṃ kiñci samuda­ya­dhammaṃ sabbaṃ taṃ nirodhadhamman”ti na paraneyyo na parappattiyo na parappaccayo na para­paṭi­baddhagū, yathābhūtaṃ jānāti passati asammūḷho sampajāno paṭissatoti—uppannañāṇomhi anaññaneyyo, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="209"></a><a class="ms" id="p_25Cn_1424"></a>“Diṭṭhīvisūkāni upātivatto,<br>
Patto niyāmaṃ paṭi­laddha­maggo;<br>
Uppannañāṇomhi anaññaneyyo,<br>
Eko care khag­ga­visāṇa­kappo”ti.</p>
<p><a class="sc" id="210"></a> <a class="ms" id="p_25Cn_1425"></a><a class="msdiv" id="msdiv142"></a><strong>Nillolupo nikkuho nippipāso,</strong><br>
<strong>Nimmakkho ­niddhan­ta­kasāva­moho;</strong><br>
<strong><span class="var" title="nirāsayo (pts1)" id="note1064">Nirāsaso</span> sabbaloke bhavitvā,</strong><br>
<strong>Eko care khag­ga­visāṇa­kappo.</strong> (2)</p>
</blockquote>
<p><a class="sc" id="211"></a><a class="ms" id="p_25Cn_1426"></a><strong>Nillolupo nikkuho nippipāso</strong>ti <strong>loluppaṃ</strong> vuccati taṇhā. Yo rāgo sārāgo … pe … abhijjhā lobho akusalamūlaṃ. Sā loluppā taṇhā tassa pac­ce­ka­sambud­dhassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā pac­ce­ka­sambud­dho nillolupo.</p>
<p><a class="sc" id="212"></a><a class="ms" id="p_25Cn_1427"></a><strong>Nikkuho</strong>ti tīṇi kuhanavatthūni—<span class="var" title="... paṭisedhana ... (bj)" id="note1065">pac­ca­ya­paṭi­seva­na­saṅ­khā­taṃ</span> kuhanavatthu, iriyā­pa­tha­saṅ­khā­taṃ kuhanavatthu, sāman­ta­jappa­na­saṅ­khā­taṃ kuhanavatthu.</p>
<p><a class="sc" id="213"></a><a class="ms" id="p_25Cn_1428"></a>Katamaṃ pac­ca­ya­paṭi­seva­na­saṅ­khā­taṃ kuhanavatthu? Idha gahapatikā <span class="var" title="bhikkhū (mr)" id="note1067">bhikkhuṃ</span> nimantenti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rehi, so pāpiccho icchāpakato atthiko cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ bhiyyokamyataṃ upādāya cīvaraṃ paccakkhāti, piṇḍapātaṃ paccakkhāti, senāsanaṃ paccakkhāti, gilāna­pac­ca­ya­bhesaj­ja­parik­khā­raṃ paccakkhāti. So evamāha—“kiṃ samaṇassa mahagghena cīvarena. Etaṃ sāruppaṃ yaṃ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭikaṃ karitvā dhāreyya. Kiṃ samaṇassa mahagghena piṇḍapātena. Etaṃ sāruppaṃ yaṃ samaṇo uñchācariyāya piṇḍiyālopena jīvikaṃ kappeyya. Kiṃ samaṇassa mahagghena senāsanena. Etaṃ sāruppaṃ yaṃ samaṇo rukkhamūliko vā assa sosāniko vā abbhokāsiko vā. Kiṃ samaṇassa mahagghena gilāna­pac­ca­ya­bhesaj­ja­parik­khā­rena. Etaṃ sāruppaṃ yaṃ samaṇo pūtimuttena vā harita­kī­khaṇ­ḍena vā osadhaṃ kareyyā”ti. Tadupādāya lūkhaṃ cīvaraṃ dhāreti lūkhaṃ piṇḍapātaṃ paribhuñjati lūkhaṃ senāsanaṃ paṭisevati lūkhaṃ gilāna­pac­ca­ya­bhesaj­ja­parik­khā­raṃ paṭisevati. Tamenaṃ gahapatikā evaṃ jānanti—“ayaṃ samaṇo appiccho santuṭṭho pavivitto asaṃsaṭṭho āraddhavīriyo dhutavādo”ti. Bhiyyo bhiyyo nimantenti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rehi. So evamāha—“tiṇṇaṃ sammukhībhāvā saddho kulaputto bahuṃ puññaṃ pasavati, saddhāya sammukhībhāvā saddho kulaputto bahuṃ puññaṃ pasavati, deyyadhammassa sammukhībhāvā saddho kulaputto bahuṃ puññaṃ pasavati, dakkhiṇeyyānaṃ sammukhībhāvā saddho kulaputto bahuṃ puññaṃ pasavati. Tumhā­kañ­cevā­yaṃ saddhā atthi, deyyadhammo ca saṃvijjati, ahañca paṭiggāhako. Sacehaṃ na paṭiggahessāmi, evaṃ tumhe puññena paribāhirā <span class="var" title="bhavissanti (^mnd10#39 [Purā­bheda­sutta­niddesa])" id="note1068">bhavissatha</span>. Na mayhaṃ iminā attho. Api ca tumhākaṃyeva anukampāya paṭiggaṇhāmī”ti. Tadupādāya bahumpi cīvaraṃ paṭiggaṇhāti, bahumpi piṇḍapātaṃ paṭiggaṇhāti, bahumpi senāsanaṃ paṭiggaṇhāti, bahumpi gilāna­pac­ca­ya­bhesaj­ja­parik­khā­raṃ paṭiggaṇhāti. Yā evarūpā bhākuṭikā bhākuṭiyaṃ kuhanā kuhāyanā kuhitattaṃ—idaṃ pac­ca­ya­paṭi­seva­na­saṅ­khā­taṃ kuhanavatthu.</p>
<p><a class="sc" id="214"></a><a class="ms" id="p_25Cn_1429"></a>Katamaṃ iriyā­pa­tha­saṅ­khā­taṃ kuhanavatthu? Idhekacco pāpiccho icchāpakato sam­bhā­va­nā­dhip­pāyo “evaṃ maṃ jano sambhāvessatī”ti gamanaṃ saṇṭhapeti ṭhānaṃ saṇṭhapeti <span class="var" title="nissajjaṃ (s1-3) | nisajjanaṃ (mr)" id="note1069">nisajjaṃ</span> saṇṭhapeti sayanaṃ saṇṭhapeti, paṇidhāya gacchati paṇidhāya tiṭṭhati paṇidhāya nisīdati paṇidhāya seyyaṃ kappeti samāhito viya gacchati samāhito viya tiṭṭhati samāhito viya nisīdati samāhito viya seyyaṃ kappeti, <span class="var" title="āpātakajjhāyī ca (bj, mr)" id="note1070">āpātha­kaj­jhāyīva</span> hoti. Yā evarūpā iriyāpathassa āṭhapanā ṭhapanā saṇṭhapanā bhākuṭikā bhākuṭiyaṃ kuhanā kuhāyanā <span class="var" title="kuhāyitattaṃ (s1-3, mr)" id="note1071">kuhitattaṃ</span>—idaṃ iriyā­pa­tha­saṅ­khā­taṃ kuhanavatthu.</p>
<p><a class="sc" id="215"></a><a class="ms" id="p_25Cn_1430"></a>Katamaṃ sāman­ta­jappa­na­saṅ­khā­taṃ kuhanavatthu? Idhekacco pāpiccho icchāpakato sam­bhā­va­nā­dhip­pāyo “evaṃ maṃ jano sambhāvessatī”ti ariyadhamme sannis­sita­vācaṃ bhāsati. “Yo evarūpaṃ cīvaraṃ dhāreti so samaṇo mahesakkho”ti bhaṇati; “yo evarūpaṃ pattaṃ dhāreti … pe … lohathālakaṃ dhāreti … <span class="var" title="dhammakarakaṃ (bj, s1-3)" id="note1072">dhammakaraṇaṃ</span> dhāreti … parissāvanaṃ dhāreti … kuñcikaṃ dhāreti … upāhanaṃ dhāreti … kāyabandhanaṃ dhāreti … <span class="var" title="āyogabandhanaṃ (s1-3, mr)" id="note1073">āyogaṃ</span> dhāreti so samaṇo mahesakkho”ti bhaṇati; “yassa evarūpo upajjhāyo so samaṇo mahesakkho”ti bhaṇati; “yassa evarūpo ācariyo … pe … evarūpā samā­nu­paj­jhā­yakā … samānācariyakā … mittā … sandiṭṭhā … sambhattā … sahāyā so samaṇo mahesakkho”ti bhaṇati; “yo evarūpe vihāre vasati … aḍḍhayoge vasati … pāsāde vasati … hammiye vasati … guhāyaṃ vasati … leṇe vasati … kuṭiyaṃ vasati … kūṭāgāre vasati … aṭṭe vasati … māḷe vasati … <span class="var" title="uṭṭaṇḍe (mr)" id="note1074">uddaṇḍe</span> vasati … upaṭṭhā­na­sālā­yaṃ vasati … maṇḍape vasati … rukkhamūle vasati so samaṇo mahesakkho”ti bhaṇati.</p>
<p><a class="sc" id="216"></a><a class="ms" id="p_25Cn_1431"></a>Atha vā koraji­kako­rajiko bhā­kuṭi­ka­bhā­kuṭiko kuhakakuhako lapakalapako mukha­sam­bhā­viko “ayaṃ samaṇo imāsaṃ evarūpānaṃ santānaṃ vihāra­samā­pattī­naṃ lābhī”ti tādisaṃ gambhīraṃ gūḷhaṃ nipuṇaṃ paṭicchannaṃ lokuttaraṃ suñña­tā­paṭi­sañ­ñuttaṃ kathaṃ katheti. Yā evarūpā bhākuṭikā bhākuṭiyaṃ kuhanā kuhāyanā kuhitattaṃ, idaṃ sāman­ta­jappa­na­saṅ­khā­taṃ kuhanavatthu. Tassa pac­ce­ka­sambud­dhassa imāni tīṇi kuhanavatthūni pahīnāni samucchinnāni vūpasantāni paṭippas­sad­dhāni abhab­bup­patti­kāni ñāṇagginā daḍḍhāni. Tasmā so pac­ce­ka­sambud­dho nikkuho.</p>
<p><a class="sc" id="217"></a><a class="ms" id="p_25Cn_1432"></a><strong>Nippipāso</strong>ti <strong>pipāsā</strong> vuccati taṇhā. Yo rāgo sārāgo … pe … abhijjhā lobho akusalamūlaṃ. Sā pipāsā taṇhā tassa pac­ce­ka­sambud­dhassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā pac­ce­ka­sambud­dho nippipāsoti— nillolupo nikkuho nippipāso.</p>
<p><a class="sc" id="218"></a><a class="ms" id="p_25Cn_1433"></a><strong>Nimmakkho ­niddhan­ta­kasāva­moho</strong>ti. <strong>Makkho</strong>ti yo makkho <span class="var" title="makkhiyanā (mr)" id="note1076">makkhāyanā</span> makkhāyitattaṃ niṭṭhuriyaṃ niṭṭhuriya­kammaṃ. <strong>Kasāvo</strong>ti rāgo kasāvo, doso kasāvo, moho kasāvo, kodho … pe … upanāho … makkho … paḷāso … sab­bā­kusa­lā­bhi­saṅ­khārā kasāvā. <strong>Moho</strong>ti dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, duk­kha­nirodha­gāminiyā paṭipadāya aññāṇaṃ, pubbante aññāṇaṃ, aparante aññāṇaṃ, pubban­tā­parante aññāṇaṃ, idappac­caya­tā­paṭic­ca­samup­pan­nesu dhammesu aññāṇaṃ. Yaṃ evarūpaṃ aññāṇaṃ adassanaṃ anabhisamayo ananubodho appaṭivedho asaṅgāhanā apariyogāhanā asamapekkhanā apaccavekkhaṇā apac­cak­kha­kammaṃ dummejjhaṃ bālyaṃ asampajaññaṃ moho pamoho sammoho avijjā avijjogho avijjāyogo avijjānusayo avijjā­pari­yuṭ­ṭhā­naṃ avijjālaṅgī moho akusalamūlaṃ. Tassa pac­ce­ka­sambud­dhassa makkho ca kasāvo ca moho ca vantā saṃvantā niddhantā pahīnā samucchinnā vūpasantā paṭippassaddhā abhab­bup­pat­tikā ñāṇagginā daḍḍhāti. So pac­ce­ka­sambud­dho nimmakkho ­niddhan­ta­kasāva­moho.</p>
<p><a class="sc" id="219"></a><a class="ms" id="p_25Cn_1434"></a><strong>Nirāsaso sabbaloke bhavitvā</strong>ti <strong>āsā</strong> vuccati taṇhā. Yo rāgo sārāgo … pe … abhijjhā lobho akusalamūlaṃ. <strong>Sabbaloke</strong>ti sabbaapāyaloke sab­ba­manus­sa­loke sabbadevaloke sabba­khan­dha­loke sabbadhātuloke sabba­āyata­na­loke. <strong>Nirāsaso sabbaloke bhavitvā</strong>ti sabbaloke nirāsaso bhavitvā nittaṇho bhavitvā nippipāso bhavitvāti— nirāsaso sabbaloke bhavitvā, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="220"></a><a class="ms" id="p_25Cn_1435"></a>“Nillolupo nikkuho nippipāso,<br>
Nimmakkho ­niddhan­ta­kasāva­moho;<br>
Nirāsaso sabbaloke bhavitvā,<br>
Eko care khag­ga­visāṇa­kappo”ti.</p>
<p><a class="sc" id="221"></a> <a class="pts" id="pts66"></a><a class="ms" id="p_25Cn_1436"></a><a class="msdiv" id="msdiv143"></a><strong>Pāpaṃ sahāyaṃ parivajjayetha,</strong><br>
<strong>Anatthadassiṃ visame niviṭṭhaṃ;</strong><br>
<strong>Sayaṃ na seve pasutaṃ pamattaṃ,</strong><br>
<strong>Eko care khag­ga­visāṇa­kappo.</strong> (3)</p>
</blockquote>
<p><a class="sc" id="222"></a><a class="ms" id="p_25Cn_1437"></a><strong>Pāpaṃ sahāyaṃ parivajjayethā</strong>ti. Pāpasahāyo vuccati yo so sahāyo dasavatthukāya micchādiṭṭhiyā samannāgato— natthi dinnaṃ, natthi yiṭṭhaṃ, natthi hutaṃ, natthi <span class="var" title="sukaṭa­dukka­ṭā­naṃ (bj)" id="note1078">sukata­dukka­ṭā­naṃ</span> kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentīti. Ayaṃ pāpasahāyo. Pāpaṃ sahāyaṃ pari­vajja­ye­thāti. Pāpaṃ sahāyaṃ vajjeyya parivajjeyyāti—pāpaṃ sahāyaṃ parivajjayetha.</p>
<p><a class="sc" id="223"></a><a class="ms" id="p_25Cn_1438"></a><strong>Anatthadassiṃ visame niviṭṭhan</strong>ti anatthadassī vuccati yo so sahāyo dasavatthukāya micchādiṭṭhiyā samannāgato—natthi dinnaṃ, natthi yiṭṭhaṃ … pe … ye imañca lokaṃ parañca lokaṃ sayaṃ abhiññā sacchikatvā pavedentīti. <strong>Visame niviṭṭhan</strong>ti visame kāyakamme niviṭṭhaṃ, visame vacīkamme niviṭṭhaṃ, visame manokamme niviṭṭhaṃ, visame pāṇātipāte niviṭṭhaṃ, visame adinnādāne niviṭṭhaṃ, visame kāmesu­micchā­cāre niviṭṭhaṃ, visame musāvāde niviṭṭhaṃ, visamāya <span class="var" title="pisuṇavācāya (mr)" id="note1079">pisuṇāya vācāya</span> niviṭṭhaṃ, visamāya <span class="var" title="pharusavācāya (mr)" id="note1080">pharusāya vācāya</span> niviṭṭhaṃ, visame samphappalāpe niviṭṭhaṃ, visamāya abhijjhāya niviṭṭhaṃ, visame byāpāde niviṭṭhaṃ, visamāya micchādiṭṭhiyā niviṭṭhaṃ, visamesu saṅkhāresu niviṭṭhaṃ visamesu pañcasu kāmaguṇesu niviṭṭhaṃ, visamesu pañcasu nīvaraṇesu niviṭṭhaṃ viniviṭṭhaṃ sattaṃ allīnaṃ upagataṃ ajjhositaṃ adhimuttanti—anatthadassiṃ visame niviṭṭhaṃ.</p>
<p><a class="sc" id="224"></a><a class="ms" id="p_25Cn_1439"></a><strong>Sayaṃ na seve pasutaṃ pamattan</strong>ti. <strong>Pasutan</strong>ti yopi kāme esati gavesati pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe pariyesati, sadde … pe … gandhe … rase … phoṭṭhabbe pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe paṭilabhati, sadde … pe … gandhe … rase … phoṭṭhabbe paṭilabhati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi <span class="var" title="kāmapasuto (bj)" id="note1081">kāmappasuto</span>. Yopi taṇhāvasena rūpe paribhuñjati, sadde … pe … gandhe … rase … phoṭṭhabbe paribhuñjati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yathā kalahakārako kalahappasuto, kammakārako kammappasuto, gocare caranto gocarappasuto, jhāyī jhānappasuto; evameva yo kāme esati gavesati pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe pariyesati … pe … yopi taṇhāvasena rūpe paṭilabhati … pe … yopi taṇhāvasena rūpe paribhuñjati, sadde … pe … gandhe … rase … phoṭṭhabbe paribhuñjati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. <strong>Pamattan</strong>ti. Pamādo vattabbo kāyaduccarite vā vacīduccarite vā manoduccarite vā pañcasu kāmaguṇesu vā cittassa vosaggo vosag­gā­nuppadā­naṃ kusalānaṃ dhammānaṃ bhāvanāya asakkac­ca­kiriyatā asātac­ca­kiriyatā anaṭṭhi­ta­kiriyatā olīnavuttitā ­nikkhit­tac­chandatā ­nikkhit­ta­dhuratā anāsevanā abhāvanā abahulīkammaṃ anadhiṭṭhānaṃ ananuyogo, yo evarūpo pamādo pamajjanā pamajjitattaṃ—ayaṃ vuccati pamādo.</p>
<p><a class="sc" id="225"></a><a class="ms" id="p_25Cn_1440"></a><strong>Sayaṃ na seve pasutaṃ pamattan</strong>ti pasutaṃ na seveyya pamattañca sayaṃ na seveyya sāmaṃ na seveyya na niseveyya na saṃseveyya na parisaṃseveyya na ācareyya na samācareyya na samādāya vatteyyāti—sayaṃ na seve pasutaṃ pamattaṃ, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="226"></a><a class="ms" id="p_25Cn_1441"></a>“Pāpaṃ sahāyaṃ parivajjayetha,<br>
Anatthadassiṃ visame niviṭṭhaṃ;<br>
Sayaṃ na seve pasutaṃ pamattaṃ,<br>
Eko care khag­ga­visāṇa­kappo”ti.</p>
<p><a class="sc" id="227"></a> <a class="ms" id="p_25Cn_1442"></a><a class="msdiv" id="msdiv144"></a><strong>Bahussutaṃ dhammadharaṃ bhajetha,</strong><br>
<strong>Mittaṃ uḷāraṃ paṭibhā­na­van­taṃ;</strong><br>
<strong>Aññāya atthāni vineyya kaṅkhaṃ,</strong><br>
<strong>Eko care khag­ga­visāṇa­kappo.</strong> (4)</p>
</blockquote>
<p><a class="sc" id="228"></a><a class="ms" id="p_25Cn_1443"></a><strong>Bahussutaṃ dhammadharaṃ bhajethā</strong>ti bahussuto hoti mitto sutadharo sutasannicayo. Ye te dhammā ādikalyāṇā majjhekalyāṇā pari­yosāna­kal­yāṇā <span class="var" title="sātthā sabyañjanā (s1-3)" id="note1084">sātthaṃ sabyañjanaṃ</span> kevala­pari­puṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti <span class="var" title="dhatā (bj, s1-3)" id="note1085">dhātā</span> vacasā paricitā mana­sānu­pekkhitā diṭṭhiyā suppaṭividdhā. <strong>Dhammadharan</strong>ti dhammaṃ <span class="var" title="dhāreti (mr)" id="note1086">dhārentaṃ</span>—suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ. <strong>Bahussutaṃ dhammadharaṃ bhajethā</strong>ti bahussutañca dhammadharañca mittaṃ bhajeyya sambhajeyya seveyya niseveyya saṃseveyya paṭiseveyyāti—bahussutaṃ dhammadharaṃ bhajetha.</p>
<p><a class="sc" id="229"></a><a class="ms" id="p_25Cn_1444"></a><strong>Mittaṃ uḷāraṃ paṭibhā­na­van­tan</strong>ti uḷāro hoti mitto sīlena samādhinā paññāya vimuttiyā vimutti­ñāṇadas­sa­nena. <strong>Paṭibhā­na­van­tan</strong>ti tayo paṭibhānavanto—­pariyat­ti­pa­ṭibhā­navā, pari­pucchā­pa­ṭibhā­navā, adhi­gama­pa­ṭibhā­navā. Katamo ­pariyat­ti­pa­ṭibhā­navā? Idhekaccassa buddhavacanaṃ <span class="var" title="pariyāpuṭaṃ (s1-3, mr)" id="note1087">pariyāputaṃ</span> hoti suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. Tassa pariyattiṃ nissāya paṭibhāti—ayaṃ ­pariyat­ti­pa­ṭibhā­navā.</p>
<p><a class="sc" id="230"></a><a class="ms" id="p_25Cn_1445"></a>Katamo pari­pucchā­pa­ṭibhā­navā? Idhekacco paripucchitopi hoti atthe ca ñāye ca lakkhaṇe ca kāraṇe ca ṭhānāṭhāne ca. Tassa paripucchaṃ nissāya paṭibhāti—ayaṃ pari­pucchā­pa­ṭibhā­navā.</p>
<p><a class="sc" id="231"></a><a class="ms" id="p_25Cn_1446"></a>Katamo adhi­gama­pa­ṭibhā­navā? Idhekaccassa adhigatā honti cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo cattāro ariyamaggā cattāri sāmaññaphalāni catasso paṭisambhidāyo <span class="var" title="chaḷabhiññāyo (s1-3)" id="note1088">cha abhiññāyo</span>. Tassa attho ñāto dhammo ñāto nirutti ñātā. Atthe ñāte attho paṭibhāti, dhamme ñāte dhammo paṭibhāti, niruttiyā ñātāya nirutti paṭibhāti. Imesu tīsu ñāṇaṃ paṭibhā­na­paṭi­sam­bhidā. So pac­ce­ka­sambud­dho imāya paṭibhā­na­paṭi­sam­bhi­dāya upeto samupeto upāgato samupāgato upapanno samupapanno samannāgato. Tasmā pac­ce­ka­sambud­dho paṭibhānavā. Yassa pariyatti natthi paripucchā natthi adhigamo natthi, kiṃ tassa paṭibhā­yissatīti—mittaṃ uḷāraṃ paṭibhā­na­van­taṃ.</p>
<p><a class="sc" id="232"></a><a class="ms" id="p_25Cn_1447"></a><strong>Aññāya atthāni vineyya kaṅkhan</strong>ti attatthaṃ aññāya paratthaṃ aññāya ubhayatthaṃ aññāya diṭṭha­dham­mikat­thaṃ aññāya sam­parā­yikat­thaṃ aññāya <span class="var" title="paramat­that­thaṃ (bj)" id="note1089">paramatthaṃ</span> aññāya abhiññāya jānitvā tulayitvā tīrayitvā vibhāvayitvā vibhūtaṃ katvā kaṅkhaṃ vineyya paṭivineyya pajaheyya vinodeyya byantīkareyya anabhāvaṃ gameyyāti—aññāya atthāni vineyya kaṅkhaṃ, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="233"></a><a class="ms" id="p_25Cn_1448"></a>“Bahussutaṃ dhammadharaṃ bhajetha,<br>
Mittaṃ uḷāraṃ paṭibhā­na­van­taṃ;<br>
Aññāya atthāni vineyya kaṅkhaṃ,<br>
Eko care khag­ga­visāṇa­kappo”ti.</p>
<p><a class="sc" id="234"></a> <a class="ms" id="p_25Cn_1449"></a><a class="msdiv" id="msdiv145"></a><strong><span class="var" title="khiḍḍā ratī (s1-3) | khiḍḍā ratiṃ (pts1)" id="note1091">Khiḍḍaṃ ratiṃ</span> kāmasukhañca loke,</strong><br>
<strong>Analaṅkaritvā anapekkhamāno;</strong><br>
<strong><span class="var" title="vibhū­sa­ṇaṭ­ṭhānā (bj) | vibhū­sa­naṭ­ṭhānā (s1-3, pts1, mr ^snp1.3#340 [Khag­ga­visāṇa­sutta])" id="note1092">Vibhūsaṭṭhānā</span> virato saccavādī,</strong><br>
<strong>Eko care khag­ga­visāṇa­kappo.</strong> (5)</p>
</blockquote>
<p><a class="sc" id="235"></a><a class="ms" id="p_25Cn_1450"></a><strong>Khiḍḍaṃ ratiṃ kāmasukhañca loke</strong>ti. <strong>Khiḍḍā</strong>ti dve khiḍḍā—kāyikā khiḍḍā ca vācasikā khiḍḍā ca … pe … ayaṃ kāyikā khiḍḍā … pe … ayaṃ vācasikā khiḍḍā. <strong>Ratī</strong>ti anukkaṇ­ṭhi­tādhi­vacana­metaṃ—ratīti. <strong>Kāmasukhan</strong>ti vuttañhetaṃ bhagavatā—“ pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, idaṃ vuccati kāmasukhaṃ”. <strong>Loke</strong>ti manussaloketi—khiḍḍaṃ ratiṃ kāmasukhañca loke.</p>
<p><a class="sc" id="236"></a><a class="ms" id="p_25Cn_1451"></a><strong>Analaṅkaritvā anapekkhamāno</strong>ti khiḍḍañca ratiñca kāmasukhañca loke analaṅkaritvā anapekkho hutvā pajahitvā vinodetvā byantīkaritvā anabhāvaṃ gametvāti—analaṅkaritvā anapekkhamāno.</p>
<p><a class="sc" id="237"></a><a class="ms" id="p_25Cn_1452"></a><strong>Vibhūsaṭṭhānā virato saccavādī</strong>ti. <strong>Vibhūsā</strong>ti dve vibhūsā—atthi <span class="var" title="agāriyassa vibhūsā (bj) | agārikassa vibhūsā (mr)" id="note1094">agārikavibhūsā</span> atthi <span class="var" title="pabbajitassa vibhūsā (bj)" id="note1095">anāgā­rika­vi­bhūsā</span>. Katamā agārikavibhūsā? Kesā ca massū ca <span class="var" title="mālā ca gandhā ca vilepanā ca ābharaṇā ca piḷandhanā ca (bj)" id="note1097">mālāgandhañca vilepanañca ābharaṇañca pilandhanañca</span> vatthañca <span class="var" title="sārasāmanaṃ ca (bj) | pasādhanañca (s1-3) | sayanāsanañca (mr)" id="note1098">pārupanañca</span> veṭhanañca ucchādanaṃ parimaddanaṃ nhāpanaṃ sambāhanaṃ ādāsaṃ añjanaṃ mālā­gandha­vi­lepa­naṃ mukhacuṇṇaṃ mukhalepanaṃ hatthabandhaṃ sikhābandhaṃ daṇḍaṃ nāḷikaṃ khaggaṃ chattaṃ citrupāhanaṃ uṇhīsaṃ maṇiṃ vāḷabījaniṃ odātāni vatthāni dīghadasāni iti vā—ayaṃ agārikavibhūsā.</p>
<p><a class="sc" id="238"></a><a class="ms" id="p_25Cn_1453"></a>Katamā anāgā­rika­vi­bhūsā? Cīvaramaṇḍanā pattamaṇḍanā senāsa­na­maṇḍanā imassa vā pūtikāyassa bāhirānaṃ vā parikkhārānaṃ maṇḍanā vibhūsanā keḷanā parikeḷanā <span class="var" title="gedhikatā gedhikattaṃ (bj, s1-3)" id="note1099">gaddhikatā gaddhikattaṃ</span> <span class="var" title="capalanā (bj, s1-3)" id="note1100">capalatā</span> cāpalyaṃ—ayaṃ anāgā­rika­vi­bhūsā.</p>
<p><a class="sc" id="239"></a><a class="ms" id="p_25Cn_1454"></a><strong>Saccavādī</strong>ti so pac­ce­ka­sambud­dho saccavādī saccasandho theto paccayiko avisaṃvādako lokassa, vibhūsaṭṭhānā ārato virato paṭivirato nikkhanto nissaṭo vippamutto visaññutto, vimariyā­di­ka­tena cetasā viharatīti—vibhūsaṭṭhānā virato saccavādī, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="240"></a><a class="ms" id="p_25Cn_1455"></a>“Khiḍḍaṃ ratiṃ kāmasukhañca loke,<br>
Analaṅkaritvā anapekkhamāno;<br>
Vibhūsaṭṭhānā virato saccavādī,<br>
Eko care khag­ga­visāṇa­kappo”ti.</p>
<p><a class="sc" id="241"></a> <a class="pts" id="pts67"></a><a class="ms" id="p_25Cn_1456"></a><a class="msdiv" id="msdiv146"></a><strong>Puttañca dāraṃ pitarañca mātaraṃ,</strong><br>
<strong>Dhanāni dhaññāni ca bandhavāni;</strong><br>
<strong>Hitvāna kāmāni yathodhikāni,</strong><br>
<strong>Eko care khag­ga­visāṇa­kappo.</strong> (6)</p>
</blockquote>
<p><a class="sc" id="242"></a><a class="ms" id="p_25Cn_1457"></a><strong>Puttañca dāraṃ pitarañca mātaran</strong>ti. <strong>Puttā</strong>ti cattāro puttā—atrajo putto, <span class="var" title="khetrajo (mr)" id="note1102">khettajo</span> putto, dinnako putto, antevāsiko putto. <strong>Dārā</strong> vuccanti bhariyāyo. <strong>Pitā</strong>ti yo so janako. <strong>Mātā</strong>ti yā sā janikāti—puttañca dāraṃ pitarañca mātaraṃ.</p>
<p><a class="sc" id="243"></a><a class="ms" id="p_25Cn_1458"></a><strong>Dhanāni dhaññāni ca bandhavānī</strong>ti dhanāni vuccanti hiraññaṃ suvaṇṇaṃ muttā maṇi veḷuriyo saṅkho silā pavāḷaṃ rajataṃ jātarūpaṃ <span class="var" title="lohitako (?)" id="note1103">lohitaṅgo</span> masāragallaṃ. Dhaññāni vuccanti pubbaṇṇaṃ aparaṇṇaṃ. <strong>Pubbaṇṇaṃ</strong> nāma sāli vīhi yavo godhumo kaṅgu varako <span class="var" title="kudrusako (s1-3)" id="note1104">kudrūsako</span>. <strong>Aparaṇṇaṃ</strong> nāma sūpeyyaṃ. <strong>Bandhavānī</strong>ti cattāro bandhavā—ñātibandhavāpi bandhu, gotta­bandha­vāpi bandhu, mitta­bandha­vāpi bandhu, sippa­bandha­vāpi bandhūti—dhanāni dhaññāni ca bandhavāni.</p>
<p><a class="sc" id="244"></a><a class="ms" id="p_25Cn_1459"></a><strong>Hitvāna kāmāni yathodhikānī</strong>ti. <strong>Kāmā</strong>ti uddānato dve kāmā—vatthukāmā ca kilesakāmā ca … pe … ime vuccanti vatthukāmā … pe … ime vuccanti kilesakāmā. <strong>Hitvāna kāmānī</strong>ti vatthukāme parijānitvā, kilesakāme pahāya pajahitvā vinodetvā byantīkaritvā anabhāvaṃ gametvā. <strong>Hitvāna kāmāni yathodhikānī</strong>ti sotā­patti­mag­gena ye kilesā pahīnā, te kilese na puneti na pacceti na paccāgacchati; sakadā­gāmi­mag­gena ye kilesā pahīnā … pe … anāgāmimaggena ye kilesā pahīnā … arahat­ta­mag­gena ye kilesā pahīnā, te kilese na puneti na pacceti na paccā­gaccha­tīti—hitvāna kāmāni yathodhikāni, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="245"></a><a class="ms" id="p_25Cn_1460"></a>“Puttañca dāraṃ pitarañca mātaraṃ,<br>
Dhanāni dhaññāni ca bandhavāni;<br>
Hitvāna kāmāni yathodhikāni,<br>
Eko care khag­ga­visāṇa­kappo”ti.</p>
<p><a class="sc" id="246"></a> <a class="ms" id="p_25Cn_1461"></a><a class="msdiv" id="msdiv147"></a><strong>Saṅgo eso parittamettha sokhyaṃ,</strong><br>
<strong>Appassādo dukkhamettha bhiyyo;</strong><br>
<strong>Gaḷo eso iti ñatvā <span class="var" title="mutimā (si, pts1) | mutīmā (mr) | matīmā (^snp1.3#342 [Khag­ga­visāṇa­sutta])" id="note1106">matimā</span></strong>,<br>
<strong>Eko care khag­ga­visāṇa­kappo.</strong> (7)</p>
</blockquote>
<p><a class="sc" id="247"></a><a class="ms" id="p_25Cn_1462"></a><strong>Saṅgo eso parittamettha sokhyan</strong>ti saṅgoti vā baḷisanti vā āmisanti vā laggananti vā palibodhoti vā, pañcannetaṃ kāmaguṇānaṃ adhivacanaṃ. <strong>Parittamettha sokhyan</strong>ti vuttañhetaṃ bhagavatā—“ pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā … pe … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, idaṃ vuccati kāmasukhaṃ. Appakaṃ etaṃ sukhaṃ, parittakaṃ etaṃ sukhaṃ, thokakaṃ etaṃ sukhaṃ, omakaṃ etaṃ sukhaṃ, lāmakaṃ etaṃ sukhaṃ, chatukkaṃ etaṃ sukhan”ti—saṅgo eso parittamettha sokhyaṃ.</p>
<p><a class="sc" id="248"></a><a class="ms" id="p_25Cn_1463"></a><strong>Appassādo dukkhamettha bhiyyo</strong>ti appassādā kāmā vuttā bhagavatā bahudukkhā <span class="var" title="bahūpāyāsā (bj, s1-3)" id="note1109">bahupāyāsā</span>; ādīnavo ettha bhiyyo. Aṭṭhi­kaṅ­kalū­pamā kāmā vuttā bhagavatā, maṃsapesūpamā kāmā vuttā bhagavatā, tiṇukkūpamā kāmā vuttā bhagavatā, aṅgārakāsūpamā kāmā vuttā bhagavatā, supinakūpamā kāmā vuttā bhagavatā, yācitakūpamā kāmā vuttā bhagavatā, rukkha­phalū­pamā kāmā vuttā bhagavatā, asisūnūpamā kāmā vuttā bhagavatā, sattisūlūpamā kāmā vuttā bhagavatā, sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyoti—appassādo dukkhamettha bhiyyo.</p>
<p><a class="sc" id="249"></a><a class="ms" id="p_25Cn_1464"></a><strong>Gaḷo eso iti ñatvā matimā</strong>ti gaḷoti vā baḷisanti vā āmisanti vā laggananti vā bandhananti vā palibodhoti vā, pañcannetaṃ kāmaguṇānaṃ adhivacanaṃ. <strong>Itī</strong>ti padasandhi padasaṃsaggo padapāripūrī akkha­ra­sama­vāyo byañ­jana­siliṭ­ṭhatā padānu­pubba­tā­petaṃ itīti. <strong>Matimā</strong>ti paṇḍito paññavā buddhimā ñāṇī vibhāvī medhāvī. <strong>Gaḷo eso iti ñatvā matimā</strong>ti matimā gaḷoti ñatvā baḷisanti ñatvā āmisanti ñatvā laggananti ñatvā bandhananti ñatvā palibodhoti ñatvā jānitvā tulayitvā tīrayitvā vibhāvayitvā vibhūtaṃ katvāti—gaḷo eso iti ñatvā matimā, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="250"></a><a class="ms" id="p_25Cn_1465"></a>“Saṅgo eso parittamettha sokhyaṃ,<br>
Appassādo dukkhamettha bhiyyo;<br>
Gaḷo eso iti ñatvā matimā,<br>
Eko care khag­ga­visāṇa­kappo”ti.</p>
<p><a class="sc" id="251"></a> <a class="pts" id="pts68"></a><a class="ms" id="p_25Cn_1466"></a><a class="msdiv" id="msdiv148"></a><strong>Sandālayitvāna saṃyojanāni,</strong><br>
<strong>Jālaṃva bhetvā salilambucārī;</strong><br>
<strong>Aggīva daḍḍhaṃ anivattamāno,</strong><br>
<strong>Eko care khag­ga­visāṇa­kappo.</strong> (8)</p>
</blockquote>
<p><a class="sc" id="252"></a><a class="ms" id="p_25Cn_1467"></a><strong>Sandālayitvāna saṃyojanānī</strong>ti dasa saṃyojanāni—­kāmarā­ga­saṃ­yoja­naṃ, paṭi­gha­saṃ­yoja­naṃ, mānasaṃyojanaṃ, diṭṭhi­saṃ­yoja­naṃ, vici­kicchā­saṃ­yoja­naṃ, sīlab­bata­parāmā­sa­saṃ­yoja­naṃ, bhava­rāga­saṃ­yoja­naṃ, issāsaṃyojanaṃ, maccha­ri­ya­saṃ­yoja­naṃ, avijjā­saṃ­yoja­naṃ. <strong>Sandālayitvāna saṃyojanānī</strong>ti dasa saṃyojanāni dālayitvā sandālayitvā pajahitvā vinodetvā byantīkaritvā anabhāvaṃ gametvāti—sandālayitvāna saṃyojanāni.</p>
<p><a class="sc" id="253"></a><a class="ms" id="p_25Cn_1468"></a><strong>Jālaṃva bhetvā salilambucārī</strong>ti jālaṃ vuccati suttajālaṃ. Salilaṃ vuccati udakaṃ. Ambucārī vuccati maccho. Yathā maccho jālaṃ bhinditvā pabhinditvā dālayitvā padālayitvā sampadālayitvā carati viharati iriyati vatteti pāleti yapeti yāpeti, evameva dve jālā— taṇhājālañca diṭṭhijālañca … pe … idaṃ taṇhājālaṃ … pe … idaṃ diṭṭhijālaṃ. Tassa pac­ce­ka­sambud­dhassa taṇhājālaṃ pahīnaṃ, diṭṭhijālaṃ paṭinissaṭṭhaṃ. Taṇhājālassa pahīnattā diṭṭhijālassa paṭi­nissaṭ­ṭhattā so pac­ce­ka­sambud­dho rūpe na sajjati sadde na sajjati gandhe na sajjati … pe … diṭṭha­suta­mu­taviñ­ñātab­besu dhammesu na sajjati na gaṇhāti na bajjhati na palibajjhati, nikkhanto nissaṭo vippamutto visaññutto vimariyā­di­ka­tena cetasā viharatīti—jālaṃva bhetvā salilambucārī.</p>
<p><a class="sc" id="254"></a><a class="ms" id="p_25Cn_1469"></a><strong>Aggīva daḍḍhaṃ anivattamāno</strong>ti yathā aggi tiṇakaṭ­ṭhu­pādā­naṃ dahanto gacchati anivattanto, evameva tassa pac­ce­ka­sambud­dhassa sotā­patti­mag­gena ye kilesā pahīnā te kilese na puneti na pacceti na paccāgacchati, sakadā­gāmi­mag­gena … pe … anāgāmimaggena … arahat­ta­mag­gena ye kilesā pahīnā te kilese na puneti na pacceti na paccā­gaccha­tīti—aggīva daḍḍhaṃ anivattamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="255"></a><a class="ms" id="p_25Cn_1470"></a>“Sandālayitvāna saṃyojanāni,<br>
Jālaṃva bhetvā salilambucārī;<br>
Aggīva daḍḍhaṃ anivattamāno,<br>
Eko care khag­ga­visāṇa­kappo”ti.</p>
<p><a class="sc" id="256"></a> <a class="ms" id="p_25Cn_1471"></a><a class="msdiv" id="msdiv149"></a><strong>Okkhittacakkhu na ca pādalolo,</strong><br>
<strong>Guttindriyo ­rak­khi­ta­mānasāno;</strong><br>
<strong>Anavassuto <span class="var" title="aparidayhamāno (mr)" id="note1112">apariḍayhamāno</span></strong>,<br>
<strong>Eko care khag­ga­visāṇa­kappo.</strong> (9)</p>
</blockquote>
<p><a class="sc" id="257"></a><a class="ms" id="p_25Cn_1472"></a><strong>Okkhittacakkhu na ca pādalolo</strong>ti kathaṃ khittacakkhu hoti? Idhekacco <span class="var" title="idaṃ padaṃ s1-3 potthakesu ca ^mnd14#97 [Tuvaṭaka­sutta­niddesa] ca" id="note1113">bhikkhu</span> cakkhulolo cakkhuloliyena samannāgato hoti. Adiṭṭhaṃ dakkhitabbaṃ diṭṭhaṃ samatik­kami­tab­banti—ārāmena ārāmaṃ uyyānena uyyānaṃ gāmena gāmaṃ nigamena nigamaṃ nagarena nagaraṃ raṭṭhena raṭṭhaṃ janapadena janapadaṃ dīghacārikaṃ <span class="var" title="ana­vatthi­ta­cārikaṃ (bj) | anvat­tha­cārikaṃ (s1-3)" id="note1114">ana­vaṭṭhi­ta­cārikaṃ</span> anuyutto hoti rūpadassanāya. Evaṃ khittacakkhu hoti.</p>
<p><a class="sc" id="258"></a><a class="ms" id="p_25Cn_1473"></a>Atha vā bhikkhu antaragharaṃ paviṭṭho vīthiṃ paṭipanno asaṃvuto gacchati. Hatthiṃ olokento assaṃ olokento rathaṃ olokento pattiṃ olokento kumārake olokento kumārikāyo olokento itthiyo olokento purise olokento antarāpaṇaṃ olokento gharamukhāni olokento uddhaṃ olokento adho olokento disāvidisaṃ <span class="var" title="pekkhamāno (s1-3, mr)" id="note1115">vipekkhamāno</span> gacchati. Evampi khittacakkhu hoti.</p>
<p><a class="sc" id="259"></a><a class="ms" id="p_25Cn_1474"></a>Atha vā bhikkhu cakkhunā rūpaṃ disvā nimittaggāhī hoti anub­yañ­janag­gāhī. Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati. Evampi khittacakkhu hoti.</p>
<p><a class="sc" id="260"></a> <a class="ms" id="p_25Cn_1475"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ visūkadassanaṃ anuyuttā viharanti, seyyathidaṃ—naccaṃ gītaṃ vāditaṃ pekkhaṃ akkhānaṃ pāṇissaraṃ vetāḷaṃ kumbhathūṇaṃ <span class="var" title="sobhanagarakaṃ (bj, s1-3) | sobhanakaraṇaṃ (mr)" id="note1117">sobhanakaṃ</span> caṇḍālaṃ vaṃsaṃ dhovanaṃ hatthiyuddhaṃ assayuddhaṃ <span class="var" title="mahisayuddhaṃ (bj, s1-3)" id="note1118">mahiṃsayuddhaṃ</span> usabhayuddhaṃ ajayuddhaṃ meṇḍayuddhaṃ kukkuṭayuddhaṃ vaṭṭakayuddhaṃ daṇḍayuddhaṃ muṭṭhiyuddhaṃ nibbuddhaṃ uyyodhikaṃ balaggaṃ senābyūhaṃ anīkadassanaṃ iti vā. Iti evarūpaṃ visūkadassanaṃ anuyutto hoti. Evampi khittacakkhu hoti.</p>
<p><a class="sc" id="261"></a><a class="ms" id="p_25Cn_1476"></a>Kathaṃ okkhittacakkhu hoti? Idhekacco bhikkhu na cakkhulolo na cakkhuloliyena samannāgato hoti. Adiṭṭhaṃ dakkhitabbaṃ diṭṭhaṃ samatik­kami­tab­banti—na ārāmena ārāmaṃ na uyyānena uyyānaṃ na gāmena gāmaṃ na nigamena nigamaṃ na nagarena nagaraṃ na raṭṭhena raṭṭhaṃ na janapadena janapadaṃ dīghacārikaṃ ana­vaṭṭhi­ta­cārikaṃ anuyutto hoti rūpadassanāya. Evaṃ okkhittacakkhu hoti.</p>
<p><a class="sc" id="262"></a><a class="ms" id="p_25Cn_1477"></a>Atha vā bhikkhu antaragharaṃ paviṭṭho vīthiṃ paṭipanno saṃvuto gacchati. Na hatthiṃ olokento na assaṃ olokento na rathaṃ olokento na pattiṃ olokento na kumārake olokento na kumārikāyo olokento na itthiyo olokento na purise olokento na antarāpaṇaṃ olokento na gharamukhāni olokento na uddhaṃ olokento na adho olokento na disāvidisaṃ vipekkhamāno gacchati. Evampi okkhittacakkhu hoti.</p>
<p><a class="sc" id="263"></a><a class="ms" id="p_25Cn_1478"></a>Atha vā bhikkhu cakkhunā rūpaṃ disvā na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Evampi okkhittacakkhu hoti.</p>
<p><a class="sc" id="264"></a><a class="ms" id="p_25Cn_1479"></a>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ visūkadassanaṃ anuyuttā viharanti, seyyathidaṃ—naccaṃ gītaṃ vāditaṃ … pe … anīkadassanaṃ iti vā. Iti evarūpā visūkadassanā paṭivirato. Evampi okkhittacakkhu hoti.</p>
<p><a class="sc" id="265"></a><a class="ms" id="p_25Cn_1480"></a><strong>Na ca pādalolo</strong>ti kathaṃ pādalolo hoti? Idhekacco bhikkhu pādalolo pādaloliyena samannāgato hoti—ārāmena ārāmaṃ uyyānena uyyānaṃ gāmena gāmaṃ nigamena nigamaṃ nagarena nagaraṃ raṭṭhena raṭṭhaṃ janapadena janapadaṃ dīghacārikaṃ ana­vaṭṭhi­ta­cārikaṃ anuyutto hoti. Evampi pādalolo hoti.</p>
<p><a class="sc" id="266"></a><a class="ms" id="p_25Cn_1481"></a>Atha vā bhikkhu <span class="var" title="antopi saṅghārāme (bj, mr)" id="note1119">antosaṃghārāme</span> pādalolo pādaloliyena samannāgato hoti, na atthahetu na kāraṇahetu uddhato avū­pasan­ta­citto pariveṇato pariveṇaṃ gacchati, vihārato vihāraṃ gacchati, aḍḍhayogato aḍḍhayogaṃ gacchati, pāsādato pāsādaṃ gacchati, hammiyato hammiyaṃ gacchati, guhato guhaṃ gacchati, leṇato leṇaṃ gacchati, kuṭiyā kuṭiṃ gacchati, kūṭāgārato kūṭāgāraṃ gacchati, aṭṭato aṭṭaṃ gacchati, māḷato māḷaṃ gacchati, <span class="var" title="uddhositato uddhositaṃ gacchati (s1-3)" id="note1120">uddaṇḍato uddaṇḍaṃ gacchati</span>, upaṭṭhā­na­sālato upaṭṭhānasālaṃ gacchati, maṇḍapato maṇḍapaṃ gacchati, rukkhamūlato rukkhamūlaṃ gacchati, yattha vā pana bhikkhū nisīdanti vā gacchanti vā, tattha ekassa vā dutiyo hoti, dvinnaṃ vā tatiyo hoti, tiṇṇaṃ vā catuttho hoti. Tattha bahuṃ samphappalāpaṃ palapati, seyyathidaṃ—rājakathaṃ corakathaṃ … pe … iti bhavā­bhava­kathaṃ katheti. Evampi pādalolo hoti.</p>
<p><a class="sc" id="267"></a><a class="ms" id="p_25Cn_1482"></a><strong>Na ca pādalolo</strong>ti so pac­ce­ka­sambud­dho pādaloliyā ārato virato paṭivirato nikkhanto nissaṭo vippamutto visaññutto vimariyā­di­ka­tena cetasā paṭi­sallā­nā­rāmo hoti paṭi­sallā­na­rato ajjhattaṃ cetosa­matha­manu­yutto anirā­kataj­jhāno vipassanāya samannāgato brūhetā suññāgāraṃ jhāyī jhānarato ekatta­manu­yutto sadat­tha­garu­koti—okkhittacakkhu na ca pādalolo.</p>
<p><a class="sc" id="268"></a><a class="ms" id="p_25Cn_1483"></a><strong>Guttindriyo ­rak­khi­ta­mānasāno</strong>ti. <strong>Guttindriyo</strong>ti so pac­ce­ka­sambud­dho cakkhunā rūpaṃ disvā na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Sotena saddaṃ sutvā … pe … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ manindriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjatīti— guttindriyo. <strong>­Rak­khi­ta­mānasāno</strong>ti gopita­mānasā­noti—guttindriyo ­rak­khi­ta­mānasāno.</p>
<p><a class="sc" id="269"></a><a class="ms" id="p_25Cn_1484"></a><strong>Anavassuto pariḍayhamāno</strong>ti vuttañhetaṃ āyasmatā ­mahā­mog­gallā­nena—“ avassu­ta­pariyā­yañca vo, āvuso, desessāmi anavas­suta­pariyā­yañca. Taṃ suṇātha, sādhukaṃ manasi karotha, bhāsissāmī”ti. “Evamāvuso”ti kho te bhikkhū āyasmato ­mahā­mog­gallā­nassa paccassosuṃ. Āyasmā <span class="var" title="mahāmoggalāno (mr)" id="note1122">mahāmoggallāno</span> etadavoca—</p>
<p><a class="sc" id="270"></a><a class="ms" id="p_25Cn_1485"></a>“Kathañcāvuso, avassuto hoti? Idhāvuso, bhikkhu cakkhunā rūpaṃ disvā piyarūpe rūpe adhimuccati, appiyarūpe rūpe byāpajjati, <span class="var" title="anupaṭ­ṭhita­kāyasati (s1-3, mr)" id="note1123">anupaṭ­ṭhita­kā­yassati</span> ca viharati parittacetaso. Tañca cetovimuttiṃ paññāvimuttiṃ yathābhūtaṃ nappajānāti, <span class="var" title="tattha ye (mr)" id="note1124">yatthassa</span> te uppannā pāpakā akusalā dhammā aparisesā nirujjhanti. Sotena saddaṃ sutvā … pe … manasā dhammaṃ viññāya piyarūpe dhamme adhimuccati, appiyarūpe dhamme byāpajjati, anupaṭ­ṭhita­kā­yassati ca viharati parittacetaso. Tañca cetovimuttiṃ paññāvimuttiṃ yathābhūtaṃ nappajānāti, yatthassa te uppannā pāpakā akusalā dhammā aparisesā nirujjhanti. Ayaṃ vuccatāvuso, bhikkhu avassuto cak­khu­viññeyyesu rūpesu … pe … avassuto manoviññeyyesu dhammesu. Evaṃ­vihāriñ­cā­vuso, bhikkhuṃ cakkhuto cepi naṃ māro upasaṅkamati, <span class="var" title="labhateva (s1-3, mr)" id="note1125">labhetheva</span> māro otāraṃ <span class="var" title="labhati (s1-3, mr)" id="note1126">labhetha</span> māro ārammaṇaṃ, sotato cepi naṃ … pe … manato cepi naṃ māro upasaṅkamati, labhetheva māro otāraṃ labhetha māro ārammaṇaṃ.</p>
<p><a class="sc" id="271"></a><a class="ms" id="p_25Cn_1486"></a>Seyyathāpi, āvuso, naḷāgāraṃ vā tiṇāgāraṃ vā sukkhaṃ <span class="var" title="kolāpaṃ (bj, s1-3)" id="note1127">koḷāpaṃ</span> terovassikaṃ. Puratthimāya cepi naṃ disāya puriso ādittāya tiṇukkāya upasaṅkameyya, labhetheva aggi otāraṃ labhetha aggi ārammaṇaṃ; pacchimāya cepi naṃ disāya … pe … uttarāya cepi naṃ disāya … dakkhiṇāya cepi naṃ disāya … <span class="var" title="heṭṭhimāya (bj, mr) | pacchato (s1-3)" id="note1128">heṭṭhimato</span> cepi naṃ disāya … <span class="var" title="uparimāya (bj, mr) | uparito (s1-3)" id="note1129">uparimato</span> cepi naṃ disāya … yato kutoci cepi naṃ puriso ādittāya tiṇukkāya upasaṅkameyya, labhetheva aggi otāraṃ labhetha aggi ārammaṇaṃ. Evameva kho, āvuso, evaṃvihāriṃ bhikkhuṃ cakkhuto cepi naṃ māro upasaṅkamati, labhetheva māro otāraṃ labhetha māro ārammaṇaṃ, sotato cepi naṃ … pe … manato cepi naṃ māro upasaṅkamati, labhetheva māro otāraṃ labhetha māro ārammaṇaṃ.</p>
<p><a class="sc" id="272"></a><a class="ms" id="p_25Cn_1487"></a>Evaṃ­vihāriñ­cā­vuso, bhikkhuṃ rūpā <span class="var" title="abhibhaṃsu (bj, mr) | abhibhaviṃsu (s1-3)" id="note1130">adhibhaṃsu</span>, na bhikkhu rūpe adhibhosi; saddā bhikkhuṃ adhibhaṃsu, na bhikkhu sadde adhibhosi; gandhā bhikkhuṃ adhibhaṃsu, na bhikkhu gandhe adhibhosi; rasā bhikkhuṃ adhibhaṃsu, na bhikkhu rase adhibhosi; phoṭṭhabbā bhikkhuṃ adhibhaṃsu, na bhikkhu phoṭṭhabbe adhibhosi; dhammā bhikkhuṃ adhibhaṃsu, na bhikkhu dhamme adhibhosi. Ayaṃ vuccatāvuso, bhikkhu rūpādhibhūto saddādhibhūto gandhādhibhūto rasādhibhūto ­phoṭṭhab­bā­dhi­bhūto dhammādhibhūto adhibhū anadhibhūto adhibhaṃsu naṃ pāpakā akusalā dhammā saṃkilesikā ponobhavikā sadarā dukkhavipākā āyatiṃ jāti­jarā­maraṇiyā. Evaṃ kho, āvuso, avassuto hoti.</p>
<p><a class="sc" id="273"></a><a class="ms" id="p_25Cn_1488"></a>Kathañcāvuso, anavassuto hoti? Idhāvuso, bhikkhu cakkhunā rūpaṃ disvā piyarūpe rūpe nādhimuccati, appiyarūpe rūpe na byāpajjati, upaṭṭhi­ta­kā­yassati ca viharati appamāṇacetaso. Tañca cetovimuttiṃ paññāvimuttiṃ yathābhūtaṃ pajānāti, yatthassa te uppannā pāpakā akusalā dhammā aparisesā nirujjhanti; sotena saddaṃ sutvā … pe … manasā dhammaṃ viññāya piyarūpe dhamme nādhimuccati, appiyarūpe dhamme na byāpajjati, upaṭṭhi­ta­kā­yassati ca viharati appamāṇacetaso. Tañca cetovimuttiṃ paññāvimuttiṃ yathābhūtaṃ pajānāti, yatthassa te uppannā pāpakā akusalā dhammā aparisesā nirujjhanti. Ayaṃ vuccatāvuso, bhikkhu anavassuto cak­khu­viññeyyesu rūpesu … pe … anavassuto manoviññeyyesu dhammesu. Evaṃ­vihāriñ­cā­vuso, bhikkhuṃ cakkhuto cepi naṃ māro upasaṅkamati, neva labhetha māro otāraṃ, na labhetha māro ārammaṇaṃ; sotato cepi naṃ … pe … manato cepi naṃ māro upasaṅkamati, neva labhetha māro otāraṃ, na labhetha māro ārammaṇaṃ.</p>
<p><a class="sc" id="274"></a><a class="ms" id="p_25Cn_1489"></a>Seyyathāpi, āvuso, kūṭāgārā vā <span class="var" title="santhāgārasālā (s1-3)" id="note1131">kūṭāgārasālā</span> vā bahalamattikā <span class="var" title="allāvalepanā (s1-3)" id="note1132">addāvalepanā</span> puratthimāya cepi naṃ disāya puriso ādittāya tiṇukkāya upasaṅkameyya, neva labhetha aggi otāraṃ, na labhetha aggi ārammaṇaṃ; pacchimāya cepi naṃ disāya … uttarāya cepi naṃ disāya … dakkhiṇāya cepi naṃ disāya … heṭṭhimato cepi naṃ disāya … uparimato cepi naṃ disāya … yato kutoci cepi naṃ puriso ādittāya tiṇukkāya upasaṅkameyya, neva labhetha aggi otāraṃ na labhetha aggi ārammaṇaṃ. Evameva kho, āvuso, evaṃvihāriṃ bhikkhuṃ cakkhuto cepi naṃ māro upasaṅkamati, neva labhetha māro otāraṃ na labhetha māro ārammaṇaṃ; sotato cepi naṃ … pe … manato cepi naṃ māro upasaṅkamati neva labhetha māro otāraṃ na labhetha māro ārammaṇaṃ.</p>
<p><a class="sc" id="275"></a><a class="ms" id="p_25Cn_1490"></a>Evaṃvihārī cāvuso, bhikkhu rūpe <span class="var" title="abhibhosi (bj, mr) | abhibhaviṃsu (s1-3)" id="note1133">adhibhosi</span>, na rūpā bhikkhuṃ adhibhaṃsu; sadde bhikkhu adhibhosi, na saddā bhikkhuṃ adhibhaṃsu; gandhe bhikkhu adhibhosi, na gandhā bhikkhuṃ adhibhaṃsu; rase bhikkhu adhibhosi, na rasā bhikkhuṃ adhibhaṃsu; phoṭṭhabbe bhikkhu adhibhosi, na phoṭṭhabbā bhikkhuṃ adhibhaṃsu; dhamme bhikkhu adhibhosi, na dhammā bhikkhuṃ adhibhaṃsu. Ayaṃ vuccatāvuso, bhikkhu rūpādhibhū saddādhibhū gandhādhibhū rasādhibhū ­phoṭṭhab­bā­dhibhū dhammādhibhū adhibhū <span class="var" title="anabhibhūto kehi ci kilesehi (bj, mr) | anabhibhūto tehi kilesehi (s1-3)" id="note1134">anadhibhūto</span>. Adhibhosi te pāpake akusale dhamme saṃkilesike ponobhavike sadare dukkhavipāke āyatiṃ jāti­jarā­maraṇiye. Evaṃ kho, āvuso, anavassuto hotī”ti—anavassuto.</p>
<p><a class="sc" id="276"></a><a class="ms" id="p_25Cn_1491"></a><strong>Apariḍayhamāno</strong>ti rāgajena pariḷāhena apariḍayhamāno, dosajena pariḷāhena apariḍayhamāno, mohajena pariḷāhena apari­ḍayha­mānoti—anavassuto apariḍayhamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="277"></a><a class="ms" id="p_25Cn_1492"></a>“Okkhittacakkhu na ca pādalolo,<br>
Guttindriyo ­rak­khi­ta­mānasāno;<br>
Anavassuto apariḍayhamāno,<br>
Eko care khag­ga­visāṇa­kappo”ti.</p>
<p><a class="sc" id="278"></a> <a class="ms" id="p_25Cn_1493"></a><a class="msdiv" id="msdiv150"></a><strong>Ohārayitvā gihibyañjanāni,</strong><br>
<strong>Sañchannapatto yathā <span class="var" title="pārichatto (^snp1.3#345 [Khag­ga­visāṇa­sutta])" id="note1136">pārichattako</span>;</strong><br>
<strong>Kāsāyavattho abhi­nikkha­mitvā,</strong><br>
<strong>Eko care khag­ga­visāṇa­kappo.</strong> (10)</p>
</blockquote>
<p><a class="sc" id="279"></a><a class="ms" id="p_25Cn_1494"></a><strong>Ohārayitvā gihibyañjanānī</strong>ti gihibyañjanāni vuccanti kesā ca massū ca … pe … dīghadasāni iti vā. <strong>Ohārayitvā gihibyañjanānī</strong>ti gihibyañjanāni oropayitvā samoropayitvā nikkhipitvā paṭippas­sam­bhit­vāti— ohārayitvā gihibyañjanāni.</p>
<p><a class="sc" id="280"></a><a class="ms" id="p_25Cn_1495"></a><strong>Sañchannapatto yathā pārichattako</strong>ti yathā so pārichattako koviḷāro <span class="var" title="sākha­patta­palāso (mr)" id="note1137">bahala­patta­palāso</span> <span class="var" title="saṇḍacchāyo (s1-3) | santacchāyo (mr)" id="note1138">sandacchāyo</span>, evameva so pac­ce­ka­sambud­dho pari­puṇṇa­patta­cīvara­dha­roti—sañchannapatto yathā pārichattako.</p>
<p><a class="sc" id="281"></a><a class="ms" id="p_25Cn_1496"></a><strong>Kāsāyavattho abhi­nikkha­mitvā</strong>ti so pac­ce­ka­sambud­dho sabbaṃ ­gharāvā­sa­pali­bodhaṃ chinditvā putta­dāra­pali­bodhaṃ chinditvā ñātipalibodhaṃ chinditvā mittā­macca­pali­bodhaṃ chinditvā sanni­dhi­pali­bodhaṃ chinditvā kesamassuṃ <span class="var" title="ohārayitvā (s1-3, mr)" id="note1139">ohāretvā</span> kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpetīti—kāsāyavattho abhi­nikkha­mitvā, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="282"></a><a class="ms" id="p_25Cn_1497"></a>“Ohārayitvā gihibyañjanāni,<br>
Sañchannapatto yathā pārichattako;<br>
Kāsāyavattho abhi­nikkha­mitvā,<br>
Eko care khag­ga­visāṇa­kappo”ti.</p>
</blockquote>
<p class="endsection"><a class="ms" id="p_25Cn_1498"></a>Tatiyo vaggo.</p>
<h2>4. Catutthavagga</h2>
<blockquote class="gatha">
<p><a class="sc" id="283"></a> <a class="pts" id="pts69"></a><a class="ms" id="p_25Cn_1499"></a><a class="msdiv" id="msdiv151"></a><strong>Rasesu gedhaṃ akaraṃ alolo,</strong><br>
<strong>Anaññaposī sapadānacārī;</strong><br>
<strong>Kule kule appaṭi­baddha­citto,</strong><br>
<strong>Eko care khag­ga­visāṇa­kappo.</strong> (1)</p>
</blockquote>
<p><a class="sc" id="284"></a><a class="ms" id="p_25Cn_1500"></a><strong>Rasesu gedhaṃ akaraṃ alolo</strong>ti. <strong>Raso</strong>ti mūlaraso khandharaso tacaraso pattaraso puppharaso phalaraso, ambilaṃ madhuraṃ tittakaṃ kaṭukaṃ loṇikaṃ khārikaṃ <span class="var" title="lapilaṃ (bj) | lambilaṃ (s1-3, mr)" id="note1142">lambikaṃ</span> kasāvo sādu asādu sītaṃ uṇhaṃ. Santeke samaṇabrāhmaṇā rasagiddhā. Te jivhaggena rasaggāni pariyesantā āhiṇḍanti. Te ambilaṃ labhitvā anambilaṃ pariyesanti, anambilaṃ labhitvā ambilaṃ pariyesanti; madhuraṃ labhitvā amadhuraṃ pariyesanti, amadhuraṃ labhitvā madhuraṃ pariyesanti; tittakaṃ labhitvā atittakaṃ pariyesanti, atittakaṃ labhitvā tittakaṃ pariyesanti; kaṭukaṃ labhitvā akuṭakaṃ pariyesanti, akuṭakaṃ labhitvā kaṭukaṃ pariyesanti; loṇikaṃ labhitvā aloṇikaṃ pariyesanti, aloṇikaṃ labhitvā loṇikaṃ pariyesanti; khārikaṃ labhitvā akhārikaṃ pariyesanti, akhārikaṃ labhitvā khārikaṃ pariyesanti; kasāvaṃ labhitvā akasāvaṃ pariyesanti, akasāvaṃ labhitvā kasāvaṃ pariyesanti; lambikaṃ labhitvā alambikaṃ pariyesanti, alambikaṃ labhitvā lambikaṃ pariyesanti; sāduṃ labhitvā asāduṃ pariyesanti, asāduṃ labhitvā sāduṃ pariyesanti; sītaṃ labhitvā uṇhaṃ pariyesanti, uṇhaṃ labhitvā sītaṃ pariyesanti. Te yaṃ yaṃ labhanti tena tena na tussanti, aparāparaṃ pariyesanti. Manāpikesu rasesu rattā giddhā gathitā mucchitā ajjhosannā laggā laggitā palibuddhā. Sā rasataṇhā tassa pac­ce­ka­sambud­dhassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā so pac­ce­ka­sambud­dho paṭisaṅkhā yoniso āhāraṃ āhāreti—“neva davāya na madāya na maṇḍanāya na vibhūsanāya; yāvadeva imassa kāyassa ṭhitiyā yāpanāya vihiṃ­sū­para­tiyā brahma­cari­yā­nuggahāya. Iti purāṇañca vedanaṃ paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā ca phāsuvihāro cā”ti.</p>
<p><a class="sc" id="285"></a><a class="ms" id="p_25Cn_1501"></a>Yathā vaṇaṃ ālimpeyya yāvadeva <span class="var" title="ropanatthāya (bj, s1-3)" id="note1143">āruhaṇatthāya</span>, yathā vā akkhaṃ abbhañjeyya yāvadeva bhārassa nittha­raṇat­thāya, yathā puttamaṃsaṃ āhāraṃ āhareyya yāvadeva kantārassa nittha­raṇat­thāya; evameva so pac­ce­ka­sambud­dho paṭisaṅkhā yoniso āhāraṃ āhāreti—“neva davāya na madāya na maṇḍanāya na vibhūsanāya; yāvadeva imassa kāyassa ṭhitiyā yāpanāya vihiṃ­sū­para­tiyā brahma­cari­yā­nuggahāya. Iti purāṇañca vedanaṃ paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā ca phāsuvihāro cā”ti. Rasataṇhāya ārato virato paṭivirato nikkhanto nissaṭo vippamutto visaññutto vimariyā­di­ka­tena cetasā viharatīti— rasesu gedhaṃ akaraṃ.</p>
<p><a class="sc" id="286"></a><a class="ms" id="p_25Cn_1502"></a><strong>Alolo</strong>ti <strong>loluppaṃ</strong> vuccati taṇhā. Yo rāgo sārāgo … pe … abhijjhā lobho akusalamūlaṃ. Sā loluppā taṇhā tassa pac­ce­ka­sambud­dhassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā pac­ce­ka­sambud­dho aloloti—rasesu gedhaṃ akaraṃ alolo.</p>
<p><a class="sc" id="287"></a><a class="ms" id="p_25Cn_1503"></a><strong>Anaññaposī sapadānacārī</strong>ti <strong>anaññaposī</strong>ti so pac­ce­ka­sambud­dho attānaññeva poseti, na paranti.</p>
<blockquote class="gatha">
<p><a class="sc" id="288"></a> <a class="ms" id="p_25Cn_1504"></a>Anañña­posi­maññātaṃ,<br>
<span class="var" title="sāresu supatiṭṭhitaṃ (s1-3, mr)" id="note1145">dantaṃ sāre patiṭṭhitaṃ</span>;<br>
Khīṇāsavaṃ vantadosaṃ,<br>
tamahaṃ brūmi brāhmaṇanti.</p>
</blockquote>
<p><a class="sc" id="289"></a><a class="ms" id="p_25Cn_1505"></a><strong>Anaññaposī sapadānacārī</strong>ti so pac­ce­ka­sambud­dho <span class="var" title="pubban­ha­samayaṃ (mr)" id="note1146">pubbaṇ­ha­samayaṃ</span> nivāsetvā patta­cīvara­mādāya gāmaṃ vā nigamaṃ vā piṇḍāya pavisati rakkhiteneva kāyena rakkhitāya vācāya rakkhitena cittena upaṭṭhitāya satiyā saṃvutehi indriyehi. Okkhittacakkhu iriyā­patha­sam­panno kulā kulaṃ anatikkamanto piṇḍāya caratīti—anaññaposī sapadānacārī.</p>
<p><a class="sc" id="290"></a><a class="ms" id="p_25Cn_1506"></a><strong>Kule kule appaṭi­baddha­citto</strong>ti dvīhi kāraṇehi paṭi­baddha­citto hoti—attānaṃ vā nīcaṃ ṭhapento paraṃ uccaṃ ṭhapento paṭi­baddha­citto hoti, attānaṃ vā uccaṃ ṭhapento paraṃ nīcaṃ ṭhapento paṭi­baddha­citto hoti. Kathaṃ attānaṃ nīcaṃ ṭhapento paraṃ uccaṃ ṭhapento paṭi­baddha­citto hoti? “Tumhe me bahūpakārā, ahaṃ tumhe nissāya labhāmi cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ. Yampi me aññe dātuṃ vā kātuṃ vā maññanti tumhe nissāya tumhe passantā. Yampi me porāṇaṃ mātāpettikaṃ nāmagottaṃ tampi me antarahitaṃ tumhehi ahaṃ ñāyāmi—‘asukassa kulupako, asukāya kulupako’”ti. Evaṃ attānaṃ nīcaṃ ṭhapento paraṃ uccaṃ ṭhapento paṭi­baddha­citto hoti.</p>
<p><a class="sc" id="291"></a><a class="ms" id="p_25Cn_1507"></a>Kathaṃ attānaṃ uccaṃ ṭhapento paraṃ nīcaṃ ṭhapento paṭi­baddha­citto hoti? “Ahaṃ tumhākaṃ bahūpakāro, tumhe maṃ āgamma buddhaṃ saraṇaṃ gatā dhammaṃ saraṇaṃ gatā saṃghaṃ saraṇaṃ gatā, pāṇātipātā paṭiviratā, adinnādānā paṭiviratā, kāmesu­micchā­cārā paṭiviratā, musāvādā paṭiviratā, surā­meraya­majja­pa­mā­daṭṭhānā paṭiviratā, tumhākaṃ ahaṃ uddesaṃ demi paripucchaṃ demi uposathaṃ ācikkhāmi navakammaṃ adhiṭṭhāmi; atha ca pana tumhe maṃ ujjhitvā aññe sakkarotha garuṃ karotha mānetha pūjethā”ti. Evaṃ attānaṃ uccaṃ ṭhapento paraṃ nīcaṃ ṭhapento paṭi­baddha­citto hoti.</p>
<p><a class="sc" id="292"></a><a class="ms" id="p_25Cn_1508"></a><strong>Kule kule appaṭi­baddha­citto</strong>ti so pac­ce­ka­sambud­dho kula­pali­bo­dhena appaṭi­baddha­citto hoti, gaṇa­pali­bo­dhena appaṭi­baddha­citto hoti, āvāsa­pali­bo­dhena appaṭi­baddha­citto hoti, cīvara­pali­bo­dhena appaṭi­baddha­citto hoti, piṇḍa­pāta­pali­bo­dhena appaṭi­baddha­citto hoti, senāsa­na­pali­bo­dhena appaṭi­baddha­citto hoti, gilāna­pac­ca­ya­bhesaj­ja­parik­khā­ra­pali­bo­dhena appaṭi­baddha­citto hotīti—kule kule appaṭi­baddha­citto hoti, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="293"></a><a class="ms" id="p_25Cn_1509"></a>“Rasesu gedhaṃ akaraṃ alolo,<br>
Anaññaposī sapadānacārī;<br>
Kule kule appaṭi­baddha­citto,<br>
Eko care khag­ga­visāṇa­kappo”ti.</p>
<p><a class="sc" id="294"></a> <a class="ms" id="p_25Cn_1510"></a><a class="msdiv" id="msdiv152"></a><strong>Pahāya pañcāvaraṇāni cetaso,</strong><br>
<strong>Upakkilese byapanujja sabbe;</strong><br>
<strong>Anissito <span class="var" title="chetvā (s1-3, pts1, mr)" id="note1149">chetva</span> <span class="var" title="snehadosaṃ (s1-3, mr)" id="note1150">sinehadosaṃ</span></strong>,<br>
<strong>Eko care khag­ga­visāṇa­kappo.</strong> (2)</p>
</blockquote>
<p><a class="sc" id="295"></a><a class="ms" id="p_25Cn_1511"></a><strong>Pahāya pañcāvaraṇāni cetaso</strong>ti so pac­ce­ka­sambud­dho kāmacchan­da­nīvara­ṇaṃ pahāya pajahitvā vinodetvā byantīkaritvā anabhāvaṃ gametvā, ­byāpā­da­nīvara­ṇaṃ … thina­middha­nīvara­ṇaṃ … uddhac­ca­kukkuc­ca­nīvara­ṇaṃ … vici­kicchā­nīvara­ṇaṃ pahāya pajahitvā vinodetvā byantīkaritvā anabhāvaṃ gametvā vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharatīti—pahāya pañcāvaraṇāni cetaso.</p>
<p><a class="sc" id="296"></a><a class="ms" id="p_25Cn_1512"></a><strong>Upakkilese byapanujja sabbe</strong>ti rāgo cittassa upakkileso, doso cittassa upakkileso, moho cittassa upakkileso, kodho … upanāho … pe … sab­bā­kusa­lā­bhi­saṅ­khārā cittassa upakkilesā. <strong>Upakkilese byapanujja sabbe</strong>ti sabbe cittassa upakkilese byapanujja panuditvā pajahitvā vinodetvā byantīkaritvā anabhāvaṃ gametvāti—upakkilese byapanujja sabbe.</p>
<p><a class="sc" id="297"></a><a class="ms" id="p_25Cn_1513"></a><strong>Anissito chetva sinehadosan</strong>ti. <strong>Anissito</strong>ti dve nissayā—taṇhānissayo ca diṭṭhinissayo ca … pe … ayaṃ taṇhānissayo … pe … ayaṃ diṭṭhinissayo. <strong>Sineho</strong>ti dve snehā—taṇhāsneho ca diṭṭhisneho ca … pe … ayaṃ taṇhāsneho … pe … ayaṃ diṭṭhisneho. <strong>Doso</strong>ti yo cittassa āghāto paṭighāto paṭighaṃ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṃ doso dussanā dussitattaṃ byāpatti byāpajjanā byāpajjitattaṃ caṇḍikkaṃ asuropo anattamanatā cittassa. <strong>Anissito chetva sinehadosan</strong>ti so pac­ce­ka­sambud­dho taṇhāsnehañca diṭṭhisnehañca dosañca chetvā ucchinditvā samucchinditvā pajahitvā vinodetvā byantīkaritvā anabhāvaṃ gametvā cakkhuṃ anissito, sotaṃ anissito … pe … diṭṭha­suta­mu­taviñ­ñātabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyā­di­ka­tena cetasā viharatīti—anissito chetva sinehadosaṃ, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="298"></a><a class="ms" id="p_25Cn_1514"></a>“Pahāya pañcāvaraṇāni cetaso,<br>
Upakkilese byapanujja sabbe;<br>
Anissito chetva sinehadosaṃ,<br>
Eko care khag­ga­visāṇa­kappo”ti.</p>
<p><a class="sc" id="299"></a> <a class="ms" id="p_25Cn_1515"></a><a class="msdiv" id="msdiv153"></a><strong>Vipiṭṭhi­kat­vāna sukhaṃ dukhañca,</strong><br>
<strong>Pubbeva ca somanas­sa­do­manas­saṃ;</strong><br>
<strong>Laddhā­nupekkhaṃ samathaṃ visuddhaṃ,</strong><br>
<strong>Eko care khag­ga­visāṇa­kappo.</strong> (3)</p>
</blockquote>
<p><a class="sc" id="300"></a><a class="ms" id="p_25Cn_1516"></a><strong>Vipiṭṭhi­kat­vāna sukhaṃ dukhañca, pubbeva ca somanas­sa­do­manas­san</strong>ti so pac­ce­ka­sambud­dho sukhassa ca pahānā dukkhassa ca pahānā pubbeva somanas­sa­do­manas­sā­naṃ atthaṅgamā aduk­kha­ma­su­khaṃ upekkhā­sati­pāri­suddhiṃ catutthaṃ jhānaṃ upasampajja viharatīti—vipiṭṭhi­kat­vāna sukhaṃ dukhañca, pubbeva ca somanas­sa­do­manas­saṃ.</p>
<p><a class="sc" id="301"></a><a class="ms" id="p_25Cn_1517"></a><strong>Laddhā­nupekkhaṃ samathaṃ visuddhan</strong>ti. <strong>Upekkhā</strong>ti yā catutthajjhāne upekkhā upekkhanā ajjhupekkhanā <span class="var" title="cittasamatho (bj)" id="note1153">cittasamatā</span> <span class="var" title="citta­passad­dhatā (bj) | cittassa passaddhatā (s1-3) | cittavisaṭatā (mr)" id="note1154">cittap­passad­dhatā</span> majjhattatā cittassa. <strong>Samatho</strong>ti yā cittassa ṭhiti saṇṭhiti avaṭṭhiti <span class="var" title="avisaṃhāro (mr)" id="note1156">avisāhāro</span> avikkhepo <span class="var" title="avi­saṃha­ṭa­mānasatā (mr)" id="note1157">avi­sāha­ṭa­mānasatā</span> samatho samādhindriyaṃ samādhibalaṃ sammāsamādhi; catutthajjhāne upekkhā ca samatho ca suddhā honti visuddhā pariyodātā anaṅgaṇā viga­tū­pak­kilesā mudubhūtā kammaniyā ṭhitā āneñjappattā. <strong>Laddhā­nupekkhaṃ samathaṃ visuddhan</strong>ti catut­thaj­jhānaṃ upekkhañca samathañca laddhā labhitvā vinditvā paṭilabhitvāti—laddhā­nupekkhaṃ samathaṃ visuddhaṃ, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="302"></a><a class="ms" id="p_25Cn_1518"></a>“Vipiṭṭhi­kat­vāna sukhaṃ dukhañca,<br>
Pubbeva ca somanas­sa­do­manas­saṃ;<br>
Laddhā­nupekkhaṃ samathaṃ visuddhaṃ,<br>
Eko care khag­ga­visāṇa­kappo”ti.</p>
<p><a class="sc" id="303"></a> <a class="pts" id="pts70"></a><a class="ms" id="p_25Cn_1519"></a><a class="msdiv" id="msdiv154"></a><strong>Āraddhaviriyo paramat­tha­pattiyā,</strong><br>
<strong>Alīnacitto akusītavutti;</strong><br>
<strong>Daḷhanikkamo thāma­balū­papanno,</strong><br>
<strong>Eko care khag­ga­visāṇa­kappo.</strong> (4)</p>
</blockquote>
<p><a class="sc" id="304"></a><a class="ms" id="p_25Cn_1520"></a><strong>Āraddhaviriyo paramat­tha­pattiyā</strong>ti <strong>paramatthaṃ</strong> vuccati amataṃ nibbānaṃ. Yo so sabba­saṅ­khā­ra­sama­tho sabbū­padhipa­ṭi­nissaggo taṇhakkhayo virāgo nirodho nibbānaṃ. Paramatthassa pattiyā lābhāya paṭilābhāya adhigamāya <span class="var" title="phusanāya (bj, s1-3)" id="note1159">phassanāya</span> sacchikiriyāya āraddhavīriyo viharati akusalānaṃ dhammānaṃ pahānāya kusalānaṃ dhammānaṃ sampadāya <span class="var" title="thāmasā (mr)" id="note1160">thāmavā</span> daḷhaparakkamo anikkhit­ta­dhuro kusalesu dhammesūti—āraddhaviriyo paramat­tha­pattiyā.</p>
<p><a class="sc" id="305"></a><a class="ms" id="p_25Cn_1521"></a><strong>Alīnacitto akusītavuttī</strong>ti so pac­ce­ka­sambud­dho anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya … pe … anuppannānaṃ kusalānaṃ dhammānaṃ uppādāya … pe … uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya <span class="var" title="bhāva­nā­pāri­pūriyā (s1-3)" id="note1161">bhāvanāya pāripūriyā</span> chandaṃ janeti vāyamati vīriyaṃ ārabhati cittaṃ paggaṇhāti padahatīti—evaṃ alīnacitto akusītavutti.</p>
<p><a class="sc" id="306"></a><a class="ms" id="p_25Cn_1522"></a>Atha vā “ kāmaṃ taco ca <span class="var" title="nahāru (bj) | nhārū (s1-3)" id="note1163">nhāru</span> ca aṭṭhi ca <span class="var" title="avasussatu (s1-3)" id="note1164">avasissatu</span>, sarīre upassussatu maṃsalohitaṃ, yaṃ taṃ purisathāmena purisabalena purisavīriyena purisa­pa­rakka­mena pattabbaṃ na taṃ apāpuṇitvā <span class="var" title="viriyassa santhānaṃ (bj) | viriyassa ṭhānaṃ (s1-3)" id="note1165">vīriyassa saṇṭhānaṃ</span> bhavissatī”ti cittaṃ paggaṇhāti padahati. Evampi alīnacitto akusītavutti.</p>
<blockquote class="gatha">
<p><a class="sc" id="307"></a> <a class="ms" id="p_25Cn_1523"></a>Nāsissaṃ na pivissāmi,<br>
vihārato na nikkhame;<br>
Napi passaṃ nipātessaṃ,<br>
taṇhāsalle anūhateti.</p>
</blockquote>
<p><a class="sc" id="308"></a><a class="ms" id="p_25Cn_1524"></a>Cittaṃ paggaṇhāti padahati. Evampi alīnacitto akusītavutti.</p>
<p><a class="sc" id="309"></a><a class="ms" id="p_25Cn_1525"></a>“Na tāvāhaṃ imaṃ pallaṅkaṃ bhindissāmi yāva me na anupādāya āsavehi cittaṃ vimuccissatī”ti cittaṃ paggaṇhāti padahati. Evampi alīnacitto akusītavutti.</p>
<p><a class="sc" id="310"></a><a class="ms" id="p_25Cn_1526"></a>“Na tāvāhaṃ imamhā āsanā vuṭṭhahissāmi yāva me na anupādāya āsavehi cittaṃ vimuccissatī”ti cittaṃ paggaṇhāti padahati. Evampi alīnacitto akusītavutti.</p>
<p><a class="sc" id="311"></a><a class="ms" id="p_25Cn_1527"></a>“Na tāvāhaṃ imamhā caṅkamā orohissāmi … pe … vihārā nikkhamissāmi … aḍḍhayogā nikkhamissāmi … pāsādā nikkhamissāmi … hammiyā nikkhamissāmi … guhāya nikkhamissāmi … leṇā nikkhamissāmi … kuṭiyā nikkhamissāmi … kūṭāgārā nikkhamissāmi … aṭṭā nikkhamissāmi … māḷā nikkhamissāmi … uddaṇḍā nikkhamissāmi … upaṭṭhā­na­sālāya nikkhamissāmi … maṇḍapā nikkhamissāmi … rukkhamūlā nikkhamissāmi yāva me na anupādāya āsavehi cittaṃ vimuccissatī”ti cittaṃ paggaṇhāti padahati. Evampi alīnacitto akusītavutti.</p>
<p><a class="sc" id="312"></a> <a class="ms" id="p_25Cn_1528"></a>“Imasmiṃyeva <span class="var" title="pubbaṇ­ha­samayaṃ (mr)" id="note1168">pubbaṇhasamaye</span> ariyadhammaṃ āharissāmi samāharissāmi adhi­gacchis­sāmi phassayissāmi ­sacchi­karis­sāmī”ti cittaṃ paggaṇhāti padahati. Evampi alīnacitto akusītavutti. “Imasmiṃyeva majjhan­hi­kasamaye … pe … sāyanhasamaye … pe … purebhattaṃ … pacchābhattaṃ … purimayāmaṃ … majjhimayāmaṃ … pacchimayāmaṃ … kāḷe … juṇhe … vasse … hemante … gimhe … purime vayokhandhe … majjhime vayokhandhe … pacchime vayokhandhe ariyadhammaṃ āharissāmi samāharissāmi adhi­gacchis­sāmi phassayissāmi ­sacchi­karis­sāmī”ti cittaṃ paggaṇhāti padahati. Evampi alīnacitto akusītavutti.</p>
<p><a class="sc" id="313"></a><a class="ms" id="p_25Cn_1529"></a><strong>Daḷhanikkamo thāma­balū­papanno</strong>ti so pac­ce­ka­sambud­dho daḷhasamādāno ahosi kusalesu dhammesu avaṭṭhi­ta­sa­mādāno kāyasucarite vacīsucarite manosucarite dānasaṃvibhāge sīlasamādāne uposathupavāse <span class="var" title="metteyyatāya (s1-3, mr)" id="note1169">matteyyatāya</span> petteyyatāya sāmaññatāya brahmaññatāya kule­jeṭṭhā­pacāyi­tāya aññata­rañ­ñata­resu adhikusalesu dhammesūti—daḷhanikkamo. <strong>Thāma­balū­papanno</strong>ti so pac­ce­ka­sambud­dho thāmena ca balena ca vīriyena ca parakkamena ca paññāya ca upeto hoti samupeto upāgato samupāgato upapanno samupapanno samannāgatoti— daḷhanikkamo thāma­balū­papanno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="314"></a><a class="ms" id="p_25Cn_1530"></a>“Āraddhaviriyo paramat­tha­pattiyā,<br>
Alīnacitto akusītavutti;<br>
Daḷhanikkamo thāma­balū­papanno,<br>
Eko care khag­ga­visāṇa­kappo”ti.</p>
<p><a class="sc" id="315"></a> <a class="ms" id="p_25Cn_1531"></a><a class="msdiv" id="msdiv155"></a><strong>Paṭisallānaṃ jhāna­mariñ­camāno,</strong><br>
<strong>Dhammesu niccaṃ anudhammacārī;</strong><br>
<strong>Ādīnavaṃ sammasitā bhavesu,</strong><br>
<strong>Eko care khag­ga­visāṇa­kappo.</strong> (5)</p>
</blockquote>
<p><a class="sc" id="316"></a><a class="ms" id="p_25Cn_1532"></a><strong>Paṭisallānaṃ jhāna­mariñ­camāno</strong>ti so pac­ce­ka­sambud­dho paṭi­sallā­nā­rāmo hoti paṭi­sallā­na­rato ajjhattaṃ cetosa­matha­manu­yutto anirā­kataj­jhāno vipassanāya samannāgato brūhetā suññāgāraṃ jhāyī jhānarato ekatta­manu­yutto sadat­tha­garu­koti paṭisallānaṃ. <strong>Jhāna­mariñ­camāno</strong>ti so pac­ce­ka­sambud­dho dvīhi kāraṇehi jhānaṃ na riñcati—anuppannassa vā paṭhamassa jhānassa uppādāya yutto payutto saṃyutto āyutto samāyutto, anuppannassa vā dutiyassa jhānassa … pe … anuppannassa vā tatiyassa jhānassa … anuppannassa vā catutthassa jhānassa uppādāya yutto payutto saṃyutto āyutto samāyuttoti—evampi jhānaṃ na riñcati.</p>
<p><a class="sc" id="317"></a><a class="ms" id="p_25Cn_1533"></a>Atha vā uppannaṃ vā paṭhamaṃ jhānaṃ āsevati bhāveti bahulīkaroti, uppannaṃ vā dutiyaṃ jhānaṃ … pe … uppannaṃ vā tatiyaṃ jhānaṃ … uppannaṃ vā catutthaṃ jhānaṃ āsevati bhāveti bahulīkaroti. Evampi jhānaṃ na riñcatīti—paṭisallānaṃ jhāna­mariñ­camāno.</p>
<p><a class="sc" id="318"></a><a class="ms" id="p_25Cn_1534"></a><strong>Dhammesu niccaṃ anudhammacārī</strong>ti dhammā vuccanti cattāro satipaṭṭhānā … pe … ariyo aṭṭhaṅgiko maggo. Katame anudhammā? <span class="var" title="sammāpaṭipadā anu­loma­paṭi­padā (bj, s1-3)" id="note1171">Sammāpaṭipadā</span> apac­canī­ka­paṭi­padā anvat­tha­paṭi­padā dhammā­nu­dhamma­paṭi­padā sīlesu paripūrakāritā indriyesu guttadvāratā bhojane mattaññutā jāgariyānuyogo sati­sam­pajañ­ñaṃ—ime vuccanti anudhammā. <strong>Dhammesu niccaṃ anudhammacārī</strong>ti dhammesu niccakālaṃ dhuvakālaṃ satataṃ samitaṃ avokiṇṇaṃ poṅkhā­nu­poṅkhaṃ <span class="var" title="udakomikajātaṃ (bj) | udakummijātaṃ (s1-3) | uda­kummi­kajā­taṃ (mr)" id="note1173">udakūmikajātaṃ</span></p>
<p><a class="sc" id="319"></a><a class="ms" id="p_25Cn_1535"></a>Avīci­santa­ti­sahitaṃ phassitaṃ purebhattaṃ pacchābhattaṃ purimayāmaṃ majjhimayāmaṃ pacchimayāmaṃ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandhe carati viharati iriyati vatteti pāleti yapeti yāpetīti—dhammesu niccaṃ anudhammacārī.</p>
<p><a class="sc" id="320"></a><a class="ms" id="p_25Cn_1536"></a><strong>Ādīnavaṃ sammasitā bhavesū</strong>ti “sabbe saṅkhārā aniccā”ti ādīnavaṃ sammasitā bhavesu, “sabbe saṅkhārā dukkhā”ti … pe … “sabbe dhammā anattā”ti … pe … “yaṃ kiñci samuda­ya­dhammaṃ, sabbaṃ taṃ nirodhadhamman”ti ādīnavaṃ sammasitā bhavesūti—ādīnavaṃ sammasitā bhavesu, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="321"></a><a class="ms" id="p_25Cn_1537"></a>“Paṭisallānaṃ jhāna­mariñ­camāno,<br>
Dhammesu niccaṃ anudhammacārī;<br>
Ādīnavaṃ sammasitā bhavesu,<br>
Eko care khag­ga­visāṇa­kappo”ti.</p>
<p><a class="sc" id="322"></a> <a class="ms" id="p_25Cn_1538"></a><a class="msdiv" id="msdiv156"></a><strong>Taṇhakkhayaṃ pattha­ya­mappa­matto,</strong><br>
<strong><span class="var" title="anelamūgo (s1-3, pts1, mr)" id="note1175">Aneḷamūgo</span> sutavā satīmā;</strong><br>
<strong>Saṅkhātadhammo niyato padhānavā,</strong><br>
<strong>Eko care khag­ga­visāṇa­kappo.</strong> (6)</p>
</blockquote>
<p><a class="sc" id="323"></a><a class="ms" id="p_25Cn_1539"></a><strong>Taṇhakkhayaṃ pattha­ya­mappa­matto</strong>ti. <strong>Taṇhā</strong>ti rūpataṇhā … pe … dhammataṇhā. <strong>Taṇhakkhayan</strong>ti rāgakkhayaṃ dosakkhayaṃ mohakkhayaṃ gatikkhayaṃ upapat­tik­kha­yaṃ paṭi­sandhik­kha­yaṃ bhavakkhayaṃ saṃsārakkhayaṃ vaṭṭakkhayaṃ patthayanto icchanto sādiyanto pihayanto abhijappantoti—taṇhakkhayaṃ patthayaṃ. <strong>Appamatto</strong>ti so pac­ce­ka­sambud­dho sakkaccakārī sātaccakārī … pe … appamādo kusalesu dhammesūti—taṇhakkhayaṃ pattha­ya­mappa­matto.</p>
<p><a class="sc" id="324"></a><a class="ms" id="p_25Cn_1540"></a><strong>Aneḷamūgo sutavā satīmā</strong>ti. <strong>Aneḷamūgo</strong>ti so pac­ce­ka­sambud­dho paṇḍito paññavā buddhimā ñāṇī vibhāvī medhāvī. <strong>Sutavā</strong>ti so pac­ce­ka­sambud­dho bahussuto hoti sutadharo sutasannicayo. Ye te dhammā ādikalyāṇā majjhekalyāṇā pari­yosāna­kal­yāṇā sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā mana­sānu­pekkhitā diṭṭhiyā suppaṭividdhā. <strong>Satīmā</strong>ti so pac­ce­ka­sambud­dho satimā hoti paramena satinepakkena samannāgatattā cirakatampi cirabhāsitampi saritā anussaritāti—aneḷamūgo sutavā satīmā.</p>
<p><a class="sc" id="325"></a><a class="ms" id="p_25Cn_1541"></a><strong>Saṅkhātadhammo niyato padhānavā</strong>ti saṅkhātadhammo vuccati ñāṇaṃ. Yā paññā pajānanā … pe … amoho dhammavicayo sammādiṭṭhi. <strong>Saṅkhātadhammo</strong>ti so pac­ce­ka­sambud­dho saṅkhātadhammo ñātadhammo tulitadhammo tīritadhammo vibhūtadhammo ­vibhā­vi­ta­dhammo “sabbe saṅkhārā aniccā”ti saṅkhātadhammo … pe … “yaṃ kiñci samuda­ya­dhammaṃ sabbaṃ taṃ nirodhadhamman”ti saṅkhātadhammo ñātadhammo tulitadhammo tīritadhammo vibhūtadhammo ­vibhā­vi­ta­dhammo. Atha vā tassa pac­ce­ka­sambud­dhassa ca khandhā saṃkhittā dhātuyo saṃkhittā āyatanāni saṃkhittāni gatiyo saṃkhittā upapattiyo saṃkhittā paṭisandhiyo saṃkhittā bhavā saṃkhittā saṃsārā saṃkhittā vaṭṭā saṃkhittā. Atha vā so pac­ce­ka­sambud­dho khan­dha­pariyante ṭhito dhātupariyante ṭhito āyata­na­pariyante ṭhito gatipariyante ṭhito upapat­ti­pariyante ṭhito paṭi­sandhi­pariyante ṭhito bhavapariyante ṭhito ­saṃsā­ra­pariyante ṭhito vaṭṭapariyante ṭhito saṅ­khā­ra­pariyante ṭhito <span class="var" title="antime bhave (mr)" id="note1177">antimabhave</span> ṭhito antima­samus­saye ṭhito antima­deha­dharo pac­ce­ka­sambud­dho.</p>
<blockquote class="gatha">
<p><a class="sc" id="326"></a><a class="ms" id="p_25Cn_1542"></a>Tassāyaṃ pacchimako bhavo,<br>
carimoyaṃ samussayo;<br>
<span class="var" title="jāti­jarā­maraṇa­saṃsāro (s1-3)" id="note1178">Jāti­maraṇa­saṃsāro</span>,<br>
natthi tassa punabbhavoti.</p>
</blockquote>
<p><a class="sc" id="327"></a><a class="ms" id="p_25Cn_1543"></a>Taṃkāraṇā pac­ce­ka­sambud­dho saṅkhātadhammo. <strong>Niyato</strong>ti niyāmā vuccanti cattāro ariyamaggā. Catūhi ariyamaggehi samannāgatoti niyato. Niyāmaṃ patto sampatto adhigato phassito sacchikato patto niyāmaṃ. <strong>Padhānavā</strong>ti padhānaṃ vuccati vīriyaṃ. So cetaso vīriyārambho nikkamo parakkamo uyyāmo vāyāmo ussāho ussoḷhī thāmo dhiti asi­thi­la­pa­rakkamo anikkhit­tac­chandatā anikkhit­ta­dhuratā dhura­sam­paggāho vīriyaṃ vīriyindriyaṃ vīriyabalaṃ sammāvāyāmo. So pac­ce­ka­sambud­dho iminā padhānena upeto samupeto upāgato samupāgato upapanno samupapanno samannāgato. Tasmā so pac­ce­ka­sambud­dho padhānavāti—saṅkhātadhammo niyato padhānavā, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="328"></a><a class="ms" id="p_25Cn_1544"></a>“Taṇhakkhayaṃ pattha­ya­mappa­matto,<br>
Aneḷamūgo sutavā satīmā;<br>
Saṅkhātadhammo niyato padhānavā,<br>
Eko care khag­ga­visāṇa­kappo”ti.</p>
<p><a class="sc" id="329"></a> <a class="pts" id="pts71"></a><a class="ms" id="p_25Cn_1545"></a><a class="msdiv" id="msdiv157"></a><strong>Sīhova saddesu asantasanto,</strong><br>
<strong>Vātova jālamhi asajjamāno;</strong><br>
<strong>Padumaṃva toyena <span class="var" title="alippamāno (bj, pts1 ^snp1.3#352 [Khag­ga­visāṇa­sutta])" id="note1180">alimpamāno</span></strong>,<br>
<strong>Eko care khag­ga­visāṇa­kappo.</strong> (7)</p>
</blockquote>
<p><a class="sc" id="330"></a><a class="ms" id="p_25Cn_1546"></a><strong>Sīhova saddesu asantasanto</strong>ti yathā sīho migarājā saddesu asantāsī aparisantāsī anutrāsī anubbiggo <span class="var" title="anussukī (s1-3)" id="note1181">anussaṅkī</span> anutrāso abhīrū acchambhī anutrāsī apalāyī, pac­ce­ka­sambud­dhopi saddesu asantāsī aparisantāsī anutrāsī anubbiggo anussaṅkī anutrāso abhīrū acchambhī anutrāsī apalāyī pahīna­bhaya­bhe­ravo vigata­loma­haṃso viharatīti— sīhova saddesu asantasanto.</p>
<p><a class="sc" id="331"></a><a class="ms" id="p_25Cn_1547"></a><strong>Vātova jālamhi asajjamāno</strong>ti. <strong>Vāto</strong>ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā <span class="var" title="adhimattā vātā kāḷavātā (bj) | adhimattā vātā kālavātā (s1-3)" id="note1183">adhimattā vātā</span> verambhavātā <span class="var" title="pakkhivātā (s1-3)" id="note1184">pakkhavātā</span> supaṇṇavātā tālapaṇṇavātā vidhūpanavātā. Jālaṃ vuccati suttajālaṃ. Yathā vāto jālamhi na sajjati na gaṇhāti na bajjhati na palibajjhati, evameva dve jālā— taṇhājālañca diṭṭhijālañca … pe … idaṃ taṇhājālaṃ … pe … idaṃ diṭṭhijālaṃ. Tassa pac­ce­ka­sambud­dhassa taṇhājālaṃ pahīnaṃ diṭṭhijālaṃ paṭinissaṭṭhaṃ, taṇhājālassa pahīnattā diṭṭhijālassa paṭi­nissaṭ­ṭhattā so pac­ce­ka­sambud­dho rūpe na sajjati sadde na sajjati … pe … diṭṭha­suta­mu­taviñ­ñātab­besu dhammesu na sajjati na gaṇhāti na bajjhati na palibajjhati nikkhanto nissaṭo vippamutto visaññutto vimariyā­di­ka­tena cetasā viharatīti—vātova jālamhi asajjamāno.</p>
<p><a class="sc" id="332"></a><a class="ms" id="p_25Cn_1548"></a><strong>Padumaṃva toyena alimpamāno</strong>ti padumaṃ vuccati padumapupphaṃ. Toyaṃ vuccati udakaṃ. Yathā padumapupphaṃ toyena na limpati na palimpati na upalimpati, alittaṃ apalittaṃ anupalittaṃ, evameva dve lepā—taṇhālepo ca diṭṭhilepo ca … pe … ayaṃ taṇhālepo … pe … ayaṃ diṭṭhilepo. Tassa pac­ce­ka­sambud­dhassa taṇhālepo pahīno, diṭṭhilepo paṭinissaṭṭho. Taṇhālepassa pahīnattā diṭṭhilepassa paṭini­saṭṭhattā so pac­ce­ka­sambud­dho rūpe na limpati sadde na limpati … pe … diṭṭha­suta­mu­taviñ­ñātab­besu dhammesu <span class="var" title="na lippati na palippati na upalippati (bj) | na limpati nupalimpati (s1-3)" id="note1185">na limpati na palimpati na upalimpati</span>, alitto apalitto anupalitto nikkhanto nissaṭo vippamutto visaññutto vimariyā­di­ka­tena cetasā viharatīti—padumaṃva toyena alimpamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="333"></a><a class="ms" id="p_25Cn_1549"></a>“Sīhova saddesu asantasanto,<br>
Vātova jālamhi asajjamāno;<br>
Padumaṃva toyena alimpamāno,<br>
Eko care khag­ga­visāṇa­kappo”ti.</p>
<p><a class="sc" id="334"></a> <a class="ms" id="p_25Cn_1550"></a><a class="msdiv" id="msdiv158"></a><strong>Sīho yathā dāṭhabalī pasayha,</strong><br>
<strong>Rājā migānaṃ abhibhuyya cārī;</strong><br>
<strong>Sevetha pantāni senāsanāni,</strong><br>
<strong>Eko care khag­ga­visāṇa­kappo.</strong> (8)</p>
</blockquote>
<p><a class="sc" id="335"></a><a class="ms" id="p_25Cn_1551"></a><strong>Sīho yathā dāṭhabalī pasayha, rājā migānaṃ abhibhuyya cārī</strong>ti yathā sīho migarājā dāṭhabalī dāṭhāvudho sabbe tiracchānagate pāṇe abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpeti, pac­ce­ka­sambud­dhopi paññābalī paññāvudho sabbapāṇabhūte puggale paññāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti— sīho yathā dāṭhabalī pasayha, rājā migānaṃ abhibhuyya cārī.</p>
<p><a class="sc" id="336"></a><a class="ms" id="p_25Cn_1552"></a><strong>Sevetha pantāni senāsanānī</strong>ti yathā sīho migarājā arañña­va­namaj­jhogā­hetvā carati viharati iriyati vatteti pāleti yapeti yāpeti, pac­ce­ka­sambud­dhopi arañña­vana­patthāni pantāni senāsanāni paṭisevati appasaddāni appanigghosāni vijanavātāni ­manus­sa­rāhas­seyya­kāni paṭi­sallā­na­sārup­pāni. So eko gacchati eko tiṭṭhati eko nisīdati eko seyyaṃ kappeti eko gāmaṃ piṇḍāya pavisati eko paṭikkamati eko raho nisīdati eko caṅkamaṃ adhiṭṭhāti eko carati viharati iriyati vatteti pāleti yapeti yāpetīti—sevetha pantāni senāsanāni, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="337"></a><a class="ms" id="p_25Cn_1553"></a>“Sīho yathā dāṭhabalī pasayha,<br>
Rājā migānaṃ abhibhuyya cārī;<br>
Sevetha pantāni senāsanāni,<br>
Eko care khag­ga­visāṇa­kappo”ti.</p>
<p><a class="sc" id="338"></a> <a class="ms" id="p_25Cn_1554"></a><a class="msdiv" id="msdiv159"></a><strong>Mettaṃ upekkhaṃ karuṇaṃ vimuttiṃ,</strong><br>
<strong>Āsevamāno muditañca kāle;</strong><br>
<strong>Sabbena lokena avirujjhamāno,</strong><br>
<strong>Eko care khag­ga­visāṇa­kappo.</strong> (9)</p>
</blockquote>
<p><a class="sc" id="339"></a><a class="ms" id="p_25Cn_1555"></a><strong>Mettaṃ upekkhaṃ karuṇaṃ vimuttiṃ, āsevamāno muditañca kāle</strong>ti so pac­ce­ka­sambud­dho mettā­saha­gatena cetasā ekaṃ disaṃ pharitvā viharati tathā dutiyaṃ … tathā tatiyaṃ … tathā catutthaṃ … iti uddhamadho tiriyaṃ sabbadhi sabbattatāya sabbāvantaṃ lokaṃ mettā­saha­gatena cetasā vipulena mahaggatena appamāṇena averena abyāpajjena pharitvā viharati; karuṇā­saha­gatena cetasā … pe … muditā­saha­gatena cetasā … pe … upekkhā­saha­gatena cetasā vipulena mahaggatena appamāṇena averena abyāpajjena pharitvā viharatīti—mettaṃ upekkhaṃ karuṇaṃ vimuttiṃ, āsevamāno muditañca kāle.</p>
<p><a class="sc" id="340"></a><a class="ms" id="p_25Cn_1556"></a><strong>Sabbena lokena avirujjhamāno</strong>ti mettāya bhāvitattā ye puratthimāya disāya sattā te appaṭikūlā honti, ye pacchimāya disāya sattā … pe … ye uttarāya disāya sattā … ye dakkhiṇāya disāya sattā … ye puratthimāya anudisāya sattā … ye pacchimāya anudisāya sattā … ye uttarāya anudisāya sattā … ye dakkhiṇāya anudisāya sattā … ye <span class="var" title="adhogamāya (s1-3)" id="note1188">heṭṭhimāya</span> disāya sattā … ye uparimāya disāya sattā … ye dasasu disāsu sattā te appaṭikūlā honti. Karuṇāya bhāvitattā … muditāya bhāvitattā … upekkhāya bhāvitattā ye puratthimāya disāya sattā … pe … ye dasasu disāsu sattā te appaṭikūlā honti. <strong>Sabbena lokena avirujjhamāno</strong>ti sabbena lokena avirujjhamāno, appaṭi­viruj­jhamāno <span class="var" title="aghaṭṭiyamāno (s1-3)" id="note1189">anāghātiyamāno</span> appa­ṭihañ­ña­mānoti—sabbena lokena avirujjhamāno, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="341"></a><a class="ms" id="p_25Cn_1557"></a>“Mettaṃ upekkhaṃ karuṇaṃ vimuttiṃ,<br>
Āsevamāno muditañca kāle;<br>
Sabbena lokena avirujjhamāno,<br>
Eko care khag­ga­visāṇa­kappo”ti.</p>
<p><a class="sc" id="342"></a> <a class="ms" id="p_25Cn_1558"></a><a class="msdiv" id="msdiv160"></a><strong>Rāgañca dosañca pahāya mohaṃ,</strong><br>
<strong>Sandālayitvāna saṃyojanāni;</strong><br>
<strong>Asantasaṃ jīvita­saṅ­kha­yamhi,</strong><br>
<strong>Eko care khag­ga­visāṇa­kappo.</strong> (10)</p>
</blockquote>
<p><a class="sc" id="343"></a><a class="ms" id="p_25Cn_1559"></a><strong>Rāgañca dosañca pahāya mohan</strong>ti. <strong>Rāgo</strong>ti yo rāgo sārāgo … pe … abhijjhā lobho akusalamūlaṃ. <strong>Doso</strong>ti yo cittassa āghāto … pe … caṇḍikkaṃ asuropo anattamanatā cittassa. <strong>Moho</strong>ti dukkhe aññāṇaṃ … pe … avijjālaṅgī moho akusalamūlaṃ. <strong>Rāgañca dosañca pahāya mohan</strong>ti so pac­ce­ka­sambud­dho rāgañca dosañca mohañca pahāya pajahitvā vinodetvā byantīkaritvā anabhāvaṃ gametvāti—rāgañca dosañca pahāya mohaṃ.</p>
<p><a class="sc" id="344"></a><a class="ms" id="p_25Cn_1560"></a><strong>Sandālayitvāna saṃyojanānī</strong>ti. Dasa saṃyojanāni—­kāmarā­ga­saṃ­yoja­naṃ paṭi­gha­saṃ­yoja­naṃ … pe … avijjā­saṃ­yoja­naṃ. <strong>Sandālayitvāna saṃyojanānī</strong>ti dasa saṃyojanāni sandālayitvā padālayitvā sampadālayitvā pajahitvā vinodetvā byantīkaritvā anabhāvaṃ gametvāti—sandālayitvāna saṃyojanāni.</p>
<p><a class="sc" id="345"></a><a class="ms" id="p_25Cn_1561"></a><strong>Asantasaṃ jīvita­saṅ­kha­yamhī</strong>ti so pac­ce­ka­sambud­dho jīvita­pari­yosāne asantāsī anutrāsī anubbiggo anussaṅkī anutrāso abhīrū acchambhī anutrāsī apalāyī pahīna­bhaya­bhe­ravo vigata­loma­haṃso viharatīti—asantasaṃ jīvita­saṅ­kha­yamhi, eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="346"></a><a class="ms" id="p_25Cn_1562"></a>“Rāgañca dosañca pahāya mohaṃ,<br>
Sandālayitvāna saṃyojanāni;<br>
Asantasaṃ jīvita­saṅ­kha­yamhi,<br>
Eko care khag­ga­visāṇa­kappo”ti.</p>
<p><a class="sc" id="347"></a> <a class="pts" id="pts72"></a><a class="ms" id="p_25Cn_1563"></a><a class="msdiv" id="msdiv161"></a><strong>Bhajanti sevanti ca kāraṇatthā,</strong><br>
<strong>Nikkāraṇā dullabhā ajja mittā;</strong><br>
<strong><span class="var" title="attaṭṭhapaññā (pts1, mr)" id="note1192">Attatthapaññā</span> asucī manussā,</strong><br>
<strong>Eko care khag­ga­visāṇa­kappo.</strong> (11)</p>
</blockquote>
<p><a class="sc" id="348"></a><a class="ms" id="p_25Cn_1564"></a><strong>Bhajanti sevanti ca kāraṇatthā</strong>ti attatthakāraṇā paratthakāraṇā ubha­yattha­kā­raṇā diṭṭha­dham­mikat­thakāraṇā sam­parā­yikat­thakāraṇā paramat­tha­kāraṇā bhajanti sambhajanti sevanti nisevanti saṃsevanti paṭisevantīti—bhajanti sevanti ca kāraṇatthā.</p>
<p><a class="sc" id="349"></a><a class="ms" id="p_25Cn_1565"></a><strong>Nikkāraṇā dullabhā ajja mittā</strong>ti dve mittā—agārikamitto ca anāgārikamitto ca … pe … ayaṃ agārikamitto … pe … ayaṃ anāgārikamitto. <strong>Nikkāraṇā dullabhā ajja mittā</strong>ti ime dve mittā akāraṇā nikkāraṇā ahetū appaccayā dullabhā <span class="var" title=" etthantare pāṭho syā1-3 potthakesu" id="note1193">dulladdhā sudulladdhā</span> ti—nikkāraṇā dullabhā ajja mittā.</p>
<p><a class="sc" id="350"></a><a class="ms" id="p_25Cn_1566"></a><strong>Attatthapaññā asucī manussā</strong>ti. <strong>Attatthapaññā</strong>ti attano atthāya attano hetu attano paccayā attano kāraṇā bhajanti sambhajanti sevanti nisevanti saṃsevanti paṭisevanti ācaranti samācaranti payirupāsanti paripucchanti paripañhantīti—attatthapaññā. <strong>Asucī manussā</strong>ti asucinā kāyakammena samannāgatāti asucī manussā, asucinā vacīkammena samannāgatāti asucī manussā, asucinā manokammena samannāgatāti asucī manussā, asucinā pāṇātipātena … pe … asucinā adinnādānena … asucinā kāmesu­micchā­cārena … asucinā musāvādena … asuciyā pisuṇāya vācāya samannāgatā … asuciyā pharusāya vācāya samannāgatā … asucinā samphap­palā­pena samannāgatā … asuciyā abhijjhāya samannāgatā … asucinā byāpādena samannāgatāti asucī manussā, asuciyā micchādiṭṭhiyā samannāgatāti asucī manussā, asuciyā cetanāya samannāgatāti asucī manussā, asuciyā patthanāya samannāgatāti asucī manussā, asucinā paṇidhinā samannāgatāti asucī manussā, asucī hīnā nihīnā omakā lāmakā chatukkā parittāti—attatthapaññā asucī manussā.</p>
<p><a class="sc" id="351"></a><a class="ms" id="p_25Cn_1567"></a><strong>Eko care khag­ga­visāṇa­kappo</strong>ti. <strong>Eko</strong>ti so pac­ce­ka­sambud­dho pabbaj­jā­saṅ­khā­tena eko … pe … <strong>care</strong>ti aṭṭha cariyāyo … pe … <strong>khag­ga­visāṇa­kappo</strong>ti yathā khaggassa nāma visāṇaṃ ekaṃ hoti adutiyaṃ … pe … eko care khag­ga­visāṇa­kappo. Tenāha so pac­ce­ka­sambud­dho—</p>
<blockquote class="gatha">
<p><a class="sc" id="352"></a><a class="ms" id="p_25Cn_1568"></a>“Bhajanti sevanti ca kāraṇatthā,<br>
Nikkāraṇā dullabhā ajja mittā;<br>
Attatthapaññā asucī manussā,<br>
Eko care khag­ga­visāṇa­kappo”ti.</p>
</blockquote>
<p class="endsection"><a class="ms" id="p_25Cn_1569"></a>Catuttho vaggo.</p>
<p class="endsutta"><a class="ms" id="p_25Cn_1570"></a>Khag­ga­visāṇa­sutta­niddeso ekūnavīsatimo.</p>
<blockquote class="uddanagatha">
<p><a class="sc" id="353"></a><a class="ms" id="p_25Cn_1571"></a>Ajito tissametteyyo,<br>
puṇṇako atha mettagū;<br>
Dhotako upasīvo ca,<br>
nando ca atha hemako.</p>
<p><a class="sc" id="354"></a><a class="ms" id="p_25Cn_1572"></a>Todeyyakappā dubhayo,<br>
jatukaṇṇī ca paṇḍito;<br>
Bhadrāvudho udayo ca,<br>
posālo cāpi brāhmaṇo;<br>
Mogharājā ca medhāvī,<br>
piṅgiyo ca mahāisi.</p>
<p><a class="sc" id="355"></a><a class="pts" id="pts73"></a><a class="ms" id="p_25Cn_1573"></a><span class="var" title="soḷasannaṃ (bj, s1-3, mr) | solasannaṃ (pts1)" id="note1195">Soḷasānaṃ</span> panetesaṃ,<br>
brāhmaṇānaṃva sāsanaṃ;<br>
Pārāyanānaṃ niddesā,<br>
<span class="var" title="tattakāni (bj)" id="note1196">tattakā ca</span> bhavanti <span class="var" title="vā (mr)" id="note1197">hi</span>.</p>
<p><a class="sc" id="356"></a><a class="ms" id="p_25Cn_1574"></a>Khag­ga­visāṇa­suttānaṃ,<br>
niddesāpi tatheva ca;<br>
Niddesā duvidhā ñeyyā,<br>
paripuṇṇā sulakkhitāti.</p>
</blockquote>
<p class="endbook"><a class="ms" id="p_25Cn_1575"></a><span class="var" title="cūla­niddesa­pāḷi (bj) | cullaniddesa (pts1)" id="note1198">Cūḷa­niddesa­pāḷi</span> niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
