<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thag17.1">
<article>
<div class="hgroup">
<p class="division">Theragāthā</p>
<p>Tiṃsanipāta</p>
<p>Paṭhamavagga</p>
<h1>17.1. Phussat­thera­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc949"></a><a class="verse-num-pts" id="verse-num-pts949"></a><a class="pts" id="pts87"></a><a class="ms" id="p_19Th1_1298"></a><a class="msdiv" id="msdiv949"></a>Pāsādike bahū disvā,<br>
bhāvitatte susaṃvute;<br>
Isi <span class="var" title="paṇḍarassa gotto (bj)" id="note422">paṇḍarasagotto</span>,<br>
apucchi phussasavhayaṃ.</p>
<p><a class="sc" id="2"></a><a class="verse-num-sc" id="verse-num-sc950"></a><a class="verse-num-pts" id="verse-num-pts950"></a><a class="ms" id="p_19Th1_1299"></a><a class="msdiv" id="msdiv950"></a>“Kiṃchandā kimadhippāyā,<br>
kimākappā bhavissare;<br>
Anāgatamhi kālamhi,<br>
taṃ me akkhāhi pucchito”.</p>
<p><a class="sc" id="3"></a><a class="verse-num-sc" id="verse-num-sc951"></a><a class="verse-num-pts" id="verse-num-pts951"></a><a class="ms" id="p_19Th1_1300"></a><a class="msdiv" id="msdiv951"></a>“Suṇohi vacanaṃ mayhaṃ,<br>
isi­paṇḍa­ra­sav­haya;<br>
Sakkaccaṃ upadhārehi,<br>
ācik­khis­sām­ya­nāga­taṃ.</p>
<p><a class="sc" id="4"></a><a class="verse-num-sc" id="verse-num-sc952"></a><a class="verse-num-pts" id="verse-num-pts952"></a><a class="ms" id="p_19Th1_1301"></a><a class="msdiv" id="msdiv952"></a>Kodhanā upanāhī ca,<br>
makkhī thambhī saṭhā bahū;<br>
Ussukī nānāvādā ca,<br>
bhavissanti anāgate.</p>
<p><a class="sc" id="5"></a><a class="verse-num-sc" id="verse-num-sc953"></a><a class="verse-num-pts" id="verse-num-pts953"></a><a class="ms" id="p_19Th1_1302"></a><a class="msdiv" id="msdiv953"></a>Aññātamānino dhamme,<br>
gambhīre tīragocarā;<br>
Lahukā agarū dhamme,<br>
añña­mañña­magāravā.</p>
<p><a class="sc" id="6"></a><a class="verse-num-sc" id="verse-num-sc954"></a><a class="verse-num-pts" id="verse-num-pts954"></a><a class="ms" id="p_19Th1_1303"></a><a class="msdiv" id="msdiv954"></a>Bahū ādīnavā loke,<br>
uppaj­jis­san­tya­nāgate;<br>
Sudesitaṃ imaṃ dhammaṃ,<br>
<span class="var" title="kilesissanti (bj, pts2) | kilisissanti (s2, s3, pts1, mr)" id="note423">kilesessanti</span> dummatī.</p>
<p><a class="sc" id="7"></a><a class="verse-num-sc" id="verse-num-sc955"></a><a class="verse-num-pts" id="verse-num-pts955"></a><a class="ms" id="p_19Th1_1304"></a><a class="msdiv" id="msdiv955"></a>Guṇahīnāpi saṃghamhi,<br>
<span class="var" title="voharanti (pts1)" id="note424">voharantā</span> visāradā;<br>
Balavanto bhavissanti,<br>
mukharā assutāvino.</p>
<p><a class="sc" id="8"></a><a class="verse-num-sc" id="verse-num-sc956"></a><a class="verse-num-pts" id="verse-num-pts956"></a><a class="ms" id="p_19Th1_1305"></a><a class="msdiv" id="msdiv956"></a>Guṇavantopi saṃghamhi,<br>
voharantā yathātthato;<br>
Dubbalā te bhavissanti,<br>
hirīmanā anatthikā.</p>
<p><a class="sc" id="9"></a><a class="verse-num-sc" id="verse-num-sc957"></a><a class="verse-num-pts" id="verse-num-pts957"></a><a class="ms" id="p_19Th1_1306"></a><a class="msdiv" id="msdiv957"></a>Rajataṃ jātarūpañca,<br>
khettaṃ vatthu­ma­jeḷakaṃ;<br>
Dāsidāsañca dummedhā,<br>
sādiyis­san­tya­nāgate.</p>
<p><a class="sc" id="10"></a><a class="verse-num-sc" id="verse-num-sc958"></a><a class="verse-num-pts" id="verse-num-pts958"></a><a class="ms" id="p_19Th1_1307"></a><a class="msdiv" id="msdiv958"></a>Ujjhānasaññino bālā,<br>
sīlesu asamāhitā;<br>
Unnaḷā vicarissanti,<br>
kalahābhiratā magā.</p>
<p><a class="sc" id="11"></a><a class="verse-num-sc" id="verse-num-sc959"></a><a class="verse-num-pts" id="verse-num-pts959"></a><a class="ms" id="p_19Th1_1308"></a><a class="msdiv" id="msdiv959"></a>Uddhatā ca bhavissanti,<br>
nīla­cīvara­pārutā;<br>
Kuhā thaddhā lapā siṅgī,<br>
carissan­t­yariyā viya.</p>
<p><a class="sc" id="12"></a><a class="verse-num-sc" id="verse-num-sc960"></a><a class="verse-num-pts" id="verse-num-pts960"></a><a class="ms" id="p_19Th1_1309"></a><a class="msdiv" id="msdiv960"></a>Telasaṇṭhehi kesehi,<br>
capalā añjanakkhikā;<br>
Rathiyāya gamissanti,<br>
danta­vaṇṇi­kapā­rutā.</p>
<p><a class="sc" id="13"></a><a class="verse-num-sc" id="verse-num-sc961"></a><a class="verse-num-pts" id="verse-num-pts961"></a><a class="ms" id="p_19Th1_1310"></a><a class="msdiv" id="msdiv961"></a>Ajegucchaṃ vimuttehi,<br>
surattaṃ arahaddhajaṃ;<br>
Jigucchissanti kāsāvaṃ,<br>
odātesu samucchitā.</p>
<p><a class="sc" id="14"></a><a class="verse-num-sc" id="verse-num-sc962"></a><a class="verse-num-pts" id="verse-num-pts962"></a><a class="ms" id="p_19Th1_1311"></a><a class="msdiv" id="msdiv962"></a>Lābhakāmā bhavissanti,<br>
kusītā hīnavīriyā;<br>
Kicchantā vanapatthāni,<br>
gāmantesu vasissare.</p>
<p><a class="sc" id="15"></a><a class="verse-num-sc" id="verse-num-sc963"></a><a class="verse-num-pts" id="verse-num-pts963"></a><a class="pts" id="pts88"></a><a class="ms" id="p_19Th1_1312"></a><a class="msdiv" id="msdiv963"></a>Ye ye lābhaṃ labhissanti,<br>
micchājīvaratā sadā;<br>
Te teva anusikkhantā,<br>
bhajissanti asaṃyatā.</p>
<p><a class="sc" id="16"></a><a class="verse-num-sc" id="verse-num-sc964"></a><a class="verse-num-pts" id="verse-num-pts964"></a><a class="ms" id="p_19Th1_1313"></a><a class="msdiv" id="msdiv964"></a>Ye ye alābhino lābhaṃ,<br>
na te pujjā bhavissare;<br>
Supesalepi te dhīre,<br>
sevissanti na te tadā.</p>
<p><a class="sc" id="17"></a><a class="verse-num-sc" id="verse-num-sc965"></a><a class="verse-num-pts" id="verse-num-pts965"></a><a class="ms" id="p_19Th1_1314"></a><a class="msdiv" id="msdiv965"></a><span class="var" title="pilak­kha­rajanaṃ rattaṃ (?)" id="note425">Milak­khura­janaṃ rattaṃ</span>,<br>
garahantā sakaṃ dhajaṃ;<br>
Titthiyānaṃ dhajaṃ keci,<br>
dhāris­sant­ya­vadā­ta­kaṃ.</p>
<p><a class="sc" id="18"></a><a class="verse-num-sc" id="verse-num-sc966"></a><a class="verse-num-pts" id="verse-num-pts966"></a><a class="ms" id="p_19Th1_1315"></a><a class="msdiv" id="msdiv966"></a>Agāravo ca kāsāve,<br>
tadā tesaṃ bhavissati;<br>
Paṭisaṅkhā ca kāsāve,<br>
bhikkhūnaṃ na bhavissati.</p>
<p><a class="sc" id="19"></a><a class="verse-num-sc" id="verse-num-sc967"></a><a class="verse-num-pts" id="verse-num-pts967"></a><a class="ms" id="p_19Th1_1316"></a><a class="msdiv" id="msdiv967"></a>Abhibhūtassa dukkhena,<br>
sallaviddhassa ruppato;<br>
Paṭisaṅkhā mahāghorā,<br>
nāgassāsi acintiyā.</p>
<p><a class="sc" id="20"></a><a class="verse-num-sc" id="verse-num-sc968"></a><a class="verse-num-pts" id="verse-num-pts968"></a><a class="ms" id="p_19Th1_1317"></a><a class="msdiv" id="msdiv968"></a>Chaddanto hi tadā disvā,<br>
surattaṃ arahaddhajaṃ;<br>
Tāvadeva bhaṇī gāthā,<br>
gajo atthopasaṃhitā.</p>
<p><a class="sc" id="21"></a> <a class="verse-num-sc" id="verse-num-sc969"></a><a class="verse-num-pts" id="verse-num-pts969"></a><a class="ms" id="p_19Th1_1318"></a><a class="msdiv" id="msdiv969"></a>Anikkasāvo kāsāvaṃ,<br>
yo vatthaṃ <span class="var" title="paridahessati (bj, s2, s3) | paridahissati (pts1)" id="note427">paridhassati</span>;<br>
Apeto damasaccena,<br>
na so kāsāvamarahati.</p>
<p><a class="sc" id="22"></a><a class="verse-num-sc" id="verse-num-sc970"></a><a class="verse-num-pts" id="verse-num-pts970"></a><a class="ms" id="p_19Th1_1319"></a><a class="msdiv" id="msdiv970"></a>Yo ca vantakasāvassa,<br>
sīlesu susamāhito;<br>
Upeto damasaccena,<br>
sa ve kāsāvamarahati.</p>
<p><a class="sc" id="23"></a><a class="verse-num-sc" id="verse-num-sc971"></a><a class="verse-num-pts" id="verse-num-pts971"></a><a class="ms" id="p_19Th1_1320"></a><a class="msdiv" id="msdiv971"></a>Vipannasīlo dummedho,<br>
pākaṭo kāmakāriyo;<br>
Vibbhantacitto nissukko,<br>
na so kāsāvamarahati.</p>
<p><a class="sc" id="24"></a><a class="verse-num-sc" id="verse-num-sc972"></a><a class="verse-num-pts" id="verse-num-pts972"></a><a class="ms" id="p_19Th1_1321"></a><a class="msdiv" id="msdiv972"></a>Yo ca sīlena sampanno,<br>
vītarāgo samāhito;<br>
Odāta­manasaṅ­kappo,<br>
sa ve kāsāvamarahati.</p>
<p><a class="sc" id="25"></a><a class="verse-num-sc" id="verse-num-sc973"></a><a class="verse-num-pts" id="verse-num-pts973"></a><a class="ms" id="p_19Th1_1322"></a><a class="msdiv" id="msdiv973"></a>Uddhato unnaḷo bālo,<br>
sīlaṃ yassa na vijjati;<br>
Odātakaṃ arahati,<br>
kāsāvaṃ kiṃ karissati.</p>
<p><a class="sc" id="26"></a><a class="verse-num-sc" id="verse-num-sc974"></a><a class="verse-num-pts" id="verse-num-pts974"></a><a class="ms" id="p_19Th1_1323"></a><a class="msdiv" id="msdiv974"></a>Bhikkhū ca bhikkhuniyo ca,<br>
duṭṭhacittā anādarā;<br>
Tādīnaṃ mettacittānaṃ,<br>
nig­gaṇ­his­san­tya­nāgate.</p>
<p><a class="sc" id="27"></a><a class="verse-num-sc" id="verse-num-sc975"></a><a class="verse-num-pts" id="verse-num-pts975"></a><a class="ms" id="p_19Th1_1324"></a><a class="msdiv" id="msdiv975"></a>Sikkhāpentāpi therehi,<br>
bālā cīvaradhāraṇaṃ;<br>
Na suṇissanti dummedhā,<br>
pākaṭā kāmakāriyā.</p>
<p><a class="sc" id="28"></a><a class="verse-num-sc" id="verse-num-sc976"></a><a class="verse-num-pts" id="verse-num-pts976"></a><a class="ms" id="p_19Th1_1325"></a><a class="msdiv" id="msdiv976"></a>Te tathā sikkhitā bālā,<br>
aññamaññaṃ agāravā;<br>
­Nādiyis­san­tu­paj­jhāye,<br>
khaḷuṅko viya sārathiṃ.</p>
<p><a class="sc" id="29"></a><a class="verse-num-sc" id="verse-num-sc977"></a><a class="verse-num-pts" id="verse-num-pts977"></a><a class="ms" id="p_19Th1_1326"></a><a class="msdiv" id="msdiv977"></a>Evaṃ anāgataddhānaṃ,<br>
paṭipatti bhavissati;<br>
Bhikkhūnaṃ bhikkhunīnañca,<br>
patte kālamhi pacchime’.</p>
<p><a class="sc" id="30"></a><a class="verse-num-sc" id="verse-num-sc978"></a><a class="verse-num-pts" id="verse-num-pts978"></a><a class="ms" id="p_19Th1_1327"></a><a class="msdiv" id="msdiv978"></a>Purā āgacchate etaṃ,<br>
anāgataṃ mahabbhayaṃ;<br>
Subbacā hotha sakhilā,<br>
aññamaññaṃ sagāravā.</p>
<p><a class="sc" id="31"></a><a class="verse-num-sc" id="verse-num-sc979"></a><a class="verse-num-pts" id="verse-num-pts979"></a><a class="ms" id="p_19Th1_1328"></a><a class="msdiv" id="msdiv979"></a>Mettacittā kāruṇikā,<br>
Hotha sīlesu saṃvutā;<br>
Āraddhavīriyā pahitattā,<br>
Niccaṃ daḷhaparakkamā.</p>
<p><a class="sc" id="32"></a><a class="verse-num-sc" id="verse-num-sc980"></a><a class="verse-num-pts" id="verse-num-pts980"></a><a class="pts" id="pts89"></a><a class="ms" id="p_19Th1_1329"></a><a class="msdiv" id="msdiv980"></a>Pamādaṃ bhayato disvā,<br>
Appamādañca khemato;<br>
Bhāve­thaṭṭhaṅ­gikaṃ maggaṃ,<br>
<span class="var" title="phusanti (s2, s3, pts1)" id="note428">Phusantā</span> amataṃ padan”ti.</p>
</blockquote>
<p class="endsutta"><a class="ms" id="p_19Th1_1330"></a>… <span class="var" title="pussathero (s2, s3)" id="note429">Phusso</span> thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
