<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thag20.1">
<article>
<div class="hgroup">
<p class="division">Theragāthā</p>
<p>Saṭṭhinipāta</p>
<p>Paṭhamavagga</p>
<h1>20.1. ­Mahā­mog­gallā­nat­thera­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc1150"></a><a class="verse-num-pts" id="verse-num-pts1146"></a><a class="pts" id="pts104"></a><a class="ms" id="p_19Th1_1512" ></a><a class="msdiv" id="msdiv1149" ></a>“Āraññikā piṇḍapātikā,<br>
uñchāpattāgate ratā;<br>
Dālemu maccuno senaṃ,<br>
ajjhattaṃ susamāhitā.</p>
<p><a class="sc" id="2"></a><a class="verse-num-sc" id="verse-num-sc1151"></a><a class="verse-num-pts" id="verse-num-pts1147"></a><a class="ms" id="p_19Th1_1513" ></a><a class="msdiv" id="msdiv1150" ></a>Āraññikā piṇḍapātikā,<br>
uñchāpattāgate ratā;<br>
Dhunāma maccuno senaṃ,<br>
naḷāgāraṃva kuñjaro.</p>
<p><a class="sc" id="3"></a><a class="verse-num-sc" id="verse-num-sc1152"></a><a class="verse-num-pts" id="verse-num-pts1148"></a><a class="ms" id="p_19Th1_1514" ></a><a class="msdiv" id="msdiv1151" ></a>Rukkhamūlikā sātatikā,<br>
uñchāpattāgate ratā;<br>
Dālemu maccuno senaṃ,<br>
ajjhattaṃ susamāhitā.</p>
<p><a class="sc" id="4"></a><a class="verse-num-sc" id="verse-num-sc1153"></a><a class="verse-num-pts" id="verse-num-pts1149"></a><a class="ms" id="p_19Th1_1515" ></a><a class="msdiv" id="msdiv1152" ></a>Rukkhamūlikā sātatikā,<br>
uñchāpattāgate ratā;<br>
Dhunāma maccuno senaṃ,<br>
naḷāgāraṃva kuñjaro”.</p>
<p><a class="sc" id="5"></a><a class="verse-num-sc" id="verse-num-sc1154"></a><a class="verse-num-pts" id="verse-num-pts1150"></a><a class="ms" id="p_19Th1_1516" ></a><a class="msdiv" id="msdiv1153" ></a>“Aṭṭhi­kaṅ­kala­kuṭike,<br>
maṃsan­hārupa­sibbite;<br>
Dhiratthu pure duggandhe,<br>
paragatte mamāyase.</p>
<p><a class="sc" id="6"></a><a class="verse-num-sc" id="verse-num-sc1155"></a><a class="verse-num-pts" id="verse-num-pts1151"></a><a class="ms" id="p_19Th1_1517" ></a><a class="msdiv" id="msdiv1154" ></a>Gūthabhaste taconaddhe,<br>
ura­gaṇḍi­pisā­cini;<br>
Nava sotāni te kāye,<br>
yāni sandanti sabbadā.</p>
<p><a class="sc" id="7"></a><a class="verse-num-sc" id="verse-num-sc1156"></a><a class="verse-num-pts" id="verse-num-pts1152"></a><a class="ms" id="p_19Th1_1518" ></a><a class="msdiv" id="msdiv1155" ></a>Tava sarīraṃ navasotaṃ,<br>
<span class="var" title="duggandhakaṃ (s2, s3) | duggandhaṃ (pts1)" id="note491">Duggandhakaraṃ</span> <span class="var" title="parivajjeyya (s2, s3) | kariparibandha (pts1)" id="note492">paribandhaṃ</span>;<br>
Bhikkhu parivajjayate taṃ,<br>
Mīḷhaṃ ca yathā sucikāmo.</p>
<p><a class="sc" id="8"></a><a class="verse-num-sc" id="verse-num-sc1157"></a><a class="verse-num-pts" id="verse-num-pts1153"></a><a class="ms" id="p_19Th1_1519" ></a><a class="msdiv" id="msdiv1156" ></a>Evañce taṃ jano jaññā,<br>
yathā jānāmi taṃ ahaṃ;<br>
Ārakā parivajjeyya,<br>
gūthaṭṭhānaṃva pāvuse”.</p>
<p><a class="sc" id="9"></a><a class="verse-num-sc" id="verse-num-sc1158"></a><a class="verse-num-pts" id="verse-num-pts1154"></a><a class="ms" id="p_19Th1_1520" ></a><a class="msdiv" id="msdiv1157" ></a>“Evametaṃ mahāvīra,<br>
yathā samaṇa bhāsasi;<br>
Ettha ceke visīdanti,<br>
paṅkamhiva jaraggavo”.</p>
<p><a class="sc" id="10"></a><a class="verse-num-sc" id="verse-num-sc1159"></a><a class="verse-num-pts" id="verse-num-pts1155"></a><a class="ms" id="p_19Th1_1521" ></a><a class="msdiv" id="msdiv1158" ></a>“Ākāsamhi haliddiyā,<br>
yo maññetha rajetave;<br>
Aññena vāpi raṅgena,<br>
vighā­tudaya­meva taṃ.</p>
<p><a class="sc" id="11"></a><a class="verse-num-sc" id="verse-num-sc1160"></a><a class="verse-num-pts" id="verse-num-pts1156"></a><a class="ms" id="p_19Th1_1522" ></a><a class="msdiv" id="msdiv1159" ></a>Tadākāsasamaṃ cittaṃ,<br>
ajjhattaṃ susamāhitaṃ;<br>
Mā pāpacitte <span class="var" title="ahati (bj) | āhari (pts1)" id="note493">āsādi</span>,<br>
aggikhandhaṃva pakkhimā”.</p>
<p><a class="sc" id="12"></a><a class="verse-num-sc" id="verse-num-sc1161"></a><a class="verse-num-pts" id="verse-num-pts1157"></a><a class="ms" id="p_19Th1_1523" ></a><a class="msdiv" id="msdiv1160" ></a>“Passa cittakataṃ bimbaṃ,<br>
arukāyaṃ samussitaṃ;<br>
Āturaṃ bahusaṅkappaṃ,<br>
yassa natthi dhuvaṃ ṭhiti.</p>
<p><a class="sc" id="13"></a><a class="verse-num-sc" id="verse-num-sc1162"></a><a class="ms" id="p_19Th1_1524" ></a><a class="msdiv" id="msdiv1161" ></a>Passa cittakataṃ rūpaṃ,<br>
maṇinā kuṇḍalena ca;<br>
Aṭṭhiṃ tacena onaddhaṃ,<br>
saha vatthehi sobhati.</p>
<p><a class="sc" id="14"></a><a class="verse-num-sc" id="verse-num-sc1163"></a><a class="ms" id="p_19Th1_1525" ></a><a class="msdiv" id="msdiv1162" ></a>Alattakakatā pādā,<br>
mukhaṃ cuṇṇa­ka­mak­khi­taṃ;<br>
Alaṃ bālassa mohāya,<br>
no ca pāragavesino.</p>
<p><a class="sc" id="15"></a><a class="verse-num-sc" id="verse-num-sc1164"></a><a class="ms" id="p_19Th1_1526" ></a><a class="msdiv" id="msdiv1163" ></a>Aṭṭhapadakatā kesā,<br>
nettā añjanamakkhitā;<br>
Alaṃ bālassa mohāya,<br>
no ca pāragavesino.</p>
<p><a class="sc" id="16"></a><a class="verse-num-sc" id="verse-num-sc1165"></a><a class="ms" id="p_19Th1_1527" ></a><a class="msdiv" id="msdiv1164" ></a>Añjanīva navā cittā,<br>
pūtikāyo alaṅkato;<br>
Alaṃ bālassa mohāya,<br>
no ca pāragavesino.</p>
<p><a class="sc" id="17"></a><a class="verse-num-sc" id="verse-num-sc1166"></a><a class="ms" id="p_19Th1_1528" ></a><a class="msdiv" id="msdiv1165" ></a>Odahi migavo pāsaṃ,<br>
nāsadā vāguraṃ migo;<br>
Bhutvā nivāpaṃ gacchāma,<br>
kaddante migabandhake.</p>
<p><a class="sc" id="18"></a><a class="verse-num-sc" id="verse-num-sc1167"></a><a class="ms" id="p_19Th1_1529" ></a><a class="msdiv" id="msdiv1166" ></a>Chinno pāso migavassa,<br>
nāsadā vāguraṃ migo;<br>
Bhutvā nivāpaṃ gacchāma,<br>
socante migaluddake”.</p>
<p><a class="sc" id="19"></a><a class="verse-num-sc" id="verse-num-sc1168"></a><a class="verse-num-pts" id="verse-num-pts1158"></a><a class="ms" id="p_19Th1_1530" ></a><a class="msdiv" id="msdiv1167" ></a>“Tadāsi yaṃ bhiṃsanakaṃ,<br>
tadāsi lomahaṃsanaṃ;<br>
Anekākā­ra­sam­panne,<br>
sāriputtamhi nibbute.</p>
<p><a class="sc" id="20"></a><a class="verse-num-sc" id="verse-num-sc1169"></a><a class="verse-num-pts" id="verse-num-pts1159"></a><a class="pts" id="pts105"></a><a class="ms" id="p_19Th1_1531" ></a><a class="msdiv" id="msdiv1168" ></a> Aniccā vata saṅkhārā,<br>
uppā­davaya­dham­mino;<br>
Upajjitvā nirujjhanti,<br>
tesaṃ vūpasamo sukho.</p>
<p><a class="sc" id="21"></a><a class="verse-num-sc" id="verse-num-sc1170"></a><a class="verse-num-pts" id="verse-num-pts1160"></a><a class="ms" id="p_19Th1_1532" ></a><a class="msdiv" id="msdiv1169" ></a>Sukhumaṃ te paṭivijjhanti,<br>
vālaggaṃ usunā yathā;<br>
Ye pañcakkhandhe passanti,<br>
parato no ca attato.</p>
<p><a class="sc" id="22"></a><a class="verse-num-sc" id="verse-num-sc1171"></a><a class="verse-num-pts" id="verse-num-pts1161"></a><a class="ms" id="p_19Th1_1533" ></a><a class="msdiv" id="msdiv1170" ></a>Ye ca passanti saṅkhāre,<br>
parato no ca attato;<br>
Paccabyādhiṃsu nipuṇaṃ,<br>
vālaggaṃ usunā yathā.</p>
<p><a class="sc" id="23"></a><a class="verse-num-sc" id="verse-num-sc1172"></a><a class="verse-num-pts" id="verse-num-pts1162"></a><a class="ms" id="p_19Th1_1534" ></a><a class="msdiv" id="msdiv1171" ></a> Sattiyā viya omaṭṭho,<br>
ḍayhamānova matthake;<br>
­Kāmarā­gap­pahānāya,<br>
sato bhikkhu paribbaje.</p>
<p><a class="sc" id="24"></a><a class="verse-num-sc" id="verse-num-sc1173"></a><a class="verse-num-pts" id="verse-num-pts1163"></a><a class="ms" id="p_19Th1_1535" ></a><a class="msdiv" id="msdiv1172" ></a>Sattiyā viya omaṭṭho,<br>
ḍayhamānova matthake;<br>
Bhava­rāgap­pahānāya,<br>
sato bhikkhu paribbaje.</p>
<p><a class="sc" id="25"></a><a class="verse-num-sc" id="verse-num-sc1174"></a><a class="verse-num-pts" id="verse-num-pts1164"></a><a class="ms" id="p_19Th1_1536" ></a><a class="msdiv" id="msdiv1173" ></a>Codito bhāvitattena,<br>
sarīran­tima­dhārinā;<br>
Migāramā­tu­pāsādaṃ,<br>
pādaṅguṭṭhena kampayiṃ.</p>
<p><a class="sc" id="26"></a><a class="verse-num-sc" id="verse-num-sc1175"></a><a class="verse-num-pts" id="verse-num-pts1165"></a><a class="ms" id="p_19Th1_1537" ></a><a class="msdiv" id="msdiv1174" ></a> Nayidaṃ sithi­la­mārab­bha,<br>
nayidaṃ appena thāmasā;<br>
Nib­bā­na­madhi­gantab­baṃ,<br>
sabba­gantha­pa­moca­naṃ.</p>
<p><a class="sc" id="27"></a><a class="verse-num-sc" id="verse-num-sc1176"></a><a class="verse-num-pts" id="verse-num-pts1166"></a><a class="ms" id="p_19Th1_1538" ></a><a class="msdiv" id="msdiv1175" ></a>Ayañca daharo bhikkhu,<br>
ayamutta­ma­poriso;<br>
Dhāreti antimaṃ dehaṃ,<br>
jetvā māraṃ <span class="var" title="savāhanaṃ (s2, s3, pts1-2, mr)" id="note497">savāhiniṃ</span>.</p>
<p><a class="sc" id="28"></a><a class="verse-num-sc" id="verse-num-sc1177"></a><a class="verse-num-pts" id="verse-num-pts1167"></a><a class="ms" id="p_19Th1_1539" ></a><a class="msdiv" id="msdiv1176" ></a>Vivara­manupa­bhanti vijjutā,<br>
Vebhārassa ca paṇḍavassa ca;<br>
Nagavivaragato jhāyati,<br>
Putto appaṭimassa tādino.</p>
<p><a class="sc" id="29"></a><a class="verse-num-sc" id="verse-num-sc1178"></a><a class="verse-num-pts" id="verse-num-pts1168"></a><a class="ms" id="p_19Th1_1540" ></a><a class="msdiv" id="msdiv1177" ></a>Upasanto uparato,<br>
pantasenāsano muni;<br>
Dāyādo buddha­seṭṭhassa,<br>
brahmunā abhivandito”.</p>
<p><a class="sc" id="30"></a><a class="verse-num-sc" id="verse-num-sc1179"></a><a class="verse-num-pts" id="verse-num-pts1169"></a><a class="ms" id="p_19Th1_1541" ></a><a class="msdiv" id="msdiv1178" ></a>“Upasantaṃ uparataṃ,<br>
pantasenāsanaṃ muniṃ;<br>
Dāyādaṃ buddha­seṭṭhassa,<br>
vanda brāhmaṇa kassapaṃ.</p>
<p><a class="sc" id="31"></a><a class="verse-num-sc" id="verse-num-sc1180"></a><a class="verse-num-pts" id="verse-num-pts1170"></a><a class="ms" id="p_19Th1_1542" ></a><a class="msdiv" id="msdiv1179" ></a>Yo ca jātisataṃ gacche,<br>
sabbā brāhmaṇajātiyo;<br>
Sottiyo vedasampanno,<br>
manussesu punappunaṃ.</p>
<p><a class="sc" id="32"></a><a class="verse-num-sc" id="verse-num-sc1181"></a><a class="verse-num-pts" id="verse-num-pts1171"></a><a class="ms" id="p_19Th1_1543" ></a><a class="msdiv" id="msdiv1180" ></a>Ajjhāyakopi ce assa,<br>
tiṇṇaṃ vedāna pāragū;<br>
Etassa <span class="var" title="... ekaṃ (s2, s3, pts1)" id="note498">vandanāyetaṃ</span>,<br>
kalaṃ nāgghati soḷasiṃ.</p>
<p><a class="sc" id="33"></a><a class="verse-num-sc" id="verse-num-sc1182"></a><a class="verse-num-pts" id="verse-num-pts1172"></a><a class="ms" id="p_19Th1_1544" ></a><a class="msdiv" id="msdiv1181" ></a>Yo so aṭṭha vimokkhāni,<br>
purebhattaṃ <span class="var" title="aphussayi (s2, s3) | apassayi (pts1, mr)" id="note499">aphassayi</span>;<br>
Anulomaṃ paṭilomaṃ,<br>
tato piṇḍāya gacchati.</p>
<p><a class="sc" id="34"></a><a class="verse-num-sc" id="verse-num-sc1183"></a><a class="verse-num-pts" id="verse-num-pts1173"></a><a class="ms" id="p_19Th1_1545" ></a><a class="msdiv" id="msdiv1182" ></a>Tādisaṃ bhikkhuṃ <span class="var" title="mā hani (bj) | māhari (pts1)" id="note500">māsādi</span>,<br>
māttānaṃ khaṇi brāhmaṇa;<br>
Abhippasādehi manaṃ,<br>
arahantamhi tādine;<br>
Khippaṃ pañjaliko vanda,<br>
mā te vijaṭi matthakaṃ”.</p>
<p><a class="sc" id="35"></a><a class="verse-num-sc" id="verse-num-sc1184"></a><a class="verse-num-pts" id="verse-num-pts1174"></a><a class="ms" id="p_19Th1_1546" ></a><a class="msdiv" id="msdiv1183" ></a>“Neso passati saddhammaṃ,<br>
saṃsārena purakkhato;<br>
<span class="var" title="acaṅkamaṃ (s2, s3, pts1)" id="note501">Adhogamaṃ</span> jimhapathaṃ,<br>
kummag­ga­manu­dhāvati.</p>
<p><a class="sc" id="36"></a><a class="verse-num-sc" id="verse-num-sc1185"></a><a class="verse-num-pts" id="verse-num-pts1175"></a><a class="ms" id="p_19Th1_1547" ></a><a class="msdiv" id="msdiv1184" ></a>Kimīva mīḷhasallitto,<br>
saṅkhāre adhimucchito;<br>
Pagāḷho lābhasakkāre,<br>
tuccho gacchati poṭṭhilo”.</p>
<p><a class="sc" id="37"></a><a class="verse-num-sc" id="verse-num-sc1186"></a><a class="verse-num-pts" id="verse-num-pts1176"></a><a class="ms" id="p_19Th1_1548" ></a><a class="msdiv" id="msdiv1185" ></a>“Imañca passa āyantaṃ,<br>
sāriputtaṃ sudassanaṃ;<br>
Vimuttaṃ ubhatobhāge,<br>
ajjhattaṃ susamāhitaṃ.</p>
<p><a class="sc" id="38"></a><a class="verse-num-sc" id="verse-num-sc1187"></a><a class="verse-num-pts" id="verse-num-pts1177"></a><a class="pts" id="pts106"></a><a class="ms" id="p_19Th1_1549" ></a><a class="msdiv" id="msdiv1186" ></a>Visallaṃ khīṇasaṃyogaṃ,<br>
tevijjaṃ maccuhāyinaṃ;<br>
Dakkhiṇeyyaṃ manussānaṃ,<br>
puññakkhettaṃ anuttaraṃ”.</p>
<p><a class="sc" id="39"></a><a class="verse-num-sc" id="verse-num-sc1188"></a><a class="verse-num-pts" id="verse-num-pts1178"></a><a class="ms" id="p_19Th1_1550" ></a><a class="msdiv" id="msdiv1187" ></a>“Ete sambahulā devā,<br>
iddhimanto yasassino;<br>
Dasa devasahassāni,<br>
sabbe brahmapurohitā;<br>
Moggallānaṃ namassantā,<br>
tiṭṭhanti pañjalīkatā.</p>
<p><a class="sc" id="40"></a><a class="verse-num-sc" id="verse-num-sc1189"></a><a class="verse-num-pts" id="verse-num-pts1179"></a><a class="ms" id="p_19Th1_1551" ></a><a class="msdiv" id="msdiv1188" ></a>‘Namo te purisājañña,<br>
namo te purisuttama;<br>
Yassa te āsavā khīṇā,<br>
dakkhiṇeyyosi mārisa’.</p>
<p><a class="sc" id="41"></a><a class="verse-num-sc" id="verse-num-sc1190"></a><a class="verse-num-pts" id="verse-num-pts1180"></a><a class="ms" id="p_19Th1_1552" ></a><a class="msdiv" id="msdiv1189" ></a>Pūjito naradevena,<br>
uppanno maraṇābhibhū;<br>
Puṇḍarīkaṃva toyena,<br>
saṅ­khā­renu­palip­pati.</p>
<p><a class="sc" id="42"></a><a class="verse-num-sc" id="verse-num-sc1191"></a><a class="verse-num-pts" id="verse-num-pts1181"></a><a class="ms" id="p_19Th1_1553" ></a><a class="msdiv" id="msdiv1190" ></a>Yassa muhuttena sahassadhā loko,<br>
Saṃvidito sabrahmakappo vasi;<br>
Iddhiguṇe cutupapāte kāle,<br>
Passati devatā sa bhikkhu”.</p>
<p><a class="sc" id="43"></a><a class="verse-num-sc" id="verse-num-sc1192"></a><a class="verse-num-pts" id="verse-num-pts1182"></a><a class="ms" id="p_19Th1_1554" ></a><a class="msdiv" id="msdiv1191" ></a>“Sāriputtova paññāya,<br>
sīlena upasamena ca;<br>
Yopi pāraṅgato bhikkhu,<br>
etāvaparamo siyā.</p>
<p><a class="sc" id="44"></a><a class="verse-num-sc" id="verse-num-sc1193"></a><a class="verse-num-pts" id="verse-num-pts1183"></a><a class="ms" id="p_19Th1_1555" ></a><a class="msdiv" id="msdiv1192" ></a>Koṭi­sata­sahas­sassa,<br>
Attabhāvaṃ khaṇena nimmine;<br>
Ahaṃ vikubbanāsu kusalo,<br>
Vasībhūtomhi iddhiyā.</p>
<p><a class="sc" id="45"></a><a class="verse-num-sc" id="verse-num-sc1194"></a><a class="verse-num-pts" id="verse-num-pts1184"></a><a class="ms" id="p_19Th1_1556" ></a><a class="msdiv" id="msdiv1193" ></a>Samā­dhi­vijjā­vasi­pāramī­gato,<br>
Mog­gallā­na­gotto asitassa sāsane;<br>
Dhīro samucchindi samāhitindriyo,<br>
Nāgo yathā pūtilataṃva bandhanaṃ.</p>
<p><a class="sc" id="46"></a><a class="verse-num-sc" id="verse-num-sc1195"></a><a class="verse-num-pts" id="verse-num-pts1185"></a><a class="ms" id="p_19Th1_1557" ></a><a class="msdiv" id="msdiv1194" ></a>Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.</p>
<p><a class="sc" id="47"></a><a class="verse-num-sc" id="verse-num-sc1196"></a><a class="verse-num-pts" id="verse-num-pts1186"></a><a class="ms" id="p_19Th1_1558" ></a><a class="msdiv" id="msdiv1195" ></a>Yassa catthāya pabbajito,<br>
agāras­mā­nagā­riyaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="48"></a><a class="verse-num-sc" id="verse-num-sc1197"> <a class="sc" id="1197"></a><a class="verse-num-pts" id="verse-num-pts1187"></a><a class="ms" id="p_19Th1_1559" ></a><a class="msdiv" id="msdiv1196" ></a>Kīdiso nirayo āsi,<br>
yattha dussī apaccatha;<br>
Vidhuraṃ sāvakamāsajja,<br>
kakusandhañca brāhmaṇaṃ.</p>
<p><a class="sc" id="49"></a><a class="verse-num-sc" id="verse-num-sc1198"> <a class="sc" id="1198"></a><a class="verse-num-pts" id="verse-num-pts1188"></a><a class="ms" id="p_19Th1_1560" ></a><a class="msdiv" id="msdiv1197" ></a>Sataṃ āsi ayosaṅkū,<br>
sabbe paccattavedanā;<br>
Īdiso nirayo āsi,<br>
yattha dussī apaccatha;<br>
Vidhuraṃ sāvakamāsajja,<br>
kakusandhañca brāhmaṇaṃ.</p>
<p><a class="sc" id="50"></a><a class="verse-num-sc" id="verse-num-sc1199"></a><a class="verse-num-pts" id="verse-num-pts1189"></a><a class="ms" id="p_19Th1_1561" ></a><a class="msdiv" id="msdiv1198" ></a>Yo etamabhijānāti,<br>
bhikkhu buddhassa sāvako;<br>
Tādisaṃ bhikkhumāsajja,<br>
kaṇha dukkhaṃ nigacchasi.</p>
<p><a class="sc" id="51"></a><a class="verse-num-sc" id="verse-num-sc1200"></a><a class="verse-num-pts" id="verse-num-pts1190"></a><a class="pts" id="pts107"></a><a class="ms" id="p_19Th1_1562" ></a><a class="msdiv" id="msdiv1199" ></a><span class="var" title="... sarassa (bj, pts2) | ... sāgarasmiṃ (s2, s3, pts1, mr)" id="note504">Majjhesarasmiṃ</span> tiṭṭhanti,<br>
vimānā kappaṭhāyino;<br>
Veḷuriyavaṇṇā rucirā,<br>
accimanto pabhassarā;<br>
Accharā tattha naccanti,<br>
puthu nānattavaṇṇiyo.</p>
<p><a class="sc" id="52"></a><a class="verse-num-sc" id="verse-num-sc1201"></a><a class="verse-num-pts" id="verse-num-pts1191"></a><a class="ms" id="p_19Th1_1563" ></a><a class="msdiv" id="msdiv1200" ></a>Yo etamabhijānāti,<br>
… pe …<br>
kaṇha dukkhaṃ nigacchasi.</p>
<p><a class="sc" id="53"></a><a class="verse-num-sc" id="verse-num-sc1202"></a><a class="verse-num-pts" id="verse-num-pts1192"></a><a class="ms" id="p_19Th1_1564" ></a><a class="msdiv" id="msdiv1201" ></a>Yo ve buddhena codito,<br>
­bhik­khu­saṃ­ghassa pekkhato;<br>
Migāramā­tu­pāsādaṃ,<br>
pādaṅguṭṭhena kampayi.</p>
<p><a class="sc" id="54"></a><a class="verse-num-sc" id="verse-num-sc1203"></a><a class="verse-num-pts" id="verse-num-pts1193"></a><a class="ms" id="p_19Th1_1565" ></a><a class="msdiv" id="msdiv1202" ></a>Yo etamabhijānāti,<br>
… pe …<br>
kaṇha dukkhaṃ nigacchasi.</p>
<p><a class="sc" id="55"></a><a class="verse-num-sc" id="verse-num-sc1204"></a><a class="verse-num-pts" id="verse-num-pts1194"></a><a class="ms" id="p_19Th1_1566" ></a><a class="msdiv" id="msdiv1203" ></a>Yo vejayan­ta­pāsādaṃ,<br>
pādaṅguṭṭhena kampayi;<br>
Iddhi­balenu­patthad­dho,<br>
saṃvejesi ca devatā.</p>
<p><a class="sc" id="56"></a><a class="verse-num-sc" id="verse-num-sc1205"></a><a class="verse-num-pts" id="verse-num-pts1195"></a><a class="ms" id="p_19Th1_1567" ></a><a class="msdiv" id="msdiv1204" ></a>Yo etamabhijānāti,<br>
… pe …<br>
kaṇha dukkhaṃ nigacchasi.</p>
<p><a class="sc" id="57"></a><a class="verse-num-sc" id="verse-num-sc1206"></a><a class="verse-num-pts" id="verse-num-pts1196"></a><a class="ms" id="p_19Th1_1568" ></a><a class="msdiv" id="msdiv1205" ></a>Yo vejayan­ta­pāsāde,<br>
sakkaṃ so paripucchati;<br>
Api āvuso jānāsi,<br>
taṇ­hak­kha­ya­vimuttiyo;<br>
Tassa sakko viyākāsi,<br>
pañhaṃ puṭṭho yathātathaṃ”.</p>
<p><a class="sc" id="58"></a><a class="verse-num-sc" id="verse-num-sc1207"></a><a class="verse-num-pts" id="verse-num-pts1197"></a><a class="ms" id="p_19Th1_1569" ></a><a class="msdiv" id="msdiv1206" ></a>“Yo etamabhijānāti,<br>
… pe …<br>
kaṇha dukkhaṃ nigacchasi.</p>
<p><a class="sc" id="59"></a><a class="verse-num-sc" id="verse-num-sc1208"></a><a class="verse-num-pts" id="verse-num-pts1198"></a><a class="ms" id="p_19Th1_1570" ></a><a class="msdiv" id="msdiv1207" ></a>Yo brahmānaṃ paripucchati,<br>
<span class="var" title="sudhammāyaṃ abhitosabhaṃ (s2, s3, pts1-2)" id="note505">Sudhammāyaṃ ṭhito sabhaṃ</span>;<br>
Ajjāpi tyāvuso sā diṭṭhi,<br>
Yā te diṭṭhi pure ahu;<br>
Passasi vītivattantaṃ,<br>
Brahmaloke pabhassaraṃ.</p>
<p><a class="sc" id="60"></a><a class="verse-num-sc" id="verse-num-sc1209"></a><a class="verse-num-pts" id="verse-num-pts1199"></a><a class="ms" id="p_19Th1_1571" ></a><a class="msdiv" id="msdiv1208" ></a>Tassa brahmā viyākāsi,<br>
pañhaṃ puṭṭho yathātathaṃ;<br>
Na me mārisa sā diṭṭhi,<br>
yā me diṭṭhi pure ahu.</p>
<p><a class="sc" id="61"></a><a class="verse-num-sc" id="verse-num-sc1210"></a><a class="verse-num-pts" id="verse-num-pts1200"></a><a class="ms" id="p_19Th1_1572" ></a><a class="msdiv" id="msdiv1209" ></a>Passāmi vītivattantaṃ,<br>
brahmaloke pabhassaraṃ;<br>
Sohaṃ ajja kathaṃ vajjaṃ,<br>
ahaṃ niccomhi sassato”.</p>
<p><a class="sc" id="62"></a><a class="verse-num-sc" id="verse-num-sc1211"></a><a class="verse-num-pts" id="verse-num-pts1201"></a><a class="ms" id="p_19Th1_1573" ></a><a class="msdiv" id="msdiv1210" ></a>“Yo etamabhijānāti,<br>
… pe …<br>
kaṇha dukkhaṃ nigacchasi.</p>
<p><a class="sc" id="63"></a><a class="verse-num-sc" id="verse-num-sc1212"></a><a class="verse-num-pts" id="verse-num-pts1202"></a><a class="ms" id="p_19Th1_1574" ></a><a class="msdiv" id="msdiv1211" ></a>Yo mahāneruno kūṭaṃ,<br>
vimokkhena <span class="var" title="apassayi (s2, s3, pts1, mr)" id="note506">aphassayi</span>;<br>
Vanaṃ pubbavidehānaṃ,<br>
ye ca bhūmisayā narā.</p>
<p><a class="sc" id="64"></a><a class="verse-num-sc" id="verse-num-sc1213"></a><a class="verse-num-pts" id="verse-num-pts1203"></a><a class="ms" id="p_19Th1_1575" ></a><a class="msdiv" id="msdiv1212" ></a>Yo etamabhijānāti,<br>
bhikkhu buddhassa sāvako;<br>
Tādisaṃ bhikkhumāsajja,<br>
kaṇha dukkhaṃ nigacchasi.</p>
<p><a class="sc" id="65"></a><a class="verse-num-sc" id="verse-num-sc1214"></a><a class="verse-num-pts" id="verse-num-pts1204"></a><a class="ms" id="p_19Th1_1576" ></a><a class="msdiv" id="msdiv1213" ></a>Na ve aggi cetayati,<br>
ahaṃ bālaṃ ḍahāmīti;<br>
Bālova jalitaṃ aggiṃ,<br>
āsajja naṃ paḍayhati.</p>
<p><a class="sc" id="66"></a><a class="verse-num-sc" id="verse-num-sc1215"></a><a class="verse-num-pts" id="verse-num-pts1205"></a><a class="ms" id="p_19Th1_1577" ></a><a class="msdiv" id="msdiv1214" ></a><span class="var" title="evameva (c1)" id="note507">Evamevaṃ</span> tuvaṃ māra,<br>
āsajja naṃ tathāgataṃ;<br>
Sayaṃ <span class="var" title="dahissasi (bj, pts2) | ḍahissati (s2, s3) | dahissam (pts1)" id="note508">ḍahissasi</span> attānaṃ,<br>
bālo aggiṃva samphusaṃ.</p>
<p><a class="sc" id="67"></a><a class="verse-num-sc" id="verse-num-sc1216"></a><a class="verse-num-pts" id="verse-num-pts1206"></a><a class="ms" id="p_19Th1_1578" ></a><a class="msdiv" id="msdiv1215" ></a>Apuññaṃ pasavī māro,<br>
āsajja naṃ tathāgataṃ;<br>
Kiṃ nu maññasi pāpima,<br>
na me pāpaṃ vipaccati.</p>
<p><a class="sc" id="68"></a><a class="verse-num-sc" id="verse-num-sc1217"></a><a class="verse-num-pts" id="verse-num-pts1207"></a><a class="ms" id="p_19Th1_1579" ></a><a class="msdiv" id="msdiv1216" ></a><span class="var" title="karato te miyyate (bj, s2, s3, pts1) | karato cīyate (^mn50#21 [Māra­tajja­nī­ya­sutta])" id="note509">Karato te cīyate</span> pāpaṃ,<br>
cirarattāya antaka;<br>
Māra nibbinda buddhamhā,<br>
āsaṃ mākāsi bhikkhusu”.</p>
<p><a class="sc" id="69"></a><a class="verse-num-sc" id="verse-num-sc1218"></a><a class="verse-num-pts" id="verse-num-pts1208"></a><a class="pts" id="pts108"></a><a class="ms" id="p_19Th1_1580" ></a><a class="msdiv" id="msdiv1217" ></a>“Iti māraṃ atajjesi,<br>
bhikkhu bhesakaḷāvane;<br>
Tato so dummano yakkho,<br>
tat­the­vantara­dhāya­thā”<span class="var" title="... dhāyatīti (s2, s3, pts1)" id="note510">ti</span>.</p>
</blockquote>
<p class="endsutta"><a class="ms" id="p_19Th1_1581" ></a>Itthaṃ sudaṃ āyasmā <span class="var" title="mahāmoggalāno (mr)" id="note511">mahāmoggallāno</span> thero gāthāyo abhāsitthāti.</p>
<p class="endsection"><a class="ms" id="p_19Th1_1582" ></a>Saṭṭhinipāto niṭṭhito.</p>
<p class="uddana"><a class="ms" id="p_19Th1_1583" ></a>Tatruddānaṃ</p>
<blockquote class="uddanagatha">
<p><a class="sc" id="70"></a><a class="ms" id="p_19Th1_1584" ></a>Saṭṭhikamhi nipātamhi,<br>
moggallāno mahiddhiko;<br>
Ekova theragāthāyo,<br>
aṭṭhasaṭṭhi bhavanti tāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
