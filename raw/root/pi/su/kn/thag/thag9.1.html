<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thag9.1">
<article>
<div class="hgroup">
<p class="division">Theragāthā</p>
<p>Navakanipāta</p>
<p>Paṭhamavagga</p>
<h1>9.1. Bhūtat­thera­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc518"></a><a class="verse-num-pts" id="verse-num-pts518"></a><a class="pts" id="pts54"></a><a class="ms" id="p_19Th1_817"></a><a class="msdiv" id="msdiv518"></a>“Yadā dukkhaṃ jarāmaraṇanti paṇḍito,<br>
Aviddasū yattha sitā puthujjanā;<br>
Dukkhaṃ pariññāya satova jhāyati,<br>
Tato ratiṃ paramataraṃ na vindati.</p>
<p><a class="sc" id="2"></a><a class="verse-num-sc" id="verse-num-sc519"></a><a class="verse-num-pts" id="verse-num-pts519"></a><a class="ms" id="p_19Th1_818"></a><a class="msdiv" id="msdiv519"></a>Yadā duk­khas­sā­vahaniṃ visattikaṃ,<br>
Papañ­ca­saṅghā­ta­du­khā­dhi­vāhiniṃ;<br>
Taṇhaṃ pahantvāna satova jhāyati,<br>
Tato ratiṃ paramataraṃ na vindati.</p>
<p><a class="sc" id="3"></a><a class="verse-num-sc" id="verse-num-sc520"></a><a class="verse-num-pts" id="verse-num-pts520"></a><a class="ms" id="p_19Th1_819"></a><a class="msdiv" id="msdiv520"></a>Yadā sivaṃ dveca­turaṅ­ga­gā­minaṃ,<br>
Magguttamaṃ sabba­kilesa­so­dha­naṃ;<br>
Paññāya passitva satova jhāyati,<br>
Tato ratiṃ paramataraṃ na vindati.</p>
<p><a class="sc" id="4"></a><a class="verse-num-sc" id="verse-num-sc521"></a><a class="verse-num-pts" id="verse-num-pts521"></a><a class="ms" id="p_19Th1_820"></a><a class="msdiv" id="msdiv521"></a>Yadā asokaṃ virajaṃ asaṅkhataṃ,<br>
Santaṃ padaṃ sabba­kilesa­so­dha­naṃ;<br>
Bhāveti saṃ­yoja­na­bandha­nac­chidaṃ,<br>
Tato ratiṃ paramataraṃ na vindati.</p>
<p><a class="sc" id="5"></a><a class="verse-num-sc" id="verse-num-sc522"></a><a class="verse-num-pts" id="verse-num-pts522"></a><a class="ms" id="p_19Th1_821"></a><a class="msdiv" id="msdiv522"></a>Yadā nabhe gajjati meghadundubhi,<br>
Dhārākulā <span class="var" title="vihaṅgapathe (s2, s3, pts1)" id="note259">vihagapathe</span> samantato;<br>
Bhikkhū ca pabbhāragatova jhāyati,<br>
Tato ratiṃ paramataraṃ na vindati.</p>
<p><a class="sc" id="6"></a><a class="verse-num-sc" id="verse-num-sc523"></a><a class="verse-num-pts" id="verse-num-pts523"></a><a class="ms" id="p_19Th1_822"></a><a class="msdiv" id="msdiv523"></a>Yadā nadīnaṃ kusumākulānaṃ,<br>
Vicitta-vāneyya-vaṭaṃsakānaṃ;<br>
Tīre nisinno sumanova jhāyati,<br>
Tato ratiṃ paramataraṃ na vindati.</p>
<p><a class="sc" id="7"></a><a class="verse-num-sc" id="verse-num-sc524"></a><a class="verse-num-pts" id="verse-num-pts524"></a><a class="ms" id="p_19Th1_823"></a><a class="msdiv" id="msdiv524"></a>Yadā nisīthe rahitamhi kānane,<br>
Deve gaḷantamhi nadanti dāṭhino;<br>
Bhikkhū ca pabbhāragatova jhāyati,<br>
Tato ratiṃ paramataraṃ na vindati.</p>
<p><a class="sc" id="8"></a><a class="verse-num-sc" id="verse-num-sc525"></a><a class="verse-num-pts" id="verse-num-pts525"></a><a class="ms" id="p_19Th1_824"></a><a class="msdiv" id="msdiv525"></a>Yadā vitakke uparun­dhi­yattano,<br>
Nagantare nagavivaraṃ samassito;<br>
Vītaddaro vītakhilova jhāyati,<br>
Tato ratiṃ paramataraṃ na vindati.</p>
<p><a class="sc" id="9"></a><a class="verse-num-sc" id="verse-num-sc526"></a><a class="verse-num-pts" id="verse-num-pts526"></a><a class="pts" id="pts55"></a><a class="ms" id="p_19Th1_825"></a><a class="msdiv" id="msdiv526"></a>Yadā sukhī mala­khila­soka­nāsano,<br>
Niraggaḷo nibbanatho visallo;<br>
Sabbāsave byantikatova jhāyati,<br>
Tato ratiṃ paramataraṃ na vindatī”ti.</p>
</blockquote>
<p class="endsutta"><a class="ms" id="p_19Th1_826"></a>… Bhūto thero ….</p>
<p class="endsection"><a class="ms" id="p_19Th1_827"></a>Navakanipāto niṭṭhito.</p>
<p class="uddana"><a class="ms" id="p_19Th1_828"></a>Tatruddānaṃ</p>
<blockquote class="uddanagatha">
<p><a class="sc" id="10"></a><a class="ms" id="p_19Th1_829"></a>Bhūto tathaddaso thero,<br>
eko khaggavisāṇavā;<br>
Navakamhi nipātamhi,<br>
gāthāyopi imā navāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
