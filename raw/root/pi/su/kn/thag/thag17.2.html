<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thag17.2">
<article>
<div class="hgroup">
<p class="division">Theragāthā</p>
<p>Tiṃsanipāta</p>
<p>Paṭhamavagga</p>
<h1>17.2. Sāri­puttat­thera­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc981"></a><a class="verse-num-pts" id="verse-num-pts981"></a><a class="ms" id="p_19Th1_1331"></a><a class="msdiv" id="msdiv981"></a>“Yathācārī yathāsato satīmā,<br>
<span class="var" title="yathā saṅkap­pacari­yāya (s2, s3, pts1) | yata­saṅkap­paj­jhāyī (pts2)" id="note430">Yata­saṅkap­paj­jhāyi</span> appamatto;<br>
Ajjhattarato samāhitatto,<br>
Eko santusito tamāhu bhikkhuṃ.</p>
<p><a class="sc" id="2"></a> <a class="verse-num-sc" id="verse-num-sc982"></a><a class="verse-num-pts" id="verse-num-pts982"></a><a class="ms" id="p_19Th1_1332"></a><a class="msdiv" id="msdiv982"></a>Allaṃ sukkhaṃ <span class="var" title="va (s2, s3) | ca (pts1)" id="note432">vā</span> bhuñjanto,<br>
Na bāḷhaṃ suhito siyā;<br>
Ūnūdaro mitāhāro,<br>
Sato bhikkhu paribbaje.</p>
<p><a class="sc" id="3"></a><a class="verse-num-sc" id="verse-num-sc983"></a><a class="verse-num-pts" id="verse-num-pts983"></a><a class="ms" id="p_19Th1_1333"></a><a class="msdiv" id="msdiv983"></a>Cattāro pañca ālope,<br>
abhutvā udakaṃ pive;<br>
Alaṃ phāsuvihārāya,<br>
pahitattassa bhikkhuno.</p>
<p><a class="sc" id="4"></a><a class="verse-num-sc" id="verse-num-sc984"></a><a class="verse-num-pts" id="verse-num-pts984"></a><a class="ms" id="p_19Th1_1334"></a><a class="msdiv" id="msdiv984"></a><span class="var" title="kappiyatañca ādeti (s2, s3, pts1)" id="note433">Kappiyaṃ tañce chādeti</span>,<br>
cīvaraṃ <span class="var" title="idamatthitaṃ (bj)" id="note434">idamatthikaṃ</span>;<br>
Alaṃ phāsuvihārāya,<br>
pahitattassa bhikkhuno.</p>
<p><a class="sc" id="5"></a> <a class="verse-num-sc" id="verse-num-sc985"></a><a class="verse-num-pts" id="verse-num-pts985"></a><a class="ms" id="p_19Th1_1335"></a><a class="msdiv" id="msdiv985"></a>Pallaṅkena nisinnassa,<br>
jaṇṇuke nābhivassati;<br>
Alaṃ phāsuvihārāya,<br>
pahitattassa bhikkhuno.</p>
<p><a class="sc" id="6"></a> <a class="verse-num-sc" id="verse-num-sc986"></a><a class="verse-num-pts" id="verse-num-pts986"></a><a class="ms" id="p_19Th1_1336"></a><a class="msdiv" id="msdiv986"></a>Yo sukhaṃ dukkhato adda,<br>
duk­kha­maddak­khi sallato;<br>
<span class="var" title="ubhayantare (bj)" id="note437">Ubhayantarena</span> nāhosi,<br>
kena lokasmi kiṃ siyā.</p>
<p><a class="sc" id="7"></a> <a class="verse-num-sc" id="verse-num-sc987"></a><a class="verse-num-pts" id="verse-num-pts987"></a><a class="ms" id="p_19Th1_1337"></a><a class="msdiv" id="msdiv987"></a>Mā me kadāci pāpiccho,<br>
kusīto hīnavīriyo;<br>
Appassuto anādaro,<br>
kena lokasmi kiṃ siyā.</p>
<p><a class="sc" id="8"></a><a class="verse-num-sc" id="verse-num-sc988"></a><a class="verse-num-pts" id="verse-num-pts988"></a><a class="ms" id="p_19Th1_1338"></a><a class="msdiv" id="msdiv988"></a>Bahussuto ca medhāvī,<br>
sīlesu susamāhito;<br>
Cetosa­matha­manu­yutto,<br>
api muddhani tiṭṭhatu.</p>
<p><a class="sc" id="9"></a><a class="verse-num-sc" id="verse-num-sc989"></a><a class="verse-num-pts" id="verse-num-pts989"></a><a class="ms" id="p_19Th1_1339"></a><a class="msdiv" id="msdiv989"></a>Yo papañ­ca­manu­yutto,<br>
papañcābhirato mago;<br>
Virādhayī so nibbānaṃ,<br>
yogakkhemaṃ anuttaraṃ.</p>
<p><a class="sc" id="10"></a><a class="verse-num-sc" id="verse-num-sc990"></a><a class="verse-num-pts" id="verse-num-pts990"></a><a class="ms" id="p_19Th1_1340"></a><a class="msdiv" id="msdiv990"></a>Yo ca papañcaṃ hitvāna,<br>
nip­pa­pañ­ca­pathe rato;<br>
Ārādhayī so nibbānaṃ,<br>
yogakkhemaṃ anuttaraṃ.</p>
<p><a class="sc" id="11"></a> <a class="verse-num-sc" id="verse-num-sc991"></a><a class="verse-num-pts" id="verse-num-pts991"></a><a class="ms" id="p_19Th1_1341"></a><a class="msdiv" id="msdiv991"></a>Gāme vā yadi vāraññe,<br>
Ninne vā yadi vā thale;<br>
Yattha arahanto viharanti,<br>
Taṃ bhūmi­rāma­ṇeyya­kaṃ.</p>
<p><a class="sc" id="12"></a><a class="verse-num-sc" id="verse-num-sc992"></a><a class="verse-num-pts" id="verse-num-pts992"></a><a class="ms" id="p_19Th1_1342"></a><a class="msdiv" id="msdiv992"></a><span class="var" title="ramaṇīyā (bj, pts1) | ramaṇīyān' (pts2)" id="note440">Ramaṇīyāni</span> araññāni,<br>
yattha na ramatī jano;<br>
Vītarāgā ramissanti,<br>
na te kāmagavesino.</p>
<p><a class="sc" id="13"></a> <a class="verse-num-sc" id="verse-num-sc993"></a><a class="verse-num-pts" id="verse-num-pts993"></a><a class="pts" id="pts90"></a><a class="ms" id="p_19Th1_1343"></a><a class="msdiv" id="msdiv993"></a>Nidhīnaṃva pavattāraṃ,<br>
yaṃ passe vajjadassinaṃ;<br>
Niggayhavādiṃ medhāviṃ,<br>
tādisaṃ paṇḍitaṃ bhaje;<br>
Tādisaṃ bhajamānassa,<br>
seyyo hoti na pāpiyo.</p>
<p><a class="sc" id="14"></a><a class="verse-num-sc" id="verse-num-sc994"></a><a class="verse-num-pts" id="verse-num-pts994"></a><a class="ms" id="p_19Th1_1344"></a><a class="msdiv" id="msdiv994"></a>Ovadeyyā­nusā­seyya,<br>
asabbhā ca nivāraye;<br>
Satañhi so piyo hoti,<br>
asataṃ hoti appiyo.</p>
<p><a class="sc" id="15"></a><a class="verse-num-sc" id="verse-num-sc995"></a><a class="verse-num-pts" id="verse-num-pts995"></a><a class="ms" id="p_19Th1_1345"></a><a class="msdiv" id="msdiv995"></a>Aññassa bhagavā buddho,<br>
dhammaṃ desesi cakkhumā;<br>
Dhamme desiyamānamhi,<br>
sotamo­dhesi­matthiko.</p>
<p><a class="sc" id="16"></a><a class="verse-num-sc" id="verse-num-sc996"></a><a class="verse-num-pts" id="verse-num-pts996"></a>Taṃ me amoghaṃ savanaṃ,<br>
vimuttomhi anāsavo.</p>
<p><a class="sc" id="17"></a> <a class="verse-num-sc" id="verse-num-sc997"></a><a class="verse-num-pts" id="verse-num-pts997"></a><a class="ms" id="p_19Th1_1346"></a><a class="msdiv" id="msdiv996"></a>Neva pubbenivāsāya,<br>
napi dibbassa cakkhuno;<br>
Cetopariyāya iddhiyā,<br>
cutiyā upapattiyā;<br>
Sota­dhātu­vi­sud­dhiyā,<br>
paṇidhī me na vijjati”.</p>
<p><a class="sc" id="18"></a><a class="verse-num-sc" id="verse-num-sc998"></a><a class="verse-num-pts" id="verse-num-pts998"></a><a class="ms" id="p_19Th1_1347"></a><a class="msdiv" id="msdiv997"></a>“Rukkhamūlaṃva nissāya,<br>
muṇḍo saṅghāṭipāruto;<br>
Paññāya uttamo thero,<br>
<span class="var" title="upatisso ca (bj, mr)" id="note443">upatissova</span> jhāyati.</p>
<p><a class="sc" id="19"></a><a class="verse-num-sc" id="verse-num-sc999"></a><a class="verse-num-pts" id="verse-num-pts999"></a><a class="ms" id="p_19Th1_1348"></a><a class="msdiv" id="msdiv998"></a>Avitakkaṃ samāpanno,<br>
sammā­sambud­dha­sāvako;<br>
Ariyena tuṇhībhāvena,<br>
upeto hoti tāvade.</p>
<p><a class="sc" id="20"></a> <a class="verse-num-sc" id="verse-num-sc1000"></a><a class="verse-num-pts" id="verse-num-pts1000"></a><a class="ms" id="p_19Th1_1349"></a><a class="msdiv" id="msdiv999"></a>Yathāpi pabbato selo,<br>
acalo suppatiṭṭhito;<br>
Evaṃ <span class="var" title="mohakkhayo (pts2)" id="note445">mohakkhayā</span> bhikkhu,<br>
pabbatova na vedhati”.</p>
<p><a class="sc" id="21"></a><a class="verse-num-sc" id="verse-num-sc1001"></a><a class="verse-num-pts" id="verse-num-pts1001"></a><a class="ms" id="p_19Th1_1350"></a><a class="msdiv" id="msdiv1000"></a>“Anaṅgaṇassa posassa,<br>
niccaṃ sucigavesino;<br>
Vālaggamattaṃ pāpassa,<br>
abbhamattaṃva khāyati.</p>
<p><a class="sc" id="22"></a><a class="verse-num-sc" id="verse-num-sc1002"></a><a class="verse-num-pts" id="verse-num-pts1002"></a><a class="ms" id="p_19Th1_1351"></a><a class="msdiv" id="msdiv1001"></a>Nābhinandāmi maraṇaṃ,<br>
nābhinandāmi jīvitaṃ;<br>
Nikkhipissaṃ imaṃ kāyaṃ,<br>
sampajāno patissato.</p>
<p><a class="sc" id="23"></a><a class="verse-num-sc" id="verse-num-sc1003"></a><a class="verse-num-pts" id="verse-num-pts1003"></a><a class="ms" id="p_19Th1_1352"></a><a class="msdiv" id="msdiv1002"></a>Nābhinandāmi maraṇaṃ,<br>
nābhinandāmi jīvitaṃ;<br>
Kālañca paṭikaṅkhāmi,<br>
nibbisaṃ bhatako yathā”.</p>
<p><a class="sc" id="24"></a><a class="verse-num-sc" id="verse-num-sc1004"></a><a class="verse-num-pts" id="verse-num-pts1004"></a><a class="ms" id="p_19Th1_1353"></a><a class="msdiv" id="msdiv1003"></a>“Ubhayena midaṃ maraṇameva,<br>
Nāmaraṇaṃ pacchā vā pure vā;<br>
Paṭipajjatha mā vinassatha,<br>
Khaṇo vo mā upaccagā.</p>
<p><a class="sc" id="25"></a><a class="verse-num-sc" id="verse-num-sc1005"></a><a class="verse-num-pts" id="verse-num-pts1005"></a><a class="ms" id="p_19Th1_1354"></a><a class="msdiv" id="msdiv1004"></a>Nagaraṃ yathā paccantaṃ,<br>
guttaṃ santarabāhiraṃ;<br>
Evaṃ gopetha attānaṃ,<br>
khaṇo vo mā upaccagā;<br>
Khaṇātītā hi socanti,<br>
nirayamhi samappitā”.</p>
<p><a class="sc" id="26"></a><a class="verse-num-sc" id="verse-num-sc1006"></a><a class="verse-num-pts" id="verse-num-pts1006"></a><a class="ms" id="p_19Th1_1355"></a><a class="msdiv" id="msdiv1005"></a>“Upasanto uparato,<br>
mantabhāṇī anuddhato;<br>
Dhunāti pāpake dhamme,<br>
dumapattaṃva māluto.</p>
<p><a class="sc" id="27"></a><a class="verse-num-sc" id="verse-num-sc1007"></a><a class="verse-num-pts" id="verse-num-pts1007"></a><a class="ms" id="p_19Th1_1356"></a><a class="msdiv" id="msdiv1006"></a>Upasanto uparato,<br>
mantabhāṇī anuddhato;<br>
<span class="var" title="abbahi (s2, s3, pts1-2) | ahāsi (?)" id="note446">Appāsi</span> pāpake dhamme,<br>
dumapattaṃva māluto.</p>
<p><a class="sc" id="28"></a><a class="verse-num-sc" id="verse-num-sc1008"></a><a class="verse-num-pts" id="verse-num-pts1008"></a><a class="pts" id="pts91"></a><a class="ms" id="p_19Th1_1357"></a><a class="msdiv" id="msdiv1007"></a>Upasanto anāyāso,<br>
vippasanno anāvilo;<br>
Kalyāṇasīlo medhāvī,<br>
duk­khas­santa­karo siyā”.</p>
<p><a class="sc" id="29"></a><a class="verse-num-sc" id="verse-num-sc1009"></a><a class="verse-num-pts" id="verse-num-pts1009"></a><a class="ms" id="p_19Th1_1358"></a><a class="msdiv" id="msdiv1008"></a>“Na vissase ekatiyesu evaṃ,<br>
Agārisu pabbajitesu <span class="var" title="vāpi (pts2)" id="note447">cāpi</span>;<br>
Sādhūpi hutvā na asādhu honti,<br>
Asādhu hutvā puna sādhu honti.</p>
<p><a class="sc" id="30"></a><a class="verse-num-sc" id="verse-num-sc1010"></a><a class="verse-num-pts" id="verse-num-pts1010"></a><a class="ms" id="p_19Th1_1359"></a><a class="msdiv" id="msdiv1009"></a>Kāmacchando ca byāpādo,<br>
thinamiddhañca bhikkhuno;<br>
Uddhaccaṃ vicikicchā ca,<br>
pañcete cittakelisā.</p>
<p><a class="sc" id="31"></a> <a class="verse-num-sc" id="verse-num-sc1011"></a><a class="verse-num-pts" id="verse-num-pts1011"></a><a class="ms" id="p_19Th1_1360"></a><a class="msdiv" id="msdiv1010"></a>Yassa sak­kariya­mānassa,<br>
asakkārena cūbhayaṃ;<br>
Samādhi na vikampati,<br>
appa­māda­vihārino.</p>
<p><a class="sc" id="32"></a><a class="verse-num-sc" id="verse-num-sc1012"></a><a class="verse-num-pts" id="verse-num-pts1012"></a><a class="ms" id="p_19Th1_1361"></a><a class="msdiv" id="msdiv1011"></a>Taṃ jhāyinaṃ sātatikaṃ,<br>
sukhuma­diṭṭhi­vi­passa­kaṃ;<br>
Upādā­nak­kha­yā­rāmaṃ,<br>
āhu sappuriso iti.</p>
<p><a class="sc" id="33"></a><a class="verse-num-sc" id="verse-num-sc1013"></a><a class="verse-num-pts" id="verse-num-pts1013"></a><a class="ms" id="p_19Th1_1362"></a><a class="msdiv" id="msdiv1012"></a>Mahāsamuddo pathavī,<br>
pabbato anilopi ca;<br>
Upamāya na yujjanti,<br>
satthu varavimuttiyā.</p>
<p><a class="sc" id="34"></a><a class="verse-num-sc" id="verse-num-sc1014"></a><a class="verse-num-pts" id="verse-num-pts1014"></a><a class="ms" id="p_19Th1_1363"></a><a class="msdiv" id="msdiv1013"></a>Cakkānuvattako thero,<br>
mahāñāṇī samāhito;<br>
Pathavā­paggi­samāno,<br>
na rajjati na dussati.</p>
<p><a class="sc" id="35"></a><a class="verse-num-sc" id="verse-num-sc1015"></a><a class="verse-num-pts" id="verse-num-pts1015"></a><a class="ms" id="p_19Th1_1364"></a><a class="msdiv" id="msdiv1014"></a>Paññāpāramitaṃ patto,<br>
mahābuddhi <span class="var" title="mahāmuni (s2, s3, pts1)" id="note449">mahāmati</span>;<br>
Ajaḷo jaḷasamāno,<br>
sadā carati nibbuto.</p>
<p><a class="sc" id="36"></a><a class="verse-num-sc" id="verse-num-sc1016"></a><a class="verse-num-pts" id="verse-num-pts1016"></a><a class="ms" id="p_19Th1_1365"></a><a class="msdiv" id="msdiv1015"></a>Pariciṇṇo mayā satthā,<br>
… pe …<br>
bhavanetti samūhatā.</p>
<p><a class="sc" id="37"></a><a class="verse-num-sc" id="verse-num-sc1017"></a><a class="verse-num-pts" id="verse-num-pts1017"></a><a class="ms" id="p_19Th1_1366"></a><a class="msdiv" id="msdiv1016"></a>Sam­pā­de­thappa­mādena,<br>
esā me anusāsanī;<br>
Handāhaṃ parinibbissaṃ,<br>
vippamuttomhi sabbadhī”ti.</p>
</blockquote>
<p class="endsutta"><a class="ms" id="p_19Th1_1367"></a>… Sāriputto thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
