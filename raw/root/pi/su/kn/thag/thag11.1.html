<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thag11.1">
<article>
<div class="hgroup">
<p class="division">Theragāthā</p>
<p>Ekā­dasaka­nipāta</p>
<p>Paṭhamavagga</p>
<h1>11.1. Saṅkic­cat­thera­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc597"></a><a class="verse-num-pts" id="verse-num-pts597"></a><a class="pts" id="pts62"></a><a class="ms" id="p_19Th1_910"></a><a class="msdiv" id="msdiv597"></a>“Kiṃ tavattho vane tāta,<br>
ujjuhānova pāvuse;<br>
Verambhā ramaṇīyā te,<br>
paviveko hi jhāyinaṃ”.</p>
<p><a class="sc" id="2"></a><a class="verse-num-sc" id="verse-num-sc598"></a><a class="verse-num-pts" id="verse-num-pts598"></a><a class="ms" id="p_19Th1_911"></a><a class="msdiv" id="msdiv598"></a>“Yathā abbhāni verambho,<br>
vāto nudati pāvuse;<br>
Saññā me abhikiranti,<br>
viveka­paṭi­sañ­ñutā.</p>
<p><a class="sc" id="3"></a><a class="verse-num-sc" id="verse-num-sc599"></a><a class="verse-num-pts" id="verse-num-pts599"></a><a class="ms" id="p_19Th1_912"></a><a class="msdiv" id="msdiv599"></a>Apaṇḍaro aṇḍasambhavo,<br>
Sīvathikāya niketacāriko;<br>
Uppādayateva me satiṃ,<br>
Sandehasmiṃ virāganissitaṃ.</p>
<p><a class="sc" id="4"></a><a class="verse-num-sc" id="verse-num-sc600"></a><a class="verse-num-pts" id="verse-num-pts600"></a><a class="ms" id="p_19Th1_913"></a><a class="msdiv" id="msdiv600"></a>Yañca aññe na rakkhanti,<br>
yo ca aññe na rakkhati;<br>
Sa ve bhikkhu sukhaṃ seti,<br>
kāmesu anapekkhavā.</p>
<p><a class="sc" id="5"></a><a class="verse-num-sc" id="verse-num-sc601"></a><a class="verse-num-pts" id="verse-num-pts601"></a><a class="ms" id="p_19Th1_914"></a><a class="msdiv" id="msdiv601"></a>Acchodikā puthusilā,<br>
gonaṅgula­migā­yutā;<br>
Ambu­sevāla­sañ­channā,<br>
te selā ramayanti maṃ.</p>
<p><a class="sc" id="6"></a><a class="verse-num-sc" id="verse-num-sc602"></a><a class="verse-num-pts" id="verse-num-pts602"></a><a class="ms" id="p_19Th1_915"></a><a class="msdiv" id="msdiv602"></a>Vasitaṃ me araññesu,<br>
kandarāsu guhāsu ca;<br>
Senāsanesu pantesu,<br>
­vāḷa­miga­nisevite.</p>
<p><a class="sc" id="7"></a><a class="verse-num-sc" id="verse-num-sc603"></a><a class="verse-num-pts" id="verse-num-pts603"></a><a class="ms" id="p_19Th1_916"></a><a class="msdiv" id="msdiv603"></a>‘Ime haññantu vajjhantu,<br>
dukkhaṃ pappontu pāṇino’;<br>
Saṅkappaṃ nābhijānāmi,<br>
anariyaṃ dosasaṃhitaṃ.</p>
<p><a class="sc" id="8"></a><a class="verse-num-sc" id="verse-num-sc604"></a><a class="verse-num-pts" id="verse-num-pts604"></a><a class="ms" id="p_19Th1_917"></a><a class="msdiv" id="msdiv604"></a>Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.</p>
<p><a class="sc" id="9"></a><a class="verse-num-sc" id="verse-num-sc605"></a><a class="verse-num-pts" id="verse-num-pts605"></a><a class="ms" id="p_19Th1_918"></a><a class="msdiv" id="msdiv605"></a><span class="var" title="yassatthāya (s2, s3, pts2)" id="note285">Yassa catthāya</span> pabbajito,<br>
agāras­mā­nagā­riyaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="10"></a> <a class="verse-num-sc" id="verse-num-sc606"></a><a class="verse-num-pts" id="verse-num-pts606"></a><a class="ms" id="p_19Th1_919"></a><a class="msdiv" id="msdiv606"></a>Nābhinandāmi maraṇaṃ,<br>
nābhinandāmi jīvitaṃ;<br>
Kālañca paṭikaṅkhāmi,<br>
nibbisaṃ bhatako yathā.</p>
<p><a class="sc" id="11"></a> <a class="verse-num-sc" id="verse-num-sc607"></a><a class="verse-num-pts" id="verse-num-pts607"></a><a class="ms" id="p_19Th1_920"></a><a class="msdiv" id="msdiv607"></a>Nābhinandāmi maraṇaṃ,<br>
nābhinandāmi jīvitaṃ;<br>
Kālañca paṭikaṅkhāmi,<br>
sampajāno patissato”ti.</p>
</blockquote>
<p class="endsutta"><a class="ms" id="p_19Th1_921"></a>… Saṅkicco thero ….</p>
<p class="endsection"><a class="ms" id="p_19Th1_922"></a>Ekā­dasaka­nipāto niṭṭhito.</p>
<p class="uddana"><a class="ms" id="p_19Th1_923"></a>Tatruddānaṃ</p>
<blockquote class="uddanagatha">
<p><a class="sc" id="12"></a><a class="ms" id="p_19Th1_924"></a>Saṅkiccathero ekova,<br>
katakicco anāsavo;<br>
Ekā­dasani­pātamhi,<br>
gāthā ekādaseva cāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
