<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thag10.3">
<article>
<div class="hgroup">
<p class="division">Theragāthā</p>
<p>Dasakanipāta</p>
<p>Paṭhamavagga</p>
<h1>10.3. Mahā­kap­pinat­thera­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc547"></a><a class="verse-num-pts" id="verse-num-pts547"></a><a class="ms" id="p_19Th1_852"></a><a class="msdiv" id="msdiv547"></a>“Anāgataṃ yo <span class="var" title="paṭigacca (bj, pts1)" id="note268">paṭikacca</span> passati,<br>
Hitañca atthaṃ ahitañca taṃ dvayaṃ;<br>
Viddesino tassa hitesino vā,<br>
Randhaṃ na passanti samekkhamānā.</p>
<p><a class="sc" id="2"></a><a class="verse-num-sc" id="verse-num-sc548"></a><a class="verse-num-pts" id="verse-num-pts548"></a><a class="ms" id="p_19Th1_853"></a><a class="msdiv" id="msdiv548"></a><span class="var" title="ānāpānassati (^ps1.3#52 [Ānā­pā­nassa­ti­kathā/ Vodāna­ñāṇa­niddesa])" id="note269">Ānāpānasatī</span> yassa,<br>
paripuṇṇā subhāvitā;<br>
Anupubbaṃ paricitā,<br>
yathā buddhena desitā;<br>
Somaṃ lokaṃ pabhāseti,<br>
abbhā muttova candimā.</p>
<p><a class="sc" id="3"></a><a class="verse-num-sc" id="verse-num-sc549"></a><a class="verse-num-pts" id="verse-num-pts549"></a><a class="ms" id="p_19Th1_854"></a><a class="msdiv" id="msdiv549"></a>Odātaṃ vata me cittaṃ,<br>
appamāṇaṃ subhāvitaṃ;<br>
Nibbiddhaṃ paggahītañca,<br>
sabbā obhāsate disā.</p>
<p><a class="sc" id="4"></a><a class="verse-num-sc" id="verse-num-sc550"></a><a class="verse-num-pts" id="verse-num-pts550"></a><a class="ms" id="p_19Th1_855"></a><a class="msdiv" id="msdiv550"></a>Jīvate vāpi sappañño,<br>
api vitta­parik­khayo;<br>
Paññāya ca alābhena,<br>
vittavāpi na jīvati.</p>
<p><a class="sc" id="5"></a><a class="verse-num-sc" id="verse-num-sc551"></a><a class="verse-num-pts" id="verse-num-pts551"></a><a class="ms" id="p_19Th1_856"></a><a class="msdiv" id="msdiv551"></a>Paññā sutavinicchinī,<br>
Paññā kitti­siloka­vaddhanī;<br>
Paññāsahito naro idha,<br>
Api dukkhesu sukhāni vindati.</p>
<p><a class="sc" id="6"></a><a class="verse-num-sc" id="verse-num-sc552"></a><a class="verse-num-pts" id="verse-num-pts552"></a><a class="ms" id="p_19Th1_857"></a><a class="msdiv" id="msdiv552"></a>Nāyaṃ ajjatano dhammo,<br>
nacchero napi abbhuto;<br>
Yattha jāyetha mīyetha,<br>
tattha kiṃ viya abbhutaṃ.</p>
<p><a class="sc" id="7"></a><a class="verse-num-sc" id="verse-num-sc553"></a><a class="verse-num-pts" id="verse-num-pts553"></a><a class="ms" id="p_19Th1_858"></a><a class="msdiv" id="msdiv553"></a>Anantaraṃ hi jātassa,<br>
jīvitā maraṇaṃ dhuvaṃ;<br>
Jātā jātā marantīdha,<br>
evaṃdhammā hi pāṇino.</p>
<p><a class="sc" id="8"></a><a class="verse-num-sc" id="verse-num-sc554"></a><a class="verse-num-pts" id="verse-num-pts554"></a><a class="ms" id="p_19Th1_859"></a><a class="msdiv" id="msdiv554"></a>Na hetadatthāya matassa hoti,<br>
Yaṃ jīvitatthaṃ paraporisānaṃ;<br>
Matamhi ruṇṇaṃ na yaso na lokyaṃ,<br>
Na vaṇṇitaṃ samaṇab­rāhma­ṇehi.</p>
<p><a class="sc" id="9"></a><a class="verse-num-sc" id="verse-num-sc555"></a><a class="verse-num-pts" id="verse-num-pts555"></a><a class="ms" id="p_19Th1_860"></a><a class="msdiv" id="msdiv555"></a>Cakkhuṃ sarīraṃ <span class="var" title="upahanti ruṇṇaṃ (bj) | upahanti roṇṇaṃ (s2, s3, pts1-2)" id="note270">upahanti tena</span>,<br>
Nihīyati vaṇṇabalaṃ matī ca;<br>
Ānandino tassa disā bhavanti,<br>
Hitesino nāssa sukhī bhavanti.</p>
<p><a class="sc" id="10"></a><a class="verse-num-sc" id="verse-num-sc556"></a><a class="verse-num-pts" id="verse-num-pts556"></a><a class="pts" id="pts59"></a><a class="ms" id="p_19Th1_861"></a><a class="msdiv" id="msdiv556"></a>Tasmā hi iccheyya kule vasante,<br>
Medhāvino ceva bahussute ca;<br>
Yesaṃ hi paññāvibhavena kiccaṃ,<br>
Taranti nāvāya nadiṃva puṇṇan”ti.</p>
</blockquote>
<p class="endsutta"><a class="ms" id="p_19Th1_862"></a>… Mahākappino thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
