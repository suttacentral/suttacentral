<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thag12.1">
<article>
<div class="hgroup">
<p class="division">Theragāthā</p>
<p>Dvāda­sa­ka­nipāta</p>
<p>Paṭhamavagga</p>
<h1>12.1. Sīla­vat­thera­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc608"></a><a class="verse-num-pts" id="verse-num-pts608"></a><a class="pts" id="pts63"></a><a class="ms" id="p_19Th1_925"></a><a class="msdiv" id="msdiv608"></a>“Sīlamevidha sikkhetha,<br>
asmiṃ loke susikkhitaṃ;<br>
Sīlañhi sabbasampattiṃ,<br>
upanāmeti sevitaṃ.</p>
<p><a class="sc" id="2"></a><a class="verse-num-sc" id="verse-num-sc609"></a><a class="verse-num-pts" id="verse-num-pts609"></a><a class="ms" id="p_19Th1_926"></a><a class="msdiv" id="msdiv609"></a>Sīlaṃ rakkheyya medhāvī,<br>
patthayāno tayo sukhe;<br>
Pasaṃsaṃ vittilābhañca,<br>
<span class="var" title="pecca sagge ca modanaṃ (bj, pts1-2)" id="note288">pecca sagge pamodanaṃ</span>.</p>
<p><a class="sc" id="3"></a><a class="verse-num-sc" id="verse-num-sc610"></a><a class="verse-num-pts" id="verse-num-pts610"></a><a class="ms" id="p_19Th1_927"></a><a class="msdiv" id="msdiv610"></a>Sīlavā hi bahū mitte,<br>
sañña­menā­dhi­gacchati;<br>
Dussīlo pana mittehi,<br>
dhaṃsate pāpamācaraṃ.</p>
<p><a class="sc" id="4"></a><a class="verse-num-sc" id="verse-num-sc611"></a><a class="verse-num-pts" id="verse-num-pts611"></a><a class="ms" id="p_19Th1_928"></a><a class="msdiv" id="msdiv611"></a>Avaṇṇañca akittiñca,<br>
dussīlo labhate naro;<br>
Vaṇṇaṃ kittiṃ pasaṃsañca,<br>
sadā labhati sīlavā.</p>
<p><a class="sc" id="5"></a><a class="verse-num-sc" id="verse-num-sc612"></a><a class="verse-num-pts" id="verse-num-pts612"></a><a class="ms" id="p_19Th1_929"></a><a class="msdiv" id="msdiv612"></a>Ādi sīlaṃ patiṭṭhā ca,<br>
kalyāṇānañca mātukaṃ;<br>
Pamukhaṃ sabbadhammānaṃ,<br>
tasmā sīlaṃ visodhaye.</p>
<p><a class="sc" id="6"></a><a class="verse-num-sc" id="verse-num-sc613"></a><a class="verse-num-pts" id="verse-num-pts613"></a><a class="ms" id="p_19Th1_930"></a><a class="msdiv" id="msdiv613"></a>Velā ca <span class="var" title="saṃvaro sīlaṃ (bj) | saṃvarasīlaṃ (bj-a)" id="note289">saṃvaraṃ sīlaṃ</span>,<br>
cittassa abhihāsanaṃ;<br>
Titthañca sabbabuddhānaṃ,<br>
tasmā sīlaṃ visodhaye.</p>
<p><a class="sc" id="7"></a><a class="verse-num-sc" id="verse-num-sc614"></a><a class="verse-num-pts" id="verse-num-pts614"></a><a class="ms" id="p_19Th1_931"></a><a class="msdiv" id="msdiv614"></a>Sīlaṃ balaṃ appaṭimaṃ,<br>
sīlaṃ āvudhamuttamaṃ;<br>
Sīlamābharaṇaṃ seṭṭhaṃ,<br>
sīlaṃ kavaca­mab­bhu­taṃ.</p>
<p><a class="sc" id="8"></a><a class="verse-num-sc" id="verse-num-sc615"></a><a class="verse-num-pts" id="verse-num-pts615"></a><a class="ms" id="p_19Th1_932"></a><a class="msdiv" id="msdiv615"></a>Sīlaṃ setu mahesakkho,<br>
sīlaṃ gandho anuttaro;<br>
Sīlaṃ vilepanaṃ seṭṭhaṃ,<br>
yena vāti disodisaṃ.</p>
<p><a class="sc" id="9"></a><a class="verse-num-sc" id="verse-num-sc616"></a><a class="verse-num-pts" id="verse-num-pts616"></a><a class="ms" id="p_19Th1_933"></a><a class="msdiv" id="msdiv616"></a>Sīlaṃ ­samba­la­me­vaggaṃ,<br>
sīlaṃ pāthey­ya­muttamaṃ;<br>
Sīlaṃ seṭṭho ativāho,<br>
yena yāti disodisaṃ.</p>
<p><a class="sc" id="10"></a><a class="verse-num-sc" id="verse-num-sc617"></a><a class="verse-num-pts" id="verse-num-pts617"></a><a class="ms" id="p_19Th1_934"></a><a class="msdiv" id="msdiv617"></a>Idheva nindaṃ labhati,<br>
peccāpāye ca dummano;<br>
Sabbattha dummano bālo,<br>
sīlesu asamāhito.</p>
<p><a class="sc" id="11"></a><a class="verse-num-sc" id="verse-num-sc618"></a><a class="verse-num-pts" id="verse-num-pts618"></a><a class="ms" id="p_19Th1_935"></a><a class="msdiv" id="msdiv618"></a>Idheva kittiṃ labhati,<br>
pecca sagge ca summano;<br>
Sabbattha sumano dhīro,<br>
sīlesu susamāhito.</p>
<p><a class="sc" id="12"></a><a class="verse-num-sc" id="verse-num-sc619"></a><a class="verse-num-pts" id="verse-num-pts619"></a><a class="ms" id="p_19Th1_936"></a><a class="msdiv" id="msdiv619"></a>Sīlameva idha aggaṃ,<br>
paññavā pana uttamo;<br>
Manussesu ca devesu,<br>
sīlapaññāṇato jayan”ti.</p>
</blockquote>
<p class="endsutta"><a class="ms" id="p_19Th1_937"></a>… Sīlavo thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
