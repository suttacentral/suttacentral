<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thag16.3">
<article>
<div class="hgroup">
<p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>16.3. ­Telakā­nit­thera­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc747"></a><a class="verse-num-pts" id="verse-num-pts747"></a><a class="ms" id="p_19Th1_1085"></a><a class="msdiv" id="msdiv747"></a>“Cirarattaṃ vatātāpī,<br>
dhammaṃ anuvicintayaṃ;<br>
Samaṃ cittassa nālatthaṃ,<br>
pucchaṃ samaṇabrāhmaṇe.</p>
<p><a class="sc" id="2"></a><a class="verse-num-sc" id="verse-num-sc748"></a><a class="verse-num-pts" id="verse-num-pts748"></a><a class="pts" id="pts74"></a><a class="ms" id="p_19Th1_1086"></a><a class="msdiv" id="msdiv748"></a>‘Ko so pāraṅgato loke,<br>
ko patto amatogadhaṃ;<br>
Kassa dhammaṃ paṭicchāmi,<br>
paramat­tha­vijāna­naṃ’.</p>
<p><a class="sc" id="3"></a><a class="verse-num-sc" id="verse-num-sc749"></a><a class="verse-num-pts" id="verse-num-pts749"></a><a class="ms" id="p_19Th1_1087"></a><a class="msdiv" id="msdiv749"></a>Antovaṅkagato āsi,<br>
macchova ghasamāmisaṃ;<br>
Baddho mahindapāsena,<br>
<span class="var" title="vepacityāsuro (s2, s3, pts1)" id="note340">vepacityasuro</span> yathā.</p>
<p><a class="sc" id="4"></a><a class="verse-num-sc" id="verse-num-sc750"></a><a class="verse-num-pts" id="verse-num-pts750"></a><a class="ms" id="p_19Th1_1088"></a><a class="msdiv" id="msdiv750"></a>Añchāmi naṃ na muñcāmi,<br>
asmā sokapariddavā;<br>
Ko me bandhaṃ muñcaṃ loke,<br>
sambodhiṃ vedayissati.</p>
<p><a class="sc" id="5"></a><a class="verse-num-sc" id="verse-num-sc751"></a><a class="verse-num-pts" id="verse-num-pts751"></a><a class="ms" id="p_19Th1_1089"></a><a class="msdiv" id="msdiv751"></a>Samaṇaṃ brāhmaṇaṃ vā kaṃ,<br>
ādisantaṃ pabhaṅgunaṃ;<br>
Kassa dhammaṃ paṭicchāmi,<br>
­jarāmac­cu­pavāha­naṃ.</p>
<p><a class="sc" id="6"></a><a class="verse-num-sc" id="verse-num-sc752"></a><a class="verse-num-pts" id="verse-num-pts752"></a><a class="ms" id="p_19Th1_1090"></a><a class="msdiv" id="msdiv752"></a>Vici­kic­chākaṅ­khā­ganthi­taṃ,<br>
sāram­bha­balasañ­ñutaṃ;<br>
Kodhap­patta­manat­thad­dhaṃ,<br>
abhi­jappap­padāra­ṇaṃ.</p>
<p><a class="sc" id="7"></a><a class="verse-num-sc" id="verse-num-sc753"></a><a class="verse-num-pts" id="verse-num-pts753"></a><a class="ms" id="p_19Th1_1091"></a><a class="msdiv" id="msdiv753"></a>Taṇhā­dhanu­sa­muṭṭhā­naṃ,<br>
dve <span class="var" title="dvedhā­panna­rasā­yutaṃ (?)" id="note341">ca pannarasāyutaṃ</span>;<br>
Passa orasikaṃ <span class="var" title="bālaṃ (s2, s3, pts1)" id="note342">bāḷhaṃ</span>,<br>
bhetvāna <span class="var" title="hadi (?)" id="note343">yadi</span> tiṭṭhati.</p>
<p><a class="sc" id="8"></a><a class="verse-num-sc" id="verse-num-sc754"></a><a class="verse-num-pts" id="verse-num-pts754"></a><a class="ms" id="p_19Th1_1092"></a><a class="msdiv" id="msdiv754"></a>Anudiṭṭhīnaṃ appahānaṃ,<br>
­saṅkap­pa­para­tejitaṃ;<br>
Tena viddho pavedhāmi,<br>
pattaṃva māluteritaṃ.</p>
<p><a class="sc" id="9"></a><a class="verse-num-sc" id="verse-num-sc755"></a><a class="verse-num-pts" id="verse-num-pts755"></a><a class="ms" id="p_19Th1_1093"></a><a class="msdiv" id="msdiv755"></a>Ajjhattaṃ me samuṭṭhāya,<br>
khippaṃ paccati māmakaṃ;<br>
Cha­phassā­yatanī kāyo,<br>
yattha sarati sabbadā.</p>
<p><a class="sc" id="10"></a><a class="verse-num-sc" id="verse-num-sc756"></a><a class="verse-num-pts" id="verse-num-pts756"></a><a class="ms" id="p_19Th1_1094"></a><a class="msdiv" id="msdiv756"></a>Taṃ na passāmi tekicchaṃ,<br>
yo metaṃ sallamuddhare;<br>
<span class="var" title="nāraggena na satthena (?)" id="note344">Nānārajjena satthena</span>,<br>
nāññena vicikicchitaṃ.</p>
<p><a class="sc" id="11"></a><a class="verse-num-sc" id="verse-num-sc757"></a><a class="verse-num-pts" id="verse-num-pts757"></a><a class="ms" id="p_19Th1_1095"></a><a class="msdiv" id="msdiv757"></a>Ko me asattho avaṇo,<br>
<span class="var" title="... abbhanta­rā­passa­yaṃ (s2, s3) | ... abbhantara-apassayaṃ (pts2)" id="note345">Salla­mab­bhanta­ra­passa­yaṃ</span>;<br>
Ahiṃsaṃ sabbagattāni,<br>
Sallaṃ me uddharissati.</p>
<p><a class="sc" id="12"></a><a class="verse-num-sc" id="verse-num-sc758"></a><a class="verse-num-pts" id="verse-num-pts758"></a><a class="ms" id="p_19Th1_1096"></a><a class="msdiv" id="msdiv758"></a>Dhammappati hi so seṭṭho,<br>
visa­dosap­pavāhako;<br>
Gambhīre patitassa me,<br>
thalaṃ <span class="var" title="pāṇiva (s2, s3, pts1)" id="note346">pāṇiñca</span> dassaye.</p>
<p><a class="sc" id="13"></a><a class="verse-num-sc" id="verse-num-sc759"></a><a class="verse-num-pts" id="verse-num-pts759"></a><a class="ms" id="p_19Th1_1097"></a><a class="msdiv" id="msdiv759"></a>Rahadehamasmi ogāḷho,<br>
ahāri­ya­raja­mat­tike;<br>
<span class="var" title="māyāussuyya ... (s2, s3, pts1)" id="note347">Māyā­usūya­sāram­bha</span>,<br>
thina­middha­ma­patthaṭe.</p>
<p><a class="sc" id="14"></a><a class="verse-num-sc" id="verse-num-sc760"></a><a class="verse-num-pts" id="verse-num-pts760"></a><a class="ms" id="p_19Th1_1098"></a><a class="msdiv" id="msdiv760"></a>Uddhac­ca­megha­thani­taṃ,<br>
saṃ­yoja­na­valā­hakaṃ;<br>
Vāhā vahanti <span class="var" title="duddiṭṭhiṃ (bj ^dhp334-359#335.2 [334.&nbsp;Kapila­maccha­vatthu/335.&nbsp;Sūkara­potikā­vatthu])" id="note348">kuddiṭṭhiṃ</span>,<br>
saṅkappā rāganissitā.</p>
<p><a class="sc" id="15"></a><a class="verse-num-sc" id="verse-num-sc761"></a><a class="verse-num-pts" id="verse-num-pts761"></a><a class="ms" id="p_19Th1_1099"></a><a class="msdiv" id="msdiv761"></a>Savanti sabbadhi sotā,<br>
latā ubbhijja tiṭṭhati;<br>
Te sote ko nivāreyya,<br>
taṃ lataṃ ko hi checchati.</p>
<p><a class="sc" id="16"></a><a class="verse-num-sc" id="verse-num-sc762"></a><a class="verse-num-pts" id="verse-num-pts762"></a><a class="pts" id="pts75"></a><a class="ms" id="p_19Th1_1100"></a><a class="msdiv" id="msdiv762"></a>Velaṃ karotha bhaddante,<br>
sotānaṃ sannivāraṇaṃ;<br>
Mā te manomayo soto,<br>
rukkhaṃva sahasā luve.</p>
<p><a class="sc" id="17"></a><a class="verse-num-sc" id="verse-num-sc763"></a><a class="verse-num-pts" id="verse-num-pts763"></a><a class="ms" id="p_19Th1_1101"></a><a class="msdiv" id="msdiv763"></a>Evaṃ me bhayajātassa,<br>
apārā pāramesato;<br>
Tāṇo paññāvudho satthā,<br>
isisaṃ­gha­nisevito.</p>
<p><a class="sc" id="18"></a><a class="verse-num-sc" id="verse-num-sc764"></a><a class="verse-num-pts" id="verse-num-pts764"></a><a class="ms" id="p_19Th1_1102"></a><a class="msdiv" id="msdiv764"></a>Sopāṇaṃ sugataṃ suddhaṃ,<br>
dhamma­sārama­yaṃ daḷhaṃ;<br>
Pādāsi vuyhamānassa,<br>
‘mā bhāyī’ti ca mabravi.</p>
<p><a class="sc" id="19"></a><a class="verse-num-sc" id="verse-num-sc765"></a><a class="verse-num-pts" id="verse-num-pts765"></a><a class="ms" id="p_19Th1_1103"></a><a class="msdiv" id="msdiv765"></a>Sati­paṭṭhā­na­pāsādaṃ,<br>
āruyha paccavekkhisaṃ;<br>
Yaṃ taṃ pubbe amaññissaṃ,<br>
sakkā­yā­bhira­taṃ pajaṃ.</p>
<p><a class="sc" id="20"></a><a class="verse-num-sc" id="verse-num-sc766"></a><a class="verse-num-pts" id="verse-num-pts766"></a><a class="ms" id="p_19Th1_1104"></a><a class="msdiv" id="msdiv766"></a>Yadā ca magga­maddak­khiṃ,<br>
nāvāya abhirūhanaṃ;<br>
Anadhiṭṭhāya attānaṃ,<br>
tittha­maddak­khi­muttamaṃ.</p>
<p><a class="sc" id="21"></a><a class="verse-num-sc" id="verse-num-sc767"></a><a class="verse-num-pts" id="verse-num-pts767"></a><a class="ms" id="p_19Th1_1105"></a><a class="msdiv" id="msdiv767"></a>Sallaṃ atta­sa­muṭṭhā­naṃ,<br>
bhava­nettip­pabhā­vi­taṃ;<br>
Etesaṃ <span class="var" title="appavattiyā (?)" id="note349">appavattāya</span>,<br>
desesi maggamuttamaṃ.</p>
<p><a class="sc" id="22"></a><a class="verse-num-sc" id="verse-num-sc768"></a><a class="verse-num-pts" id="verse-num-pts768"></a><a class="ms" id="p_19Th1_1106"></a><a class="msdiv" id="msdiv768"></a>Dīgha­rat­tā­nusa­yi­taṃ,<br>
cira­ratta­ma­dhiṭṭhi­taṃ;<br>
Buddho mepānudī ganthaṃ,<br>
visa­dosap­pavāhano”ti.</p>
</blockquote>
<p class="endsutta"><a class="ms" id="p_19Th1_1107"></a>… <span class="var" title="telukāni (s2, s3)" id="note350">Telakāni</span> thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
