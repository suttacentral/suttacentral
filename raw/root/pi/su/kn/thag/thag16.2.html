<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thag16.2">
<article>
<div class="hgroup">
<p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1><span class="var" title="pārā­sariyat­thera­gāthā (bj)" id="note329">16.2 Pārā­pariyat­thera­gāthā</span></h1>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc726"></a><a class="verse-num-pts" id="verse-num-pts726"></a><a class="ms" id="p_19Th1_1063"></a><a class="msdiv" id="msdiv726"></a>“Samaṇassa ahu cintā,<br>
pārāpariyassa bhikkhuno;<br>
Ekakassa nisinnassa,<br>
pavivittassa jhāyino.</p>
<p><a class="sc" id="2"></a><a class="verse-num-sc" id="verse-num-sc727"></a><a class="verse-num-pts" id="verse-num-pts727"></a><a class="ms" id="p_19Th1_1064"></a><a class="msdiv" id="msdiv727"></a>Kimānupubbaṃ puriso,<br>
kiṃ vataṃ kiṃ <span class="var" title="samācaraṃ (bj, pts2)" id="note330">samācāraṃ</span>;<br>
Attano kiccakārīssa,<br>
na ca kañci viheṭhaye.</p>
<p><a class="sc" id="3"></a><a class="verse-num-sc" id="verse-num-sc728"></a><a class="verse-num-pts" id="verse-num-pts728"></a><a class="ms" id="p_19Th1_1065"></a><a class="msdiv" id="msdiv728"></a>Indriyāni manussānaṃ,<br>
hitāya ahitāya ca;<br>
Arakkhitāni ahitāya,<br>
rakkhitāni hitāya ca.</p>
<p><a class="sc" id="4"></a><a class="verse-num-sc" id="verse-num-sc729"></a><a class="verse-num-pts" id="verse-num-pts729"></a><a class="ms" id="p_19Th1_1066"></a><a class="msdiv" id="msdiv729"></a>Indriyāneva sārakkhaṃ,<br>
indriyāni ca gopayaṃ;<br>
Attano kiccakārīssa,<br>
na ca kañci viheṭhaye.</p>
<p><a class="sc" id="5"></a><a class="verse-num-sc" id="verse-num-sc730"></a><a class="verse-num-pts" id="verse-num-pts730"></a><a class="ms" id="p_19Th1_1067"></a><a class="msdiv" id="msdiv730"></a>Cak­khun­dri­yañce rūpesu,<br>
gacchantaṃ anivārayaṃ;<br>
Anā­dīna­va­dassāvī,<br>
so dukkhā na hi muccati.</p>
<p><a class="sc" id="6"></a><a class="verse-num-sc" id="verse-num-sc731"></a><a class="verse-num-pts" id="verse-num-pts731"></a><a class="ms" id="p_19Th1_1068"></a><a class="msdiv" id="msdiv731"></a>Sotindriyañce saddesu,<br>
gacchantaṃ anivārayaṃ;<br>
Anā­dīna­va­dassāvī,<br>
so dukkhā na hi muccati.</p>
<p><a class="sc" id="7"></a><a class="verse-num-sc" id="verse-num-sc732"></a><a class="verse-num-pts" id="verse-num-pts732"></a><a class="pts" id="pts73"></a><a class="ms" id="p_19Th1_1069"></a><a class="msdiv" id="msdiv732"></a>Anissa­ra­ṇa­dassāvī,<br>
gandhe ce paṭisevati;<br>
Na so muccati dukkhamhā,<br>
gandhesu adhimucchito.</p>
<p><a class="sc" id="8"></a><a class="verse-num-sc" id="verse-num-sc733"></a><a class="verse-num-pts" id="verse-num-pts733"></a><a class="ms" id="p_19Th1_1070"></a><a class="msdiv" id="msdiv733"></a><span class="var" title="ambila (s2, s3, pts1)" id="note331">Ambilaṃ</span> madhuraggañca,<br>
titta­kag­ga­manus­sa­raṃ;<br>
Rasataṇhāya <span class="var" title="ganthito (pts2)" id="note332">gadhito</span>,<br>
hadayaṃ nāvabujjhati.</p>
<p><a class="sc" id="9"></a><a class="verse-num-sc" id="verse-num-sc734"></a><a class="verse-num-pts" id="verse-num-pts734"></a><a class="ms" id="p_19Th1_1071"></a><a class="msdiv" id="msdiv734"></a>Subhān­yap­paṭi­kūlāni,<br>
phoṭṭhabbāni anussaraṃ;<br>
Ratto rāgādhikaraṇaṃ,<br>
vividhaṃ vindate dukhaṃ.</p>
<p><a class="sc" id="10"></a><a class="verse-num-sc" id="verse-num-sc735"></a><a class="verse-num-pts" id="verse-num-pts735"></a><a class="ms" id="p_19Th1_1072"></a><a class="msdiv" id="msdiv735"></a>Manaṃ cetehi dhammehi,<br>
yo na sakkoti rakkhituṃ;<br>
Tato naṃ dukkhamanveti,<br>
sabbehetehi pañcahi.</p>
<p><a class="sc" id="11"></a><a class="verse-num-sc" id="verse-num-sc736"></a><a class="verse-num-pts" id="verse-num-pts736"></a><a class="ms" id="p_19Th1_1073"></a><a class="msdiv" id="msdiv736"></a>Pubba­lohita­sam­puṇṇaṃ,<br>
bahussa kuṇapassa ca;<br>
Naravīrakataṃ vagguṃ,<br>
samuggamiva cittitaṃ.</p>
<p><a class="sc" id="12"></a><a class="verse-num-sc" id="verse-num-sc737"></a><a class="verse-num-pts" id="verse-num-pts737"></a><a class="ms" id="p_19Th1_1074"></a><a class="msdiv" id="msdiv737"></a>Kaṭukaṃ madhurassādaṃ,<br>
piya­ni­ban­dha­naṃ dukhaṃ;<br>
Khuraṃva madhunā littaṃ,<br>
ullihaṃ nāvabujjhati.</p>
<p><a class="sc" id="13"></a><a class="verse-num-sc" id="verse-num-sc738"></a><a class="verse-num-pts" id="verse-num-pts738"></a><a class="ms" id="p_19Th1_1075"></a><a class="msdiv" id="msdiv738"></a>Itthirūpe <span class="var" title="itthirase (s2, s3, pts1)" id="note333">itthisare</span>,<br>
phoṭṭhabbepi ca itthiyā;<br>
Itthigandhesu sāratto,<br>
vividhaṃ vindate dukhaṃ.</p>
<p><a class="sc" id="14"></a><a class="verse-num-sc" id="verse-num-sc739"></a><a class="verse-num-pts" id="verse-num-pts739"></a><a class="ms" id="p_19Th1_1076"></a><a class="msdiv" id="msdiv739"></a>Itthisotāni sabbāni,<br>
sandanti pañca pañcasu;<br>
Tesamāvaraṇaṃ kātuṃ,<br>
yo sakkoti vīriyavā.</p>
<p><a class="sc" id="15"></a><a class="verse-num-sc" id="verse-num-sc740"></a><a class="verse-num-pts" id="verse-num-pts740"></a><a class="ms" id="p_19Th1_1077"></a><a class="msdiv" id="msdiv740"></a>So atthavā so dhammaṭṭho,<br>
so dakkho so vicakkhaṇo;<br>
Kareyya <span class="var" title="ramamāno hi (s2, s3, pts1)" id="note334">ramamānopi</span>,<br>
kiccaṃ dhammat­tha­saṃhi­taṃ.</p>
<p><a class="sc" id="16"></a><a class="verse-num-sc" id="verse-num-sc741"></a><a class="verse-num-pts" id="verse-num-pts741"></a><a class="ms" id="p_19Th1_1078"></a><a class="msdiv" id="msdiv741"></a><span class="var" title="adhosīdava (pts2)" id="note335">Atho sīdati</span> saññuttaṃ,<br>
vajje kiccaṃ niratthakaṃ;<br>
‘Na taṃ kiccan’ti maññitvā,<br>
appamatto vicakkhaṇo.</p>
<p><a class="sc" id="17"></a><a class="verse-num-sc" id="verse-num-sc742"></a><a class="verse-num-pts" id="verse-num-pts742"></a><a class="ms" id="p_19Th1_1079"></a><a class="msdiv" id="msdiv742"></a>Yañca atthena saññuttaṃ,<br>
yā ca dhammagatā rati;<br>
Taṃ samādāya vattetha,<br>
sā hi ve uttamā rati.</p>
<p><a class="sc" id="18"></a><a class="verse-num-sc" id="verse-num-sc743"></a><a class="verse-num-pts" id="verse-num-pts743"></a><a class="ms" id="p_19Th1_1080"></a><a class="msdiv" id="msdiv743"></a>Uccā­va­ce­hu­pā­yehi,<br>
<span class="var" title="... abhijigīsāti (s2, s3, pts1)" id="note336">Pare­sama­bhiji­gīsati</span>;<br>
Hantvā vadhitvā atha socayitvā,<br>
Ālopati sāhasā yo paresaṃ.</p>
<p><a class="sc" id="19"></a><a class="verse-num-sc" id="verse-num-sc744"></a><a class="verse-num-pts" id="verse-num-pts744"></a><a class="ms" id="p_19Th1_1081"></a><a class="msdiv" id="msdiv744"></a>Tacchanto āṇiyā āṇiṃ,<br>
nihanti balavā yathā;<br>
Indriyā­nindriye­heva,<br>
nihanti <span class="var" title="kusalā (s2, s3, pts1)" id="note337">kusalo</span> tathā.</p>
<p><a class="sc" id="20"></a><a class="verse-num-sc" id="verse-num-sc745"></a><a class="verse-num-pts" id="verse-num-pts745"></a><a class="ms" id="p_19Th1_1082"></a><a class="msdiv" id="msdiv745"></a>Saddhaṃ vīriyaṃ samādhiñca,<br>
<span class="var" title="satiṃ paññañca (bj, pts2)" id="note338">satipaññañca</span> bhāvayaṃ;<br>
Pañca pañcahi hantvāna,<br>
anīgho yāti brāhmaṇo.</p>
<p><a class="sc" id="21"></a><a class="verse-num-sc" id="verse-num-sc746"></a><a class="verse-num-pts" id="verse-num-pts746"></a><a class="ms" id="p_19Th1_1083"></a><a class="msdiv" id="msdiv746"></a>So atthavā so dhammaṭṭho,<br>
katvā vākyānusāsaniṃ;<br>
Sabbena sabbaṃ buddhassa,<br>
so naro sukhamedhatī”ti.</p>
</blockquote>
<p class="endsutta"><a class="ms" id="p_19Th1_1084"></a>… <span class="var" title="pārāsariyo (bj, s2, s3)" id="note339">Pārāpariyo</span> thero ….</p>
<aside id="metaarea">
<p><a class="sc" id="22"></a>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p><a class="sc" id="23"></a>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</div>
</article>
</section>
</div>
</body>
</html>
