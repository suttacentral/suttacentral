<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp5.8">
<article>
<div class="hgroup">
<p class="division">Sutta Nipāta 5.8</p>
<h1>Nanda­māṇa­vapuc­chā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc1084"></a><a class="verse-num-pts" id="verse-num-pts1077"></a><a class="ms" id="p_18Sn_1272"></a>“Santi loke munayo,<br>
<span class="speaker">(iccāyasmā nando):</span><br>
Janā vadanti tayidaṃ kathaṃsu;<br>
Ñāṇūpapannaṃ no <span class="var" title="muni no (s1-3, mr)" id="note589">muniṃ</span> vadanti,<br>
Udāhu ve jīvi­te­nū­papan­naṃ”.</p>
<p><a class="sc" id="2"></a><a class="verse-num-sc" id="verse-num-sc1085"></a><a class="verse-num-pts" id="verse-num-pts1078"></a><a class="pts" id="pts208"></a><a class="ms" id="p_18Sn_1273"></a>“Na diṭṭhiyā na sutiyā na ñāṇena, <span class="var" title="(na sīlabbatena) (si, s1-3, c1)" id="note590">()</span><a class="brnum" id="br2"></a><br>
Munīdha nanda kusalā vadanti;<br>
Visenikatvā anīghā nirāsā,<br>
Caranti ye te munayoti brūmi”.</p>
<p><a class="sc" id="3"></a><a class="verse-num-sc" id="verse-num-sc1086"></a><a class="verse-num-pts" id="verse-num-pts1079"></a><a class="ms" id="p_18Sn_1274"></a>“Ye kecime samaṇab­rāhma­ṇāse,<br>
<span class="speaker">(iccāyasmā nando):</span><br>
<span class="var" title="diṭṭhena sutenāpi (bj) | diṭṭhe sutenāpi (s1-3, pts1, mr)" id="note591">Diṭṭhas­su­tenāpi</span> vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ.<br>
<a class="ms" id="p_18Sn_1275"></a>Kaccissu te bhagavā tattha yatā carantā,<a class="brnum" id="br3"></a><br>
Atāru jātiñca jarañca mārisa;<br>
Pucchāmi taṃ bhagavā brūhi metaṃ”.</p>
<p><a class="sc" id="4"></a><a class="verse-num-sc" id="verse-num-sc1087"></a><a class="verse-num-pts" id="verse-num-pts1080"></a><a class="ms" id="p_18Sn_1276"></a>“Ye kecime samaṇab­rāhma­ṇāse,<a class="brnum" id="br4"></a><br>
<span class="speaker">(nandāti bhagavā):</span><br>
Diṭṭhas­su­tenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ;<br>
Kiñcāpi te tattha yatā caranti,<br>
Nātariṃsu jātijaranti brūmi”.</p>
<p><a class="sc" id="5"></a><a class="verse-num-sc" id="verse-num-sc1088"></a><a class="verse-num-pts" id="verse-num-pts1081"></a><a class="ms" id="p_18Sn_1277"></a>“Ye kecime samaṇab­rāhma­ṇāse,<br>
<span class="speaker">(iccāyasmā nando):</span><br>
Diṭṭhas­su­tenāpi vadanti suddhiṃ;<br>
Sīlabbatenāpi vadanti suddhiṃ,<br>
Anekarūpena vadanti suddhiṃ.<br>
<a class="pts" id="pts209"></a><a class="ms" id="p_18Sn_1278"></a>Te ce <span class="var" title="sace muni (si, pts1) | te ce munī (^cnd5#439 [Pucchāniddesa/ Nanda­māṇa­va­pucchā­niddesa])" id="note592">muni</span> brūsi anoghatiṇṇe,<a class="brnum" id="br5"></a><br>
Atha ko carahi deva­manus­sa­loke;<br>
Atāri jātiñca jarañca mārisa,<br>
Pucchāmi taṃ bhagavā brūhi metaṃ”.</p>
<p><a class="sc" id="6"></a><a class="verse-num-sc" id="verse-num-sc1089"></a><a class="verse-num-pts" id="verse-num-pts1082"></a><a class="ms" id="p_18Sn_1279"></a>“Nāhaṃ sabbe samaṇab­rāhma­ṇāse,<br>
<span class="speaker">(nandāti bhagavā):</span><br>
Jātijarāya nivutāti brūmi;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ.<br>
<a class="ms" id="p_18Sn_1280"></a>Anekarūpampi pahāya sabbaṃ,<a class="brnum" id="br6"></a><br>
Taṇhaṃ pariññāya anāsavāse;<br>
Te ve narā oghatiṇṇāti brūmi”.</p>
<p><a class="sc" id="7"></a><a class="verse-num-sc" id="verse-num-sc1090"></a><a class="verse-num-pts" id="verse-num-pts1083"></a><a class="ms" id="p_18Sn_1281"></a>“Etābhinandāmi vaco mahesino,<br>
Sukittitaṃ gotama­nūpadhī­kaṃ;<br>
Ye sīdha diṭṭhaṃ va sutaṃ mutaṃ vā,<br>
Sīlabbataṃ vāpi pahāya sabbaṃ.<br>
<a class="ms" id="p_18Sn_1282"></a>Anekarūpampi pahāya sabbaṃ,<a class="brnum" id="br7"></a><br>
Taṇhaṃ pariññāya anāsavāse;<br>
Ahampi te oghatiṇṇāti brūmī”ti.</p>
</blockquote>
<p class="endsection">Nanda­māṇa­vapuc­chā sattamā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Pārāyanavagga</span><span class="hidden">Nanda­māṇa­vapuc­chā</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
