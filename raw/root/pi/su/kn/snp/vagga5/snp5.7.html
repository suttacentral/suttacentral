<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp5.7">
<article>
<div class="hgroup">
<p class="division">Sutta Nipāta 5.7</p>
<h1>Upasī­vamāṇa­vapuc­chā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc1076"></a><a class="verse-num-pts" id="verse-num-pts1069"></a><a class="ms" id="p_18Sn_1263"></a>“Eko ahaṃ sakka mahantamoghaṃ,<br>
<span class="speaker">(iccāyasmā upasīvo):</span><br>
Anissito no visahāmi tārituṃ;<br>
Ārammaṇaṃ brūhi samantacakkhu,<br>
Yaṃ nissito oghamimaṃ tareyyaṃ”.</p>
<p><a class="sc" id="2"></a><a class="verse-num-sc" id="verse-num-sc1077"></a><a class="verse-num-pts" id="verse-num-pts1070"></a><a class="pts" id="pts206"></a><a class="ms" id="p_18Sn_1264"></a>“Ākiñcaññaṃ pekkhamāno satimā,<a class="brnum" id="br2"></a><br>
<span class="speaker">(upasīvāti bhagavā):</span><br>
Natthīti nissāya tarassu oghaṃ;<br>
Kāme pahāya virato kathāhi,<br>
Taṇhakkhayaṃ <span class="var" title="ratta­mahā­bhi­passa (s1-3) | rattamahaṃ vipassa (mr)" id="note581">natta­mahā­bhi­passa</span>”.</p>
<p><a class="sc" id="3"></a><a class="verse-num-sc" id="verse-num-sc1078"></a><a class="verse-num-pts" id="verse-num-pts1071"></a><a class="ms" id="p_18Sn_1265"></a>“Sabbesu kāmesu yo vītarāgo,<a class="brnum" id="br3"></a><br>
<span class="speaker">(iccāyasmā upasīvo):</span><br>
Ākiñcaññaṃ nissito hitvā maññaṃ;<br>
Saññāvimokkhe <span class="var" title="paramedhimutto (mr ^cnd5#366 [Pucchāniddesa/ Upasī­vamāṇa­va­pucchā­niddesa])" id="note582">parame vimutto</span>,<br>
Tiṭṭhe nu so tattha <span class="var" title="anānuvāyī (s1-3, mr)" id="note583">anānuyāyī</span>”.</p>
<p><a class="sc" id="4"></a><a class="verse-num-sc" id="verse-num-sc1079"></a><a class="verse-num-pts" id="verse-num-pts1072"></a><a class="ms" id="p_18Sn_1266"></a>“Sabbesu kāmesu yo vītarāgo,<a class="brnum" id="br4"></a><br>
<span class="speaker">(upasīvāti bhagavā):</span><br>
Ākiñcaññaṃ nissito hitvā maññaṃ;<br>
Saññāvimokkhe parame vimutto,<br>
Tiṭṭheyya so tattha anānuyāyī”.</p>
<p><a class="sc" id="5"></a><a class="verse-num-sc" id="verse-num-sc1080"></a><a class="verse-num-pts" id="verse-num-pts1073"></a><a class="ms" id="p_18Sn_1267"></a>“Tiṭṭhe ce so tattha anānuyāyī,<a class="brnum" id="br5"></a><br>
Pūgampi <span class="var" title="vassāni (^cnd5#380 [Pucchāniddesa/ Upasī­vamāṇa­va­pucchā­niddesa])" id="note584">vassānaṃ</span> samantacakkhu;<br>
Tattheva so sītisiyā vimutto,<br>
Cavetha viññāṇaṃ tathāvidhassa”.</p>
<p><a class="sc" id="6"></a><a class="verse-num-sc" id="verse-num-sc1081"></a><a class="verse-num-pts" id="verse-num-pts1074"></a><a class="pts" id="pts207"></a><a class="ms" id="p_18Sn_1268"></a>“<span class="var" title="acci (s1-3 ^cnd5#385 [Pucchāniddesa/ Upasī­vamāṇa­va­pucchā­niddesa])" id="note585">Accī</span> yathā vātavegena <span class="var" title="khittaṃ (s1-3) | khitto (pts1)" id="note586">khittā</span>,<a class="brnum" id="br6"></a><br>
<span class="speaker">(upasīvāti bhagavā):</span><br>
Atthaṃ paleti na upeti saṅkhaṃ;<br>
Evaṃ munī nāmakāyā vimutto,<br>
Atthaṃ paleti na upeti saṅkhaṃ”.</p>
<p><a class="sc" id="7"></a><a class="verse-num-sc" id="verse-num-sc1082"></a><a class="verse-num-pts" id="verse-num-pts1075"></a><a class="ms" id="p_18Sn_1269"></a>“Atthaṅgato so uda vā so natthi,<a class="brnum" id="br7"></a><br>
Udāhu ve sassatiyā arogo;<br>
Taṃ me munī sādhu viyākarohi,<br>
Tathā hi te vidito esa dhammo”.</p>
<p><a class="sc" id="8"></a><a class="verse-num-sc" id="verse-num-sc1083"></a><a class="verse-num-pts" id="verse-num-pts1076"></a><a class="ms" id="p_18Sn_1270"></a>“Atthaṅgatassa na pamāṇamatthi,<a class="brnum" id="br8"></a><br>
<span class="speaker">(upasīvāti bhagavā):</span><br>
Yena naṃ vajjuṃ taṃ tassa natthi;<br>
Sabbesu dhammesu <span class="var" title="samohatesu (^cnd5#397 [Pucchāniddesa/ Upasī­vamāṇa­va­pucchā­niddesa])" id="note587">samohatesu</span>,<br>
Samūhatā vādapathāpi sabbe”ti.</p>
</blockquote>
<p class="endsection">Upasī­vamāṇa­vapuc­chā chaṭṭhī.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Pārāyanavagga</span><span class="hidden">Upasī­vamāṇa­vapuc­chā</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
