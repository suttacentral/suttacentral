<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp1.9">
<article>
<div class="hgroup">
<p class="division">Sutta Nipāta 1.9</p>
<h1>Hemavatasutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc153"></a><a class="verse-num-pts" id="verse-num-pts153"></a><a class="pts" id="pts27"></a><a class="ms" id="p_18Sn_176"></a>“Ajja pannaraso uposatho,<br>
<span class="speaker">(iti sātāgiro yakkho):</span><br>
<span class="var" title="divyā (bj, pts1) | dibyā (s1-3, km)" id="note102">Dibbā</span> ratti upaṭṭhitā;<br>
Anomanāmaṃ satthāraṃ,<br>
Handa passāma gotamaṃ”.</p>
<p><a class="sc" id="2"></a><a class="verse-num-sc" id="verse-num-sc154"></a><a class="verse-num-pts" id="verse-num-pts154"></a><a class="ms" id="p_18Sn_177"></a>“Kacci mano supaṇihito,<a class="brnum" id="br2"></a><br>
<span class="speaker">(iti hemavato yakkho):</span><br>
Sabbabhūtesu tādino;<br>
Kacci iṭṭhe aniṭṭhe ca,<br>
Saṅkappassa vasīkatā”.</p>
<p><a class="sc" id="3"></a><a class="verse-num-sc" id="verse-num-sc155"></a><a class="verse-num-pts" id="verse-num-pts155"></a><a class="ms" id="p_18Sn_178"></a>“Mano cassa supaṇihito,<a class="brnum" id="br3"></a><br>
<span class="speaker">(iti sātāgiro yakkho):</span><br>
Sabbabhūtesu tādino;<br>
Atho iṭṭhe aniṭṭhe ca,<br>
Saṅkappassa vasīkatā”.</p>
<p><a class="sc" id="4"></a><a class="verse-num-sc" id="verse-num-sc156"></a><a class="verse-num-pts" id="verse-num-pts156"></a><a class="ms" id="p_18Sn_179"></a>“Kacci adinnaṃ nādiyati,<a class="brnum" id="br4"></a><br>
<span class="speaker">(iti hemavato yakkho):</span><br>
Kacci pāṇesu saññato;<br>
Kacci ārā pamādamhā,<br>
Kacci jhānaṃ na riñcati”.</p>
<p><a class="sc" id="5"></a><a class="verse-num-sc" id="verse-num-sc157"></a><a class="verse-num-pts" id="verse-num-pts157"></a><a class="ms" id="p_18Sn_180"></a>“Na so adinnaṃ ādiyati,<a class="brnum" id="br5"></a><br>
<span class="speaker">(iti sātāgiro yakkho):</span><br>
Atho pāṇesu saññato;<br>
Atho ārā pamādamhā,<br>
Buddho jhānaṃ na riñcati”.</p>
<p><a class="sc" id="6"></a><a class="verse-num-sc" id="verse-num-sc158"></a><a class="verse-num-pts" id="verse-num-pts158"></a><a class="pts" id="pts28"></a><a class="ms" id="p_18Sn_181"></a>“Kacci musā na bhaṇati,<a class="brnum" id="br6"></a><br>
<span class="speaker">(iti hemavato yakkho):</span><br>
Kacci na khīṇabyappatho;<br>
Kacci vebhūtiyaṃ nāha,<br>
Kacci samphaṃ na bhāsati”.</p>
<p><a class="sc" id="7"></a><a class="verse-num-sc" id="verse-num-sc159"></a><a class="verse-num-pts" id="verse-num-pts159"></a><a class="ms" id="p_18Sn_182"></a>“Musā ca so na bhaṇati,<a class="brnum" id="br7"></a><br>
<span class="speaker">(iti sātāgiro yakkho):</span><br>
Atho na khīṇabyappatho;<br>
Atho vebhūtiyaṃ nāha,<br>
Mantā <span class="var" title="atthaṃ so (bj, pts1, mr)" id="note103">atthañca</span> bhāsati”.</p>
<p><a class="sc" id="8"></a><a class="verse-num-sc" id="verse-num-sc160"></a><a class="verse-num-pts" id="verse-num-pts160"></a><a class="ms" id="p_18Sn_183"></a>“Kacci na rajjati kāmesu,<a class="brnum" id="br8"></a><br>
<span class="speaker">(iti hemavato yakkho):</span><br>
Kacci cittaṃ anāvilaṃ;<br>
Kacci mohaṃ atikkanto,<br>
Kacci dhammesu cakkhumā”.</p>
<p><a class="sc" id="9"></a><a class="verse-num-sc" id="verse-num-sc161"></a><a class="verse-num-pts" id="verse-num-pts161"></a><a class="ms" id="p_18Sn_184"></a>“Na so rajjati kāmesu,<a class="brnum" id="br9"></a><br>
<span class="speaker">(iti sātāgiro yakkho):</span><br>
Atho cittaṃ anāvilaṃ;<br>
Sabbamohaṃ atikkanto,<br>
Buddho dhammesu cakkhumā”.</p>
<p><a class="sc" id="10"></a><a class="verse-num-sc" id="verse-num-sc162"></a><a class="verse-num-pts" id="verse-num-pts162"></a><a class="ms" id="p_18Sn_185"></a>“Kacci vijjāya sampanno,<a class="brnum" id="br10"></a><br>
<span class="speaker">(iti hemavato yakkho):</span><br>
Kacci ­saṃsud­dha­cāraṇo;<br>
Kaccissa āsavā khīṇā,<br>
Kacci natthi punabbhavo”.</p>
<p><a class="sc" id="11"></a><a class="verse-num-sc" id="verse-num-sc163"></a><a class="verse-num-pts" id="verse-num-pts163"></a><a class="pts" id="pts29"></a><a class="ms" id="p_18Sn_186"></a>“Vijjāya ceva sampanno,<a class="brnum" id="br11"></a><br>
<span class="speaker">(iti sātāgiro yakkho):</span><br>
Atho ­saṃsud­dha­cāraṇo;<br>
Sabbassa āsavā khīṇā,<br>
Natthi tassa punabbhavo”.</p>
<p><a class="sc" id="12"></a><a class="verse-num-sc" id="verse-num-sc164"></a><a class="verse-num-pts" id="verse-num-pts163A"></a><a class="ms" id="p_18Sn_187"></a>“Sampannaṃ munino cittaṃ,<a class="brnum" id="br12"></a><br>
Kammunā byappathena ca;<br>
Vij­jācara­ṇa­sam­pannaṃ,<br>
Dhammato naṃ pasaṃsati”.</p>
<p><a class="sc" id="13"></a><a class="verse-num-sc" id="verse-num-sc165"></a><a class="verse-num-pts" id="verse-num-pts163B"></a><a class="ms" id="p_18Sn_188"></a>“Sampannaṃ munino cittaṃ,<a class="brnum" id="br13"></a><br>
Kammunā byappathena ca;<br>
Vij­jācara­ṇa­sam­pannaṃ,<br>
Dhammato anumodasi.</p>
<p><a class="sc" id="14"></a><a class="verse-num-sc" id="verse-num-sc166"></a><a class="verse-num-pts" id="verse-num-pts164"></a><a class="ms" id="p_18Sn_189"></a>Sampannaṃ munino cittaṃ,<a class="brnum" id="br14"></a><br>
Kammunā byappathena ca;<br>
Vij­jācara­ṇa­sam­pannaṃ,<br>
Handa passāma gotamaṃ”.</p>
<p><a class="sc" id="15"></a><a class="verse-num-sc" id="verse-num-sc167"></a><a class="verse-num-pts" id="verse-num-pts165"></a><a class="ms" id="p_18Sn_190"></a>“Eṇijaṅghaṃ kisaṃ <span class="var" title="dhīraṃ (si, s1-3, pts1)" id="note104">vīraṃ</span>,<a class="brnum" id="br15"></a><br>
Appāhāraṃ alolupaṃ;<br>
Muniṃ vanasmiṃ jhāyantaṃ,<br>
Ehi passāma gotamaṃ.</p>
<p><a class="sc" id="16"></a><a class="verse-num-sc" id="verse-num-sc168"></a><a class="verse-num-pts" id="verse-num-pts166"></a><a class="ms" id="p_18Sn_191"></a>Sīhaṃvekacaraṃ nāgaṃ,<a class="brnum" id="br16"></a><br>
Kāmesu anapekkhinaṃ;<br>
Upasaṅkamma pucchāma,<br>
Maccu­pāsap­pa­moca­naṃ.</p>
<p><a class="sc" id="17"></a><a class="verse-num-sc" id="verse-num-sc169"></a><a class="verse-num-pts" id="verse-num-pts167"></a><a class="ms" id="p_18Sn_192"></a>Akkhātāraṃ pavattāraṃ,<a class="brnum" id="br17"></a><br>
Sabbadhammāna pāraguṃ;<br>
Buddhaṃ verabhayātītaṃ,<br>
Mayaṃ pucchāma gotamaṃ”.</p>
<p><a class="sc" id="18"></a><a class="verse-num-sc" id="verse-num-sc170"></a><a class="verse-num-pts" id="verse-num-pts168"></a><a class="ms" id="p_18Sn_193"></a>“Kismiṃ loko samuppanno,<a class="brnum" id="br18"></a><br>
<span class="speaker">(iti hemavato yakkho):</span><br>
Kismiṃ kubbati <span class="var" title="sandhavaṃ (mr)" id="note105">santhavaṃ</span>;<br>
Kissa loko upādāya,<br>
Kismiṃ loko vihaññati”.</p>
<p><a class="sc" id="19"></a><a class="verse-num-sc" id="verse-num-sc171"></a><a class="verse-num-pts" id="verse-num-pts169"></a><a class="pts" id="pts30"></a><a class="ms" id="p_18Sn_194"></a>“<span class="var" title="chassu (bj, pts1)" id="note106">Chasu</span> loko samuppanno,<a class="brnum" id="br19"></a><br>
<span class="speaker">(hemavatāti bhagavā):</span><br>
Chasu kubbati santhavaṃ;<br>
Channameva upādāya,<br>
Chasu loko vihaññati”.</p>
<p><a class="sc" id="20"></a><a class="verse-num-sc" id="verse-num-sc172"></a><a class="verse-num-pts" id="verse-num-pts170"></a><a class="ms" id="p_18Sn_195"></a>“Katamaṃ taṃ upādānaṃ,<a class="brnum" id="br20"></a><br>
Yattha loko vihaññati;<br>
Niyyānaṃ pucchito brūhi,<br>
Kathaṃ dukkhā <span class="var" title="pamuñcati (s1-3)" id="note107">pamuccati</span>”.</p>
<p><a class="sc" id="21"></a><a class="verse-num-sc" id="verse-num-sc173"></a><a class="verse-num-pts" id="verse-num-pts171"></a><a class="ms" id="p_18Sn_196"></a>“Pañca kāmaguṇā loke,<a class="brnum" id="br21"></a><br>
Manochaṭṭhā paveditā;<br>
Ettha chandaṃ virājetvā,<br>
Evaṃ dukkhā pamuccati.</p>
<p><a class="sc" id="22"></a><a class="verse-num-sc" id="verse-num-sc174"></a><a class="verse-num-pts" id="verse-num-pts172"></a><a class="ms" id="p_18Sn_197"></a>Etaṃ lokassa niyyānaṃ,<a class="brnum" id="br22"></a><br>
Akkhātaṃ vo yathātathaṃ;<br>
Etaṃ vo ahamakkhāmi,<br>
Evaṃ dukkhā pamuccati”.</p>
<p><a class="sc" id="23"></a><a class="verse-num-sc" id="verse-num-sc175"></a><a class="verse-num-pts" id="verse-num-pts173"></a><a class="ms" id="p_18Sn_198"></a>“Ko sūdha tarati oghaṃ,<a class="brnum" id="br23"></a><br>
Kodha tarati aṇṇavaṃ;<br>
Appatiṭṭhe anālambe,<br>
Ko gambhīre na sīdati”.</p>
<p><a class="sc" id="24"></a><a class="verse-num-sc" id="verse-num-sc176"></a><a class="verse-num-pts" id="verse-num-pts174"></a><a class="ms" id="p_18Sn_199"></a>“Sabbadā sīlasampanno,<a class="brnum" id="br24"></a><br>
Paññavā susamāhito;<br>
<span class="var" title="ajjhattasaññī (s1-3, km, mr)" id="note108">Ajjhattacintī</span> satimā,<br>
Oghaṃ tarati duttaraṃ.</p>
<p><a class="sc" id="25"></a><a class="verse-num-sc" id="verse-num-sc177"></a><a class="verse-num-pts" id="verse-num-pts175"></a><a class="ms" id="p_18Sn_200"></a>Virato kāmasaññāya,<a class="brnum" id="br25"></a><br>
Sabba­saṃ­yoja­nā­tigo;<br>
Nandī­bhava­parik­khīṇo,<br>
So gambhīre na sīdati”.</p>
<p><a class="sc" id="26"></a><a class="verse-num-sc" id="verse-num-sc178"></a><a class="verse-num-pts" id="verse-num-pts176"></a><a class="ms" id="p_18Sn_201"></a>“Gambhīrapaññaṃ nipu­ṇattha­dassiṃ,<a class="brnum" id="br26"></a><br>
Akiñcanaṃ kāmabhave asattaṃ;<br>
Taṃ passatha sabbadhi vippamuttaṃ,<br>
Dibbe pathe kamamānaṃ mahesiṃ.</p>
<p><a class="sc" id="27"></a><a class="verse-num-sc" id="verse-num-sc179"></a><a class="verse-num-pts" id="verse-num-pts177"></a><a class="pts" id="pts31"></a><a class="ms" id="p_18Sn_202"></a>Anomanāmaṃ nipu­ṇattha­dassiṃ,<a class="brnum" id="br27"></a><br>
Paññādadaṃ kāmālaye asattaṃ;<br>
Taṃ passatha sabbaviduṃ sumedhaṃ,<br>
Ariye pathe kamamānaṃ mahesiṃ.</p>
<p><a class="sc" id="28"></a><a class="verse-num-sc" id="verse-num-sc180"></a><a class="verse-num-pts" id="verse-num-pts178"></a><a class="ms" id="p_18Sn_203"></a>Sudiṭṭhaṃ vata no ajja,<a class="brnum" id="br28"></a><br>
Suppabhātaṃ suhuṭṭhitaṃ;<br>
Yaṃ addasāma sambuddhaṃ,<br>
Oghatiṇ­ṇa­ma­nāsa­vaṃ.</p>
<p><a class="sc" id="29"></a><a class="verse-num-sc" id="verse-num-sc181"></a><a class="verse-num-pts" id="verse-num-pts179"></a><a class="ms" id="p_18Sn_204"></a>Ime dasasatā yakkhā,<a class="brnum" id="br29"></a><br>
Iddhimanto yasassino;<br>
Sabbe taṃ saraṇaṃ yanti,<br>
Tvaṃ no satthā anuttaro.</p>
<p><a class="sc" id="30"></a><a class="verse-num-sc" id="verse-num-sc182"></a><a class="verse-num-pts" id="verse-num-pts180"></a><a class="ms" id="p_18Sn_205"></a>Te mayaṃ vicarissāma,<a class="brnum" id="br30"></a><br>
Gāmā gāmaṃ nagā nagaṃ;<br>
Namassamānā sambuddhaṃ,<br>
Dhammassa ca sudhammatan”ti.</p>
</blockquote>
<p class="endsection">Hemavatasuttaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Uragavagga</span><span class="hidden">Hemavatasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
