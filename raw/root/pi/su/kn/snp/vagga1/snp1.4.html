<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp1.4">
<article>
<div class="hgroup">
<p class="division">Sutta Nipāta 1.4</p>
<h1>Kasi­bhārad­vāja­sutta</h1>
</div>
<p><a class="sc" id="1"></a><a class="pts" id="pts13"></a><a class="ms" id="p_18Sn_80"></a><span class="evam">Evaṃ me sutaṃ—​</span>   ekaṃ samayaṃ bhagavā magadhesu viharati <span class="var" title="­dak­khi­ṇa­giris­miṃ (mr)" id="note48">­dak­khi­ṇā­giris­miṃ</span> ekanāḷāyaṃ brāhmaṇagāme. Tena kho pana samayena kasi­bhārad­vājassa brāhmaṇassa pañcamattāni naṅgalasatāni payuttāni honti vappakāle. Atha kho bhagavā pubbaṇ­ha­samayaṃ nivāsetvā patta­cīvara­mādāya yena kasi­bhārad­vājassa brāhmaṇassa kammanto tenupasaṅkami. Tena kho pana samayena kasi­bhārad­vājassa brāhmaṇassa parivesanā vattati. Atha kho bhagavā yena parivesanā tenupasaṅkami; upasaṅkamitvā ekamantaṃ aṭṭhāsi.</p>
<p><a class="sc" id="2"></a><a class="ms" id="p_18Sn_81"></a>Addasā kho kasibhāradvājo brāhmaṇo bhagavantaṃ piṇḍāya ṭhitaṃ. Disvāna bhagavantaṃ etadavoca: “ahaṃ kho, samaṇa, kasāmi ca vapāmi ca; kasitvā ca vapitvā ca bhuñjāmi. Tvampi, samaṇa, kasassu ca vapassu ca; kasitvā ca vapitvā ca bhuñjassū”ti.</p>
<p><a class="sc" id="3"></a><a class="ms" id="p_18Sn_82"></a>“Ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī”ti. “<span class="var" title="na kho pana samaṇa (s1-3)" id="note49">Na kho pana mayaṃ</span> passāma bhoto gotamassa yugaṃ vā naṅgalaṃ vā phālaṃ vā pācanaṃ vā <span class="var" title="balivadde (bj, pts1) | balibaddhe (s1-3, c1)" id="note50">balībadde</span> vā. Atha ca pana bhavaṃ gotamo evamāha: ‘ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī’”ti.</p>
<p><a class="sc" id="4"></a><a class="ms" id="p_18Sn_83"></a>Atha kho kasibhāradvājo brāhmaṇo bhagavantaṃ gāthāya ajjhabhāsi:</p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc76"></a><a class="verse-num-pts" id="verse-num-pts76"></a><a class="ms" id="p_18Sn_84"></a>“Kassako paṭijānāsi,<br>
na ca passāma te kasiṃ;<br>
Kasiṃ no pucchito brūhi,<br>
yathā jānemu te kasiṃ”.</p>
<p><a class="sc" id="6"></a><a class="verse-num-sc" id="verse-num-sc77"></a><a class="verse-num-pts" id="verse-num-pts77"></a><a class="ms" id="p_18Sn_85"></a>“Saddhā bījaṃ tapo vuṭṭhi,<a class="brnum" id="br2"></a><br>
paññā me yuganaṅgalaṃ;<br>
Hirī īsā mano yottaṃ,<br>
sati me phālapācanaṃ.</p>
<p><a class="sc" id="7"></a><a class="verse-num-sc" id="verse-num-sc78"></a><a class="verse-num-pts" id="verse-num-pts78"></a><a class="pts" id="pts14"></a><a class="ms" id="p_18Sn_86"></a>Kāyagutto vacīgutto,<a class="brnum" id="br3"></a><br>
āhāre udare yato;<br>
Saccaṃ karomi niddānaṃ,<br>
soraccaṃ me pamocanaṃ.</p>
<p><a class="sc" id="8"></a><a class="verse-num-sc" id="verse-num-sc79"></a><a class="verse-num-pts" id="verse-num-pts79"></a><a class="ms" id="p_18Sn_87"></a>Vīriyaṃ me dhuradhorayhaṃ,<a class="brnum" id="br4"></a><br>
yogak­khemā­dhi­vāhanaṃ;<br>
Gacchati anivattantaṃ,<br>
yattha gantvā na socati.</p>
<p><a class="sc" id="9"></a><a class="verse-num-sc" id="verse-num-sc80"></a><a class="verse-num-pts" id="verse-num-pts80"></a><a class="ms" id="p_18Sn_88"></a>Evamesā kasī kaṭṭhā,<a class="brnum" id="br5"></a><br>
Sā hoti amatapphalā;<br>
Etaṃ kasiṃ kasitvāna,<br>
Sabbadukkhā pamuccatī”ti.</p>
</blockquote>
<p><a class="sc" id="10"></a><a class="ms" id="p_18Sn_89"></a>Atha kho kasibhāradvājo brāhmaṇo mahatiyā kaṃsapātiyā <span class="var" title="pāyāsaṃ (sabbattha)" id="note52">pāyasaṃ</span> vaḍḍhetvā bhagavato upanāmesi: “bhuñjatu bhavaṃ gotamo pāyasaṃ. Kassako bhavaṃ; yañhi bhavaṃ gotamo <span class="var" title="amataphalaṃ (bj, pts1) | amatapphalampi (^sn7.11#1 [11. Kasi­bhārad­vāja­sutta])" id="note53">amatapphalaṃ</span> kasiṃ kasatī”ti.</p>
<blockquote class="gatha">
<p><a class="sc" id="11"></a><a class="verse-num-sc" id="verse-num-sc81"></a><a class="verse-num-pts" id="verse-num-pts81"></a><a class="ms" id="p_18Sn_90"></a>“Gāthābhigītaṃ me abhojaneyyaṃ,<a class="brnum" id="br6"></a><br>
Sampassataṃ brāhmaṇa nesa dhammo;<br>
Gāthābhigītaṃ panudanti buddhā,<br>
Dhamme satī brāhmaṇa vuttiresā.</p>
<p><a class="sc" id="12"></a><a class="verse-num-sc" id="verse-num-sc82"></a><a class="verse-num-pts" id="verse-num-pts82"></a><a class="ms" id="p_18Sn_91"></a>Aññena ca kevalinaṃ mahesiṃ,<a class="brnum" id="br7"></a><br>
Khīṇāsavaṃ kukkuc­ca­vū­pasan­taṃ;<br>
Annena pānena upaṭṭhahassu,<br>
Khettaṃ hi taṃ puññapekkhassa hotī”ti.</p>
</blockquote>
<p><a class="sc" id="13"></a><a class="pts" id="pts15"></a><a class="ms" id="p_18Sn_92"></a>“Atha kassa cāhaṃ, bho gotama, imaṃ pāyasaṃ dammī”ti? “Na khvāhaṃ taṃ, brāhmaṇa, passāmi sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya, yassa so pāyaso bhutto sammā pariṇāmaṃ gaccheyya, aññatra tathāgatassa vā tathā­gata­sāvakassa vā. Tena hi tvaṃ, brāhmaṇa, taṃ pāyasaṃ appaharite vā chaḍḍehi appāṇake vā udake opilāpehī”ti.</p>
<p><a class="sc" id="14"></a><a class="ms" id="p_18Sn_93"></a>Atha kho kasibhāradvājo brāhmaṇo taṃ pāyasaṃ appāṇake udake opilāpesi. Atha kho so pāyaso udake pakkhitto cicciṭāyati ciṭiciṭāyati <span class="var" title="saṃdhūmāyati sampadhumāyati (s1) | saṃdhūmāyati sampadhūmāyati (s2, s3)" id="note55">sandhūpāyati sampadhūpāyati</span>. Seyyathāpi nāma phālo <span class="var" title="divasasantatto (bj, s1-3, km, pts1)" id="note56">divasaṃ santatto</span> udake pakkhitto cicciṭāyati ciṭiciṭāyati sandhūpāyati sampadhūpāyati; evamevaṃ so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.</p>
<p><a class="sc" id="15"></a><a class="pts" id="pts16"></a><a class="ms" id="p_18Sn_94"></a>Atha kho kasibhāradvājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavantaṃ etadavoca: “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya, ‘cakkhumanto rūpāni <span class="var" title="dakkhintīti (bj, km, pts1)" id="note57">dakkhantī’ti</span>; evamevaṃ bhotā gotamena aneka­pariyā­yena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca ­bhik­khu­saṃ­ghañca, labheyyāhaṃ bhoto gotamassa santike pabbajjaṃ, labheyyaṃ upasampadan”ti.</p>
<p><a class="sc" id="16"></a><a class="ms" id="p_18Sn_95"></a>Alattha kho kasibhāradvājo brāhmaṇo bhagavato santike pabbajjaṃ, alatthaupasampadaṃ. Acirū­pasam­panno kho panāyasmā bhāradvājo eko vūpakaṭṭho appamattoātāpī pahitatto viharanto nacirasseva— yassatthāya kulaputtā sammadevaagārasmā anagāriyaṃ pabbajanti, tadanuttaraṃ— brahma­cari­ya­pari­yosānaṃ diṭṭhevadhamme sayaṃ abhiññā sacchikatvā upasampajja vihāsi. “Khīṇā jāti, vusitaṃbrahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. <span class="var" title="aññataro ca kho (bj, pts1) | aññataro kho (s1-3, km, mr)" id="note58">Aññataro ca</span>panāyasmā bhāradvājo arahataṃ ahosīti.</p>
<p class="endsection">Kasi­bhārad­vāja­suttaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Uragavagga</span><span class="hidden">Kasi­bhārad­vāja­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
