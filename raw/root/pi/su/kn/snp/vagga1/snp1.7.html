<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp1.7">
<article>
<div class="hgroup">
<p class="division">Sutta Nipāta 1.7</p>
<h1>Vasalasutta</h1>
</div>
<p><a class="sc" id="1"></a><a class="pts" id="pts21"></a><a class="ms" id="p_18Sn_133"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho bhagavā pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya pāvisi. Tena kho pana samayena aggika­bhārad­vājassa brāhmaṇassa nivesane aggi pajjalito hoti āhuti paggahitā. Atha kho bhagavā sāvatthiyaṃ sapadānaṃ piṇḍāya caramāno yena aggika­bhārad­vājassa brāhmaṇassa nivesanaṃ tenupasaṅkami.</p>
<p><a class="sc" id="2"></a><a class="ms" id="p_18Sn_134"></a>Addasā kho aggika­bhārad­vājo brāhmaṇo bhagavantaṃ dūratova āgacchantaṃ. Disvāna bhagavantaṃ etadavoca: “<span class="var" title="atreva (s1-3, mr)" id="note71">tatreva</span>, muṇḍaka; tatreva, samaṇaka; tatreva, vasalaka, tiṭṭhāhī”ti.</p>
<p><a class="sc" id="3"></a><a class="ms" id="p_18Sn_135"></a>Evaṃ vutte, bhagavā aggika­bhārad­vājaṃ brāhmaṇaṃ etadavoca: “jānāsi pana tvaṃ, brāhmaṇa, vasalaṃ vā vasalakaraṇe vā dhamme”ti? “Na khvāhaṃ, bho gotama, jānāmi vasalaṃ vā vasalakaraṇe vā dhamme; sādhu me bhavaṃ gotamo tathā dhammaṃ desetu, yathāhaṃ jāneyyaṃ vasalaṃ vā vasalakaraṇe vā dhamme”ti. “Tena hi, brāhmaṇa, suṇāhi, sādhukaṃ manasi karohi; bhāsissāmī”ti. “Evaṃ, bho”ti kho aggika­bhārad­vājo brāhmaṇo bhagavato paccassosi. Bhagavā etadavoca:</p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc116"></a><a class="verse-num-pts" id="verse-num-pts116"></a><a class="ms" id="p_18Sn_136"></a>“Kodhano upanāhī ca,<br>
pāpamakkhī ca yo naro;<br>
Vipannadiṭṭhi māyāvī,<br>
taṃ jaññā vasalo iti.</p>
<p><a class="sc" id="5"></a><a class="verse-num-sc" id="verse-num-sc117"></a><a class="verse-num-pts" id="verse-num-pts117"></a><a class="ms" id="p_18Sn_137"></a>Ekajaṃ vā dvijaṃ vāpi,<a class="brnum" id="br2"></a><br>
yodha pāṇaṃ vihiṃsati;<br>
Yassa pāṇe dayā natthi,<br>
taṃ jaññā vasalo iti.</p>
<p><a class="sc" id="6"></a><a class="verse-num-sc" id="verse-num-sc118"></a><a class="verse-num-pts" id="verse-num-pts118"></a><a class="pts" id="pts22"></a><a class="ms" id="p_18Sn_138"></a>Yo hanti <span class="var" title="uparundheti (s1-3) | uparundhati (mr)" id="note73">parirundhati</span>,<a class="brnum" id="br3"></a><br>
gāmāni nigamāni ca;<br>
<span class="var" title="nigghātako (?)" id="note74">Niggāhako</span> samaññāto,<br>
taṃ jaññā vasalo iti.</p>
<p><a class="sc" id="7"></a><a class="verse-num-sc" id="verse-num-sc119"></a><a class="verse-num-pts" id="verse-num-pts119"></a><a class="ms" id="p_18Sn_139"></a>Gāme vā yadi vā raññe,<a class="brnum" id="br4"></a><br>
yaṃ paresaṃ mamāyitaṃ;<br>
Theyyā <span class="var" title="adinnaṃ ādiyati (bj, pts1) | adinnaṃ āneti (s1-3)" id="note75">adinnamādeti</span>,<br>
taṃ jaññā vasalo iti.</p>
<p><a class="sc" id="8"></a><a class="verse-num-sc" id="verse-num-sc120"></a><a class="verse-num-pts" id="verse-num-pts120"></a><a class="ms" id="p_18Sn_140"></a>Yo have iṇamādāya,<a class="brnum" id="br5"></a><br>
<span class="var" title="bhuñjamāno (s1-3, mr)" id="note76">cujjamāno</span> palāyati;<br>
Na hi te iṇamatthīti,<br>
taṃ jaññā vasalo iti.</p>
<p><a class="sc" id="9"></a><a class="verse-num-sc" id="verse-num-sc121"></a><a class="verse-num-pts" id="verse-num-pts121"></a><a class="ms" id="p_18Sn_141"></a>Yo ve kiñcik­kha­kam­yatā,<a class="brnum" id="br6"></a><br>
panthasmiṃ vajantaṃ janaṃ;<br>
Hantvā kiñcik­kha­mādeti,<br>
taṃ jaññā vasalo iti.</p>
<p><a class="sc" id="10"></a><a class="verse-num-sc" id="verse-num-sc122"></a><a class="verse-num-pts" id="verse-num-pts122"></a><a class="ms" id="p_18Sn_142"></a>Attahetu parahetu,<a class="brnum" id="br7"></a><br>
<span class="var" title="dhanahetu va (mr)" id="note77">dhanahetu ca</span> yo naro;<br>
Sakkhipuṭṭho musā brūti,<br>
taṃ jaññā vasalo iti.</p>
<p><a class="sc" id="11"></a><a class="verse-num-sc" id="verse-num-sc123"></a><a class="verse-num-pts" id="verse-num-pts123"></a><a class="ms" id="p_18Sn_143"></a>Yo ñātīnaṃ sakhīnaṃ vā,<a class="brnum" id="br8"></a><br>
dāresu paṭidissati;<br>
<span class="var" title="sahasā (bj, s1-3, pts1)" id="note78">Sāhasā</span> sampiyena vā,<br>
taṃ jaññā vasalo iti.</p>
<p><a class="sc" id="12"></a><a class="verse-num-sc" id="verse-num-sc124"></a><a class="verse-num-pts" id="verse-num-pts124"></a><a class="ms" id="p_18Sn_144"></a>Yo mātaraṃ pitaraṃ vā,<a class="brnum" id="br9"></a><br>
jiṇṇakaṃ gatayobbanaṃ;<br>
Pahu santo na bharati,<br>
taṃ jaññā vasalo iti.</p>
<p><a class="sc" id="13"></a><a class="verse-num-sc" id="verse-num-sc125"></a><a class="verse-num-pts" id="verse-num-pts125"></a><a class="ms" id="p_18Sn_145"></a>Yo mātaraṃ pitaraṃ vā,<a class="brnum" id="br10"></a><br>
Bhātaraṃ bhaginiṃ sasuṃ;<br>
Hanti roseti vācāya,<br>
Taṃ jaññā vasalo iti.</p>
<p><a class="sc" id="14"></a><a class="verse-num-sc" id="verse-num-sc126"></a><a class="verse-num-pts" id="verse-num-pts126"></a><a class="ms" id="p_18Sn_146"></a>Yo atthaṃ pucchito santo,<a class="brnum" id="br11"></a><br>
Anattha­ma­nu­sāsati;<br>
Paṭicchannena manteti,<br>
Taṃ jaññā vasalo iti.</p>
<p><a class="sc" id="15"></a><a class="verse-num-sc" id="verse-num-sc127"></a><a class="verse-num-pts" id="verse-num-pts127"></a><a class="ms" id="p_18Sn_147"></a>Yo katvā pāpakaṃ kammaṃ,<a class="brnum" id="br12"></a><br>
Mā maṃ jaññāti <span class="var" title="^vb17#78 [Mātikā/ Dukaniddesa]" id="note79">icchati</span>;<br>
Yo paṭicchan­na­kammanto,<br>
Taṃ jaññā vasalo iti.</p>
<p><a class="sc" id="16"></a><a class="verse-num-sc" id="verse-num-sc128"></a><a class="verse-num-pts" id="verse-num-pts128"></a><a class="ms" id="p_18Sn_148"></a>Yo ve parakulaṃ gantvā,<a class="brnum" id="br13"></a><br>
<span class="var" title="bhutvā ca (s1-3, mr)" id="note80">Bhutvāna</span> sucibhojanaṃ;<br>
Āgataṃ nappaṭipūjeti,<br>
Taṃ jaññā vasalo iti.</p>
<p><a class="sc" id="17"></a><a class="verse-num-sc" id="verse-num-sc129"></a><a class="verse-num-pts" id="verse-num-pts129"></a><a class="ms" id="p_18Sn_149"></a>Yo brāhmaṇaṃ samaṇaṃ vā,<a class="brnum" id="br14"></a><br>
Aññaṃ vāpi vanibbakaṃ;<br>
Musāvādena vañceti,<br>
Taṃ jaññā vasalo iti.</p>
<p><a class="sc" id="18"></a><a class="verse-num-sc" id="verse-num-sc130"></a><a class="verse-num-pts" id="verse-num-pts130"></a><a class="pts" id="pts23"></a><a class="ms" id="p_18Sn_150"></a>Yo brāhmaṇaṃ samaṇaṃ vā,<a class="brnum" id="br15"></a><br>
Bhattakāle upaṭṭhite;<br>
Roseti vācā na ca deti,<br>
Taṃ jaññā vasalo iti.</p>
<p><a class="sc" id="19"></a><a class="verse-num-sc" id="verse-num-sc131"></a><a class="verse-num-pts" id="verse-num-pts131"></a><a class="ms" id="p_18Sn_151"></a>Asataṃ yodha pabrūti,<a class="brnum" id="br16"></a><br>
Mohena paliguṇṭhito;<br>
Kiñcikkhaṃ <span class="var" title="nijigiṃsāno (bj, s1-3, km, pts1)" id="note81">nijigīsāno</span>,<br>
Taṃ jaññā vasalo iti.</p>
<p><a class="sc" id="20"></a><a class="verse-num-sc" id="verse-num-sc132"></a><a class="verse-num-pts" id="verse-num-pts132"></a><a class="ms" id="p_18Sn_152"></a>Yo cattānaṃ samukkaṃse,<a class="brnum" id="br17"></a><br>
Pare <span class="var" title="ca mavajānati (bj, pts1) | ca avajānati (s1-3)" id="note82">ca mavajānāti</span>;<br>
Nihīno sena mānena,<br>
Taṃ jaññā vasalo iti.</p>
<p><a class="sc" id="21"></a><a class="verse-num-sc" id="verse-num-sc133"></a><a class="verse-num-pts" id="verse-num-pts133"></a><a class="ms" id="p_18Sn_153"></a>Rosako kadariyo ca,<a class="brnum" id="br18"></a><br>
Pāpiccho maccharī saṭho;<br>
Ahiriko anottappī,<br>
Taṃ jaññā vasalo iti.</p>
<p><a class="sc" id="22"></a><a class="verse-num-sc" id="verse-num-sc134"></a><a class="verse-num-pts" id="verse-num-pts134"></a><a class="ms" id="p_18Sn_154"></a>Yo buddhaṃ paribhāsati,<a class="brnum" id="br19"></a><br>
Atha vā tassa sāvakaṃ;<br>
<span class="var" title="paribbājakaṃ (s1-3, km) | paribbajaṃ (mr)" id="note83">Paribbājaṃ</span> gahaṭṭhaṃ vā,<br>
Taṃ jaññā vasalo iti.</p>
<p><a class="sc" id="23"></a><a class="verse-num-sc" id="verse-num-sc135"></a><a class="verse-num-pts" id="verse-num-pts135"></a><a class="ms" id="p_18Sn_155"></a>Yo ve <span class="var" title="anarahā (bj, pts1)" id="note84">anarahaṃ</span> santo,<a class="brnum" id="br20"></a><br>
Arahaṃ <span class="var" title="paṭijānati (bj, s1-3, pts1)" id="note85">paṭijānāti</span>;<br>
Coro sabrahmake loke,<br>
Eso kho vasalādhamo;<br>
Ete kho vasalā vuttā,<br>
Mayā yete pakāsitā.</p>
<p><a class="sc" id="24"></a><a class="verse-num-sc" id="verse-num-sc136"></a><a class="verse-num-pts" id="verse-num-pts136"></a><a class="ms" id="p_18Sn_156"></a>Na jaccā vasalo hoti,<a class="brnum" id="br21"></a><br>
Na jaccā hoti brāhmaṇo;<br>
<span class="var" title="kammanā (bj, pts1)" id="note86">Kammunā</span> vasalo hoti,<br>
Kammunā hoti brāhmaṇo.</p>
<p><a class="sc" id="25"></a><a class="verse-num-sc" id="verse-num-sc137"></a><a class="verse-num-pts" id="verse-num-pts137"></a><a class="ms" id="p_18Sn_157"></a>Tadamināpi jānātha,<a class="brnum" id="br22"></a><br>
<span class="var" title="yathāpedaṃ (mr)" id="note87">Yathāmedaṃ</span> nidassanaṃ;<br>
Caṇḍālaputto <span class="var" title="sapāko (?)" id="note88">sopāko</span>,<br>
Mātaṅgo iti vissuto.</p>
<p><a class="sc" id="26"></a><a class="verse-num-sc" id="verse-num-sc138"></a><a class="verse-num-pts" id="verse-num-pts138"></a><a class="pts" id="pts24"></a><a class="ms" id="p_18Sn_158"></a>So <span class="var" title="so yasap­paramap­patto (s1-3, mr)" id="note89">yasaṃ paramaṃ patto</span>,<a class="brnum" id="br23"></a><br>
Mātaṅgo yaṃ sudullabhaṃ;<br>
Āgacchuṃ tassupaṭṭhānaṃ,<br>
Khattiyā brāhmaṇā bahū.</p>
<p><a class="sc" id="27"></a><a class="verse-num-sc" id="verse-num-sc139"></a><a class="verse-num-pts" id="verse-num-pts139"></a><a class="ms" id="p_18Sn_159"></a>Devayānaṃ abhiruyha,<a class="brnum" id="br24"></a><br>
Virajaṃ so mahāpathaṃ;<br>
Kāmarāgaṃ virājetvā,<br>
Brahmalokūpago ahu;<br>
Na naṃ jāti nivāresi,<br>
Brahma­lo­kū­papat­tiyā.</p>
<p><a class="sc" id="28"></a><a class="verse-num-sc" id="verse-num-sc140"></a><a class="verse-num-pts" id="verse-num-pts140"></a><a class="ms" id="p_18Sn_160"></a>Ajjhāyakakule jātā,<a class="brnum" id="br25"></a><br>
Brāhmaṇā mantabandhavā;<br>
Te ca pāpesu kammesu,<br>
Abhiṇ­ha­mu­padissare.</p>
<p><a class="sc" id="29"></a><a class="verse-num-sc" id="verse-num-sc141"></a><a class="verse-num-pts" id="verse-num-pts141"></a><a class="ms" id="p_18Sn_161"></a>Diṭṭheva dhamme gārayhā,<a class="brnum" id="br26"></a><br>
Samparāye ca duggati;<br>
Na ne jāti nivāreti,<br>
<span class="var" title="duggaccā (bj, s1-3, km, pts1)" id="note90">Duggatyā</span> garahāya vā.</p>
<p><a class="sc" id="30"></a><a class="verse-num-sc" id="verse-num-sc142"></a><a class="verse-num-pts" id="verse-num-pts142"></a><a class="ms" id="p_18Sn_162"></a>Na jaccā vasalo hoti,<a class="brnum" id="br27"></a><br>
Na jaccā hoti brāhmaṇo;<br>
Kammunā vasalo hoti,<br>
Kammunā hoti brāhmaṇo”ti.</p>
</blockquote>
<p><a class="sc" id="31"></a><a class="pts" id="pts25"></a><a class="ms" id="p_18Sn_163"></a>Evaṃ vutte, aggika­bhārad­vājo brāhmaṇo bhagavantaṃ etadavoca: “abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Vasalasuttaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Uragavagga</span><span class="hidden">Vasalasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
