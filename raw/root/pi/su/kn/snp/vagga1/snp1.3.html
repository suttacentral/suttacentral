<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp1.3">
<article>
<div class="hgroup">
<p class="division">Sutta Nipāta 1.3</p>
<h1>Khag­ga­visāṇa­sutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc35"></a><a class="verse-num-pts" id="verse-num-pts35"></a><a class="ms" id="p_18Sn_38"></a>“Sabbesu bhūtesu nidhāya daṇḍaṃ,<br>
Aviheṭhayaṃ aññatarampi tesaṃ;<br>
Na puttamiccheyya kuto sahāyaṃ,<br>
Eko care khag­ga­visāṇa­kappo”.</p>
<p><a class="sc" id="2"></a><a class="verse-num-sc" id="verse-num-sc36"></a><a class="verse-num-pts" id="verse-num-pts36"></a><a class="ms" id="p_18Sn_39"></a>“Saṃsag­ga­jātassa bhavanti snehā,<a class="brnum" id="br2"></a><br>
Snehanvayaṃ dukkhamidaṃ pahoti;<br>
Ādīnavaṃ snehajaṃ pekkhamāno,<br>
Eko care khag­ga­visāṇa­kappo”.</p>
<p><a class="sc" id="3"></a><a class="verse-num-sc" id="verse-num-sc37"></a><a class="verse-num-pts" id="verse-num-pts37"></a><a class="ms" id="p_18Sn_40"></a>“Mitte suhajje anukampamāno,<a class="brnum" id="br3"></a><br>
Hāpeti atthaṃ paṭi­baddha­citto;<br>
Etaṃ bhayaṃ <span class="var" title="sandhave (mr)" id="note22">santhave</span> pekkhamāno,<br>
Eko care khag­ga­visāṇa­kappo”.</p>
<p><a class="sc" id="4"></a><a class="verse-num-sc" id="verse-num-sc38"></a><a class="verse-num-pts" id="verse-num-pts38"></a><a class="pts" id="pts7"></a><a class="ms" id="p_18Sn_41"></a>“Vaṃso visālova yathā visatto,<a class="brnum" id="br4"></a><br>
Puttesu dāresu ca yā apekkhā;<br>
<span class="var" title="vaṃsakaḷīrova (bj) | vaṃsākaḷīro va (s1-3, km, pts1)" id="note24">Vaṃsakkaḷīrova</span> asajjamāno,<br>
Eko care khag­ga­visāṇa­kappo”.</p>
<p><a class="sc" id="5"></a><a class="verse-num-sc" id="verse-num-sc39"></a><a class="verse-num-pts" id="verse-num-pts39"></a><a class="ms" id="p_18Sn_42"></a>“Migo araññamhi yathā <span class="var" title="abandho (s1-3, km)" id="note25">abaddho</span>,<a class="brnum" id="br5"></a><br>
Yenicchakaṃ gacchati gocarāya;<br>
Viññū naro seritaṃ pekkhamāno,<br>
Eko care khag­ga­visāṇa­kappo”.</p>
<p><a class="sc" id="6"></a><a class="verse-num-sc" id="verse-num-sc40"></a><a class="verse-num-pts" id="verse-num-pts40"></a><a class="ms" id="p_18Sn_43"></a>“Āmantanā hoti sahāyamajjhe,<a class="brnum" id="br6"></a><br>
Vāse ṭhāne gamane cārikāya;<br>
Anabhijjhitaṃ seritaṃ pekkhamāno,<br>
Eko care khag­ga­visāṇa­kappo”.</p>
<p><a class="sc" id="7"></a><a class="verse-num-sc" id="verse-num-sc41"></a><a class="verse-num-pts" id="verse-num-pts41"></a><a class="ms" id="p_18Sn_44"></a>“Khiḍḍā ratī hoti sahāyamajjhe,<a class="brnum" id="br7"></a><br>
Puttesu ca vipulaṃ hoti pemaṃ;<br>
Piyavippayogaṃ vijigucchamāno,<br>
Eko care khag­ga­visāṇa­kappo”.</p>
<p><a class="sc" id="8"></a><a class="verse-num-sc" id="verse-num-sc42"></a><a class="verse-num-pts" id="verse-num-pts42"></a><a class="ms" id="p_18Sn_45"></a>“Cātuddiso appaṭigho ca hoti,<a class="brnum" id="br8"></a><br>
Santussamāno itarītarena;<br>
Parissayānaṃ sahitā achambhī,<br>
Eko care khag­ga­visāṇa­kappo”.</p>
<p><a class="sc" id="9"></a><a class="verse-num-sc" id="verse-num-sc43"></a><a class="verse-num-pts" id="verse-num-pts43"></a><a class="ms" id="p_18Sn_46"></a>“Dussaṅgahā pabbajitāpi eke,<a class="brnum" id="br9"></a><br>
Atho gahaṭṭhā gharamāvasantā;<br>
Appossukko paraputtesu hutvā,<br>
Eko care khag­ga­visāṇa­kappo”.</p>
<p><a class="sc" id="10"></a><a class="verse-num-sc" id="verse-num-sc44"></a><a class="verse-num-pts" id="verse-num-pts44"></a><a class="pts" id="pts8"></a><a class="ms" id="p_18Sn_47"></a>“Oropayitvā gihibyañjanāni,<a class="brnum" id="br10"></a><br>
<span class="var" title="saṃsīnapatto (bj, pts1)" id="note26">Sañchinnapatto</span> yathā koviḷāro;<br>
Chetvāna vīro gihibandhanāni,<br>
Eko care khag­ga­visāṇa­kappo”.</p>
<p><a class="sc" id="11"></a><a class="verse-num-sc" id="verse-num-sc45"></a><a class="verse-num-pts" id="verse-num-pts45"></a><a class="ms" id="p_18Sn_48"></a>“Sace labhetha nipakaṃ sahāyaṃ,<a class="brnum" id="br11"></a><br>
Saddhiṃ caraṃ sādhu­vihāri­dhīraṃ;<br>
Abhibhuyya sabbāni parissayāni,<br>
Careyya tenattamano satīmā”.</p>
<p><a class="sc" id="12"></a><a class="verse-num-sc" id="verse-num-sc46"></a><a class="verse-num-pts" id="verse-num-pts46"></a><a class="ms" id="p_18Sn_49"></a>“No ce labhetha nipakaṃ sahāyaṃ,<a class="brnum" id="br12"></a><br>
Saddhiṃ caraṃ sādhu­vihāri­dhīraṃ;<br>
Rājāva raṭṭhaṃ vijitaṃ pahāya,<br>
Eko care <span class="var" title="khag­ga­visāṇa­kappo (bj, pts1)" id="note28">mātaṅgaraññeva nāgo</span>”.</p>
<p><a class="sc" id="13"></a><a class="verse-num-sc" id="verse-num-sc47"></a><a class="verse-num-pts" id="verse-num-pts47"></a><a class="ms" id="p_18Sn_50"></a>“Addhā pasaṃsāma sahāyasampadaṃ,<a class="brnum" id="br13"></a><br>
Seṭṭhā samā sevitabbā sahāyā;<br>
Ete aladdhā anavajjabhojī,<br>
Eko care khag­ga­visāṇa­kappo”.</p>
<p><a class="sc" id="14"></a><a class="verse-num-sc" id="verse-num-sc48"></a><a class="verse-num-pts" id="verse-num-pts48"></a><a class="ms" id="p_18Sn_51"></a>“Disvā suvaṇṇassa pabhassarāni,<a class="brnum" id="br14"></a><br>
Kammāraputtena suniṭṭhitāni;<br>
<span class="var" title="saṅghaṭ­ṭa­yantāni ()" id="note29">Saṅ­ghaṭṭa­mānāni</span> duve bhujasmiṃ,<br>
Eko care khag­ga­visāṇa­kappo”.</p>
<p><a class="sc" id="15"></a><a class="verse-num-sc" id="verse-num-sc49"></a><a class="verse-num-pts" id="verse-num-pts49"></a><a class="ms" id="p_18Sn_52"></a>“Evaṃ <span class="var" title="dutiyena (sabbattha)" id="note30">dutīyena</span> sahā mamassa,<a class="brnum" id="br15"></a><br>
Vācābhilāpo abhisajjanā vā;<br>
Etaṃ bhayaṃ āyatiṃ pekkhamāno,<br>
Eko care khag­ga­visāṇa­kappo”.</p>
<p><a class="sc" id="16"></a><a class="verse-num-sc" id="verse-num-sc50"></a><a class="verse-num-pts" id="verse-num-pts50"></a><a class="ms" id="p_18Sn_53"></a>“Kāmā hi citrā madhurā manoramā,<a class="brnum" id="br16"></a><br>
Virūparūpena mathenti cittaṃ;<br>
Ādīnavaṃ kāmaguṇesu disvā,<br>
Eko care khag­ga­visāṇa­kappo”.</p>
<p><a class="sc" id="17"></a><a class="verse-num-sc" id="verse-num-sc51"></a><a class="verse-num-pts" id="verse-num-pts51"></a><a class="ms" id="p_18Sn_54"></a>“Ītī ca gaṇḍo ca upaddavo ca,<a class="brnum" id="br17"></a><br>
Rogo ca sallañca bhayañca metaṃ;<br>
Etaṃ bhayaṃ kāmaguṇesu disvā,<br>
Eko care khag­ga­visāṇa­kappo”.</p>
<p><a class="sc" id="18"></a><a class="verse-num-sc" id="verse-num-sc52"></a><a class="verse-num-pts" id="verse-num-pts52"></a><a class="pts" id="pts9"></a><a class="ms" id="p_18Sn_55"></a>“Sītañca uṇhañca khudaṃ pipāsaṃ,<a class="brnum" id="br18"></a><br>
Vātātape <span class="var" title="ḍaṃsasiriṃsape (bj, s1-3, km, pts1)" id="note32">ḍaṃsasarīsape</span> ca;<br>
Sabbānipetāni <span class="var" title="abhibbhavitvā (^tha-ap2#27 [Pac­ce­ka­buddha­apadāna])" id="note33">abhi­sam­bha­vitvā</span>,<br>
Eko care khag­ga­visāṇa­kappo”.</p>
<p><a class="sc" id="19"></a><a class="verse-num-sc" id="verse-num-sc53"></a><a class="verse-num-pts" id="verse-num-pts53"></a><a class="ms" id="p_18Sn_56"></a>“Nāgova yūthāni vivajjayitvā,<a class="brnum" id="br19"></a><br>
Sañjātakhandho padumī uḷāro;<br>
Yathābhirantaṃ <span class="var" title="vihare (bj, pts1)" id="note34">viharaṃ</span> araññe,<br>
Eko care khag­ga­visāṇa­kappo”.</p>
<p><a class="sc" id="20"></a><a class="verse-num-sc" id="verse-num-sc54"></a><a class="verse-num-pts" id="verse-num-pts54"></a><a class="ms" id="p_18Sn_57"></a>“Aṭṭhānataṃ saṅga­ṇikā­ratassa,<a class="brnum" id="br20"></a><br>
Yaṃ <span class="var" title="phussaye (s1-3)" id="note35">phassaye</span> sāmayikaṃ vimuttiṃ;<br>
Ādicca­bandhussa vaco nisamma,<br>
Eko care khag­ga­visāṇa­kappo”.</p>
<p><a class="sc" id="21"></a><a class="verse-num-sc" id="verse-num-sc55"></a><a class="verse-num-pts" id="verse-num-pts55"></a><a class="ms" id="p_18Sn_58"></a>“Diṭṭhīvisūkāni upātivatto,<a class="brnum" id="br21"></a><br>
Patto niyāmaṃ paṭi­laddha­maggo;<br>
Uppannañāṇomhi anaññaneyyo,<br>
Eko care khag­ga­visāṇa­kappo”.</p>
<p><a class="sc" id="22"></a><a class="verse-num-sc" id="verse-num-sc56"></a><a class="verse-num-pts" id="verse-num-pts56"></a><a class="ms" id="p_18Sn_59"></a>“Nillolupo nikkuho nippipāso,<a class="brnum" id="br22"></a><br>
Nimmakkho ­niddhan­ta­kasāva­moho;<br>
<span class="var" title="nirāsāso (mr)" id="note36">Nirāsayo</span> sabbaloke bhavitvā,<br>
Eko care khag­ga­visāṇa­kappo”.</p>
<p><a class="sc" id="23"></a><a class="verse-num-sc" id="verse-num-sc57"></a><a class="verse-num-pts" id="verse-num-pts57"></a><a class="ms" id="p_18Sn_60"></a>“Pāpaṃ sahāyaṃ parivajjayetha,<a class="brnum" id="br23"></a><br>
Anatthadassiṃ visame niviṭṭhaṃ;<br>
Sayaṃ na seve pasutaṃ pamattaṃ,<br>
Eko care khag­ga­visāṇa­kappo”.</p>
<p><a class="sc" id="24"></a><a class="verse-num-sc" id="verse-num-sc58"></a><a class="verse-num-pts" id="verse-num-pts58"></a><a class="pts" id="pts10"></a><a class="ms" id="p_18Sn_61"></a>“Bahussutaṃ dhammadharaṃ bhajetha,<a class="brnum" id="br24"></a><br>
Mittaṃ uḷāraṃ paṭibhā­na­van­taṃ;<br>
Aññāya atthāni vineyya kaṅkhaṃ,<br>
Eko care khag­ga­visāṇa­kappo”.</p>
<p><a class="sc" id="25"></a><a class="verse-num-sc" id="verse-num-sc59"></a><a class="verse-num-pts" id="verse-num-pts59"></a><a class="ms" id="p_18Sn_62"></a>“Khiḍḍaṃ ratiṃ kāmasukhañca loke,<a class="brnum" id="br25"></a><br>
Analaṅkaritvā anapekkhamāno;<br>
<span class="var" title="vibhūsaṭṭhānā ()" id="note37">Vibhū­sa­naṭ­ṭhānā</span> virato saccavādī,<br>
Eko care khag­ga­visāṇa­kappo”.</p>
<p><a class="sc" id="26"></a><a class="verse-num-sc" id="verse-num-sc60"></a><a class="verse-num-pts" id="verse-num-pts60"></a><a class="ms" id="p_18Sn_63"></a>“Puttañca dāraṃ pitarañca mātaraṃ,<a class="brnum" id="br26"></a><br>
Dhanāni dhaññāni ca <span class="var" title="bandhavāni ca (pts1)" id="note38">bandhavāni</span>;<br>
Hitvāna kāmāni yathodhikāni,<br>
Eko care khag­ga­visāṇa­kappo”.</p>
<p><a class="sc" id="27"></a><a class="verse-num-sc" id="verse-num-sc61"></a><a class="verse-num-pts" id="verse-num-pts61"></a><a class="ms" id="p_18Sn_64"></a>“Saṅgo eso parittamettha sokhyaṃ,<a class="brnum" id="br27"></a><br>
Appassādo dukkhamettha bhiyyo;<br>
Gaḷo eso iti ñatvā <span class="var" title="mutīmā (bj, pts1, c1) | matimā (s1-3) | matimā ()" id="note39">matīmā</span>,<br>
Eko care khag­ga­visāṇa­kappo”.</p>
<p><a class="sc" id="28"></a><a class="verse-num-sc" id="verse-num-sc62"></a><a class="verse-num-pts" id="verse-num-pts62"></a><a class="ms" id="p_18Sn_65"></a>“<span class="var" title="sandāḷayitvāna (bj) | sandālayitvā (pts1) | padālayitvāna (mr)" id="note40">Sandālayitvāna</span> saṃyojanāni,<a class="brnum" id="br28"></a><br>
Jālaṃva bhetvā salilambucārī;<br>
Aggīva daḍḍhaṃ anivattamāno,<br>
Eko care khag­ga­visāṇa­kappo”.</p>
<p><a class="sc" id="29"></a><a class="verse-num-sc" id="verse-num-sc63"></a><a class="verse-num-pts" id="verse-num-pts63"></a><a class="ms" id="p_18Sn_66"></a>“Okkhittacakkhu na ca pādalolo,<a class="brnum" id="br29"></a><br>
Guttindriyo ­rak­khi­ta­mānasāno;<br>
Anavassuto apariḍayhamāno,<br>
Eko care khag­ga­visāṇa­kappo”.</p>
<p><a class="sc" id="30"></a><a class="verse-num-sc" id="verse-num-sc64"></a><a class="verse-num-pts" id="verse-num-pts64"></a><a class="pts" id="pts11"></a><a class="ms" id="p_18Sn_67"></a>“Ohārayitvā gihibyañjanāni,<a class="brnum" id="br30"></a><br>
<span class="var" title="sañchinnapatto (s1-3) | saṃchinnapatto (pts1) | pacchinnapatto (mr)" id="note41">Sañchannapatto</span> yathā <span class="var" title="pārichattako ()" id="note42">pārichatto</span>;<br>
Kāsāyavattho abhi­nikkha­mitvā,<br>
Eko care khag­ga­visāṇa­kappo”.</p>
<p><a class="sc" id="31"></a><a class="verse-num-sc" id="verse-num-sc65"></a><a class="verse-num-pts" id="verse-num-pts65"></a><a class="ms" id="p_18Sn_68"></a>“Rasesu gedhaṃ akaraṃ alolo,<a class="brnum" id="br31"></a><br>
Anaññaposī sapadānacārī;<br>
Kule kule <span class="var" title="appaṭi­bandha­citto (mr)" id="note43">appaṭi­baddha­citto</span>,<br>
Eko care khag­ga­visāṇa­kappo”.</p>
<p><a class="sc" id="32"></a><a class="verse-num-sc" id="verse-num-sc66"></a><a class="verse-num-pts" id="verse-num-pts66"></a><a class="ms" id="p_18Sn_69"></a>“Pahāya pañcāvaraṇāni cetaso,<a class="brnum" id="br32"></a><br>
Upakkilese byapanujja sabbe;<br>
Anissito <span class="var" title="chetvā (bj, s1-3, pts1, mr)" id="note44">chetva</span> <span class="var" title="snehadosaṃ (bj, mr)" id="note45">sinehadosaṃ</span>,<br>
Eko care khag­ga­visāṇa­kappo”.</p>
<p><a class="sc" id="33"></a><a class="verse-num-sc" id="verse-num-sc67"></a><a class="verse-num-pts" id="verse-num-pts67"></a><a class="ms" id="p_18Sn_70"></a>“Vipiṭṭhi­kat­vāna sukhaṃ dukhañca,<a class="brnum" id="br33"></a><br>
Pubbeva ca somanas­sa­do­manas­saṃ;<br>
Laddhā­nupekkhaṃ samathaṃ visuddhaṃ,<br>
Eko care khag­ga­visāṇa­kappo”.</p>
<p><a class="sc" id="34"></a><a class="verse-num-sc" id="verse-num-sc68"></a><a class="verse-num-pts" id="verse-num-pts68"></a><a class="ms" id="p_18Sn_71"></a>“Āraddhaviriyo paramat­tha­pattiyā,<a class="brnum" id="br34"></a><br>
Alīnacitto akusītavutti;<br>
Daḷhanikkamo thāma­balū­papanno,<br>
Eko care khag­ga­visāṇa­kappo”.</p>
<p><a class="sc" id="35"></a><a class="verse-num-sc" id="verse-num-sc69"></a><a class="verse-num-pts" id="verse-num-pts69"></a><a class="ms" id="p_18Sn_72"></a>“Paṭisallānaṃ jhāna­mariñ­camāno,<a class="brnum" id="br35"></a><br>
Dhammesu niccaṃ anudhammacārī;<br>
Ādīnavaṃ sammasitā bhavesu,<br>
Eko care khag­ga­visāṇa­kappo”.</p>
<p><a class="sc" id="36"></a><a class="verse-num-sc" id="verse-num-sc70"></a><a class="verse-num-pts" id="verse-num-pts70"></a><a class="ms" id="p_18Sn_73"></a>“Taṇhakkhayaṃ pattha­ya­mappa­matto,<a class="brnum" id="br36"></a><br>
<span class="var" title="anelamūgo (bj, s1-3, pts1, mr)" id="note46">Aneḷamūgo</span> sutavā satīmā;<br>
Saṅkhātadhammo niyato padhānavā,<br>
Eko care khag­ga­visāṇa­kappo”.</p>
<p><a class="sc" id="37"></a><a class="verse-num-sc" id="verse-num-sc71"></a><a class="verse-num-pts" id="verse-num-pts71"></a><a class="pts" id="pts12"></a><a class="ms" id="p_18Sn_74"></a>“Sīhova saddesu asantasanto,<a class="brnum" id="br37"></a><br>
Vātova jālamhi asajjamāno;<br>
Padumaṃva toyena <span class="var" title="alimpamāno (si, s1-3, mr)" id="note47">alippamāno</span>,<br>
Eko care khag­ga­visāṇa­kappo”.</p>
<p><a class="sc" id="38"></a><a class="verse-num-sc" id="verse-num-sc72"></a><a class="verse-num-pts" id="verse-num-pts72"></a><a class="ms" id="p_18Sn_75"></a>“Sīho yathā dāṭhabalī pasayha,<a class="brnum" id="br38"></a><br>
Rājā migānaṃ abhibhuyya cārī;<br>
Sevetha pantāni senāsanāni,<br>
Eko care khag­ga­visāṇa­kappo”.</p>
<p><a class="sc" id="39"></a><a class="verse-num-sc" id="verse-num-sc73"></a><a class="verse-num-pts" id="verse-num-pts73"></a><a class="ms" id="p_18Sn_76"></a>“Mettaṃ upekkhaṃ karuṇaṃ vimuttiṃ,<a class="brnum" id="br39"></a><br>
Āsevamāno muditañca kāle;<br>
Sabbena lokena avirujjhamāno,<br>
Eko care khag­ga­visāṇa­kappo”.</p>
<p><a class="sc" id="40"></a><a class="verse-num-sc" id="verse-num-sc74"></a><a class="verse-num-pts" id="verse-num-pts74"></a><a class="ms" id="p_18Sn_77"></a>“Rāgañca dosañca pahāya mohaṃ,<a class="brnum" id="br40"></a><br>
Sandālayitvāna saṃyojanāni;<br>
Asantasaṃ jīvita­saṅ­kha­yamhi,<br>
Eko care khag­ga­visāṇa­kappo”.</p>
<p><a class="sc" id="41"></a><a class="verse-num-sc" id="verse-num-sc75"></a><a class="verse-num-pts" id="verse-num-pts75"></a><a class="ms" id="p_18Sn_78"></a>“Bhajanti sevanti ca kāraṇatthā,<a class="brnum" id="br41"></a><br>
Nikkāraṇā dullabhā ajja mittā;<br>
Attaṭṭhapaññā asucī manussā,<br>
Eko care khag­ga­visāṇa­kappo”.</p>
</blockquote>
<p class="endsection">Khag­ga­visāṇa­suttaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Uragavagga</span><span class="hidden">Khag­ga­visāṇa­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
