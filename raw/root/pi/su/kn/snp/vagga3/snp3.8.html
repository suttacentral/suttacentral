<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp3.8">
<article>
<div class="hgroup">
<p class="division">Sutta Nipāta 3.8</p>
<h1>Sallasutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc580"></a><a class="verse-num-pts" id="verse-num-pts574"></a><a class="ms" id="p_18Sn_695"></a>Animitta­ma­naññātaṃ,<br>
maccānaṃ idha jīvitaṃ;<br>
Kasirañca parittañca,<br>
tañca dukkhena saṃyutaṃ.</p>
<p><a class="sc" id="2"></a><a class="verse-num-sc" id="verse-num-sc581"></a><a class="verse-num-pts" id="verse-num-pts575"></a><a class="pts" id="pts113"></a><a class="ms" id="p_18Sn_696"></a>Na hi so upakkamo atthi,<a class="brnum" id="br2"></a><br>
yena jātā na miyyare;<br>
Jarampi patvā maraṇaṃ,<br>
evaṃdhammā hi pāṇino.</p>
<p><a class="sc" id="3"></a><a class="verse-num-sc" id="verse-num-sc582"></a><a class="verse-num-pts" id="verse-num-pts576"></a><a class="ms" id="p_18Sn_697"></a>Phalānamiva pakkānaṃ,<a class="brnum" id="br3"></a><br>
<span class="var" title="papatanā (bj, pts1)" id="note325">pāto patanato</span> bhayaṃ;<br>
Evaṃ jātāna maccānaṃ,<br>
niccaṃ maraṇato bhayaṃ.</p>
<p><a class="sc" id="4"></a><a class="verse-num-sc" id="verse-num-sc583"></a><a class="verse-num-pts" id="verse-num-pts577"></a><a class="ms" id="p_18Sn_698"></a>Yathāpi kumbhakārassa,<a class="brnum" id="br4"></a><br>
katā mattikabhājanā;<br>
Sabbe <span class="var" title="bhedapariyantā (s1-3)" id="note327">bheda­na­pariyantā</span>,<br>
evaṃ maccāna jīvitaṃ.</p>
<p><a class="sc" id="5"></a><a class="verse-num-sc" id="verse-num-sc584"></a><a class="verse-num-pts" id="verse-num-pts578"></a><a class="ms" id="p_18Sn_699"></a>Daharā ca mahantā ca,<a class="brnum" id="br5"></a><br>
ye bālā ye ca paṇḍitā;<br>
Sabbe maccuvasaṃ yanti,<br>
sabbe maccuparāyaṇā.</p>
<p><a class="sc" id="6"></a><a class="verse-num-sc" id="verse-num-sc585"></a><a class="verse-num-pts" id="verse-num-pts579"></a><a class="ms" id="p_18Sn_700"></a>Tesaṃ maccuparetānaṃ,<a class="brnum" id="br6"></a><br>
gacchataṃ paralokato;<br>
Na pitā tāyate puttaṃ,<br>
ñātī vā pana ñātake.</p>
<p><a class="sc" id="7"></a><a class="verse-num-sc" id="verse-num-sc586"></a><a class="verse-num-pts" id="verse-num-pts580"></a><a class="ms" id="p_18Sn_701"></a>Pekkhataṃyeva ñātīnaṃ,<a class="brnum" id="br7"></a><br>
passa lālapataṃ puthu;<br>
Ekamekova maccānaṃ,<br>
govajjho viya <span class="var" title="niyyati (s1-3, pts1)" id="note328">nīyati</span>.</p>
<p><a class="sc" id="8"></a><a class="verse-num-sc" id="verse-num-sc587"></a><a class="verse-num-pts" id="verse-num-pts581"></a><a class="ms" id="p_18Sn_702"></a>Evamabbhāhato loko,<a class="brnum" id="br8"></a><br>
Maccunā ca jarāya ca;<br>
Tasmā dhīrā na socanti,<br>
Viditvā lokapariyāyaṃ.</p>
<p><a class="sc" id="9"></a><a class="verse-num-sc" id="verse-num-sc588"></a><a class="verse-num-pts" id="verse-num-pts582"></a><a class="ms" id="p_18Sn_703"></a>Yassa maggaṃ na jānāsi,<a class="brnum" id="br9"></a><br>
āgatassa gatassa vā;<br>
Ubho ante asampassaṃ,<br>
niratthaṃ paridevasi.</p>
<p><a class="sc" id="10"></a><a class="verse-num-sc" id="verse-num-sc589"></a><a class="verse-num-pts" id="verse-num-pts583"></a><a class="ms" id="p_18Sn_704"></a>Paridevayamāno ce,<a class="brnum" id="br10"></a><br>
Kiñcidatthaṃ udabbahe;<br>
Sammūḷho hiṃsamattānaṃ,<br>
Kayirā ce naṃ vicakkhaṇo.</p>
<p><a class="sc" id="11"></a><a class="verse-num-sc" id="verse-num-sc590"></a><a class="verse-num-pts" id="verse-num-pts584"></a><a class="ms" id="p_18Sn_705"></a>Na hi ruṇṇena sokena,<a class="brnum" id="br11"></a><br>
Santiṃ pappoti cetaso;<br>
Bhiy­yas­sup­paj­jate dukkhaṃ,<br>
Sarīraṃ cupahaññati.</p>
<p><a class="sc" id="12"></a><a class="verse-num-sc" id="verse-num-sc591"></a><a class="verse-num-pts" id="verse-num-pts585"></a><a class="pts" id="pts114"></a><a class="ms" id="p_18Sn_706"></a>Kiso vivaṇṇo bhavati,<a class="brnum" id="br12"></a><br>
Hiṃ­samat­tā­namattanā;<br>
Na tena petā pālenti,<br>
Niratthā paridevanā.</p>
<p><a class="sc" id="13"></a><a class="verse-num-sc" id="verse-num-sc592"></a><a class="verse-num-pts" id="verse-num-pts586"></a><a class="ms" id="p_18Sn_707"></a>Sokamappajahaṃ jantu,<a class="brnum" id="br13"></a><br>
Bhiyyo dukkhaṃ nigacchati;<br>
Anutthunanto <span class="var" title="kālakataṃ (bj, s1-3, pts1)" id="note329">kālaṅkataṃ</span>,<br>
Sokassa vasamanvagū.</p>
<p><a class="sc" id="14"></a><a class="verse-num-sc" id="verse-num-sc593"></a><a class="verse-num-pts" id="verse-num-pts587"></a><a class="ms" id="p_18Sn_708"></a>Aññepi passa gamine,<a class="brnum" id="br14"></a><br>
Yathākammupage nare;<br>
Maccuno vasamāgamma,<br>
Phandantevidha pāṇino.</p>
<p><a class="sc" id="15"></a><a class="verse-num-sc" id="verse-num-sc594"></a><a class="verse-num-pts" id="verse-num-pts588"></a><a class="ms" id="p_18Sn_709"></a>Yena yena hi maññanti,<a class="brnum" id="br15"></a><br>
Tato taṃ hoti aññathā;<br>
Etādiso vinābhāvo,<br>
Passa lokassa pariyāyaṃ.</p>
<p><a class="sc" id="16"></a><a class="verse-num-sc" id="verse-num-sc595"></a><a class="verse-num-pts" id="verse-num-pts589"></a><a class="ms" id="p_18Sn_710"></a>Api vassasataṃ jīve,<a class="brnum" id="br16"></a><br>
Bhiyyo vā pana māṇavo;<br>
Ñātisaṅghā vinā hoti,<br>
Jahāti idha jīvitaṃ.</p>
<p><a class="sc" id="17"></a><a class="verse-num-sc" id="verse-num-sc596"></a><a class="verse-num-pts" id="verse-num-pts590"></a><a class="ms" id="p_18Sn_711"></a>Tasmā arahato sutvā,<a class="brnum" id="br17"></a><br>
Vineyya paridevitaṃ;<br>
Petaṃ kālaṅkataṃ disvā,<br>
Neso labbhā mayā iti.</p>
<p><a class="sc" id="18"></a><a class="verse-num-sc" id="verse-num-sc597"></a><a class="verse-num-pts" id="verse-num-pts591"></a><a class="ms" id="p_18Sn_712"></a>Yathā saraṇamādittaṃ,<a class="brnum" id="br18"></a><br>
Vārinā <span class="var" title="parinibbuto (bj, mr)" id="note330">parinibbaye</span>;<br>
Evampi dhīro sapañño,<br>
Paṇḍito kusalo naro;<br>
Khippa­muppati­taṃ sokaṃ,<br>
Vāto tūlaṃva dhaṃsaye.</p>
<p><a class="sc" id="19"></a><a class="verse-num-sc" id="verse-num-sc598"></a><a class="verse-num-pts" id="verse-num-pts592"></a><a class="ms" id="p_18Sn_713"></a>Paridevaṃ pajappañca,<a class="brnum" id="br19"></a><br>
Domanassañca attano;<br>
Attano sukhamesāno,<br>
Abbahe sallamattano.</p>
<p><a class="sc" id="20"></a><a class="verse-num-sc" id="verse-num-sc599"></a><a class="verse-num-pts" id="verse-num-pts593"></a><a class="ms" id="p_18Sn_714"></a>Abbūḷhasallo asito,<br>
santiṃ pappuyya cetaso;<br>
Sabbasokaṃ atikkanto,<br>
asoko hoti nibbutoti.</p>
</blockquote>
<p class="endsection">Sallasuttaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mahāvagga</span><span class="hidden">Sallasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
