<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp3.5">
<article>
<div class="hgroup">
<p class="division"><span class="var" title="dhammikasuttaṃ (s1)" id="note271">Sutta Nipāta 3.5</span></p>
<h1>Māghasutta</h1>
</div>
<p><a class="sc" id="1"></a><a class="pts" id="pts87"></a><a class="ms" id="p_18Sn_568"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati gijjhakūṭe pabbate. Atha kho māgho māṇavo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho māgho māṇavo bhagavantaṃ etadavoca:</p>
<p><a class="sc" id="2"></a><a class="ms" id="p_18Sn_569"></a>“Ahañhi, bho gotama, dāyako dānapati vadaññū yācayogo; dhammena bhoge pariyesāmi; dhammena bhoge pariyesitvā dhammaladdhehi bhogehi dhammā­dhi­gatehi ekassapi dadāmi dvinnampi tiṇṇampi catunnampi pañcannampi channampi sattannampi aṭṭhannampi navannampi dasannampi dadāmi, vīsāyapi tiṃsāyapi cattālīsāyapi paññāsāyapi dadāmi, satassapi dadāmi, bhiyyopi dadāmi. Kaccāhaṃ, bho gotama, evaṃ dadanto evaṃ yajanto bahuṃ puññaṃ pasavāmī”ti?</p>
<p><a class="sc" id="3"></a><a class="ms" id="p_18Sn_570"></a>“Taggha tvaṃ, māṇava, evaṃ dadanto evaṃ yajanto bahuṃ puññaṃ pasavasi. Yo kho,māṇava, dāyako dānapati vadaññū yācayogo; dhammena bhoge pariyesati; dhammena bhoge pariyesitvā dhammaladdhehi bhogehi dhammā­dhi­gatehi ekassapi dadāti … pe …satassapi dadāti, bhiyyopi dadāti, bahuṃ so puññaṃ pasavatī”ti. Atha kho māgho māṇavo bhagavantaṃ gāthāya ajjhabhāsi—</p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc492"></a><a class="verse-num-pts" id="verse-num-pts487"></a><a class="pts" id="pts88"></a><a class="ms" id="p_18Sn_571"></a>“Pucchāmahaṃ gotamaṃ vadaññuṃ,<br>
<span class="speaker">(iti māgho māṇavo):</span><br>
Kāsāyavāsiṃ <span class="var" title="agihaṃ (bj, pts1) | agehaṃ (mr)" id="note272">agahaṃ</span> carantaṃ;<br>
Yo yācayogo <span class="var" title="dānapatī (bj, s1-3, pts1)" id="note273">dānapati</span> gahaṭṭho,<br>
Puññatthiko yajati <span class="var" title="puññapekho (bj, pts1, mr)" id="note274">puññapekkho</span>;<br>
Dadaṃ paresaṃ idha annapānaṃ,<br>
Kathaṃ hutaṃ yajamānassa sujjhe”.</p>
<p><a class="sc" id="5"></a><a class="verse-num-sc" id="verse-num-sc493"></a><a class="verse-num-pts" id="verse-num-pts488"></a><a class="ms" id="p_18Sn_572"></a>“Yo yācayogo dānapati gahaṭṭho,<a class="brnum" id="br2"></a><br>
<span class="speaker">(māghāti bhagavā):</span><br>
Puññatthiko yajati puññapekkho;<br>
Dadaṃ paresaṃ idha annapānaṃ,<br>
Ārādhaye dakkhiṇeyyebhi tādi”.</p>
<p><a class="sc" id="6"></a><a class="verse-num-sc" id="verse-num-sc494"></a><a class="verse-num-pts" id="verse-num-pts489"></a><a class="ms" id="p_18Sn_573"></a>“Yo yācayogo dānapati gahaṭṭho,<a class="brnum" id="br3"></a><br>
<span class="speaker">(iti māgho māṇavo):</span><br>
Puññatthiko yajati puññapekkho;<br>
Dadaṃ paresaṃ idha annapānaṃ,<br>
Akkhāhi me bhagavā dakkhiṇeyye”.</p>
<p><a class="sc" id="7"></a><a class="verse-num-sc" id="verse-num-sc495"></a><a class="verse-num-pts" id="verse-num-pts490"></a><a class="ms" id="p_18Sn_574"></a>“Ye ve <span class="var" title="alaggā (s1-3)" id="note275">asattā</span> vicaranti loke,<a class="brnum" id="br4"></a><br>
Akiñcanā kevalino yatattā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="8"></a><a class="verse-num-sc" id="verse-num-sc496"></a><a class="verse-num-pts" id="verse-num-pts491"></a><a class="ms" id="p_18Sn_575"></a>Ye sabba­saṃ­yoja­na­bandha­nac­chidā,<a class="brnum" id="br5"></a><br>
Dantā vimuttā anīghā nirāsā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="9"></a><a class="verse-num-sc" id="verse-num-sc497"></a><a class="verse-num-pts" id="verse-num-pts492"></a><a class="ms" id="p_18Sn_576"></a>Ye sabba­saṃ­yoja­na­vippa­muttā,<a class="brnum" id="br6"></a><br>
Dantā vimuttā anīghā nirāsā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="10"></a><a class="verse-num-sc" id="verse-num-sc498"></a><a class="verse-num-pts" id="verse-num-pts493"></a><a class="ms" id="p_18Sn_577"></a>Rāgañca dosañca pahāya mohaṃ,<a class="brnum" id="br7"></a><br>
Khīṇāsavā vūsitab­rahma­cariyā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="11"></a><a class="verse-num-sc" id="verse-num-sc499"></a><a class="verse-num-pts" id="verse-num-pts494"></a><a class="ms" id="p_18Sn_578"></a>Yesu na māyā vasati na māno,<a class="brnum" id="br8"></a><br>
Khīṇāsavā vūsitab­rahma­cariyā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="12"></a><a class="verse-num-sc" id="verse-num-sc500"></a><a class="verse-num-pts" id="verse-num-pts494A"></a><a class="pts" id="pts89"></a><a class="ms" id="p_18Sn_579"></a>Ye vītalobhā amamā nirāsā,<a class="brnum" id="br9"></a><br>
Khīṇāsavā vūsitab­rahma­cariyā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="13"></a><a class="verse-num-sc" id="verse-num-sc501"></a><a class="verse-num-pts" id="verse-num-pts495"></a><a class="ms" id="p_18Sn_580"></a>Ye ve na taṇhāsu upātipannā,<a class="brnum" id="br10"></a><br>
Vitareyya oghaṃ amamā caranti;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="14"></a><a class="verse-num-sc" id="verse-num-sc502"></a><a class="verse-num-pts" id="verse-num-pts496"></a><a class="ms" id="p_18Sn_581"></a>Yesaṃ taṇhā natthi kuhiñci loke,<a class="brnum" id="br11"></a><br>
Bhavābhavāya idha vā huraṃ vā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="15"></a><a class="verse-num-sc" id="verse-num-sc503"></a><a class="verse-num-pts" id="verse-num-pts497"></a><a class="ms" id="p_18Sn_582"></a>Ye kāme hitvā agahā caranti,<a class="brnum" id="br12"></a><br>
Susaññatattā tasaraṃva ujjuṃ;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="16"></a><a class="verse-num-sc" id="verse-num-sc504"></a><a class="verse-num-pts" id="verse-num-pts498"></a><a class="ms" id="p_18Sn_583"></a>Ye vītarāgā susa­māhi­tin­driyā,<a class="brnum" id="br13"></a><br>
Candova rāhuggahaṇā pamuttā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="17"></a><a class="verse-num-sc" id="verse-num-sc505"></a><a class="verse-num-pts" id="verse-num-pts499"></a><a class="ms" id="p_18Sn_584"></a>Samitāvino vītarāgā akopā,<a class="brnum" id="br14"></a><br>
Yesaṃ gatī natthidha vippahāya;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="18"></a><a class="verse-num-sc" id="verse-num-sc506"></a><a class="verse-num-pts" id="verse-num-pts500"></a><a class="ms" id="p_18Sn_585"></a>Jahitvā jātimaraṇaṃ asesaṃ,<a class="brnum" id="br15"></a><br>
Kathaṅkathiṃ sabba­mu­pātivattā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="19"></a><a class="verse-num-sc" id="verse-num-sc507"></a><a class="verse-num-pts" id="verse-num-pts501"></a><a class="ms" id="p_18Sn_586"></a>Ye attadīpā vicaranti loke,<a class="brnum" id="br16"></a><br>
Akiñcanā sabbadhi vippamuttā;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="20"></a><a class="verse-num-sc" id="verse-num-sc508"></a><a class="verse-num-pts" id="verse-num-pts502"></a><a class="ms" id="p_18Sn_587"></a>Ye hettha jānanti yathā tathā idaṃ,<a class="brnum" id="br17"></a><br>
Ayamantimā natthi punabbhavoti;<br>
Kālena tesu habyaṃ pavecche,<br>
Yo brāhmaṇo puññapekkho yajetha.</p>
<p><a class="sc" id="21"></a><a class="verse-num-sc" id="verse-num-sc509"></a><a class="verse-num-pts" id="verse-num-pts503"></a><a class="pts" id="pts90"></a><a class="ms" id="p_18Sn_588"></a>Yo vedagū jhānarato satīmā,<a class="brnum" id="br18"></a><br>
Sambodhipatto saraṇaṃ bahūnaṃ;<br>
Kālena tamhi habyaṃ pavecche,<br>
Yo brāhmaṇo puññapekkho yajetha”.</p>
<p><a class="sc" id="22"></a><a class="verse-num-sc" id="verse-num-sc510"></a><a class="verse-num-pts" id="verse-num-pts504"></a><a class="ms" id="p_18Sn_589"></a>“Addhā amoghā mama pucchanā ahu,<a class="brnum" id="br19"></a><br>
<span class="speaker">(iti māgho māṇavo):</span><br>
Akkhāsi me bhagavā dakkhiṇeyye;<br>
Tvañhettha jānāsi yathā tathā idaṃ,<br>
Tathā hi te vidito esa dhammo.</p>
<p><a class="sc" id="23"></a><a class="verse-num-sc" id="verse-num-sc511"></a><a class="verse-num-pts" id="verse-num-pts505"></a><a class="ms" id="p_18Sn_590"></a>Yo yācayogo dānapati gahaṭṭho,<a class="brnum" id="br20"></a><br>
Puññatthiko yajati puññapekkho;<br>
Dadaṃ paresaṃ idha annapānaṃ,<br>
Akkhāhi me bhagavā yaññasampadaṃ”.</p>
<p><a class="sc" id="24"></a><a class="verse-num-sc" id="verse-num-sc512"></a><a class="verse-num-pts" id="verse-num-pts506"></a><a class="ms" id="p_18Sn_591"></a>“Yajassu yajamāno māghāti bhagavā,<a class="brnum" id="br21"></a><br>
Sabbattha ca vippasādehi cittaṃ;<br>
Ārammaṇaṃ yajamānassa yañño,<br>
Ettha patiṭṭhāya jahāti dosaṃ.</p>
<p><a class="sc" id="25"></a><a class="verse-num-sc" id="verse-num-sc513"></a><a class="verse-num-pts" id="verse-num-pts507"></a><a class="ms" id="p_18Sn_592"></a>So vītarāgo pavineyya dosaṃ,<a class="brnum" id="br22"></a><br>
Mettaṃ cittaṃ bhāva­ya­mappa­māṇaṃ;<br>
Rattindivaṃ satata­mappa­matto,<br>
Sabbā disā pharati appamaññaṃ”.</p>
<p><a class="sc" id="26"></a><a class="verse-num-sc" id="verse-num-sc514"></a><a class="verse-num-pts" id="verse-num-pts508"></a><a class="pts" id="pts91"></a><a class="ms" id="p_18Sn_593"></a>“Ko sujjhati muccati bajjhatī ca,<a class="brnum" id="br23"></a><br>
<span class="var" title="kenatthenā gacchati (mr)" id="note276">Kenattanā gacchati</span> brahmalokaṃ;<br>
Ajānato me muni brūhi puṭṭho,<br>
Bhagavā hi me sakkhi brahmaj­jadiṭ­ṭho;<br>
Tuvañhi no brahmasamosi saccaṃ,<br>
Kathaṃ upapajjati brahmalokaṃ jutima”.</p>
<p><a class="sc" id="27"></a><a class="verse-num-sc" id="verse-num-sc515"></a><a class="verse-num-pts" id="verse-num-pts509"></a><a class="ms" id="p_18Sn_594"></a>“Yo yajati tividhaṃ yaññasampadaṃ,<a class="brnum" id="br24"></a><br>
<span class="speaker">(māghāti bhagavā):</span><br>
Ārādhaye dakkhiṇeyyebhi tādi;<br>
Evaṃ yajitvā sammā yācayogo,<br>
Upapajjati brahmalokanti brūmī”ti.</p>
</blockquote>
<p><a class="sc" id="28"></a><a class="ms" id="p_18Sn_595"></a>Evaṃ vutte, māgho māṇavo bhagavantaṃ etadavoca: “abhikkantaṃ, bho gotama … pe … ajjatagge pāṇupetaṃ saraṇaṃ gatan”ti.</p>
<p class="endsection">Māghasuttaṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mahāvagga</span><span class="hidden">Māghasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
