<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp3.1">
<article>
<div class="hgroup">
<p class="division"><span class="var" title="pabbajāsuttaṃ (s2, s3)" id="note235">Sutta Nipāta 3.1</span></p>
<h1>Pabbajjāsutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc408"></a><a class="verse-num-pts" id="verse-num-pts405"></a><a class="pts" id="pts72"></a><a class="ms" id="p_18Sn_472"></a>“Pabbajjaṃ kittayissāmi,<br>
yathā pabbaji cakkhumā;<br>
Yathā vīmaṃsamāno so,<br>
pabbajjaṃ samarocayi.</p>
<p><a class="sc" id="2"></a><a class="verse-num-sc" id="verse-num-sc409"></a><a class="verse-num-pts" id="verse-num-pts406"></a><a class="ms" id="p_18Sn_473"></a>Sambādhoyaṃ gharāvāso,<a class="brnum" id="br2"></a><br>
rajassāyatanaṃ iti;<br>
Abbhokāsova pabbajjā,<br>
iti disvāna pabbaji.</p>
<p><a class="sc" id="3"></a><a class="verse-num-sc" id="verse-num-sc410"></a><a class="verse-num-pts" id="verse-num-pts407"></a><a class="ms" id="p_18Sn_474"></a>Pabbajitvāna kāyena,<a class="brnum" id="br3"></a><br>
pāpakammaṃ vivajjayi;<br>
Vacīduccaritaṃ hitvā,<br>
ājīvaṃ parisodhayi.</p>
<p><a class="sc" id="4"></a><a class="verse-num-sc" id="verse-num-sc411"></a><a class="verse-num-pts" id="verse-num-pts408"></a><a class="ms" id="p_18Sn_475"></a>Agamā rājagahaṃ buddho,<a class="brnum" id="br4"></a><br>
magadhānaṃ giribbajaṃ;<br>
Piṇḍāya abhihāresi,<br>
ākiṇṇa­vara­lak­khaṇo”.</p>
<p><a class="sc" id="5"></a><a class="verse-num-sc" id="verse-num-sc412"></a><a class="verse-num-pts" id="verse-num-pts409"></a><a class="ms" id="p_18Sn_476"></a>Tamaddasā bimbisāro,<a class="brnum" id="br5"></a><br>
pāsādasmiṃ patiṭṭhito;<br>
Disvā ­lak­kha­ṇa­sam­pannaṃ,<br>
imamatthaṃ abhāsatha.</p>
<p><a class="sc" id="6"></a><a class="verse-num-sc" id="verse-num-sc413"></a><a class="verse-num-pts" id="verse-num-pts410"></a><a class="ms" id="p_18Sn_477"></a>“Imaṃ bhonto nisāmetha,<a class="brnum" id="br6"></a><br>
abhirūpo brahā suci;<br>
Caraṇena ca sampanno,<br>
yugamattañca pekkhati.</p>
<p><a class="sc" id="7"></a><a class="verse-num-sc" id="verse-num-sc414"></a><a class="verse-num-pts" id="verse-num-pts411"></a><a class="ms" id="p_18Sn_478"></a>Okkhittacakkhu satimā,<a class="brnum" id="br7"></a><br>
nāyaṃ nīcakulāmiva;<br>
Rāja­dūtā­bhi­dhāvantu,<br>
kuhiṃ bhikkhu gamissati”.</p>
<p><a class="sc" id="8"></a><a class="verse-num-sc" id="verse-num-sc415"></a><a class="verse-num-pts" id="verse-num-pts412"></a><a class="ms" id="p_18Sn_479"></a>Te pesitā rājadūtā,<a class="brnum" id="br8"></a><br>
piṭṭhito anubandhisuṃ;<br>
Kuhiṃ gamissati bhikkhu,<br>
kattha vāso bhavissati.</p>
<p><a class="sc" id="9"></a><a class="verse-num-sc" id="verse-num-sc416"></a><a class="verse-num-pts" id="verse-num-pts413"></a><a class="ms" id="p_18Sn_480"></a>Sapadānaṃ caramāno,<a class="brnum" id="br9"></a><br>
guttadvāro susaṃvuto;<br>
Khippaṃ pattaṃ apūresi,<br>
sampajāno paṭissato.</p>
<p><a class="sc" id="10"></a><a class="verse-num-sc" id="verse-num-sc417"></a><a class="verse-num-pts" id="verse-num-pts414"></a><a class="pts" id="pts73"></a><a class="ms" id="p_18Sn_481"></a>Piṇḍacāraṃ caritvāna,<a class="brnum" id="br10"></a><br>
Nikkhamma nagarā muni;<br>
Paṇḍavaṃ abhihāresi,<br>
Ettha vāso bhavissati.</p>
<p><a class="sc" id="11"></a><a class="verse-num-sc" id="verse-num-sc418"></a><a class="verse-num-pts" id="verse-num-pts415"></a><a class="ms" id="p_18Sn_482"></a>Disvāna vāsūpagataṃ,<a class="brnum" id="br11"></a><br>
<span class="var" title="tato (bj, pts1)" id="note236">Tayo</span> dūtā upāvisuṃ;<br>
Tesu <span class="var" title="eko va dūto (bj) | eko ca dūto (s1-3, pts1)" id="note237">ekova</span> āgantvā,<br>
Rājino paṭivedayi.</p>
<p><a class="sc" id="12"></a><a class="verse-num-sc" id="verse-num-sc419"></a><a class="verse-num-pts" id="verse-num-pts416"></a><a class="ms" id="p_18Sn_483"></a>“Esa bhikkhu mahārāja,<a class="brnum" id="br12"></a><br>
Paṇḍavassa <span class="var" title="purakkhato (bj, s1-3, mr)" id="note238">puratthato</span>;<br>
Nisinno byagghusabhova,<br>
Sīhova girigabbhare”.</p>
<p><a class="sc" id="13"></a><a class="verse-num-sc" id="verse-num-sc420"></a><a class="verse-num-pts" id="verse-num-pts417"></a><a class="ms" id="p_18Sn_484"></a>Sutvāna dūtavacanaṃ,<a class="brnum" id="br13"></a><br>
Bhaddayānena khattiyo;<br>
Taramānarūpo niyyāsi,<br>
Yena paṇḍavapabbato.</p>
<p><a class="sc" id="14"></a><a class="verse-num-sc" id="verse-num-sc421"></a><a class="verse-num-pts" id="verse-num-pts418"></a><a class="ms" id="p_18Sn_485"></a>Sa yānabhūmiṃ yāyitvā,<a class="brnum" id="br14"></a><br>
Yānā oruyha khattiyo;<br>
Pattiko upasaṅkamma,<br>
Āsajja naṃ upāvisi.</p>
<p><a class="sc" id="15"></a><a class="verse-num-sc" id="verse-num-sc422"></a><a class="verse-num-pts" id="verse-num-pts419"></a><a class="ms" id="p_18Sn_486"></a>Nisajja rājā sammodi,<a class="brnum" id="br15"></a><br>
Kathaṃ sāraṇīyaṃ tato;<br>
Kathaṃ so vītisāretvā,<br>
Imamatthaṃ abhāsatha.</p>
<p><a class="sc" id="16"></a><a class="verse-num-sc" id="verse-num-sc423"></a><a class="verse-num-pts" id="verse-num-pts420"></a><a class="ms" id="p_18Sn_487"></a>“Yuvā ca daharo cāsi,<a class="brnum" id="br16"></a><br>
<span class="var" title="paṭhamuppatito (bj) | paṭha­mup­pat­tito (s1-3)" id="note239">Paṭha­mup­pat­tiko</span> susu;<br>
Vaṇṇārohena sampanno,<br>
Jātimā viya khattiyo.</p>
<p><a class="sc" id="17"></a><a class="verse-num-sc" id="verse-num-sc424"></a><a class="verse-num-pts" id="verse-num-pts421"></a><a class="ms" id="p_18Sn_488"></a>Sobhayanto anīkaggaṃ,<a class="brnum" id="br17"></a><br>
Nāga­saṅgha­pu­rak­khato;<br>
Dadāmi bhoge bhuñjassu,<br>
Jātiṃ akkhāhi pucchito”.</p>
<p><a class="sc" id="18"></a><a class="verse-num-sc" id="verse-num-sc425"></a><a class="verse-num-pts" id="verse-num-pts422"></a><a class="ms" id="p_18Sn_489"></a>“Ujuṃ janapado rāja,<a class="brnum" id="br18"></a><br>
Himavantassa passato;<br>
Dhanaviriyena sampanno,<br>
<span class="var" title="kosalassa (s1-3, mr)" id="note240">Kosalesu</span> niketino.</p>
<p><a class="sc" id="19"></a><a class="verse-num-sc" id="verse-num-sc426"></a><a class="verse-num-pts" id="verse-num-pts423"></a><a class="pts" id="pts74"></a><a class="ms" id="p_18Sn_490"></a><span class="var" title="ādicco (mr)" id="note241">Ādiccā</span> nāma gottena,<a class="brnum" id="br19"></a><br>
<span class="var" title="sākiyo (mr)" id="note242">Sākiyā</span> nāma jātiyā;<br>
Tamhā kulā pabbajitomhi,<br>
Na kāme abhipatthayaṃ.</p>
<p><a class="sc" id="20"></a><a class="verse-num-sc" id="verse-num-sc427"></a><a class="verse-num-pts" id="verse-num-pts424"></a><a class="ms" id="p_18Sn_491"></a>Kāmesvādīnavaṃ disvā,<a class="brnum" id="br20"></a><br>
Nekkhammaṃ daṭṭhu khemato;<br>
Padhānāya gamissāmi,<br>
Ettha me rañjatī mano”ti.</p>
</blockquote>
<p class="endsection">Pabbajjāsuttaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mahāvagga</span><span class="hidden">Pabbajjāsutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
