<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp4.8">
<article>
<div class="hgroup">
<p class="division">Sutta Nipāta 4.8</p>
<h1>Pasūrasutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc831"></a><a class="verse-num-pts" id="verse-num-pts824"></a><a class="ms" id="p_18Sn_999"></a>Idheva suddhī iti <span class="var" title="vādiyanti (bj, pts1) | vādisanti (si)" id="note452">vādayanti</span>,<br>
Nāññesu dhammesu visuddhimāhu;<br>
Yaṃ nissitā tattha subhaṃ vadānā,<br>
Paccekasaccesu puthū niviṭṭhā.</p>
<p><a class="sc" id="2"></a><a class="verse-num-sc" id="verse-num-sc832"></a><a class="verse-num-pts" id="verse-num-pts825"></a><a class="ms" id="p_18Sn_1000"></a>Te vādakāmā parisaṃ vigayha,<a class="brnum" id="br2"></a><br>
Bālaṃ dahantī mithu aññamaññaṃ;<br>
Vadanti te aññasitā kathojjaṃ,<br>
Pasaṃsakāmā kusalā vadānā.</p>
<p><a class="sc" id="3"></a><a class="verse-num-sc" id="verse-num-sc833"></a><a class="verse-num-pts" id="verse-num-pts826"></a><a class="ms" id="p_18Sn_1001"></a>Yutto kathāyaṃ parisāya majjhe,<a class="brnum" id="br3"></a><br>
Pasaṃsamicchaṃ vinighāti hoti;<br>
Apāhatasmiṃ pana maṅku hoti,<br>
Nindāya so kuppati randhamesī.</p>
<p><a class="sc" id="4"></a><a class="verse-num-sc" id="verse-num-sc834"></a><a class="verse-num-pts" id="verse-num-pts827"></a><a class="pts" id="pts162"></a><a class="ms" id="p_18Sn_1002"></a>Yamassa vādaṃ parihīnamāhu,<a class="brnum" id="br4"></a><br>
Apāhataṃ pañha­vi­maṃ­sa­kāse;<br>
Paridevati socati hīnavādo,<br>
Upaccagā manti anutthunāti.</p>
<p><a class="sc" id="5"></a><a class="verse-num-sc" id="verse-num-sc835"></a><a class="verse-num-pts" id="verse-num-pts828"></a><a class="ms" id="p_18Sn_1003"></a>Ete vivādā samaṇesu jātā,<a class="brnum" id="br5"></a><br>
Etesu ugghātinighāti hoti;<br>
Etampi disvā virame kathojjaṃ,<br>
Na ­haññadat­that­thi pasaṃsalābhā.</p>
<p><a class="sc" id="6"></a><a class="verse-num-sc" id="verse-num-sc836"></a><a class="verse-num-pts" id="verse-num-pts829"></a><a class="ms" id="p_18Sn_1004"></a>Pasaṃsito vā pana tattha hoti,<a class="brnum" id="br6"></a><br>
Akkhāya vādaṃ parisāya majjhe;<br>
So hassatī <span class="var" title="unnamaticca (bj) | uṇṇamatic (pts1) | uṇṇamatī (c1, c2)" id="note453">unnamatī ca</span> tena,<br>
Pappuyya tamatthaṃ yathā mano ahu.</p>
<p><a class="sc" id="7"></a><a class="verse-num-sc" id="verse-num-sc837"></a><a class="verse-num-pts" id="verse-num-pts830"></a><a class="ms" id="p_18Sn_1005"></a>Yā <span class="var" title="uṇṇati (pts1) | uṇṇatī (c1, c2)" id="note454">unnatī</span> sāssa vighātabhūmi,<a class="brnum" id="br7"></a><br>
Mānātimānaṃ vadate paneso;<br>
Etampi disvā na vivādayetha,<br>
Na hi tena suddhiṃ kusalā vadanti.</p>
<p><a class="sc" id="8"></a><a class="verse-num-sc" id="verse-num-sc838"></a><a class="verse-num-pts" id="verse-num-pts831"></a><a class="ms" id="p_18Sn_1006"></a>Sūro yathā rājakhādāya puṭṭho,<a class="brnum" id="br8"></a><br>
Abhigajjameti paṭi­sūra­micchaṃ;<br>
Yeneva so tena palehi sūra,<br>
Pubbeva natthi yadidaṃ yudhāya.</p>
<p><a class="sc" id="9"></a><a class="verse-num-sc" id="verse-num-sc839"></a><a class="verse-num-pts" id="verse-num-pts832"></a><a class="pts" id="pts163"></a><a class="ms" id="p_18Sn_1007"></a>Ye diṭṭhimuggayha <span class="var" title="vivādiyanti (si, pts1)" id="note455">vivādayanti</span>,<a class="brnum" id="br9"></a><br>
Idameva saccanti ca vādayanti;<br>
Te tvaṃ vadassū na hi tedha atthi,<br>
Vādamhi jāte paṭisenikattā.</p>
<p><a class="sc" id="10"></a><a class="verse-num-sc" id="verse-num-sc840"></a><a class="verse-num-pts" id="verse-num-pts833"></a><a class="ms" id="p_18Sn_1008"></a>Visenikatvā pana ye caranti,<a class="brnum" id="br10"></a><br>
Diṭṭhīhi diṭṭhiṃ avirujjhamānā;<br>
Tesu tvaṃ kiṃ labhetho pasūra,<br>
Yesīdha natthī paramuggahītaṃ.</p>
<p><a class="sc" id="11"></a><a class="verse-num-sc" id="verse-num-sc841"></a><a class="verse-num-pts" id="verse-num-pts834"></a><a class="ms" id="p_18Sn_1009"></a>Atha tvaṃ pavitak­ka­māgamā,<a class="brnum" id="br11"></a><br>
Manasā diṭṭhigatāni cintayanto;<br>
Dhonena yugaṃ samāgamā,<br>
Na hi tvaṃ sakkhasi sampayātaveti.</p>
</blockquote>
<p class="endsection">Pasūrasuttaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Aṭṭhakavagga</span><span class="hidden">Pasūrasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
