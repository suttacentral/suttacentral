<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp4.6">
<article>
<div class="hgroup">
<p class="division">Sutta Nipāta 4.6</p>
<h1>Jarāsutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc811"></a><a class="verse-num-pts" id="verse-num-pts804"></a><a class="ms" id="p_18Sn_977"></a>Appaṃ vata jīvitaṃ idaṃ,<br>
Oraṃ vassasatāpi <span class="var" title="mīyati (bj-a)" id="note437">miyyati</span>;<br>
Yo cepi aticca jīvati,<br>
Atha kho so jarasāpi miyyati.</p>
<p><a class="sc" id="2"></a><a class="verse-num-sc" id="verse-num-sc812"></a><a class="verse-num-pts" id="verse-num-pts805"></a><a class="ms" id="p_18Sn_978"></a>Socanti janā mamāyite,<a class="brnum" id="br2"></a><br>
<span class="var" title="na hi santā (bj) | na hī santi (katthaci)" id="note438">Na hi santi</span> niccā pariggahā;<br>
<span class="var" title="vinābhāvaṃ santamevidaṃ (bj ^snp1.3#321 [Khag­ga­visāṇa­sutta])" id="note439">Vinā­bhāva­santa­me­vidaṃ</span>,<br>
Iti disvā nāgāramāvase.</p>
<p><a class="sc" id="3"></a><a class="verse-num-sc" id="verse-num-sc813"></a><a class="verse-num-pts" id="verse-num-pts806"></a><a class="ms" id="p_18Sn_979"></a>Maraṇenapi taṃ <span class="var" title="pahiyyati (s1-3, mr)" id="note440">pahīyati</span>,<a class="brnum" id="br3"></a><br>
Yaṃ puriso <span class="var" title="mamayidanti (si, s1-3, pts1) | mamāyanti (mr)" id="note441">mamidanti</span> maññati;<br>
<span class="var" title="etaṃ disvāna (bj) | etampi viditva (?)" id="note442">Etampi viditvā</span> paṇḍito,<br>
Na mamattāya nametha māmako.</p>
<p><a class="sc" id="4"></a><a class="verse-num-sc" id="verse-num-sc814"></a><a class="verse-num-pts" id="verse-num-pts807"></a><a class="pts" id="pts159"></a><a class="ms" id="p_18Sn_980"></a>Supinena yathāpi saṅgataṃ,<a class="brnum" id="br4"></a><br>
Paṭibuddho puriso na passati;<br>
Evampi piyāyitaṃ janaṃ,<br>
Petaṃ kālaṅkataṃ na passati.</p>
<p><a class="sc" id="5"></a><a class="verse-num-sc" id="verse-num-sc815"></a><a class="verse-num-pts" id="verse-num-pts808"></a><a class="ms" id="p_18Sn_981"></a>Diṭṭhāpi sutāpi te janā,<a class="brnum" id="br5"></a><br>
Yesaṃ nāmamidaṃ pavuccati;<br>
<span class="var" title="nāma­mevāva­sissati (bj, s1-3, pts1)" id="note444">Nāmaṃ­yevā­va­sissati</span>,<br>
Akkheyyaṃ petassa jantuno.</p>
<p><a class="sc" id="6"></a><a class="verse-num-sc" id="verse-num-sc816"></a><a class="verse-num-pts" id="verse-num-pts809"></a><a class="ms" id="p_18Sn_982"></a><span class="var" title="soka­pari­deva­maccha­raṃ (bj, s1-3, pts1) | sokaṃ pari­deva­maccha­raṃ (?)" id="note445">Sokap­pari­deva­maccha­raṃ</span>,<a class="brnum" id="br6"></a><br>
Na jahanti giddhā mamāyite;<br>
Tasmā munayo pariggahaṃ,<br>
Hitvā acariṃsu khemadassino.</p>
<p><a class="sc" id="7"></a><a class="verse-num-sc" id="verse-num-sc817"></a><a class="verse-num-pts" id="verse-num-pts810"></a><a class="ms" id="p_18Sn_983"></a>Pati­līna­carassa bhikkhuno,<a class="brnum" id="br7"></a><br>
Bhajamānassa vivittamāsanaṃ;<br>
Sāmaggiyamāhu tassa taṃ,<br>
Yo attānaṃ bhavane na dassaye.</p>
<p><a class="sc" id="8"></a><a class="verse-num-sc" id="verse-num-sc818"></a><a class="verse-num-pts" id="verse-num-pts811"></a><a class="ms" id="p_18Sn_984"></a>Sabbattha munī anissito,<a class="brnum" id="br8"></a><br>
Na piyaṃ kubbati nopi appiyaṃ;<br>
Tasmiṃ pari­deva­maccha­raṃ,<br>
Paṇṇe vāri yathā na <span class="var" title="lippati (bj, pts1)" id="note446">limpati</span>.</p>
<p><a class="sc" id="9"></a><a class="verse-num-sc" id="verse-num-sc819"></a><a class="verse-num-pts" id="verse-num-pts812"></a><a class="ms" id="p_18Sn_985"></a>Udabindu yathāpi pokkhare,<a class="brnum" id="br9"></a><br>
Padume vāri yathā na limpati;<br>
Evaṃ muni nopalimpati,<br>
Yadidaṃ diṭṭhasutaṃ mutesu vā.</p>
<p><a class="sc" id="10"></a><a class="verse-num-sc" id="verse-num-sc820"></a><a class="verse-num-pts" id="verse-num-pts813"></a><a class="pts" id="pts160"></a><a class="ms" id="p_18Sn_986"></a>Dhono na hi tena maññati,<a class="brnum" id="br10"></a><br>
Yadidaṃ diṭṭhasutaṃ mutesu vā;<br>
Nāññena visud­dhi­micchati,<br>
Na hi so rajjati no virajjatīti.</p>
</blockquote>
<p class="endsection">Jarāsuttaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Aṭṭhakavagga</span><span class="hidden">Jarāsutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
