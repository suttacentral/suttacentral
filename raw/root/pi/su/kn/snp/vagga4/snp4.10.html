<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp4.10">
<article>
<div class="hgroup">
<p class="division">Sutta Nipāta 4.10</p>
<h1>Purābhedasutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc855"></a><a class="verse-num-pts" id="verse-num-pts848"></a><a class="ms" id="p_18Sn_1025"></a>“Kathaṃdassī kathaṃsīlo,<br>
upasantoti vuccati;<br>
Taṃ me gotama pabrūhi,<br>
pucchito uttamaṃ naraṃ”.</p>
<p><a class="sc" id="2"></a><a class="verse-num-sc" id="verse-num-sc856"></a><a class="verse-num-pts" id="verse-num-pts849"></a><a class="ms" id="p_18Sn_1026"></a>“Vītataṇho purā bhedā,<a class="brnum" id="br2"></a><br>
<span class="speaker">(iti bhagavā):</span><br>
Pubba­manta­manis­sito;<br>
Vemajjhe nupasaṅkheyyo,<br>
Tassa natthi purakkhataṃ.</p>
<p><a class="sc" id="3"></a><a class="verse-num-sc" id="verse-num-sc857"></a><a class="verse-num-pts" id="verse-num-pts850"></a><a class="pts" id="pts167"></a><a class="ms" id="p_18Sn_1027"></a>Akkodhano asantāsī,<a class="brnum" id="br3"></a><br>
avikatthī akukkuco;<br>
<span class="var" title="mantābhāṇī (s1-3)" id="note471">Mantabhāṇī</span> anuddhato,<br>
sa ve vācāyato muni.</p>
<p><a class="sc" id="4"></a><a class="verse-num-sc" id="verse-num-sc858"></a><a class="verse-num-pts" id="verse-num-pts851"></a><a class="ms" id="p_18Sn_1028"></a>Nirāsatti anāgate,<a class="brnum" id="br4"></a><br>
atītaṃ nānusocati;<br>
Vivekadassī phassesu,<br>
diṭṭhīsu ca na <span class="var" title="niyyati (si, s1-3, pts1)" id="note472">nīyati</span>.</p>
<p><a class="sc" id="5"></a><a class="verse-num-sc" id="verse-num-sc859"></a><a class="verse-num-pts" id="verse-num-pts852"></a><a class="ms" id="p_18Sn_1029"></a>Patilīno akuhako,<a class="brnum" id="br5"></a><br>
apihālu amaccharī;<br>
Appagabbho ajeguccho,<br>
pesuṇeyye ca no yuto.</p>
<p><a class="sc" id="6"></a><a class="verse-num-sc" id="verse-num-sc860"></a><a class="verse-num-pts" id="verse-num-pts853"></a><a class="ms" id="p_18Sn_1030"></a>Sātiyesu anassāvī,<a class="brnum" id="br6"></a><br>
atimāne ca no yuto;<br>
Saṇho ca <span class="var" title="paṭibhāṇavā (s1-3)" id="note473">paṭibhānavā</span>,<br>
na saddho na virajjati.</p>
<p><a class="sc" id="7"></a><a class="verse-num-sc" id="verse-num-sc861"></a><a class="verse-num-pts" id="verse-num-pts854"></a><a class="ms" id="p_18Sn_1031"></a>Lābhakamyā na sikkhati,<a class="brnum" id="br7"></a><br>
alābhe ca na kuppati;<br>
Aviruddho ca taṇhāya,<br>
rasesu nānugijjhati.</p>
<p><a class="sc" id="8"></a><a class="verse-num-sc" id="verse-num-sc862"></a><a class="verse-num-pts" id="verse-num-pts855"></a><a class="ms" id="p_18Sn_1032"></a>Upekkhako sadā sato,<a class="brnum" id="br8"></a><br>
na loke maññate samaṃ;<br>
Na visesī na nīceyyo,<br>
tassa no santi ussadā.</p>
<p><a class="sc" id="9"></a><a class="verse-num-sc" id="verse-num-sc863"></a><a class="verse-num-pts" id="verse-num-pts856"></a><a class="ms" id="p_18Sn_1033"></a>Yassa <span class="var" title="nissayatā (bj, s1-3, pts1)" id="note474">nissayanā</span> natthi,<a class="brnum" id="br9"></a><br>
ñatvā dhammaṃ anissito;<br>
Bhavāya vibhavāya vā,<br>
taṇhā yassa na vijjati.</p>
<p><a class="sc" id="10"></a><a class="verse-num-sc" id="verse-num-sc864"></a><a class="verse-num-pts" id="verse-num-pts857"></a><a class="ms" id="p_18Sn_1034"></a>Taṃ brūmi upasantoti,<a class="brnum" id="br10"></a><br>
Kāmesu anapekkhinaṃ;<br>
Ganthā tassa na vijjanti,<br>
Atarī so visattikaṃ.</p>
<p><a class="sc" id="11"></a><a class="verse-num-sc" id="verse-num-sc865"></a><a class="verse-num-pts" id="verse-num-pts858"></a><a class="pts" id="pts168"></a><a class="ms" id="p_18Sn_1035"></a>Na tassa puttā pasavo,<a class="brnum" id="br11"></a><br>
Khettaṃ vatthuñca vijjati;<br>
Attā <span class="var" title="attaṃ vāpi nirattaṃ vā (si, s1-3, pts1)" id="note475">vāpi nirattā vā</span>,<br>
Na tasmiṃ upalabbhati.</p>
<p><a class="sc" id="12"></a><a class="verse-num-sc" id="verse-num-sc866"></a><a class="verse-num-pts" id="verse-num-pts859"></a><a class="ms" id="p_18Sn_1036"></a>Yena naṃ vajjuṃ puthujjanā,<a class="brnum" id="br12"></a><br>
Atho samaṇabrāhmaṇā;<br>
Taṃ tassa apurakkhataṃ,<br>
Tasmā vādesu nejati.</p>
<p><a class="sc" id="13"></a><a class="verse-num-sc" id="verse-num-sc867"></a><a class="verse-num-pts" id="verse-num-pts860"></a><a class="ms" id="p_18Sn_1037"></a>Vītagedho amaccharī,<a class="brnum" id="br13"></a><br>
Na ussesu vadate muni;<br>
Na samesu na omesu,<br>
Kappaṃ neti akappiyo.</p>
<p><a class="sc" id="14"></a><a class="verse-num-sc" id="verse-num-sc868"></a><a class="verse-num-pts" id="verse-num-pts861"></a><a class="ms" id="p_18Sn_1038"></a>Yassa loke sakaṃ natthi,<a class="brnum" id="br14"></a><br>
Asatā ca na socati;<br>
Dhammesu ca na gacchati,<br>
Sa ve santoti vuccatī”ti.</p>
</blockquote>
<p class="endsection">Purā­bheda­suttaṃ dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Aṭṭhakavagga</span><span class="hidden">Purābhedasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
