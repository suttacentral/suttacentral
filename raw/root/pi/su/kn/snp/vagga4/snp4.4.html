<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp4.4">
<article>
<div class="hgroup">
<p class="division">Sutta Nipāta 4.4</p>
<h1>Sud­dhaṭṭha­ka­sutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc795"></a><a class="verse-num-pts" id="verse-num-pts788"></a><a class="ms" id="p_18Sn_959"></a>Passāmi suddhaṃ paramaṃ arogaṃ,<br>
Diṭṭhena saṃsuddhi narassa hoti;<br>
<span class="var" title="etābhijānaṃ (bj, pts1)" id="note430">Evābhijānaṃ</span> paramanti ñatvā,<br>
Sud­dhānupas­sīti pacceti ñāṇaṃ.</p>
<p><a class="sc" id="2"></a><a class="verse-num-sc" id="verse-num-sc796"></a><a class="verse-num-pts" id="verse-num-pts789"></a><a class="pts" id="pts155"></a><a class="ms" id="p_18Sn_960"></a>Diṭṭhena ce suddhi narassa hoti,<a class="brnum" id="br2"></a><br>
Ñāṇena vā so pajahāti dukkhaṃ;<br>
Aññena so sujjhati sopadhīko,<br>
Diṭṭhī hi naṃ pāva tathā vadānaṃ.</p>
<p><a class="sc" id="3"></a><a class="verse-num-sc" id="verse-num-sc797"></a><a class="verse-num-pts" id="verse-num-pts790"></a><a class="ms" id="p_18Sn_961"></a>Na brāhmaṇo aññato suddhimāha,<a class="brnum" id="br3"></a><br>
Diṭṭhe sute sīlavate mute vā;<br>
Puññe ca pāpe ca anūpalitto,<br>
Attañjaho nayidha pakubbamāno.</p>
<p><a class="sc" id="4"></a><a class="verse-num-sc" id="verse-num-sc798"></a><a class="verse-num-pts" id="verse-num-pts791"></a><a class="ms" id="p_18Sn_962"></a>Purimaṃ pahāya aparaṃ sitāse,<a class="brnum" id="br4"></a><br>
Ejānugā te na taranti saṅgaṃ;<br>
Te uggahāyanti nirassajanti,<br>
Kapīva sākhaṃ <span class="var" title="pamukhaṃ gahāya (bj, s1-3) | pamuñcaṃ gahāya (pts1) | pamuñca gahāya (mr)" id="note431">pamuñcaṃ gahāyaṃ</span>.</p>
<p><a class="sc" id="5"></a><a class="verse-num-sc" id="verse-num-sc799"></a><a class="verse-num-pts" id="verse-num-pts792"></a><a class="ms" id="p_18Sn_963"></a>Sayaṃ samādāya vatāni jantu,<a class="brnum" id="br5"></a><br>
Uccāvacaṃ gacchati saññasatto;<br>
Vidvā ca vedehi samecca dhammaṃ,<br>
Na uccāvacaṃ gacchati bhūripañño.</p>
<p><a class="sc" id="6"></a><a class="verse-num-sc" id="verse-num-sc800"></a><a class="verse-num-pts" id="verse-num-pts793"></a><a class="ms" id="p_18Sn_964"></a>Sa sabbadhammesu visenibhūto,<a class="brnum" id="br6"></a><br>
Yaṃ kiñci diṭṭhaṃ va sutaṃ mutaṃ vā;<br>
Tameva dassiṃ vivaṭaṃ carantaṃ,<br>
Kenīdha lokasmi vikappayeyya.</p>
<p><a class="sc" id="7"></a><a class="verse-num-sc" id="verse-num-sc801"></a><a class="verse-num-pts" id="verse-num-pts794"></a><a class="pts" id="pts156"></a><a class="ms" id="p_18Sn_965"></a>Na kappayanti na purekkharonti,<a class="brnum" id="br7"></a><br>
Accan­ta­suddhīti na te vadanti;<br>
Ādānaganthaṃ gathitaṃ visajja,<br>
Āsaṃ na kubbanti kuhiñci loke.</p>
<p><a class="sc" id="8"></a><a class="verse-num-sc" id="verse-num-sc802"></a><a class="verse-num-pts" id="verse-num-pts795"></a><a class="ms" id="p_18Sn_966"></a>Sīmātigo brāhmaṇo tassa natthi,<a class="brnum" id="br8"></a><br>
<span class="var" title="ñatvā ca disvā ca (si, mr)" id="note432">Ñatvā va disvā va</span> samuggahītaṃ;<br>
Na rāgarāgī na virāgaratto,<br>
Tassīdha natthi para­mug­gahī­tanti.</p>
</blockquote>
<p class="endsection">Sud­dhaṭṭha­ka­suttaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Aṭṭhakavagga</span><span class="hidden">Sud­dhaṭṭha­ka­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
