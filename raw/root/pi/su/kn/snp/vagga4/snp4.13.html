<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp4.13">
<article>
<div class="hgroup">
<p class="division"><span class="var" title="mahā­viyūha­suttaṃ (bj, s1-3) | mahā­viyū­hasutta (pts1)" id="note499">Sutta Nipāta 4.13</span></p>
<h1>Mahābyūhasutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc902"></a><a class="verse-num-pts" id="verse-num-pts895"></a><a class="ms" id="p_18Sn_1075"></a>“Ye kecime diṭṭhi­parib­basānā,<br>
Idameva saccanti <span class="var" title="vivādiyanti (si, pts1) | ca vādayanti (^mnd13#2 [Mahāb­yūha­sutta­niddesa])" id="note501">vivādayanti</span>;<br>
Sabbeva te ­ninda­man­vānayanti,<br>
Atho pasaṃsampi labhanti tattha”.</p>
<p><a class="sc" id="2"></a><a class="verse-num-sc" id="verse-num-sc903"></a><a class="verse-num-pts" id="verse-num-pts896"></a><a class="pts" id="pts175"></a><a class="ms" id="p_18Sn_1076"></a>“Appañhi etaṃ na alaṃ samāya,<a class="brnum" id="br2"></a><br>
Duve vivādassa phalāni brūmi;<br>
Etampi disvā na vivādayetha,<br>
Khemābhipassaṃ avivādabhūmiṃ”.</p>
<p><a class="sc" id="3"></a><a class="verse-num-sc" id="verse-num-sc904"></a><a class="verse-num-pts" id="verse-num-pts897"></a><a class="ms" id="p_18Sn_1077"></a>“Yā kācimā sammutiyo puthujjā,<a class="brnum" id="br3"></a><br>
Sabbāva etā na upeti vidvā;<br>
Anūpayo so upayaṃ kimeyya,<br>
Diṭṭhe sute khan­ti­makub­bamāno”.</p>
<p><a class="sc" id="4"></a><a class="verse-num-sc" id="verse-num-sc905"></a><a class="verse-num-pts" id="verse-num-pts898"></a><a class="ms" id="p_18Sn_1078"></a>“Sīluttamā saññamenāhu suddhiṃ,<a class="brnum" id="br4"></a><br>
Vataṃ samādāya upaṭṭhitāse;<br>
Idheva sikkhema athassa suddhiṃ,<br>
Bhavūpanītā kusalāvadānā.</p>
<p><a class="sc" id="5"></a><a class="verse-num-sc" id="verse-num-sc906"></a><a class="verse-num-pts" id="verse-num-pts899"></a><a class="ms" id="p_18Sn_1079"></a>Sace cuto sīlavatato hoti,<a class="brnum" id="br5"></a><br>
<span class="var" title="sa vedhati (bj, pts1)" id="note502">Pavedhatī</span> kamma virādhayitvā;<br>
Pajappatī patthayatī ca suddhiṃ,<br>
Satthāva hīno pavasaṃ gharamhā.</p>
<p><a class="sc" id="6"></a><a class="verse-num-sc" id="verse-num-sc907"></a><a class="verse-num-pts" id="verse-num-pts900"></a><a class="pts" id="pts176"></a><a class="ms" id="p_18Sn_1080"></a>Sīlabbataṃ vāpi pahāya sabbaṃ,<a class="brnum" id="br6"></a><br>
Kammañca sāvajja­na­vajja­metaṃ;<br>
Suddhiṃ asuddhinti apatthayāno,<br>
Virato care santi­ma­nugga­hāya.</p>
<p><a class="sc" id="7"></a><a class="verse-num-sc" id="verse-num-sc908"></a><a class="verse-num-pts" id="verse-num-pts901"></a><a class="ms" id="p_18Sn_1081"></a>Tamūpanissāya jigucchitaṃ vā,<a class="brnum" id="br7"></a><br>
Atha vāpi diṭṭhaṃ va sutaṃ mutaṃ vā;<br>
Uddhaṃsarā suddhi­manut­thunanti,<br>
Avītataṇhāse bhavābhavesu.</p>
<p><a class="sc" id="8"></a><a class="verse-num-sc" id="verse-num-sc909"></a><a class="verse-num-pts" id="verse-num-pts902"></a><a class="ms" id="p_18Sn_1082"></a>Pat­thayamā­nassa hi jappitāni,<a class="brnum" id="br8"></a><br>
Pavedhitaṃ vāpi pakappitesu;<br>
Cutūpapāto idha yassa natthi,<br>
Sa kena vedheyya <span class="var" title="kuhiṃca jappe (bj) | kuhiñci jappe (s1-3, mr) | kuhiñca jappe (pts1)" id="note503">kuhiṃ va jappe</span>”.</p>
<p><a class="sc" id="9"></a><a class="verse-num-sc" id="verse-num-sc910"></a><a class="verse-num-pts" id="verse-num-pts903"></a><a class="ms" id="p_18Sn_1083"></a>“Yamāhu dhammaṃ paramanti eke,<a class="brnum" id="br9"></a><br>
Tameva hīnanti panāhu aññe;<br>
Sacco nu vādo katamo imesaṃ,<br>
Sabbeva hīme kusalāvadānā”.</p>
<p><a class="sc" id="10"></a><a class="verse-num-sc" id="verse-num-sc911"></a><a class="verse-num-pts" id="verse-num-pts904"></a><a class="ms" id="p_18Sn_1084"></a>“Sakañhi dhammaṃ paripuṇṇamāhu,<a class="brnum" id="br10"></a><br>
Aññassa dhammaṃ pana hīnamāhu;<br>
Evampi viggayha vivādayanti,<br>
Sakaṃ sakaṃ sammutimāhu saccaṃ.</p>
<p><a class="sc" id="11"></a><a class="verse-num-sc" id="verse-num-sc912"></a><a class="verse-num-pts" id="verse-num-pts905"></a><a class="ms" id="p_18Sn_1085"></a>Parassa ce vambhayitena hīno,<a class="brnum" id="br11"></a><br>
Na koci dhammesu visesi assa;<br>
Puthū hi aññassa vadanti dhammaṃ,<br>
Nihīnato samhi daḷhaṃ vadānā.</p>
<p><a class="sc" id="12"></a><a class="verse-num-sc" id="verse-num-sc913"></a><a class="verse-num-pts" id="verse-num-pts906"></a><a class="pts" id="pts177"></a><a class="ms" id="p_18Sn_1086"></a>Saddham­ma­pūjāpi nesaṃ tatheva,<a class="brnum" id="br12"></a><br>
Yathā pasaṃsanti sakāyanāni;<br>
<span class="var" title="sabbe pavādā (s1-3)" id="note504">Sabbeva vādā</span> <span class="var" title="tathivā (si, s1-3, pts1)" id="note505">tathiyā</span> bhaveyyuṃ,<br>
Suddhī hi nesaṃ paccattameva.</p>
<p><a class="sc" id="13"></a><a class="verse-num-sc" id="verse-num-sc914"></a><a class="verse-num-pts" id="verse-num-pts907"></a><a class="ms" id="p_18Sn_1087"></a>Na brāhmaṇassa para­neyya­matthi,<a class="brnum" id="br13"></a><br>
Dhammesu niccheyya samuggahītaṃ;<br>
Tasmā vivādāni upātivatto,<br>
Na hi seṭṭhato passati dhammamaññaṃ.</p>
<p><a class="sc" id="14"></a><a class="verse-num-sc" id="verse-num-sc915"></a><a class="verse-num-pts" id="verse-num-pts908"></a><a class="ms" id="p_18Sn_1088"></a>Jānāmi passāmi tatheva etaṃ,<a class="brnum" id="br14"></a><br>
Diṭṭhiyā eke paccenti suddhiṃ;<br>
Addakkhi ce kiñhi tumassa tena,<br>
Atisitvā aññena vadanti suddhiṃ.</p>
<p><a class="sc" id="15"></a><a class="verse-num-sc" id="verse-num-sc916"></a><a class="verse-num-pts" id="verse-num-pts909"></a><a class="ms" id="p_18Sn_1089"></a>Passaṃ naro <span class="var" title="dakkhiti (bj, pts1)" id="note506">dakkhati</span> nāmarūpaṃ,<a class="brnum" id="br15"></a><br>
Disvāna vā ñassati tānimeva;<br>
Kāmaṃ bahuṃ passatu appakaṃ vā,<br>
Na hi tena suddhiṃ kusalā vadanti.</p>
<p><a class="sc" id="16"></a><a class="verse-num-sc" id="verse-num-sc917"></a><a class="verse-num-pts" id="verse-num-pts910"></a><a class="ms" id="p_18Sn_1090"></a>Nivissavādī na hi subbināyo,<a class="brnum" id="br16"></a><br>
Pakappitaṃ diṭṭhi purakkharāno;<br>
Yaṃ nissito tattha subhaṃ vadāno,<br>
Suddhiṃ vado tattha tathaddasā so.</p>
<p><a class="sc" id="17"></a><a class="verse-num-sc" id="verse-num-sc918"></a><a class="verse-num-pts" id="verse-num-pts911"></a><a class="pts" id="pts178"></a><a class="ms" id="p_18Sn_1091"></a>Na brāhmaṇo kappamupeti <span class="var" title="saṅkhaṃ (bj, s1-3, pts1)" id="note507">saṅkhā</span>,<a class="brnum" id="br17"></a><br>
Na diṭṭhisārī napi ñāṇabandhu;<br>
Ñatvā ca so <span class="var" title="sammatiyo (bj, s1-3)" id="note508">sammutiyo</span> puthujjā,<br>
Upekkhatī uggahaṇanti maññe.</p>
<p><a class="sc" id="18"></a><a class="verse-num-sc" id="verse-num-sc919"></a><a class="verse-num-pts" id="verse-num-pts912"></a><a class="ms" id="p_18Sn_1092"></a>Vissajja ganthāni munīdha loke,<a class="brnum" id="br18"></a><br>
Vivādajātesu na vaggasārī;<br>
Santo asantesu upekkhako so,<br>
Anuggaho uggahaṇanti maññe.</p>
<p><a class="sc" id="19"></a><a class="verse-num-sc" id="verse-num-sc920"></a><a class="verse-num-pts" id="verse-num-pts913"></a><a class="ms" id="p_18Sn_1093"></a>Pubbāsave hitvā nave akubbaṃ,<a class="brnum" id="br19"></a><br>
Na chandagū nopi nivissavādī;<br>
Sa vippamutto diṭṭhigatehi dhīro,<br>
<span class="var" title="na limpatī (s1-3) | na limpati (c1)" id="note509">Na lippati</span> loke anattagarahī.</p>
<p><a class="sc" id="20"></a><a class="verse-num-sc" id="verse-num-sc921"></a><a class="verse-num-pts" id="verse-num-pts914"></a><a class="ms" id="p_18Sn_1094"></a>Sa sabbadhammesu visenibhūto,<a class="brnum" id="br20"></a><br>
Yaṃ kiñci diṭṭhaṃ va sutaṃ mutaṃ vā;<br>
Sa pannabhāro muni vippamutto,<br>
Na kappiyo nūparato na patthiyo”ti.</p>
</blockquote>
<p class="endsection">Mahāb­yūha­suttaṃ terasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Aṭṭhakavagga</span><span class="hidden">Mahābyūhasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
