<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp2.2">
<article>
<div class="hgroup">
<p class="division">Sutta Nipāta 2.2</p>
<h1>Āmagandhasutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc242"></a><a class="verse-num-pts" id="verse-num-pts239"></a><a class="ms" id="p_18Sn_279"></a>“Sāmāka­ciṅ­gūla­ka­cī­nakāni ca,<br>
Pattapphalaṃ mūlaphalaṃ gavipphalaṃ;<br>
Dhammena laddhaṃ <span class="var" title="satamasamānā (si) | satamassamānā (s1-3, km) | satam añhamānā (pts1)" id="note155">satamasnamānā</span>,<br>
Na kāmakāmā alikaṃ bhaṇanti.</p>
<p><a class="sc" id="2"></a><a class="verse-num-sc" id="verse-num-sc243"></a><a class="verse-num-pts" id="verse-num-pts240"></a><a class="pts" id="pts43"></a><a class="ms" id="p_18Sn_280"></a>Yadasnamāno sukataṃ suniṭṭhitaṃ,<a class="brnum" id="br2"></a><br>
Parehi dinnaṃ payataṃ paṇītaṃ;<br>
Sālīnamannaṃ paribhuñjamāno,<br>
So bhuñjasī kassapa āmagandhaṃ.</p>
<p><a class="sc" id="3"></a><a class="verse-num-sc" id="verse-num-sc244"></a><a class="verse-num-pts" id="verse-num-pts241"></a><a class="ms" id="p_18Sn_281"></a>Na āmagandho mama kappatīti,<a class="brnum" id="br3"></a><br>
Icceva tvaṃ bhāsasi brahmabandhu;<br>
Sālīnamannaṃ paribhuñjamāno,<br>
Sakuntamaṃsehi susaṅkhatehi;<br>
Pucchāmi taṃ kassapa etamatthaṃ,<br>
Kathaṃpakāro tava āmagandho”.</p>
<p><a class="sc" id="4"></a><a class="verse-num-sc" id="verse-num-sc245"></a><a class="verse-num-pts" id="verse-num-pts242"></a><a class="ms" id="p_18Sn_282"></a>“Pāṇātipāto vadha­che­da­bandha­naṃ,<a class="brnum" id="br4"></a><br>
Theyyaṃ musāvādo nikati­vañ­canāni ca;<br>
<span class="var" title="ajjhenakujjhaṃ (bj) | ajjhenakujjaṃ (si, pts1)" id="note156">Ajjhenakuttaṃ</span> paradārasevanā,<br>
Esāmagandho na hi maṃsabhojanaṃ.</p>
<p><a class="sc" id="5"></a><a class="verse-num-sc" id="verse-num-sc246"></a><a class="verse-num-pts" id="verse-num-pts243"></a><a class="ms" id="p_18Sn_283"></a>Ye idha kāmesu asaññatā janā,<a class="brnum" id="br5"></a><br>
Rasesu giddhā <span class="var" title="asucīkamissitā (bj, km, pts1) | asucīkamissatā (s1-3)" id="note157">asuci­bhāva­mas­sitā</span>;<br>
Natthikadiṭṭhī visamā durannayā,<br>
Esāmagandho na hi maṃsabhojanaṃ.</p>
<p><a class="sc" id="6"></a><a class="verse-num-sc" id="verse-num-sc247"></a><a class="verse-num-pts" id="verse-num-pts244"></a><a class="ms" id="p_18Sn_284"></a>Ye lūkhasā dāruṇā <span class="var" title="... dāruṇa ... (s1-3) | ye lūkharasā dāruṇā para­piṭṭhi­maṃ­sikā (mr)" id="note158">piṭṭhimaṃsikā</span>,<a class="brnum" id="br6"></a><br>
Mittadduno nik­karu­ṇā­ti­mānino;<br>
Adānasīlā na ca denti kassaci,<br>
Esāmagandho na hi maṃsabhojanaṃ.</p>
<p><a class="sc" id="7"></a><a class="verse-num-sc" id="verse-num-sc248"></a><a class="verse-num-pts" id="verse-num-pts245"></a><a class="pts" id="pts44"></a><a class="ms" id="p_18Sn_285"></a>Kodho mado thambho <span class="var" title="paccuṭṭhāpanā ca (bj, s1-3, pts1)" id="note159">paccu­paṭṭhā­panā</span>,<a class="brnum" id="br7"></a><br>
Māyā usūyā ­bhassasa­mus­sayo ca;<br>
Mānātimāno ca asabbhi santhavo,<br>
Esāmagandho na hi maṃsabhojanaṃ.</p>
<p><a class="sc" id="8"></a><a class="verse-num-sc" id="verse-num-sc249"></a><a class="verse-num-pts" id="verse-num-pts246"></a><a class="ms" id="p_18Sn_286"></a>Ye pāpasīlā iṇaghātasūcakā,<a class="brnum" id="br8"></a><br>
Vohārakūṭā idha <span class="var" title="pātirūpikā (si)" id="note160">pāṭirūpikā</span>;<br>
Narādhamā yedha karonti kibbisaṃ,<br>
Esāmagandho na hi maṃsabhojanaṃ.</p>
<p><a class="sc" id="9"></a><a class="verse-num-sc" id="verse-num-sc250"></a><a class="verse-num-pts" id="verse-num-pts247"></a><a class="ms" id="p_18Sn_287"></a>Ye idha pāṇesu asaññatā janā,<a class="brnum" id="br9"></a><br>
Paresamādāya vihesamuyyutā;<br>
Dussīlaluddā pharusā anādarā,<br>
Esāmagandho na hi maṃsabhojanaṃ.</p>
<p><a class="sc" id="10"></a><a class="verse-num-sc" id="verse-num-sc251"></a><a class="verse-num-pts" id="verse-num-pts248"></a><a class="ms" id="p_18Sn_288"></a>Etesu giddhā viruddhā­ti­pātino,<a class="brnum" id="br10"></a><br>
Niccuyyutā pecca tamaṃ vajanti ye;<br>
Patanti sattā nirayaṃ avaṃsirā,<br>
Esāmagandho na hi maṃsabhojanaṃ.</p>
<p><a class="sc" id="11"></a><a class="verse-num-sc" id="verse-num-sc252"></a><a class="verse-num-pts" id="verse-num-pts249"></a><a class="ms" id="p_18Sn_289"></a><span class="var" title="na macchamaṃsaṃ na anāsakattaṃ (bj) | na macchamaṃsaṃ nānāsakattaṃ (s1-3, pts1, mr)" id="note161">Na maccha­maṃsā­na­ma­nāsa­kattaṃ</span>,<a class="brnum" id="br11"></a><br>
Na naggiyaṃ na muṇḍiyaṃ jaṭājallaṃ;<br>
Kharājināni ­nāggi­huttas­supa­sevanā,<br>
Ye vāpi loke amarā bahū tapā;<br>
Mantāhutī yañña­mutūpa­sevanā,<br>
Sodhenti maccaṃ avi­tiṇ­ṇakaṅ­khaṃ.</p>
<p><a class="sc" id="12"></a><a class="verse-num-sc" id="verse-num-sc253"></a><a class="verse-num-pts" id="verse-num-pts250"></a><a class="pts" id="pts45"></a><a class="ms" id="p_18Sn_290"></a><span class="var" title="yo tesu (s1-3, mr)" id="note162">Sotesu</span> gutto viditindriyo care,<a class="brnum" id="br12"></a><br>
Dhamme ṭhito ajjavamaddave rato;<br>
Saṅgātigo sabba­duk­khap­pahīno,<br>
<span class="var" title="na limpati (s1-3, km, mr)" id="note163">Na lippati</span> diṭṭhasutesu dhīro”.</p>
<p><a class="sc" id="13"></a><a class="verse-num-sc" id="verse-num-sc254"></a><a class="verse-num-pts" id="verse-num-pts251"></a><a class="ms" id="p_18Sn_291"></a>Iccetamatthaṃ bhagavā punappunaṃ,<a class="brnum" id="br13"></a><br>
Akkhāsi <span class="var" title="taṃ (si, pts1)" id="note164">naṃ</span> vedayi mantapāragū;<br>
Citrāhi gāthāhi munī pakāsayi,<br>
Nirāmagandho asito durannayo.</p>
<p><a class="sc" id="14"></a><a class="verse-num-sc" id="verse-num-sc255"></a><a class="verse-num-pts" id="verse-num-pts252"></a><a class="ms" id="p_18Sn_292"></a>Sutvāna buddhassa subhāsitaṃ padaṃ,<a class="brnum" id="br14"></a><br>
Nirāmagandhaṃ sabba­duk­khap­pa­nūda­naṃ;<br>
Nīcamano vandi tathāgatassa,<br>
Tattheva pabbaj­ja­maroca­yitthāti.</p>
</blockquote>
<p class="endsection">Āmagan­dha­suttaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Cūḷavagga</span><span class="hidden">Āmagandhasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
