<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp2.12">
<article>
<div class="hgroup">
<p class="division"><span class="var" title="nigrodha­kappa­suttaṃ (bj) | vaṅgīsasuttaṃ (s1-3) | vaṅgīsasutta (pts1)" id="note200">Sutta Nipāta 2.12</span></p>
<h1>Nigrodhakappa (vaṅgīsa) sutta</h1>
</div>
<p><a class="sc" id="1"></a><a class="pts" id="pts60"></a><a class="ms" id="p_18Sn_401"></a><span class="evam">Evaṃ me sutaṃ—​</span>   ekaṃ samayaṃ bhagavā āḷaviyaṃ viharati aggāḷave cetiye. Tena kho panasamayena āyasmato vaṅgīsassa upajjhāyo nigrodhakappo nāma thero aggāḷave cetiyeacira­pari­nibbuto hoti. Atha kho āyasmato vaṅgīsassa rahogatassa paṭisallīnassaevaṃ cetaso parivitakko udapādi— parinibbuto nu kho me upajjhāyo udāhu noparinibbutoti? Atha kho āyasmā vaṅgīso sāyanhasamayaṃ paṭisallānā vuṭṭhito yenabhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.Ekamantaṃ nisinno kho āyasmā vaṅgīso bhagavantaṃ etadavoca— idha mayhaṃ,bhante, rahogatassa paṭisallīnassa evaṃ cetaso parivitakko udapādi—parinibbuto nu kho me upajjhāyo, udāhu no parinibbutoti. Atha kho āyasmāvaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvābhagavantaṃ gāthāya ajjhabhāsi:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc346"></a><a class="verse-num-pts" id="verse-num-pts343"></a><a class="ms" id="p_18Sn_402"></a>“<span class="var" title="pucchāma (bj, s1-3, pts1, c1)" id="note202">Pucchāmi</span> ­satthā­ra­mano­mapaññaṃ,<br>
Diṭṭheva dhamme yo vicikicchānaṃ chettā;<br>
Aggāḷave kālamakāsi bhikkhu,<br>
Ñāto yasassī abhinibbutatto.</p>
<p><a class="sc" id="3"></a><a class="verse-num-sc" id="verse-num-sc347"></a><a class="verse-num-pts" id="verse-num-pts344"></a><a class="ms" id="p_18Sn_403"></a>Nigrodhakappo iti tassa nāmaṃ,<a class="brnum" id="br2"></a><br>
Tayā kataṃ bhagavā brāhmaṇassa;<br>
So taṃ namassaṃ acari <span class="var" title="mutyapekho (^thag21.1#56 [Vaṅ­gīsat­thera­gāthā])" id="note203">mutyapekkho</span>,<br>
Āraddhaviriyo daḷ­ha­dham­ma­dassī.</p>
<p><a class="sc" id="4"></a><a class="verse-num-sc" id="verse-num-sc348"></a><a class="verse-num-pts" id="verse-num-pts345"></a><a class="ms" id="p_18Sn_404"></a>Taṃ sāvakaṃ <span class="var" title="sakka (bj, s1-3, pts1)" id="note204">sakya</span> mayampi sabbe,<a class="brnum" id="br3"></a><br>
Aññātumicchāma samantacakkhu;<br>
Samavaṭṭhitā no savanāya sotā,<br>
Tuvaṃ no satthā tvamanuttarosi.</p>
<p><a class="sc" id="5"></a><a class="verse-num-sc" id="verse-num-sc349"></a><a class="verse-num-pts" id="verse-num-pts346"></a><a class="ms" id="p_18Sn_405"></a>Chindeva no vicikicchaṃ brūhi metaṃ,<a class="brnum" id="br4"></a><br>
Parinibbutaṃ vedaya bhūripañña;<br>
<span class="var" title="majjhe ca (s1-3, mr)" id="note205">Majjheva</span> no bhāsa samantacakkhu,<br>
Sakkova devāna sahassanetto.</p>
<p><a class="sc" id="6"></a><a class="verse-num-sc" id="verse-num-sc350"></a><a class="verse-num-pts" id="verse-num-pts347"></a><a class="pts" id="pts61"></a><a class="ms" id="p_18Sn_406"></a>Ye keci ganthā idha mohamaggā,<a class="brnum" id="br5"></a><br>
Aññāṇapakkhā vici­kiccha­ṭhānā;<br>
Tathāgataṃ patvā na te bhavanti,<br>
Cakkhuñhi etaṃ paramaṃ narānaṃ.</p>
<p><a class="sc" id="7"></a><a class="verse-num-sc" id="verse-num-sc351"></a><a class="verse-num-pts" id="verse-num-pts348"></a><a class="ms" id="p_18Sn_407"></a>No ce hi jātu puriso kilese,<a class="brnum" id="br6"></a><br>
Vāto yathā abbhaghanaṃ vihāne;<br>
Tamovassa nivuto sabbaloko,<br>
Na <span class="var" title="jotimantopi na pabhāseyyuṃ (^thag21.1#60 [Vaṅ­gīsat­thera­gāthā])" id="note206">jotimantopi narā tapeyyuṃ</span>.</p>
<p><a class="sc" id="8"></a><a class="verse-num-sc" id="verse-num-sc352"></a><a class="verse-num-pts" id="verse-num-pts349"></a><a class="ms" id="p_18Sn_408"></a>Dhīrā ca pajjotakarā bhavanti,<a class="brnum" id="br7"></a><br>
Taṃ taṃ ahaṃ <span class="var" title="dhīra (bj, s1-3, pts1)" id="note207">vīra</span> tatheva maññe;<br>
Vipassinaṃ <span class="var" title="jāna­mupāga­mamha (bj, s1-3, pts1)" id="note208">jāna­mupāga­mumhā</span>,<br>
Parisāsu no āvikarohi kappaṃ.</p>
<p><a class="sc" id="9"></a><a class="verse-num-sc" id="verse-num-sc353"></a><a class="verse-num-pts" id="verse-num-pts350"></a><a class="ms" id="p_18Sn_409"></a>Khippaṃ giraṃ eraya vaggu vagguṃ,<a class="brnum" id="br8"></a><br>
Haṃsova paggayha <span class="var" title="sanikaṃ (bj) | saṇiṃ (s1-3, pts1)" id="note209">saṇikaṃ</span> nikūja;<br>
Bindussarena suvikappitena,<br>
Sabbeva te ujjugatā suṇoma.</p>
<p><a class="sc" id="10"></a><a class="verse-num-sc" id="verse-num-sc354"></a><a class="verse-num-pts" id="verse-num-pts351"></a><a class="ms" id="p_18Sn_410"></a>Pahīna­jāti­maraṇaṃ asesaṃ,<a class="brnum" id="br9"></a><br>
Niggayha dhonaṃ vadessāmi dhammaṃ;<br>
Na kāmakāro hi puthujjanānaṃ,<br>
<span class="var" title="saṅ­khay­yakā­rova (bj, mr)" id="note210">Saṅkheyyakāro ca</span> tathāgatānaṃ.</p>
<p><a class="sc" id="11"></a><a class="verse-num-sc" id="verse-num-sc355"></a><a class="verse-num-pts" id="verse-num-pts352"></a><a class="ms" id="p_18Sn_411"></a>Sam­panna­vey­yāka­ra­ṇaṃ tavedaṃ,<a class="brnum" id="br10"></a><br>
<span class="var" title="samuj­japaññassa (s1-3, mr)" id="note211">­Samuj­ju­paññassa</span> samuggahītaṃ;<br>
Ayamañjalī pacchimo suppaṇāmito,<br>
Mā mohayī jāna­manoma­pañña.</p>
<p><a class="sc" id="12"></a><a class="verse-num-sc" id="verse-num-sc356"></a><a class="verse-num-pts" id="verse-num-pts353"></a><a class="pts" id="pts62"></a><a class="ms" id="p_18Sn_412"></a><span class="var" title="varāvaraṃ (katthaci)" id="note212">Parovaraṃ</span> ariyadhammaṃ viditvā,<a class="brnum" id="br11"></a><br>
Mā mohayī jānamanomavīra;<br>
Vāriṃ yathā ghammani ghammatatto,<br>
Vācā­bhi­kaṅ­khāmi <span class="var" title="sutassa vassa (s1-3, pts1)" id="note213">sutaṃ pavassa</span>.</p>
<p><a class="sc" id="13"></a><a class="verse-num-sc" id="verse-num-sc357"></a><a class="verse-num-pts" id="verse-num-pts354"></a><a class="ms" id="p_18Sn_413"></a><span class="var" title="yadatthiyaṃ (pts1) | yadatthitaṃ (mr)" id="note214">Yadatthikaṃ</span> brahmacariyaṃ acarī,<a class="brnum" id="br12"></a><br>
Kappāyano kaccissa taṃ amoghaṃ;<br>
Nibbāyi so ādu saupādiseso,<br>
Yathā vimutto ahu taṃ suṇoma”.</p>
<p><a class="sc" id="14"></a><a class="verse-num-sc" id="verse-num-sc358"></a><a class="verse-num-pts" id="verse-num-pts355"></a><a class="ms" id="p_18Sn_414"></a>“<span class="var" title="achejji (mr)" id="note215">Acchecchi</span> taṇhaṃ idha nāmarūpe,<a class="brnum" id="br13"></a><br>
<span class="speaker">(iti bhagavā):</span><br>
<span class="var" title="taṇhāya (mr)" id="note216">Kaṇhassa</span> sotaṃ dīgha­rat­tā­nusa­yi­taṃ;<br>
Atāri jātiṃ maraṇaṃ asesaṃ”,<br>
Iccabravī bhagavā pañcaseṭṭho.</p>
<p><a class="sc" id="15"></a><a class="verse-num-sc" id="verse-num-sc359"></a><a class="verse-num-pts" id="verse-num-pts356"></a><a class="ms" id="p_18Sn_415"></a>“Esa sutvā pasīdāmi,<a class="brnum" id="br14"></a><br>
Vaco te isisattama;<br>
Amoghaṃ kira me puṭṭhaṃ,<br>
Na maṃ vañcesi brāhmaṇo.</p>
<p><a class="sc" id="16"></a><a class="verse-num-sc" id="verse-num-sc360"></a><a class="verse-num-pts" id="verse-num-pts357"></a><a class="ms" id="p_18Sn_416"></a>Yathāvādī tathākārī,<a class="brnum" id="br15"></a><br>
Ahu buddhassa sāvako;<br>
Acchidā maccuno jālaṃ,<br>
Tataṃ māyāvino daḷhaṃ.</p>
<p><a class="sc" id="17"></a><a class="verse-num-sc" id="verse-num-sc361"></a><a class="verse-num-pts" id="verse-num-pts358"></a><a class="ms" id="p_18Sn_417"></a>Addasā bhagavā ādiṃ,<a class="brnum" id="br16"></a><br>
Upādānassa kappiyo;<br>
Accagā vata kappāyano,<br>
Maccudheyyaṃ suduttaran”ti.</p>
</blockquote>
<p class="endsection">Nigrodha­kappa­suttaṃ dvādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Cūḷavagga</span><span class="hidden">Nigrodhakappa (vaṅgīsa) sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
