<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp2.1">
<article>
<div class="hgroup">
<p class="division"><span class="var" title="cullavaggo (bj) | cūlavaggo (pts1)" id="note138">Sutta Nipāta 2.1</span></p>
<h1>Ratanasutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc224"></a><a class="verse-num-pts" id="verse-num-pts222"></a><a class="pts" id="pts39"></a><a class="ms" id="p_18Sn_260"></a>Yānīdha bhūtāni samāgatāni,<br>
<span class="var" title="bhūmāni (mr)" id="note140">Bhummāni</span> vā yāni va antalikkhe;<br>
Sabbeva bhūtā sumanā bhavantu,<br>
Athopi sakkacca suṇantu bhāsitaṃ.</p>
<p><a class="sc" id="2"></a><a class="verse-num-sc" id="verse-num-sc225"></a><a class="verse-num-pts" id="verse-num-pts223"></a><a class="ms" id="p_18Sn_261"></a>Tasmā hi bhūtā nisāmetha sabbe,<a class="brnum" id="br2"></a><br>
Mettaṃ karotha mānusiyā pajāya;<br>
Divā ca ratto ca haranti ye baliṃ,<br>
Tasmā hi ne rakkhatha appamattā.</p>
<p><a class="sc" id="3"></a><a class="verse-num-sc" id="verse-num-sc226"></a><a class="verse-num-pts" id="verse-num-pts224"></a><a class="ms" id="p_18Sn_262"></a>Yaṃ kiñci vittaṃ idha vā huraṃ vā,<a class="brnum" id="br3"></a><br>
Saggesu vā yaṃ ratanaṃ paṇītaṃ;<br>
Na no samaṃ atthi tathāgatena,<br>
Idampi buddhe ratanaṃ paṇītaṃ;<br>
Etena saccena suvatthi hotu.</p>
<p><a class="sc" id="4"></a><a class="verse-num-sc" id="verse-num-sc227"></a><a class="verse-num-pts" id="verse-num-pts225"></a><a class="ms" id="p_18Sn_263"></a>Khayaṃ virāgaṃ amataṃ paṇītaṃ,<a class="brnum" id="br4"></a><br>
Yadajjhagā sakyamunī samāhito;<br>
Na tena dhammena samatthi kiñci,<br>
Idampi dhamme ratanaṃ paṇītaṃ;<br>
Etena saccena suvatthi hotu.</p>
<p><a class="sc" id="5"></a><a class="verse-num-sc" id="verse-num-sc228"></a><a class="verse-num-pts" id="verse-num-pts226"></a><a class="pts" id="pts40"></a><a class="ms" id="p_18Sn_264"></a>Yaṃ buddhaseṭṭho parivaṇṇayī suciṃ,<a class="brnum" id="br5"></a><br>
Samā­dhi­mānanta­rikañ­ñamāhu;<br>
Samādhinā tena samo na vijjati,<br>
Idampi dhamme ratanaṃ paṇītaṃ;<br>
Etena saccena suvatthi hotu.</p>
<p><a class="sc" id="6"></a><a class="verse-num-sc" id="verse-num-sc229"></a><a class="verse-num-pts" id="verse-num-pts227"></a><a class="ms" id="p_18Sn_265"></a>Ye puggalā aṭṭha sataṃ pasatthā,<a class="brnum" id="br6"></a><br>
Cattāri etāni yugāni honti;<br>
Te dakkhiṇeyyā sugatassa sāvakā,<br>
Etesu dinnāni mahapphalāni;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class="sc" id="7"></a><a class="verse-num-sc" id="verse-num-sc230"></a><a class="verse-num-pts" id="verse-num-pts228"></a><a class="ms" id="p_18Sn_266"></a>Ye suppayuttā manasā daḷhena,<a class="brnum" id="br7"></a><br>
Nikkāmino gota­ma­sāsa­namhi;<br>
Te pattipattā amataṃ vigayha,<br>
Laddhā mudhā <span class="var" title="nibbuti (mr)" id="note142">nibbutiṃ</span> bhuñjamānā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class="sc" id="8"></a><a class="verse-num-sc" id="verse-num-sc231"></a><a class="verse-num-pts" id="verse-num-pts229"></a><a class="ms" id="p_18Sn_267"></a>Yathindakhīlo <span class="var" title="paṭhaviṃ sito (bj, s1-3, km, pts1) | paṭhavissito (si)" id="note144">pathavissito</span> siyā,<a class="brnum" id="br8"></a><br>
Catubbhi vātehi asampakampiyo;<br>
Tathūpamaṃ sappurisaṃ vadāmi,<br>
Yo ariyasaccāni avecca passati;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class="sc" id="9"></a><a class="verse-num-sc" id="verse-num-sc232"></a><a class="verse-num-pts" id="verse-num-pts230"></a><a class="ms" id="p_18Sn_268"></a>Ye ariyasaccāni vibhāvayanti,<a class="brnum" id="br9"></a><br>
Gam­bhī­ra­pañ­ñena sudesitāni;<br>
Kiñcāpi te honti bhusaṃ pamattā,<br>
Na te bhavaṃ aṭṭha­ma­mādiyanti;<br>
Idampi saṅghe ratanaṃ paṇītaṃ,<br>
Etena saccena suvatthi hotu.</p>
<p><a class="sc" id="10"></a><a class="verse-num-sc" id="verse-num-sc233"></a><a class="verse-num-pts" id="verse-num-pts231"></a><a class="pts" id="pts41"></a><a class="ms" id="p_18Sn_269"></a><span class="var" title="sahā­vasad­dassa­na­sam­padāya (mr)" id="note145">Sahāvassa ­dassa­na­sam­padāya</span>,<a class="brnum" id="br10"></a><br>
Tayassu dhammā jahitā bhavanti;<br>
Sakkāyadiṭṭhī vici­kicchi­tañca,<br>
Sīlabbataṃ vāpi yadatthi kiñci.</p>
<p><a class="sc" id="11"></a><a class="verse-num-sc" id="verse-num-sc234"></a><a class="ms" id="p_18Sn_270"></a>Catūhapāyehi ca vippamutto,<a class="brnum" id="br11"></a><br>
<span class="var" title="cha cābhiṭhānāni (bj, s1-3, pts1)" id="note146">Chac­cābhi­ṭhānāni</span> <span class="var" title="abhabbo kātuṃ (bj, s1-3)" id="note147">abhabba kātuṃ</span>;<br>
Idampi saṃghe ratanaṃ paṇītaṃ,<br>
Etena saccena suvatthi <span class="var" title="idaṃ gāthā bj potthake" id="note148">hotu</span>.</p>
<p><a class="sc" id="12"></a><a class="verse-num-sc" id="verse-num-sc235"></a><a class="verse-num-pts" id="verse-num-pts232"></a><a class="ms" id="p_18Sn_271"></a>Kiñcāpi so <span class="var" title="kammaṃ (bj, s1-3, km, pts1)" id="note149">kamma</span> karoti pāpakaṃ,<a class="brnum" id="br12"></a><br>
Kāyena vācā uda cetasā vā;<br>
<span class="var" title="abhabbo (bahūsu)" id="note150">Abhabba</span> so tassa <span class="var" title="paṭicchādāya (bj)" id="note151">paṭicchadāya</span>,<br>
Abhabbatā diṭṭhapadassa vuttā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class="sc" id="13"></a><a class="verse-num-sc" id="verse-num-sc236"></a><a class="verse-num-pts" id="verse-num-pts233"></a><a class="ms" id="p_18Sn_272"></a>Vanappagumbe <span class="var" title="yathā (bj, s1-3, pts1)" id="note152">yatha</span> phussitagge,<a class="brnum" id="br13"></a><br>
Gimhānamāse <span class="var" title="paṭhamasmi (?)" id="note153">paṭhamasmiṃ</span> gimhe;<br>
Tathūpamaṃ dhammavaraṃ adesayi,<br>
Nibbānagāmiṃ paramaṃ hitāya;<br>
Idampi buddhe ratanaṃ paṇītaṃ,<br>
Etena saccena suvatthi hotu.</p>
<p><a class="sc" id="14"></a><a class="verse-num-sc" id="verse-num-sc237"></a><a class="verse-num-pts" id="verse-num-pts234"></a><a class="ms" id="p_18Sn_273"></a>Varo varaññū varado varāharo,<a class="brnum" id="br14"></a><br>
Anuttaro dhammavaraṃ adesayi;<br>
Idampi buddhe ratanaṃ paṇītaṃ,<br>
Etena saccena suvatthi hotu.</p>
<p><a class="sc" id="15"></a><a class="verse-num-sc" id="verse-num-sc238"></a><a class="verse-num-pts" id="verse-num-pts235"></a><a class="pts" id="pts42"></a><a class="ms" id="p_18Sn_274"></a>Khīṇaṃ purāṇaṃ nava natthi sambhavaṃ,<a class="brnum" id="br15"></a><br>
Virat­ta­cit­tāyatike bhavasmiṃ;<br>
Te khīṇabījā avirūḷhichandā,<br>
Nibbanti dhīrā <span class="var" title="yathāyam (bj, s1-3) | yathayaṃ (mr)" id="note154">yathāyaṃ</span> padīpo;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class="sc" id="16"></a><a class="verse-num-sc" id="verse-num-sc239"></a><a class="verse-num-pts" id="verse-num-pts236"></a><a class="ms" id="p_18Sn_275"></a>Yānīdha bhūtāni samāgatāni,<a class="brnum" id="br16"></a><br>
Bhummāni vā yāni va antalikkhe;<br>
Tathāgataṃ deva­manus­sa­pūjitaṃ,<br>
Buddhaṃ namassāma suvatthi hotu.</p>
<p><a class="sc" id="17"></a><a class="verse-num-sc" id="verse-num-sc240"></a><a class="verse-num-pts" id="verse-num-pts237"></a><a class="ms" id="p_18Sn_276"></a>Yānīdha bhūtāni samāgatāni,<a class="brnum" id="br17"></a><br>
Bhummāni vā yāni va antalikkhe;<br>
Tathāgataṃ deva­manus­sa­pūjitaṃ,<br>
Dhammaṃ namassāma suvatthi hotu.</p>
<p><a class="sc" id="18"></a><a class="verse-num-sc" id="verse-num-sc241"></a><a class="verse-num-pts" id="verse-num-pts238"></a><a class="ms" id="p_18Sn_277"></a>Yānīdha bhūtāni samāgatāni,<a class="brnum" id="br18"></a><br>
Bhummāni vā yāni va antalikkhe;<br>
Tathāgataṃ deva­manus­sa­pūjitaṃ,<br>
Saṅghaṃ namassāma suvatthi hotūti.</p>
</blockquote>
<p class="endsection">Ratanasuttaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Cūḷavagga</span><span class="hidden">Ratanasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
