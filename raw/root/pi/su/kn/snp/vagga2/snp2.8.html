<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="snp2.8">
<article>
<div class="hgroup">
<p class="division">Sutta Nipāta 2.8</p>
<h1>Dhamma (nāvā) sutta</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc319"></a><a class="verse-num-pts" id="verse-num-pts316"></a><a class="ms" id="p_18Sn_369"></a>Yasmā hi dhammaṃ puriso vijaññā,<br>
Indaṃva naṃ devatā pūjayeyya;<br>
So pūjito tasmi pasannacitto,<br>
Bahussuto pātukaroti dhammaṃ.</p>
<p><a class="sc" id="2"></a><a class="verse-num-sc" id="verse-num-sc320"></a><a class="verse-num-pts" id="verse-num-pts317"></a><a class="ms" id="p_18Sn_370"></a>Tadaṭṭhi­kat­vāna nisamma dhīro,<a class="brnum" id="br2"></a><br>
Dhammā­nu­dhammaṃ paṭipajjamāno;<br>
Viññū vibhāvī nipuṇo ca hoti,<br>
Yo tādisaṃ bhajati appamatto.</p>
<p><a class="sc" id="3"></a><a class="verse-num-sc" id="verse-num-sc321"></a><a class="verse-num-pts" id="verse-num-pts318"></a><a class="ms" id="p_18Sn_371"></a>Khuddañca bālaṃ upasevamāno,<a class="brnum" id="br3"></a><br>
Anāgatatthañca usūyakañca;<br>
Idheva dhammaṃ avibhāvayitvā,<br>
Avitiṇṇakaṅkho maraṇaṃ upeti.</p>
<p><a class="sc" id="4"></a><a class="verse-num-sc" id="verse-num-sc322"></a><a class="verse-num-pts" id="verse-num-pts319"></a><a class="ms" id="p_18Sn_372"></a>Yathā naro āpagamotaritvā,<a class="brnum" id="br4"></a><br>
Mahodakaṃ salilaṃ sīghasotaṃ;<br>
So vuyhamāno anusotagāmī,<br>
Kiṃ so pare sakkhati tārayetuṃ.</p>
<p><a class="sc" id="5"></a><a class="verse-num-sc" id="verse-num-sc323"></a><a class="verse-num-pts" id="verse-num-pts320"></a><a class="ms" id="p_18Sn_373"></a>Tatheva dhammaṃ avibhāvayitvā,<a class="brnum" id="br5"></a><br>
Bahussutānaṃ anisāmayatthaṃ;<br>
Sayaṃ ajānaṃ avitiṇṇakaṅkho,<br>
Kiṃ so pare sakkhati nijjhapetuṃ.</p>
<p><a class="sc" id="6"></a><a class="verse-num-sc" id="verse-num-sc324"></a><a class="verse-num-pts" id="verse-num-pts321"></a><a class="pts" id="pts56"></a><a class="ms" id="p_18Sn_374"></a>Yathāpi nāvaṃ daḷhamāruhitvā,<a class="brnum" id="br6"></a><br>
<span class="var" title="piyena (bj, s1-3, pts1)" id="note189">Phiyena</span> rittena samaṅgibhūto;<br>
So tāraye tattha bahūpi aññe,<br>
Tatrūpayaññū kusalo <span class="var" title="matimā (s1-3, mr)" id="note190">mutīmā</span>.</p>
<p><a class="sc" id="7"></a><a class="verse-num-sc" id="verse-num-sc325"></a><a class="verse-num-pts" id="verse-num-pts322"></a><a class="ms" id="p_18Sn_375"></a>Evampi yo vedagu bhāvitatto,<a class="brnum" id="br7"></a><br>
Bahussuto hoti avedhadhammo;<br>
So kho pare nijjhapaye pajānaṃ,<br>
Sotāva­dhānūpa­ni­sūpa­panne.</p>
<p><a class="sc" id="8"></a><a class="verse-num-sc" id="verse-num-sc326"></a><a class="verse-num-pts" id="verse-num-pts323"></a><a class="ms" id="p_18Sn_376"></a>Tasmā have sappurisaṃ bhajetha,<a class="brnum" id="br8"></a><br>
Medhāvinañceva bahussutañca;<br>
Aññāya atthaṃ paṭipajjamāno,<br>
Viññātadhammo <span class="var" title="so sukhaṃ (bj, pts1)" id="note191">sa sukhaṃ</span> labhethāti.</p>
</blockquote>
<p class="endsection">Nāvāsuttaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Cūḷavagga</span><span class="hidden">Dhamma (nāvā) sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
