<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv5">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>5. Kuñja­ra­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc31"></a><a class="pts2ed" id="pts2ed5"></a><a class="ms" id="p_19Vv_36"></a><a class="msdiv" id="msdiv31"></a>“Kuñjaro te varāroho,<br>
Nānā­ratana­kappano;<br>
Ruciro thāmavā javasampanno,<br>
Ākāsamhi samīhati.</p>
<p><a class="sc" id="2"></a><a class="verse-num-sc" id="verse-num-sc32"></a><a class="ms" id="p_19Vv_37"></a><a class="msdiv" id="msdiv32"></a>Padumi <span class="var" title="paduma ... (bj, s2, s3)" id="note5">padmapattakkhi</span>,<br>
pad­muppala­jutin­dharo;<br>
Padma­cuṇ­ṇā­bhi­kiṇṇaṅgo,<br>
<span class="var" title="... mālavā (bj, s2, s3)" id="note6">soṇṇa­pok­kha­ra­māla­dhā</span>.</p>
<p><a class="sc" id="3"></a><a class="verse-num-sc" id="verse-num-sc33"></a><a class="ms" id="p_19Vv_38"></a><a class="msdiv" id="msdiv33"></a>Padumānusaṭaṃ maggaṃ,<br>
padma­patta­vi­bhū­sitaṃ;<br>
Ṭhitaṃ vaggu manugghātī,<br>
mitaṃ gacchati vāraṇo.</p>
<p><a class="sc" id="4"></a><a class="verse-num-sc" id="verse-num-sc34"></a><a class="ms" id="p_19Vv_39"></a><a class="msdiv" id="msdiv34"></a>Tassa pakkamamānassa,<br>
soṇṇakaṃsā ratissarā;<br>
Tesaṃ suyyati nigghoso,<br>
<span class="var" title="turiye (bj, s2, s3, pts1-2)" id="note7">tūriye</span> pañcaṅgike yathā.</p>
<p><a class="sc" id="5"></a><a class="verse-num-sc" id="verse-num-sc35"></a><a class="ms" id="p_19Vv_40"></a><a class="msdiv" id="msdiv35"></a>Tassa nāgassa khandhamhi,<br>
sucivatthā alaṅkatā;<br>
Mahantaṃ accharāsaṅghaṃ,<br>
vaṇṇena atirocasi.</p>
<p><a class="sc" id="6"></a><a class="verse-num-sc" id="verse-num-sc36"></a><a class="ms" id="p_19Vv_41"></a><a class="msdiv" id="msdiv36"></a>Dānassa te idaṃ phalaṃ,<br>
atho sīlassa vā pana;<br>
Atho añjalikammassa,<br>
taṃ me akkhāhi pucchitā”ti.</p>
<p><a class="sc" id="7"></a><a class="verse-num-sc" id="verse-num-sc37"></a><a class="ms" id="p_19Vv_42"></a><a class="msdiv" id="msdiv37"></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class="sc" id="8"></a><a class="verse-num-sc" id="verse-num-sc38"></a><a class="ms" id="p_19Vv_43"></a><a class="msdiv" id="msdiv38"></a>“Disvāna guṇasampannaṃ,<br>
jhāyiṃ jhānarataṃ sataṃ;<br>
Adāsiṃ pup­phā­bhi­kiṇṇaṃ,<br>
āsanaṃ dussasanthataṃ.</p>
<p><a class="sc" id="9"></a><a class="verse-num-sc" id="verse-num-sc39"></a><a class="ms" id="p_19Vv_44"></a><a class="msdiv" id="msdiv39"></a>Upaḍḍhaṃ padmamālāhaṃ,<br>
āsanassa samantato;<br>
Abbhokirissaṃ pattehi,<br>
pasannā sehi pāṇibhi.</p>
<p><a class="sc" id="10"></a><a class="verse-num-sc" id="verse-num-sc40"></a><a class="ms" id="p_19Vv_45"></a><a class="msdiv" id="msdiv40"></a>Tassa <span class="var" title="kammassa kusalassa (bj, pts1-2)" id="note8">kammakusalassa</span>,<br>
idaṃ me īdisaṃ phalaṃ;<br>
Sakkāro garukāro ca,<br>
devānaṃ apacitā ahaṃ.</p>
<p><a class="sc" id="11"></a><a class="verse-num-sc" id="verse-num-sc41"></a><a class="ms" id="p_19Vv_46"></a><a class="msdiv" id="msdiv41"></a>Yo ve sammā­vimuttā­naṃ,<br>
santānaṃ brahmacārinaṃ;<br>
Pasanno āsanaṃ dajjā,<br>
evaṃ nande yathā ahaṃ.</p>
<p><a class="sc" id="12"></a><a class="verse-num-sc" id="verse-num-sc42"></a><a class="ms" id="p_19Vv_47"></a><a class="msdiv" id="msdiv42"></a>Tasmā hi <span class="var" title="atthakāmena (bj, mr)" id="note9">attakāmena</span>,<br>
mahat­ta­mabhi­kaṅ­khatā;<br>
Āsanaṃ dātabbaṃ hoti,<br>
sarīran­tima­dhārinan”ti.</p>
</blockquote>
<p class="endsutta"><a class="sc" id="13"></a><a class="ms" id="p_19Vv_48"></a>Kuñjaravimānaṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
