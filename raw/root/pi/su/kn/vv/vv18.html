<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv18">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Cittalatāvagga</p>
<h1>1. Dāsivi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc156"></a><a class="pts2ed" id="pts2ed21"></a><a class="ms" id="p_19Vv_178"></a><a class="msdiv" id="msdiv157"></a>“Api sakkova devindo,<br>
ramme cittalatāvane;<br>
Samantā anupariyāsi,<br>
nārī­gaṇapu­rak­khatā;<br>
Obhāsentī disā sabbā,<br>
osadhī viya tārakā.</p>
<p><a class="sc" id="2"></a><a class="verse-num-sc" id="verse-num-sc157"></a><a class="ms" id="p_19Vv_179"></a><a class="msdiv" id="msdiv158"></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class="sc" id="3"></a><a class="verse-num-sc" id="verse-num-sc158"></a><a class="ms" id="p_19Vv_180"></a><a class="msdiv" id="msdiv159"></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class="sc" id="4"></a><a class="verse-num-sc" id="verse-num-sc159"></a><a class="ms" id="p_19Vv_181"></a><a class="msdiv" id="msdiv160"></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class="sc" id="5"></a><a class="verse-num-sc" id="verse-num-sc160"></a><a class="ms" id="p_19Vv_182"></a><a class="msdiv" id="msdiv161"></a>“Ahaṃ manussesu manussabhūtā,<br>
Dāsī ahosiṃ <span class="var" title="parapesiyā (mr)" id="note47">parapessiyā</span> kule.</p>
<p><a class="sc" id="6"></a><a class="verse-num-sc" id="verse-num-sc161"></a><a class="ms" id="p_19Vv_183"></a><a class="msdiv" id="msdiv162"></a>Upāsikā cakkhumato,<br>
gotamassa yasassino;<br>
Tassā me nikkamo āsi,<br>
sāsane tassa tādino.</p>
<p><a class="sc" id="7"></a><a class="verse-num-sc" id="verse-num-sc162"></a><a class="ms" id="p_19Vv_184"></a><a class="msdiv" id="msdiv163"></a>Kāmaṃ bhijjatuyaṃ kāyo,<br>
neva atthettha <span class="var" title="santhanaṃ (bj, s2, s3, pts1-2)" id="note48">saṇṭhanaṃ</span>;<br>
Sikkhāpadānaṃ pañcannaṃ,<br>
maggo sovatthiko sivo.</p>
<p><a class="sc" id="8"></a><a class="verse-num-sc" id="verse-num-sc163"></a><a class="ms" id="p_19Vv_185"></a><a class="msdiv" id="msdiv164"></a>Akaṇṭako agahano,<br>
uju sabbhi pavedito;<br>
Nikkamassa phalaṃ passa,<br>
yathidaṃ pāpuṇitthikā.</p>
<p><a class="sc" id="9"></a><a class="verse-num-sc" id="verse-num-sc164"></a><a class="pts2ed" id="pts2ed22"></a><a class="ms" id="p_19Vv_186"></a><a class="msdiv" id="msdiv165"></a>Āmantanikā raññomhi,<br>
sakkassa vasavattino;<br>
Saṭṭhi <span class="var" title="turiya ... (bj, s2, s3, pts1-2)" id="note49">tūriya­sahas­sāni</span>,<br>
paṭibodhaṃ karonti me.</p>
<p><a class="sc" id="10"></a><a class="verse-num-sc" id="verse-num-sc165"></a><a class="ms" id="p_19Vv_187"></a><a class="msdiv" id="msdiv166"></a>Ālambo <span class="var" title="gaggamo (s2, s3) | bhaggaro (mr)" id="note50">gaggaro</span> <span class="var" title="bhimmo (mr)" id="note51">bhīmo</span>,<br>
sādhuvādī ca saṃsayo;<br>
Pokkharo ca suphasso ca,<br>
<span class="var" title="vīṇāmokkhā (s2, s3) | vilāmokkhā (mr)" id="note52">viṇāmokkhā</span> ca nāriyo.</p>
<p><a class="sc" id="11"></a><a class="verse-num-sc" id="verse-num-sc166"></a><a class="ms" id="p_19Vv_188"></a><a class="msdiv" id="msdiv167"></a>Nandā ceva sunandā ca,<br>
soṇadinnā <span class="var" title="sucimbhikā (s2)" id="note53">sucimhitā</span>;<br>
Alambusā missakesī ca,<br>
puṇḍarīkāti dāruṇī.</p>
<p><a class="sc" id="12"></a><a class="verse-num-sc" id="verse-num-sc167"></a><a class="ms" id="p_19Vv_189"></a><a class="msdiv" id="msdiv168"></a>Eṇīphassā suphassā ca,<br>
subhaddā muduvādinī;<br>
Etā caññā ca seyyāse,<br>
accharānaṃ pabodhikā.</p>
<p><a class="sc" id="13"></a><a class="verse-num-sc" id="verse-num-sc168"></a><a class="ms" id="p_19Vv_190"></a><a class="msdiv" id="msdiv169"></a>Tā maṃ kālenupāgantvā,<br>
abhibhāsanti devatā;<br>
Handa naccāma gāyāma,<br>
handa taṃ ramayāmase.</p>
<p><a class="sc" id="14"></a><a class="verse-num-sc" id="verse-num-sc169"></a><a class="ms" id="p_19Vv_191"></a><a class="msdiv" id="msdiv170"></a>Nayidaṃ akatapuññānaṃ,<br>
kata­puññā­name­vidaṃ;<br>
Asokaṃ nandanaṃ rammaṃ,<br>
tidasānaṃ mahāvanaṃ.</p>
<p><a class="sc" id="15"></a><a class="verse-num-sc" id="verse-num-sc170"></a><a class="ms" id="p_19Vv_192"></a><a class="msdiv" id="msdiv171"></a>Sukhaṃ akatapuññānaṃ,<br>
idha natthi parattha ca;<br>
Sukhañca katapuññānaṃ,<br>
idha ceva parattha ca.</p>
<p><a class="sc" id="16"></a><a class="verse-num-sc" id="verse-num-sc171"></a><a class="ms" id="p_19Vv_193"></a><a class="msdiv" id="msdiv172"></a>Tesaṃ sahabyakāmānaṃ,<br>
kattabbaṃ kusalaṃ bahuṃ;<br>
Katapuññā hi modanti,<br>
sagge bhogasamaṅgino”ti.</p>
</blockquote>
<p class="endsutta"><a class="sc" id="17"></a><a class="ms" id="p_19Vv_194"></a><span class="var" title="dāsīvimānaṃ (bj, s2, s3)" id="note54">Dāsivimānaṃ</span> paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
