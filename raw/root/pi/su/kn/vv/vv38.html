<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv38">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāric­chatta­ka­vagga</p>
<h1>10. Pāric­chatta­ka­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc472"></a><a class="ms" id="p_19Vv_522"></a><a class="msdiv" id="msdiv680"></a>“Pāricchattake koviḷāre,<br>
ramaṇīye manorame;<br>
Dibbamālaṃ ganthamānā,<br>
gāyantī sampamodasi.</p>
<p><a class="sc" id="2"></a><a class="verse-num-sc" id="verse-num-sc473"></a><a class="ms" id="p_19Vv_523"></a><a class="msdiv" id="msdiv681"></a>Tassā te naccamānāya,<br>
aṅgamaṅgehi sabbaso;<br>
Dibbā saddā niccharanti,<br>
savanīyā manoramā.</p>
<p><a class="sc" id="3"></a><a class="verse-num-sc" id="verse-num-sc474"></a><a class="ms" id="p_19Vv_524"></a><a class="msdiv" id="msdiv682"></a>Tassā te naccamānāya,<br>
aṅgamaṅgehi sabbaso;<br>
Dibbā gandhā pavāyanti,<br>
sucigandhā manoramā.</p>
<p><a class="sc" id="4"></a><a class="verse-num-sc" id="verse-num-sc475"></a><a class="ms" id="p_19Vv_525"></a><a class="msdiv" id="msdiv683"></a>Vivattamānā kāyena,<br>
yā veṇīsu piḷandhanā;<br>
Tesaṃ suyyati nigghoso,<br>
tūriye pañcaṅgike yathā.</p>
<p><a class="sc" id="5"></a><a class="verse-num-sc" id="verse-num-sc476"></a><a class="ms" id="p_19Vv_526"></a><a class="msdiv" id="msdiv684"></a>Vaṭaṃsakā <span class="var" title="vātadhūtā (bj, s2, s3)" id="note165">vātadhutā</span>,<br>
vātena sampakampitā;<br>
Tesaṃ suyyati nigghoso,<br>
tūriye pañcaṅgike yathā.</p>
<p><a class="sc" id="6"></a><a class="verse-num-sc" id="verse-num-sc477"></a><a class="pts2ed" id="pts2ed56"></a><a class="ms" id="p_19Vv_527"></a><a class="msdiv" id="msdiv685"></a>Yāpi te sirasmiṃ mālā,<br>
sucigandhā manoramā;<br>
Vāti gandho disā sabbā,<br>
rukkho mañjūsako yathā.</p>
<p><a class="sc" id="7"></a><a class="verse-num-sc" id="verse-num-sc478"></a><a class="ms" id="p_19Vv_528"></a><a class="msdiv" id="msdiv686"></a>Ghāyase taṃ <span class="var" title="suciṃ gandhaṃ (bj)" id="note166">sucigandhaṃ</span>,<br>
rūpaṃ passasi <span class="var" title="mānusaṃ (pts-a)" id="note167">amānusaṃ</span>;<br>
Devate pucchitācikkha,<br>
kissa kammassidaṃ phalan”ti.</p>
<p><a class="sc" id="8"></a><a class="verse-num-sc" id="verse-num-sc479"></a><a class="ms" id="p_19Vv_529"></a><a class="msdiv" id="msdiv687"></a>“Pabhassaraṃ accimantaṃ,<br>
vaṇṇagandhena saṃyutaṃ;<br>
Asoka­puppha­mālā­haṃ,<br>
buddhassa upanāmayiṃ.</p>
<p><a class="sc" id="9"></a><a class="verse-num-sc" id="verse-num-sc480"></a><a class="ms" id="p_19Vv_530"></a><a class="msdiv" id="msdiv688"></a>Tāhaṃ kammaṃ karitvāna,<br>
kusalaṃ buddhavaṇṇitaṃ;<br>
Apetasokā sukhitā,<br>
sam­pamodā­manā­mayā”ti.</p>
</blockquote>
<p class="endsutta"><a class="sc" id="10"></a><a class="ms" id="p_19Vv_531"></a>Pāric­chatta­ka­vimānaṃ dasamaṃ.</p>
<p class="endsection summary"><a class="sc" id="11"></a><a class="ms" id="p_19Vv_532"></a>Tassuddānaṃ</p>
<blockquote class="uddanagatha">
<p><a class="sc" id="12"></a><a class="ms" id="p_19Vv_533"></a>Uḷāro ucchu pallaṅko,<br>
latā ca guttilena ca;<br>
­Daddal­lape­samal­likā,<br>
visālakkhi pāricchattako;<br>
Vaggo tena pavuccatīti.</p>
</blockquote>
<p class="endsutta"><a class="sc" id="13"></a><a class="ms" id="p_19Vv_534"></a>Pāric­chatta­ka­vaggo tatiyo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
