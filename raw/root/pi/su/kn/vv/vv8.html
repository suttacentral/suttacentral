<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv8">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>8. Tatiya­nāvāvi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc63"></a><a class="ms" id="p_19Vv_71"></a><a class="msdiv" id="msdiv63"></a>“Suvaṇ­ṇaccha­danaṃ nāvaṃ,<br>
Nāri āruyha tiṭṭhasi;<br>
Ogāhasi pokkharaṇiṃ,<br>
Padmaṃ chindasi pāṇinā.</p>
<p><a class="sc" id="2"></a><a class="verse-num-sc" id="verse-num-sc64"></a><a class="pts2ed" id="pts2ed9"></a><a class="ms" id="p_19Vv_72"></a><a class="msdiv" id="msdiv64"></a>Kūṭāgārā nivesā te,<br>
vibhattā bhāgaso mitā;<br>
<span class="var" title="daddaḷhamānā (mr)" id="note17">Daddallamānā</span> ābhanti,<br>
samantā caturo disā.</p>
<p><a class="sc" id="3"></a><a class="verse-num-sc" id="verse-num-sc65"></a><a class="ms" id="p_19Vv_73"></a><a class="msdiv" id="msdiv65"></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class="sc" id="4"></a><a class="verse-num-sc" id="verse-num-sc66"></a><a class="ms" id="p_19Vv_74"></a><a class="msdiv" id="msdiv66"></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class="sc" id="5"></a><a class="verse-num-sc" id="verse-num-sc67"></a><a class="ms" id="p_19Vv_75"></a><a class="msdiv" id="msdiv67"></a>Sā devatā attamanā,<br>
sambuddheneva pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class="sc" id="6"></a><a class="verse-num-sc" id="verse-num-sc68"></a><a class="ms" id="p_19Vv_76"></a><a class="msdiv" id="msdiv68"></a>“Ahaṃ manussesu manussabhūtā,<br>
Purimāya jātiyā manussaloke;<br>
Disvāna bhikkhū tasite kilante,<br>
Uṭṭhāya pātuṃ udakaṃ adāsiṃ.</p>
<p><a class="sc" id="7"></a><a class="verse-num-sc" id="verse-num-sc69"></a><a class="ms" id="p_19Vv_77"></a><a class="msdiv" id="msdiv69"></a>Yo ve kilantāna pipāsitānaṃ,<br>
Uṭṭhāya pātuṃ udakaṃ dadāti;<br>
Sītodakā tassa bhavanti najjo,<br>
Pahūtamalyā bahupuṇḍarīkā.</p>
<p><a class="sc" id="8"></a><a class="verse-num-sc" id="verse-num-sc70"></a><a class="ms" id="p_19Vv_78"></a><a class="msdiv" id="msdiv70"></a>Taṃ āpagā anupariyanti sabbadā,<br>
Sītodakā vālukasanthatā nadī;<br>
Ambā ca sālā tilakā ca jambuyo,<br>
Uddālakā pāṭaliyo ca phullā.</p>
<p><a class="sc" id="9"></a><a class="verse-num-sc" id="verse-num-sc71"></a><a class="ms" id="p_19Vv_79"></a><a class="msdiv" id="msdiv71"></a>Taṃ bhūmibhāgehi upetarūpaṃ,<br>
Vimānaseṭṭhaṃ bhusa sobhamānaṃ;<br>
Tassīdha kammassa ayaṃ vipāko,<br>
Etādisaṃ puññakatā labhanti.</p>
<p><a class="sc" id="10"></a><a class="verse-num-sc" id="verse-num-sc72"></a><a class="ms" id="p_19Vv_80"></a><a class="msdiv" id="msdiv72"></a>Kūṭāgārā nivesā me,<br>
vibhattā bhāgaso mitā;<br>
Daddallamānā ābhanti,<br>
samantā caturo disā.</p>
<p><a class="sc" id="11"></a><a class="verse-num-sc" id="verse-num-sc73"></a><a class="ms" id="p_19Vv_81"></a><a class="msdiv" id="msdiv73"></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class="sc" id="12"></a><a class="verse-num-sc" id="verse-num-sc74"></a><a class="ms" id="p_19Vv_82"></a><a class="msdiv" id="msdiv74"></a>Akkhāmi te buddha mahānubhāva,<br>
Manussabhūtā yamakāsi puññaṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsati;<br>
Etassa kammassa phalaṃ mamedaṃ,<br>
Atthāya buddho udakaṃ <span class="var" title="apāsīti (si, s2, s3, pts1)" id="note18">apāyī”ti</span>.</p>
</blockquote>
<p class="endsutta"><a class="sc" id="13"></a><a class="ms" id="p_19Vv_83"></a>Tatiya­nāvā­vimānaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
