<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv44">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>­Mañjiṭ­ṭha­ka­vagga</p>
<h1>6. Vihāra­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc518"></a><a class="ms" id="p_19Vv_577"></a><a class="msdiv" id="msdiv729"></a>“Abhikkantena vaṇṇena,<br>
… pe …<br>
osadhī viya tārakā.</p>
<p><a class="sc" id="2"></a><a class="verse-num-sc" id="verse-num-sc519"></a><a class="ms" id="p_19Vv_578"></a><a class="msdiv" id="msdiv730"></a>Tassā te naccamānāya,<br>
aṅgamaṅgehi sabbaso;<br>
Dibbā saddā niccharanti,<br>
savanīyā manoramā.</p>
<p><a class="sc" id="3"></a><a class="verse-num-sc" id="verse-num-sc520"></a><a class="ms" id="p_19Vv_579"></a><a class="msdiv" id="msdiv731"></a>Tassā te naccamānāya,<br>
aṅgamaṅgehi sabbaso;<br>
Dibbā gandhā pavāyanti,<br>
sucigandhā manoramā.</p>
<p><a class="sc" id="4"></a><a class="verse-num-sc" id="verse-num-sc521"></a><a class="ms" id="p_19Vv_580"></a><a class="msdiv" id="msdiv732"></a>Vivattamānā kāyena,<br>
yā veṇīsu piḷandhanā;<br>
Tesaṃ suyyati nigghoso,<br>
tūriye pañcaṅgike yathā.</p>
<p><a class="sc" id="5"></a><a class="verse-num-sc" id="verse-num-sc522"></a><a class="ms" id="p_19Vv_581"></a><a class="msdiv" id="msdiv733"></a>Vaṭaṃsakā vātadhutā,<br>
vātena sampakampitā;<br>
Tesaṃ suyyati nigghoso,<br>
tūriye pañcaṅgike yathā.</p>
<p><a class="sc" id="6"></a><a class="verse-num-sc" id="verse-num-sc523"></a><a class="ms" id="p_19Vv_582"></a><a class="msdiv" id="msdiv734"></a>Yāpi te sirasmiṃ mālā,<br>
sucigandhā manoramā;<br>
Vāti gandho disā sabbā,<br>
rukkho mañjūsako yathā.</p>
<p><a class="sc" id="7"></a><a class="verse-num-sc" id="verse-num-sc524"></a><a class="ms" id="p_19Vv_583"></a><a class="msdiv" id="msdiv735"></a>Ghāyase taṃ sucigandhaṃ,<br>
rūpaṃ passasi amānusaṃ;<br>
Devate pucchitācikkha,<br>
kissa kammassidaṃ phalan”ti.</p>
<p><a class="sc" id="8"></a><a class="verse-num-sc" id="verse-num-sc525"></a><a class="ms" id="p_19Vv_584"></a><a class="msdiv" id="msdiv736"></a>“Sāvatthiyaṃ mayhaṃ sakhī bhadante,<br>
Saṃghassa kāresi mahāvihāraṃ;<br>
Tatthappasannā ahamānumodiṃ,<br>
Disvā agārañca piyañca metaṃ.</p>
<p><a class="sc" id="9"></a><a class="verse-num-sc" id="verse-num-sc526"></a><a class="pts2ed" id="pts2ed63"></a><a class="ms" id="p_19Vv_585"></a><a class="msdiv" id="msdiv737"></a>Tāyeva me sud­dhanu­modanāya,<br>
Laddhaṃ vimānab­bhuta­dassa­neyyaṃ;<br>
Samantato soḷasayojanāni,<br>
Vehāyasaṃ gacchati iddhiyā mama.</p>
<p><a class="sc" id="10"></a><a class="verse-num-sc" id="verse-num-sc527"></a><a class="ms" id="p_19Vv_586"></a><a class="msdiv" id="msdiv738"></a>Kūṭāgārā nivesā me,<br>
vibhattā bhāgaso mitā;<br>
Daddallamānā ābhanti,<br>
samantā satayojanaṃ.</p>
<p><a class="sc" id="11"></a><a class="verse-num-sc" id="verse-num-sc528"></a><a class="ms" id="p_19Vv_587"></a><a class="msdiv" id="msdiv739"></a>Pokkharañño ca me ettha,<br>
puthu­loma­nisevitā;<br>
<span class="var" title="acchodikā (bj, pts2)" id="note183">Acchodakā</span> vippasannā,<br>
soṇṇa­vāluka­san­thatā.</p>
<p><a class="sc" id="12"></a><a class="verse-num-sc" id="verse-num-sc529"></a><a class="ms" id="p_19Vv_588"></a><a class="msdiv" id="msdiv740"></a>Nānā­paduma­sañ­channā,<br>
puṇ­ḍarī­ka­samo­tatā;<br>
Surabhī sampavāyanti,<br>
manuññā māluteritā.</p>
<p><a class="sc" id="13"></a><a class="verse-num-sc" id="verse-num-sc530"></a><a class="ms" id="p_19Vv_589"></a><a class="msdiv" id="msdiv741"></a>Jambuyo panasā tālā,<br>
nāḷikeravanāni ca;<br>
Antonivesane jātā,<br>
nānārukkhā aropimā.</p>
<p><a class="sc" id="14"></a><a class="verse-num-sc" id="verse-num-sc531"></a><a class="ms" id="p_19Vv_590"></a><a class="msdiv" id="msdiv742"></a>Nānā­tūriya­saṅ­ghuṭṭhaṃ,<br>
accha­rā­gaṇa­ghositaṃ;<br>
Yopi maṃ supine passe,<br>
sopi vitto siyā naro.</p>
<p><a class="sc" id="15"></a><a class="verse-num-sc" id="verse-num-sc532"></a><a class="ms" id="p_19Vv_591"></a><a class="msdiv" id="msdiv743"></a>Etādisaṃ abbhu­ta­dassa­neyyaṃ,<br>
Vimānaṃ sabbasopabhaṃ;<br>
Mama kammehi nibbattaṃ,<br>
Alaṃ puññāni kātave”ti.</p>
<p><a class="sc" id="16"></a><a class="verse-num-sc" id="verse-num-sc533"></a><a class="ms" id="p_19Vv_592"></a><a class="msdiv" id="msdiv744"></a>“Tāyeva te sud­dhanu­modanāya,<br>
Laddhaṃ vimānab­bhuta­dassa­neyyaṃ;<br>
Yā ceva sā dānamadāsi nārī,<br>
Tassā gatiṃ brūhi kuhiṃ <span class="var" title="upapannā (bj, pts2, mr)" id="note184">uppannā</span> sā”ti.</p>
<p><a class="sc" id="17"></a><a class="verse-num-sc" id="verse-num-sc534"></a><a class="ms" id="p_19Vv_593"></a><a class="msdiv" id="msdiv745"></a>“Yā sā ahu mayhaṃ sakhī bhadante,<br>
Saṃghassa kāresi mahāvihāraṃ;<br>
Viññātadhammā sā adāsi dānaṃ,<br>
<span class="var" title="upapannā (bj, mr)" id="note185">Uppannā</span> nimmānaratīsu devesu.</p>
<p><a class="sc" id="18"></a><a class="verse-num-sc" id="verse-num-sc535"></a><a class="ms" id="p_19Vv_594"></a><a class="msdiv" id="msdiv746"></a>Pajāpatī tassa sunimmitassa,<br>
Acintiyā kammavipākā tassā;<br>
Yametaṃ pucchasi kuhiṃ <span class="var" title="upapannā (bj, pts2, mr)" id="note186">uppannā</span> sāti,<br>
Taṃ te viyākāsiṃ anaññathā ahaṃ.</p>
<p><a class="sc" id="19"></a><a class="verse-num-sc" id="verse-num-sc536"></a><a class="ms" id="p_19Vv_595"></a><a class="msdiv" id="msdiv747"></a>Tenahaññepi samādapetha,<br>
Saṃghassa dānāni dadātha vittā;<br>
Dhammañca suṇātha pasannamānasā,<br>
Sudullabho laddho manussalābho.</p>
<p><a class="sc" id="20"></a><a class="verse-num-sc" id="verse-num-sc537"></a><a class="ms" id="p_19Vv_596"></a><a class="msdiv" id="msdiv748"></a>Yaṃ maggaṃ <span class="var" title="mag­gādhipan­t­yadesayi (bj)" id="note187">maggādhipatī adesayi</span>,<br>
Brahmassaro kañ­cana­sanni­bhat­taco;<br>
Saṃghassa dānāni dadātha vittā,<br>
Mahapphalā yattha bhavanti dakkhiṇā.</p>
<p><a class="sc" id="21"></a><a class="verse-num-sc" id="verse-num-sc538"></a><a class="pts2ed" id="pts2ed64"></a><a class="ms" id="p_19Vv_597"></a><a class="msdiv" id="msdiv749"></a>Ye puggalā aṭṭha sataṃ pasatthā,<br>
Cattāri etāni yugāni honti;<br>
Te dakkhiṇeyyā sugatassa sāvakā,<br>
Etesu dinnāni mahapphalāni.</p>
<p><a class="sc" id="22"></a><a class="verse-num-sc" id="verse-num-sc539"></a><a class="ms" id="p_19Vv_598"></a><a class="msdiv" id="msdiv750"></a>Cattāro ca paṭipannā,<br>
cattāro ca phale ṭhitā;<br>
Esa saṃgho ujubhūto,<br>
paññā­sī­lasamā­hito.</p>
<p><a class="sc" id="23"></a><a class="verse-num-sc" id="verse-num-sc540"></a><a class="ms" id="p_19Vv_599"></a><a class="msdiv" id="msdiv751"></a>Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
saṃghe dinnaṃ mahapphalaṃ.</p>
<p><a class="sc" id="24"></a><a class="verse-num-sc" id="verse-num-sc541"></a><a class="ms" id="p_19Vv_600"></a><a class="msdiv" id="msdiv752"></a>Eso hi saṃgho vipulo mahaggato,<br>
Esappameyyo udadhīva sāgaro;<br>
Etehi seṭṭhā naravīrasāvakā,<br>
Pabhaṅkarā <span class="var" title="natthettha" id="note190">dhamma­mudī­rayanti</span>.</p>
<p><a class="sc" id="25"></a><a class="verse-num-sc" id="verse-num-sc542"></a><a class="ms" id="p_19Vv_601"></a><a class="msdiv" id="msdiv753"></a>Tesaṃ sudinnaṃ suhutaṃ suyiṭṭhaṃ,<br>
Ye saṃghamuddissa dadanti dānaṃ;<br>
Sā dakkhiṇā saṃghagatā patiṭṭhitā,<br>
Mahapphalā <span class="var" title="lokavidūhi (s3, mr)" id="note191">lokavidūna</span> vaṇṇitā.</p>
<p><a class="sc" id="26"></a><a class="verse-num-sc" id="verse-num-sc543"></a><a class="ms" id="p_19Vv_602"></a><a class="msdiv" id="msdiv754"></a>Etādisaṃ yañ­ña­manus­sa­rantā,<br>
Ye vedajātā vicaranti loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.</p>
</blockquote>
<p class="endsutta"><a class="sc" id="27"></a><a class="ms" id="p_19Vv_603"></a>Vihāravimānaṃ chaṭṭhaṃ.<br>
Bhāṇavāraṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
