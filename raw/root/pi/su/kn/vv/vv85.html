<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv85">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhit­ta­vagga</p>
<h1>11. Sunikkhit­ta­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc1023"></a><a class="pts2ed" id="pts2ed134"></a><a class="ms" id="p_19Vv_1136"></a><a class="msdiv" id="msdiv1282"></a>“Uccamidaṃ maṇithūṇaṃ vimānaṃ,<br>
Samantato dvādasa yojanāni;<br>
Kūṭāgārā sattasatā uḷārā,<br>
Veḷu­riya­tham­bhā rucakatthatā subhā.</p>
<p><a class="sc" id="2"></a><a class="verse-num-sc" id="verse-num-sc1024"></a><a class="ms" id="p_19Vv_1137"></a><a class="msdiv" id="msdiv1283"></a>Tatthacchasi pivasi khādasi ca,<br>
Dibbā ca vīṇā pavadanti vagguṃ;<br>
Dibbā rasā kāmaguṇettha pañca,<br>
Nāriyo ca naccanti suvaṇṇachannā.</p>
<p><a class="sc" id="3"></a><a class="verse-num-sc" id="verse-num-sc1025"></a><a class="ms" id="p_19Vv_1138"></a><a class="msdiv" id="msdiv1284"></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class="sc" id="4"></a><a class="verse-num-sc" id="verse-num-sc1026"></a><a class="ms" id="p_19Vv_1139"></a><a class="msdiv" id="msdiv1285"></a>Pucchāmi taṃ deva mahānubhāva,<br>
Manussabhūto kimakāsi puññaṃ;<br>
Kenāsi evaṃ jalitānubhāvo,<br>
Vaṇṇo ca te sabbadisā pabhāsatī”ti.</p>
<p><a class="sc" id="5"></a><a class="verse-num-sc" id="verse-num-sc1027"></a><a class="pts2ed" id="pts2ed135"></a><a class="ms" id="p_19Vv_1140"></a><a class="msdiv" id="msdiv1286"></a>So devaputto attamano,<br>
moggallānena pucchito;<br>
Pañhaṃ puṭṭho viyākāsi,<br>
yassa kammassidaṃ phalaṃ.</p>
<p><a class="sc" id="6"></a><a class="verse-num-sc" id="verse-num-sc1028"></a><a class="ms" id="p_19Vv_1141"></a><a class="msdiv" id="msdiv1287"></a>“Dunnikkhittaṃ mālaṃ sunikkhipitvā,<br>
Patiṭṭhapetvā sugatassa thūpe;<br>
Mahiddhiko camhi mahānubhāvo,<br>
Dibbehi kāmehi samaṅgibhūto.</p>
<p><a class="sc" id="7"></a><a class="verse-num-sc" id="verse-num-sc1029"></a><a class="ms" id="p_19Vv_1142"></a><a class="msdiv" id="msdiv1288"></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class="sc" id="8"></a><a class="verse-num-sc" id="verse-num-sc1030"></a><a class="ms" id="p_19Vv_1143"></a><a class="msdiv" id="msdiv1289"></a>Akkhāmi te bhikkhu mahānubhāva,<br>
Manussabhūto yamahaṃ akāsiṃ;<br>
Tenamhi evaṃ jalitānubhāvo,<br>
Vaṇṇo ca me sabbadisā pabhāsatī”ti.</p>
</blockquote>
<p class="endsutta"><a class="sc" id="9"></a><a class="ms" id="p_19Vv_1144"></a>Sunikkhit­ta­vimānaṃ ekādasamaṃ.<br>
Sunikkhit­ta­vaggo sattamo.</p>
<p class="endsection summary"><a class="sc" id="10"></a><a class="ms" id="p_19Vv_1145"></a>Tassuddānaṃ</p>
<blockquote class="uddanagatha">
<p><a class="sc" id="11"></a><a class="ms" id="p_19Vv_1146"></a>Dve daliddā vanavihārā,<br>
Bhatako gopālakaṇḍako;<br>
Aneka­vaṇ­ṇamaṭ­ṭha­kuṇḍalī,<br>
Serīsako sunikkhittaṃ;<br>
Purisānaṃ tatiyo vaggo pavuccatīti.</p>
</blockquote>
<p class="endsutta"><a class="sc" id="12"></a><a class="ms" id="p_19Vv_1147"></a>Bhāṇavāraṃ catutthaṃ.</p>
<p class="endbook"><a class="sc" id="13"></a><a class="ms" id="p_19Vv_1148"></a>Vimānavat­thu­pāḷi niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
