<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv64">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Mahārathavagga</p>
<h1>14. Mahā­ratha­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc776"></a><a class="pts2ed" id="pts2ed94"></a><a class="ms" id="p_19Vv_859"></a><a class="msdiv" id="msdiv1015"></a>“Sahassayuttaṃ hayavāhanaṃ subhaṃ,<br>
Āruyhimaṃ sandanaṃ nekacittaṃ;<br>
Uyyānabhūmiṃ abhito anukkamaṃ,<br>
Purindado bhūtapatīva vāsavo.</p>
<p><a class="sc" id="2"></a><a class="verse-num-sc" id="verse-num-sc777"></a><a class="ms" id="p_19Vv_860"></a><a class="msdiv" id="msdiv1016"></a>Sovaṇṇamayā te rathakubbarā ubho,<br>
<span class="var" title="thalehi (bj, pts2)" id="note270">Phalehi</span> aṃsehi atīva saṅgatā;<br>
Sujātagumbā nara­vīra­niṭṭhitā,<br>
Virocatī pannaraseva cando.</p>
<p><a class="sc" id="3"></a><a class="verse-num-sc" id="verse-num-sc778"></a><a class="ms" id="p_19Vv_861"></a><a class="msdiv" id="msdiv1017"></a>Suvaṇ­ṇa­jā­lāvatato ratho ayaṃ,<br>
Bahūhi nānāratanehi cittito;<br>
Sunandighoso ca subhassaro ca,<br>
Virocatī cāmara­hattha­bāhu­bhi.</p>
<p><a class="sc" id="4"></a><a class="verse-num-sc" id="verse-num-sc779"></a><a class="ms" id="p_19Vv_862"></a><a class="msdiv" id="msdiv1018"></a>Imā ca nābhyo manasā­bhi­nimmitā,<br>
Rathassa pādantara­majjha­bhū­sitā;<br>
Imā ca nābhyo sata­rāji­cit­titā,<br>
Sateratā vijju­rivap­pabhā­sare.</p>
<p><a class="sc" id="5"></a><a class="verse-num-sc" id="verse-num-sc780"></a><a class="ms" id="p_19Vv_863"></a><a class="msdiv" id="msdiv1019"></a>Aneka­cit­tāvatato ratho ayaṃ,<br>
Puthū ca nemī ca sahassaraṃsiko;<br>
Tesaṃ saro <span class="var" title="sūyati (bj)" id="note271">suyyati</span> vaggurūpo,<br>
Pañcaṅgikaṃ tūriya­mivap­pa­vāditaṃ.</p>
<p><a class="sc" id="6"></a><a class="verse-num-sc" id="verse-num-sc781"></a><a class="pts2ed" id="pts2ed95"></a><a class="ms" id="p_19Vv_864"></a><a class="msdiv" id="msdiv1020"></a>Sirasmiṃ cittaṃ maṇi­canda­kap­pi­taṃ,<br>
Sadā visuddhaṃ ruciraṃ pabhassaraṃ;<br>
Suvaṇṇarājīhi atīva saṅgataṃ,<br>
Veḷuriyarājīva atīva sobhati.</p>
<p><a class="sc" id="7"></a><a class="verse-num-sc" id="verse-num-sc782"></a><a class="ms" id="p_19Vv_865"></a><a class="msdiv" id="msdiv1021"></a>Ime ca vāḷī maṇi­candakap­pitā,<br>
Ārohakambū sujavā brahūpamā;<br>
Brahā mahantā balino mahājavā,<br>
Mano tavaññāya tatheva <span class="var" title="sabbare (mr) | sappare (?)" id="note272">siṃsare</span>.</p>
<p><a class="sc" id="8"></a><a class="verse-num-sc" id="verse-num-sc783"></a><a class="ms" id="p_19Vv_866"></a><a class="msdiv" id="msdiv1022"></a>Ime ca sabbe sahitā catukkamā,<br>
Mano tavaññāya tatheva siṃsare;<br>
Samaṃ vahantī mudukā anuddhatā,<br>
Āmodamānā <span class="var" title="­turaṅ­gā­namuttamā (mr)" id="note273">turagā­namuttama</span>.</p>
<p><a class="sc" id="9"></a><a class="verse-num-sc" id="verse-num-sc784"></a><a class="ms" id="p_19Vv_867"></a><a class="msdiv" id="msdiv1023"></a>Dhunanti vagganti <span class="var" title="pavattanti (s2, s3, pts1, mr)" id="note274">patanti</span> cambare,<br>
Abbhuddhunantā sukate piḷandhane;<br>
Tesaṃ saro suyyati vaggurūpo,<br>
Pañcaṅgikaṃ tūriya­mivap­pa­vāditaṃ.</p>
<p><a class="sc" id="10"></a><a class="verse-num-sc" id="verse-num-sc785"></a><a class="ms" id="p_19Vv_868"></a><a class="msdiv" id="msdiv1024"></a>Rathassa ghoso apiḷandhanāna ca,<br>
Khurassa <span class="var" title="nādī (s2, pts1) | nādi (s3, pts-a, mr)" id="note275">nādo</span> abhihiṃsanāya ca;<br>
Ghoso suvaggū samitassa suyyati,<br>
Gandhab­ba­tūriyāni vicitrasaṃvane.</p>
<p><a class="sc" id="11"></a><a class="verse-num-sc" id="verse-num-sc786"></a><a class="ms" id="p_19Vv_869"></a><a class="msdiv" id="msdiv1025"></a>Rathe ṭhitā tā miga­manda­locanā,<br>
Āḷārapamhā hasitā piyaṃvadā;<br>
Veḷu­riya­jā­lāvatatā tanucchavā,<br>
Sadeva gandhab­ba­sū­ragga­pūjitā.</p>
<p><a class="sc" id="12"></a><a class="verse-num-sc" id="verse-num-sc787"></a><a class="ms" id="p_19Vv_870"></a><a class="msdiv" id="msdiv1026"></a>Tā ratta­rat­tambara­pī­tavāsasā,<br>
Visālanettā abhi­ratta­locanā;<br>
Kule sujātā sutanū sucimhitā,<br>
Rathe ṭhitā pañjalikā upaṭṭhitā.</p>
<p><a class="sc" id="13"></a><a class="verse-num-sc" id="verse-num-sc788"></a><a class="ms" id="p_19Vv_871"></a><a class="msdiv" id="msdiv1027"></a>Tā kambu­keyūra­dharā suvāsasā,<br>
Sumajjhimā ūru­thanūpa­pannā;<br>
Vaṭṭaṅguliyo sumukhā sudassanā,<br>
Rathe ṭhitā pañjalikā upaṭṭhitā.</p>
<p><a class="sc" id="14"></a><a class="verse-num-sc" id="verse-num-sc789"></a><a class="ms" id="p_19Vv_872"></a><a class="msdiv" id="msdiv1028"></a>Aññā suveṇī susu missakesiyo,<br>
Samaṃ vibhattāhi pabhassarāhi ca;<br>
Anubbatā tā tava mānase ratā,<br>
Rathe ṭhitā pañjalikā upaṭṭhitā.</p>
<p><a class="sc" id="15"></a><a class="verse-num-sc" id="verse-num-sc790"></a><a class="ms" id="p_19Vv_873"></a><a class="msdiv" id="msdiv1029"></a>Āveḷiniyo padu­mup­pa­lac­chadā,<br>
Alaṅkatā <span class="var" title="... vositā (s2, s3, pts1) | bhūsitā (mr)" id="note276">canda­na­sāra­vāsitā</span>;<br>
Anubbatā tā tava mānase ratā,<br>
Rathe ṭhitā pañjalikā upaṭṭhitā.</p>
<p><a class="sc" id="16"></a><a class="verse-num-sc" id="verse-num-sc791"></a><a class="pts2ed" id="pts2ed96"></a><a class="ms" id="p_19Vv_874"></a><a class="msdiv" id="msdiv1030"></a>Tā māliniyo padu­mup­pa­lac­chadā,<br>
Alaṅkatā canda­na­sāra­vāsitā;<br>
Anubbatā tā tava mānase ratā,<br>
Rathe ṭhitā pañjalikā upaṭṭhitā.</p>
<p><a class="sc" id="17"></a><a class="verse-num-sc" id="verse-num-sc792"></a><a class="ms" id="p_19Vv_875"></a><a class="msdiv" id="msdiv1031"></a>Kaṇṭhesu te yāni piḷandhanāni,<br>
Hatthesu pādesu tatheva sīse;<br>
Obhāsayantī dasa sabbaso disā,<br>
Abbhuddayaṃ sāradikova bhāṇumā.</p>
<p><a class="sc" id="18"></a><a class="verse-num-sc" id="verse-num-sc793"></a><a class="ms" id="p_19Vv_876"></a><a class="msdiv" id="msdiv1032"></a>Vātassa vegena ca sampakampitā,<br>
Bhujesu mālā apiḷandhanāni ca;<br>
Muñcanti ghosaṃ ruciraṃ suciṃ subhaṃ,<br>
Sabbehi viññūhi sutabbarūpaṃ.</p>
<p><a class="sc" id="19"></a><a class="verse-num-sc" id="verse-num-sc794"></a><a class="ms" id="p_19Vv_877"></a><a class="msdiv" id="msdiv1033"></a>Uyyānabhūmyā ca duvaddhato ṭhitā,<br>
Rathā ca nāgā tūriyāni ca saro;<br>
Tameva devinda pamodayanti,<br>
Vīṇā yathā pok­kha­ra­patta­bāhu­bhi.</p>
<p><a class="sc" id="20"></a><a class="verse-num-sc" id="verse-num-sc795"></a><a class="ms" id="p_19Vv_878"></a><a class="msdiv" id="msdiv1034"></a>Imāsu vīṇāsu bahūsu vaggūsu,<br>
Manuññarūpāsu <span class="var" title="hadayeritaṃ pati (bj, pts2) | hadayeritampi taṃ (s2, s3, pts1)" id="note277">hadayeritaṃ pītiṃ</span>;<br>
Pavajjamānāsu atīva accharā,<br>
Bhamanti kaññā padumesu sikkhitā.</p>
<p><a class="sc" id="21"></a><a class="verse-num-sc" id="verse-num-sc796"></a><a class="ms" id="p_19Vv_879"></a><a class="msdiv" id="msdiv1035"></a>Yadā ca gītāni ca vāditāni ca,<br>
Naccāni <span class="var" title="cemāni (bj, pts2)" id="note278">cimāni</span> samenti ekato;<br>
Athettha naccanti athettha accharā,<br>
Obhāsayantī ubhato varitthiyo.</p>
<p><a class="sc" id="22"></a><a class="verse-num-sc" id="verse-num-sc797"></a><a class="ms" id="p_19Vv_880"></a><a class="msdiv" id="msdiv1036"></a>So modasi tūriya­gaṇap­pa­bodhano,<br>
Mahīyamāno vajirā­vudhoriva;<br>
Imāsu vīṇāsu bahūsu vaggūsu,<br>
Manuññarūpāsu <span class="var" title="hadayeritaṃ pati (bj, pts2) | hadayeritampi taṃ (s2, s3, pts1)" id="note279">hadayeritaṃ pītiṃ</span>.</p>
<p><a class="sc" id="23"></a><a class="verse-num-sc" id="verse-num-sc798"></a><a class="ms" id="p_19Vv_881"></a><a class="msdiv" id="msdiv1037"></a>Kiṃ tvaṃ pure kammamakāsi attanā,<br>
Manussabhūto purimāya jātiyā;<br>
<span class="var" title="uposathaṃ kiṃ va (s2, s3)" id="note280">Uposathaṃ kaṃ vā</span> tuvaṃ upāvasi,<br>
<span class="var" title="kiṃ (s2, s3, pts1)" id="note281">Kaṃ</span> dhammacariyaṃ vata­mā­bhi­rocayi.</p>
<p><a class="sc" id="24"></a><a class="verse-num-sc" id="verse-num-sc799"></a><a class="ms" id="p_19Vv_882"></a><a class="msdiv" id="msdiv1038"></a><span class="var" title="nayidaṃ appassa katassa (bj, s2, s3, pts1-2) | sāsedaṃ appakatassa (mr)" id="note282">Nayīdamappassa katassa</span> kammuno,<br>
Pubbe suciṇṇassa uposathassa vā;<br>
Iddhānubhāvo vipulo ayaṃ tava,<br>
Yaṃ devasaṅghaṃ abhirocase bhusaṃ.</p>
<p><a class="sc" id="25"></a><a class="verse-num-sc" id="verse-num-sc800"></a><a class="ms" id="p_19Vv_883"></a><a class="msdiv" id="msdiv1039"></a>Dānassa te idaṃ phalaṃ,<br>
atho sīlassa vā pana;<br>
Atho añjalikammassa,<br>
taṃ me akkhāhi pucchito”ti.</p>
<p><a class="sc" id="26"></a><a class="verse-num-sc" id="verse-num-sc801"></a><a class="pts2ed" id="pts2ed97"></a><a class="ms" id="p_19Vv_884"></a><a class="msdiv" id="msdiv1040"></a>So devaputto attamano,<br>
moggallānena pucchito;<br>
Pañhaṃ puṭṭho viyākāsi,<br>
yassa kammassidaṃ phalanti.</p>
<p><a class="sc" id="27"></a><a class="verse-num-sc" id="verse-num-sc802"></a><a class="ms" id="p_19Vv_885"></a><a class="msdiv" id="msdiv1041"></a>“Jitindriyaṃ ­buddha­manoma­nik­ka­maṃ,<br>
Naruttamaṃ ­kassa­pamag­ga­pugga­laṃ;<br>
Avāpurantaṃ amatassa dvāraṃ,<br>
Devātidevaṃ sata­puñña­lak­kha­ṇaṃ.</p>
<p><a class="sc" id="28"></a><a class="verse-num-sc" id="verse-num-sc803"></a><a class="ms" id="p_19Vv_886"></a><a class="msdiv" id="msdiv1042"></a>Tamaddasaṃ kuñja­ra­mo­ghatiṇ­ṇaṃ,<br>
Suvaṇ­ṇa­siṅgī­nada­bim­ba­sādi­saṃ;<br>
Disvāna taṃ khippamahuṃ sucīmano,<br>
Tameva disvāna subhāsi­tad­dhajaṃ.</p>
<p><a class="sc" id="29"></a><a class="verse-num-sc" id="verse-num-sc804"></a><a class="ms" id="p_19Vv_887"></a><a class="msdiv" id="msdiv1043"></a>Tamannapānaṃ athavāpi cīvaraṃ,<br>
Suciṃ paṇītaṃ rasasā upetaṃ;<br>
Pupphā­bhik­kiṇamhi sake nivesane,<br>
Patiṭṭhapesiṃ sa asaṅgamānaso.</p>
<p><a class="sc" id="30"></a><a class="verse-num-sc" id="verse-num-sc805"></a><a class="ms" id="p_19Vv_888"></a><a class="msdiv" id="msdiv1044"></a>Tamannapānena ca cīvarena ca,<br>
Khajjena bhojjena ca sāyanena ca;<br>
Santappayitvā dvi­padāna­muttamaṃ,<br>
So saggaso devapure ramāmahaṃ.</p>
<p><a class="sc" id="31"></a><a class="verse-num-sc" id="verse-num-sc806"></a><a class="ms" id="p_19Vv_889"></a><a class="msdiv" id="msdiv1045"></a>Etenupāyena imaṃ niraggaḷaṃ,<br>
Yaññaṃ yajitvā tividhaṃ visuddhaṃ;<br>
Pahāyahaṃ mānusakaṃ samussayaṃ,<br>
<span class="var" title="indasamo (s2, s3, pts1, mr)" id="note283">Indūpamo</span> devapure ramāmahaṃ.</p>
<p><a class="sc" id="32"></a><a class="verse-num-sc" id="verse-num-sc807"></a><a class="ms" id="p_19Vv_890"></a><a class="msdiv" id="msdiv1046"></a>Āyuñca vaṇṇañca sukhaṃ balañca,<br>
Paṇītarūpaṃ abhikaṅkhatā muni;<br>
Annañca pānañca bahuṃ susaṅkhataṃ,<br>
Patiṭ­ṭhapetab­ba­ma­saṅga­mā­nase.</p>
<p><a class="sc" id="33"></a><a class="verse-num-sc" id="verse-num-sc808"></a><a class="ms" id="p_19Vv_891"></a><a class="msdiv" id="msdiv1047"></a><span class="var" title="imasmiṃ loke parasmiṃ (s2, s3) | nayimasmiṃ vā loke parasmiṃ (^kv4.3#63 [Satta­rasa­ma­vagga/ Navattab­baṃ­buddhas­sadinnaṃ­mahap­phalan­tika­thā]) | nayimasmi loke va parasmi (?)" id="note285">Nayimasmiṃ loke parasmiṃ</span> vā pana,<br>
Buddhena seṭṭho va samo va vijjati;<br>
<span class="var" title="āhuneyyanaṃ yamāhuneyyānaṃ (mr)" id="note286">Āhuneyyānaṃ</span> paramāhutiṃ gato,<br>
Puññatthikānaṃ vipulap­pha­lesi­nan”ti.</p>
</blockquote>
<p class="endsutta"><a class="sc" id="34"></a><a class="ms" id="p_19Vv_892"></a>­Mahāra­tha­vimānaṃ cuddasamaṃ.<br>
Mahārathavaggo pañcamo.</p>
<p class="endsection summary"><a class="sc" id="35"></a><a class="ms" id="p_19Vv_893"></a>Tassuddānaṃ</p>
<blockquote class="uddanagatha">
<p><a class="sc" id="36"></a><a class="pts2ed" id="pts2ed100"></a><a class="ms" id="p_19Vv_894"></a>Maṇḍūko revatī chatto,<br>
Kakkaṭo dvārapālako;<br>
Dve karaṇīyā dve sūci,<br>
Tayo nāgā ca dve rathā;<br>
Purisānaṃ paṭhamo vaggo pavuccatīti.</p>
</blockquote>
<p class="endsutta"><a class="sc" id="37"></a><a class="ms" id="p_19Vv_895"></a>Bhāṇavāraṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
