<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv82">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhit­ta­vagga</p>
<h1>8. Ane­kavaṇṇa­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc940"></a><a class="pts2ed" id="pts2ed121"></a><a class="ms" id="p_19Vv_1050"></a><a class="msdiv" id="msdiv1199"></a>“Anekavaṇṇaṃ dara­so­ka­nāsa­naṃ,<br>
Vimānamāruyha anekacittaṃ;<br>
Parivārito accha­rā­saṅga­ṇena,<br>
Sunimmito bhūtapatīva modasi.</p>
<p><a class="sc" id="2"></a><a class="verse-num-sc" id="verse-num-sc941"></a><a class="ms" id="p_19Vv_1051"></a><a class="msdiv" id="msdiv1200"></a>Samassamo natthi kuto <span class="var" title="uttari (mr)" id="note318">panuttaro</span>,<br>
Yasena puññena ca iddhiyā ca;<br>
Sabbe ca devā tidasagaṇā samecca,<br>
Taṃ taṃ namassanti sasiṃva devā;<br>
Imā ca te accharāyo samantato,<br>
Naccanti gāyanti pamodayanti.</p>
<p><a class="sc" id="3"></a><a class="verse-num-sc" id="verse-num-sc942"></a><a class="pts2ed" id="pts2ed122"></a><a class="ms" id="p_19Vv_1052"></a><a class="msdiv" id="msdiv1201"></a>Devid­dhi­pat­tosi mahānubhāvo,<br>
Manussabhūto kimakāsi puññaṃ;<br>
Kenāsi evaṃ jalitānubhāvo,<br>
Vaṇṇo ca te sabbadisā pabhāsatī”ti.</p>
<p><a class="sc" id="4"></a><a class="verse-num-sc" id="verse-num-sc943"></a><a class="ms" id="p_19Vv_1053"></a><a class="msdiv" id="msdiv1202"></a>So devaputto attamano,<br>
… pe …<br>
yassa kammassidaṃ phalaṃ.</p>
<p><a class="sc" id="5"></a><a class="verse-num-sc" id="verse-num-sc944"></a><a class="ms" id="p_19Vv_1054"></a><a class="msdiv" id="msdiv1203"></a>“Ahaṃ bhadante ahuvāsi pubbe,<br>
Sumedhanāmassa jinassa sāvako;<br>
Puthujjano <span class="var" title="anava­bodho­ha­masmiṃ (bj, pts2) | anu­bodho­hamasmi (s2, s3, pts1) | ananu­bodho­hamāsiṃ (?)" id="note319">ananu­bodho­hamasmi</span>,<br>
So satta vassāni <span class="var" title="pabbajissahaṃ (s2, s3, mr) | pabbajisāhaṃ (pts1)" id="note320">parib­bajis­sahaṃ</span>.</p>
<p><a class="sc" id="6"></a><a class="verse-num-sc" id="verse-num-sc945"></a><a class="ms" id="p_19Vv_1055"></a><a class="msdiv" id="msdiv1204"></a>Sohaṃ sumedhassa jinassa satthuno,<br>
Pari­nibbutas­so­ghatiṇ­ṇassa tādino;<br>
Ratanuccayaṃ hemajālena channaṃ,<br>
Vanditvā thūpasmiṃ manaṃ pasādayiṃ.</p>
<p><a class="sc" id="7"></a><a class="verse-num-sc" id="verse-num-sc946"></a><a class="ms" id="p_19Vv_1056"></a><a class="msdiv" id="msdiv1205"></a>Na māsi dānaṃ na ca matthi dātuṃ,<br>
Pare ca kho tattha samādapesiṃ;<br>
Pūjetha naṃ <span class="var" title="pūjaneyyassa (s2, s3, mr) | pūjaniyassa (^mi5.3.7#1 [Buddha­pūjana­pañha])" id="note321">pūjanīyassa</span> dhātuṃ,<br>
Evaṃ kira saggamito gamissatha.</p>
<p><a class="sc" id="8"></a><a class="verse-num-sc" id="verse-num-sc947"></a><a class="ms" id="p_19Vv_1057"></a><a class="msdiv" id="msdiv1206"></a>Tadeva kammaṃ kusalaṃ kataṃ mayā,<br>
Sukhañca dibbaṃ anubhomi attanā;<br>
Modāmahaṃ tidasagaṇassa majjhe,<br>
Na tassa puññassa khayampi ajjhagan”ti.</p>
</blockquote>
<p class="endsutta"><a class="sc" id="9"></a><a class="ms" id="p_19Vv_1058"></a>Ane­kavaṇṇa­vimānaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
