<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv81">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhit­ta­vagga</p>
<h1>7. ­Kaṇḍaka­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc912"></a><a class="ms" id="p_19Vv_1021"></a><a class="msdiv" id="msdiv1171"></a>“Puṇṇamāse yathā cando,<br>
­nak­khat­ta­pari­vārito;<br>
Samantā anupariyāti,<br>
tārakādhipatī sasī.</p>
<p><a class="sc" id="2"></a><a class="verse-num-sc" id="verse-num-sc913"></a><a class="ms" id="p_19Vv_1022"></a><a class="msdiv" id="msdiv1172"></a>Tathūpamaṃ idaṃ byamhaṃ,<br>
dibbaṃ devapuramhi ca;<br>
Atirocati vaṇṇena,<br>
udayantova raṃsimā.</p>
<p><a class="sc" id="3"></a><a class="verse-num-sc" id="verse-num-sc914"></a><a class="ms" id="p_19Vv_1023"></a><a class="msdiv" id="msdiv1173"></a>Veḷu­riya­suvaṇ­ṇassa,<br>
phalikā rūpiyassa ca;<br>
Masāragal­la­muttāhi,<br>
lohitaṅ­gamaṇīhi ca.</p>
<p><a class="sc" id="4"></a><a class="verse-num-sc" id="verse-num-sc915"></a><a class="ms" id="p_19Vv_1024"></a><a class="msdiv" id="msdiv1174"></a>Citrā manoramā bhūmi,<br>
veḷūriyassa santhatā;<br>
Kūṭāgārā subhā rammā,<br>
pāsādo te sumāpito.</p>
<p><a class="sc" id="5"></a><a class="verse-num-sc" id="verse-num-sc916"></a><a class="pts2ed" id="pts2ed119"></a><a class="ms" id="p_19Vv_1025"></a><a class="msdiv" id="msdiv1175"></a>Rammā ca te pokkharaṇī,<br>
puthu­loma­nisevitā;<br>
Acchodakā vippasannā,<br>
sovaṇ­ṇa­vāluka­san­thatā.</p>
<p><a class="sc" id="6"></a><a class="verse-num-sc" id="verse-num-sc917"></a><a class="ms" id="p_19Vv_1026"></a><a class="msdiv" id="msdiv1176"></a>Nānā­paduma­sañ­channā,<br>
<span class="var" title="... samogatā (s2, s3) | ... samotthatā (mr)" id="note311">puṇ­ḍarī­ka­samo­tatā</span>;<br>
Surabhiṃ sampavāyanti,<br>
manuññā māluteritā.</p>
<p><a class="sc" id="7"></a><a class="verse-num-sc" id="verse-num-sc918"></a><a class="ms" id="p_19Vv_1027"></a><a class="msdiv" id="msdiv1177"></a>Tassā te ubhato passe,<br>
vanagumbā sumāpitā;<br>
Upetā puppharukkhehi,<br>
phalarukkhehi cūbhayaṃ.</p>
<p><a class="sc" id="8"></a><a class="verse-num-sc" id="verse-num-sc919"></a><a class="ms" id="p_19Vv_1028"></a><a class="msdiv" id="msdiv1178"></a>Sovaṇṇapāde pallaṅke,<br>
muduke <span class="var" title="colasanthate (bj) | goṇasanthate (s2, s3, pts1-2)" id="note312">gonakatthate</span>;<br>
Nisinnaṃ devarājaṃva,<br>
upatiṭṭhanti accharā.</p>
<p><a class="sc" id="9"></a><a class="verse-num-sc" id="verse-num-sc920"></a><a class="ms" id="p_19Vv_1029"></a><a class="msdiv" id="msdiv1179"></a>Sab­bā­bhara­ṇa­sañ­channā,<br>
nānāmālā­vi­bhū­sitā;<br>
Ramenti taṃ mahiddhikaṃ,<br>
vasavattīva modasi.</p>
<p><a class="sc" id="10"></a><a class="verse-num-sc" id="verse-num-sc921"></a><a class="ms" id="p_19Vv_1030"></a><a class="msdiv" id="msdiv1180"></a>Bheri­saṅ­kha­mudiṅgāhi,<br>
vīṇāhi paṇavehi ca;<br>
Ramasi ratisampanno,<br>
naccagīte suvādite.</p>
<p><a class="sc" id="11"></a><a class="verse-num-sc" id="verse-num-sc922"></a><a class="ms" id="p_19Vv_1031"></a><a class="msdiv" id="msdiv1181"></a>Dibbā te vividhā rūpā,<br>
dibbā saddā atho rasā;<br>
Gandhā ca te adhippetā,<br>
phoṭṭhabbā ca manoramā.</p>
<p><a class="sc" id="12"></a><a class="verse-num-sc" id="verse-num-sc923"></a><a class="ms" id="p_19Vv_1032"></a><a class="msdiv" id="msdiv1182"></a>Tasmiṃ vimāne pavare,<br>
devaputta mahappabho;<br>
Atirocasi vaṇṇena,<br>
udayantova bhāṇumā.</p>
<p><a class="sc" id="13"></a><a class="verse-num-sc" id="verse-num-sc924"></a><a class="ms" id="p_19Vv_1033"></a><a class="msdiv" id="msdiv1183"></a>Dānassa te idaṃ phalaṃ,<br>
atho sīlassa vā pana;<br>
Atho añjalikammassa,<br>
taṃ me akkhāhi pucchito”.</p>
<p><a class="sc" id="14"></a><a class="verse-num-sc" id="verse-num-sc925"></a><a class="ms" id="p_19Vv_1034"></a><a class="msdiv" id="msdiv1184"></a>So devaputto attamano,<br>
… pe …<br>
yassa kammassidaṃ phalaṃ.</p>
<p><a class="sc" id="15"></a><a class="verse-num-sc" id="verse-num-sc926"></a><a class="ms" id="p_19Vv_1035"></a><a class="msdiv" id="msdiv1185"></a>“Ahaṃ kapila­vatthus­miṃ,<br>
sākiyānaṃ puruttame;<br>
Suddhodanassa puttassa,<br>
kaṇḍako sahajo ahaṃ.</p>
<p><a class="sc" id="16"></a><a class="verse-num-sc" id="verse-num-sc927"></a><a class="ms" id="p_19Vv_1036"></a><a class="msdiv" id="msdiv1186"></a>Yadā so aḍḍharattāyaṃ,<br>
bodhāya mabhinikkhami;<br>
So maṃ mudūhi pāṇīhi,<br>
<span class="var" title="jāla (bj, pts2)" id="note313">jāli</span> tambanakhehi ca.</p>
<p><a class="sc" id="17"></a><a class="verse-num-sc" id="verse-num-sc928"></a><a class="ms" id="p_19Vv_1037"></a><a class="msdiv" id="msdiv1187"></a>Satthiṃ ākoṭayitvāna,<br>
vaha sammāti cabravi;<br>
Ahaṃ lokaṃ tārayissaṃ,<br>
patto sam­bodhi­muttamaṃ.</p>
<p><a class="sc" id="18"></a><a class="verse-num-sc" id="verse-num-sc929"></a><a class="ms" id="p_19Vv_1038"></a><a class="msdiv" id="msdiv1188"></a>Taṃ me giraṃ suṇantassa,<br>
hāso me vipulo ahu;<br>
Udaggacitto sumano,<br>
<span class="var" title="abhisiṃsiṃ (bj, s2, s3, pts1-2) | abhisīsi (pts-a)" id="note314">abhisīsiṃ</span> tadā ahaṃ.</p>
<p><a class="sc" id="19"></a><a class="verse-num-sc" id="verse-num-sc930"></a><a class="ms" id="p_19Vv_1039"></a><a class="msdiv" id="msdiv1189"></a>Abhirūḷhañca maṃ ñatvā,<br>
sakyaputtaṃ mahāyasaṃ;<br>
Udaggacitto mudito,<br>
vahissaṃ purisuttamaṃ.</p>
<p><a class="sc" id="20"></a><a class="verse-num-sc" id="verse-num-sc931"></a><a class="ms" id="p_19Vv_1040"></a><a class="msdiv" id="msdiv1190"></a>Paresaṃ vijitaṃ gantvā,<br>
uggatasmiṃ <span class="var" title="divaṅkare (s2, s3, mr)" id="note315">divākare</span>;<br>
Mamaṃ channañca ohāya,<br>
anapekkho so apakkami.</p>
<p><a class="sc" id="21"></a><a class="verse-num-sc" id="verse-num-sc932"></a><a class="pts2ed" id="pts2ed120"></a><a class="ms" id="p_19Vv_1041"></a><a class="msdiv" id="msdiv1191"></a>Tassa tambanakhe pāde,<br>
jivhāya parilehisaṃ;<br>
Gacchantañca mahāvīraṃ,<br>
rudamāno udikkhisaṃ.</p>
<p><a class="sc" id="22"></a><a class="verse-num-sc" id="verse-num-sc933"></a><a class="ms" id="p_19Vv_1042"></a><a class="msdiv" id="msdiv1192"></a>Adassanenahaṃ tassa,<br>
sakyaputtassa sirīmato;<br>
Alatthaṃ garukābādhaṃ,<br>
khippaṃ me maraṇaṃ ahu.</p>
<p><a class="sc" id="23"></a><a class="verse-num-sc" id="verse-num-sc934"></a><a class="ms" id="p_19Vv_1043"></a><a class="msdiv" id="msdiv1193"></a>Tasseva ānubhāvena,<br>
vimānaṃ āvasāmidaṃ;<br>
Sabba­kāma­guṇo­petaṃ,<br>
dibbaṃ devapuramhi ca.</p>
<p><a class="sc" id="24"></a><a class="verse-num-sc" id="verse-num-sc935"></a><a class="ms" id="p_19Vv_1044"></a><a class="msdiv" id="msdiv1194"></a>Yañca me ahuvā hāso,<br>
saddaṃ sutvāna bodhiyā;<br>
Teneva kusalamūlena,<br>
phusissaṃ āsavakkhayaṃ.</p>
<p><a class="sc" id="25"></a><a class="verse-num-sc" id="verse-num-sc936"></a><a class="ms" id="p_19Vv_1045"></a><a class="msdiv" id="msdiv1195"></a>Sace hi bhante gaccheyyāsi,<br>
satthu buddhassa santike;<br>
Mamāpi naṃ vacanena,<br>
sirasā vajjāsi vandanaṃ.</p>
<p><a class="sc" id="26"></a><a class="verse-num-sc" id="verse-num-sc937"></a><a class="ms" id="p_19Vv_1046"></a><a class="msdiv" id="msdiv1196"></a>Ahampi daṭṭhuṃ gacchissaṃ,<br>
jinaṃ appaṭipuggalaṃ;<br>
Dullabhaṃ dassanaṃ hoti,<br>
lokanāthāna tādinan”ti.</p>
<p><a class="sc" id="27"></a><a class="verse-num-sc" id="verse-num-sc938"></a><a class="ms" id="p_19Vv_1047"></a><a class="msdiv" id="msdiv1197"></a>So kataññū katavedī,<br>
satthāraṃ upasaṅkami;<br>
Sutvā giraṃ cakkhumato,<br>
dhammacakkhuṃ visodhayi.</p>
<p><a class="sc" id="28"></a><a class="verse-num-sc" id="verse-num-sc939"></a><a class="ms" id="p_19Vv_1048"></a><a class="msdiv" id="msdiv1198"></a>Visodhetvā diṭṭhigataṃ,<br>
vicikicchaṃ vatāni ca;<br>
Vanditvā satthuno pāde,<br>
<span class="var" title="tat­the­vantara­dhāya­tīti (mr)" id="note316">tat­the­vantara­dhāyathāti</span>.</p>
</blockquote>
<p class="endsutta"><a class="sc" id="29"></a><a class="ms" id="p_19Vv_1049"></a><span class="var" title="kantha­ka­vimānaṃ (bj, pts1-2) | kaṇṭha­ka­vimānaṃ (s2, s3)" id="note317">Kaṇḍakavimānaṃ</span> sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
