<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv53">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Mahārathavagga</p>
<h1>3. Chatta­māṇava­ka­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc659"></a><a class="pts2ed" id="pts2ed80"></a><a class="ms" id="p_19Vv_731"></a><a class="msdiv" id="msdiv886"></a>“Yo vadataṃ pavaro manujesu,<br>
Sakyamunī bhagavā katakicco;<br>
Pāragato <span class="var" title="bala­vī­rasamaṅgī (mr)" id="note223">bala­viriya­samaṅgī</span>,<br>
Taṃ sugataṃ saraṇat­tha­mupehi.</p>
<p><a class="sc" id="2"></a><a class="verse-num-sc" id="verse-num-sc660"></a><a class="ms" id="p_19Vv_732"></a><a class="msdiv" id="msdiv887"></a>Rāga­virāga­maneja­masokaṃ,<br>
Dhamma­ma­saṅ­kha­ta­map­paṭi­kūlaṃ;<br>
Madhuramimaṃ paguṇaṃ suvibhattaṃ,<br>
Dhammamimaṃ saraṇat­tha­mupehi.</p>
<p><a class="sc" id="3"></a><a class="verse-num-sc" id="verse-num-sc661"></a><a class="pts2ed" id="pts2ed81"></a><a class="ms" id="p_19Vv_733"></a><a class="msdiv" id="msdiv888"></a>Yattha ca dinna mahapphalamāhu,<br>
Catūsu sucīsu purisayugesu;<br>
Aṭṭha ca ­pugga­la­dhamma­dasā te,<br>
Saṃghamimaṃ saraṇat­tha­mupehi.</p>
<p><a class="sc" id="4"></a><a class="verse-num-sc" id="verse-num-sc662"></a><a class="ms" id="p_19Vv_734"></a><a class="msdiv" id="msdiv889"></a>Na tathā tapati nabhe sūriyo,<br>
Cando ca na bhāsati na phusso;<br>
Yathā atulamidaṃ mahappabhāsaṃ,<br>
Ko nu tvaṃ tidivā mahiṃ upāgā.</p>
<p><a class="sc" id="5"></a><a class="verse-num-sc" id="verse-num-sc663"></a><a class="ms" id="p_19Vv_735"></a><a class="msdiv" id="msdiv890"></a>Chindati raṃsī pabhaṅkarassa,<br>
­Sādhi­ka­vīsa­ti­yoja­nāni ābhā;<br>
Rattimapi yathā divaṃ karoti,<br>
Parisuddhaṃ vimalaṃ subhaṃ vimānaṃ.</p>
<p><a class="sc" id="6"></a><a class="verse-num-sc" id="verse-num-sc664"></a><a class="ms" id="p_19Vv_736"></a><a class="msdiv" id="msdiv891"></a>Bahu­paduma­vicit­ra­puṇ­ḍarī­kaṃ,<br>
Vokiṇṇaṃ kusumehi nekacittaṃ;<br>
Araja­viraja­hema­jāla­channaṃ,<br>
Ākāse tapati yathāpi sūriyo.</p>
<p><a class="sc" id="7"></a><a class="verse-num-sc" id="verse-num-sc665"></a><a class="ms" id="p_19Vv_737"></a><a class="msdiv" id="msdiv892"></a>Rat­tambara­pī­tavāsa­sāhi,<br>
Agaru­piyaṅ­gu­canda­nussadāhi;<br>
Kañ­cana­tanu­sanni­bhat­tacāhi,<br>
Paripūraṃ gaganaṃva tārakāhi.</p>
<p><a class="sc" id="8"></a><a class="verse-num-sc" id="verse-num-sc666"></a><a class="ms" id="p_19Vv_738"></a><a class="msdiv" id="msdiv893"></a><span class="var" title="naranārī (mr) | nāriyo (?)" id="note224">Naranāriyo</span> bahu­kettha­neka­vaṇṇā,<br>
Kusuma­vi­bhū­sitā­bhara­ṇettha sumanā;<br>
Anilapamuñcitā <span class="var" title="pavāyanti (mr)" id="note225">pavanti</span> surabhiṃ,<br>
Tapaniyavitatā <span class="var" title="suvaṇ­ṇac­chadanā (bj) | suvaṇṇachadanā (s2, s3, pts1) | suvaṇ­ṇac­chādanā (pts2)" id="note226">suvaṇṇachannā</span>.</p>
<p><a class="sc" id="9"></a><a class="verse-num-sc" id="verse-num-sc667"></a><a class="ms" id="p_19Vv_739"></a><a class="msdiv" id="msdiv894"></a>Kissa <span class="var" title="samadamassa (bj) | kammassa (s2, s3, pts1)" id="note227">saṃyamassa</span> ayaṃ vipāko,<br>
Kenāsi kamma­pha­leni­dhūpa­panno;<br>
Yathā ca te adhigatamidaṃ vimānaṃ,<br>
Tadanupadaṃ avacāsi iṅgha puṭṭho”ti.</p>
<p><a class="sc" id="10"></a><a class="verse-num-sc" id="verse-num-sc668"></a><a class="ms" id="p_19Vv_740"></a><a class="msdiv" id="msdiv895"></a>“<span class="var" title="yamidha (bj, s2, pts1-2)" id="note228">Sayamidha</span> pathe samecca māṇavena,<br>
Satthānusāsi anukampamāno;<br>
Tava ratanavarassa dhammaṃ sutvā,<br>
Karissāmīti ca bravittha chatto.</p>
<p><a class="sc" id="11"></a><a class="verse-num-sc" id="verse-num-sc669"></a><a class="ms" id="p_19Vv_741"></a><a class="msdiv" id="msdiv896"></a><span class="var" title="jinapavaraṃ (s2, s3, mr)" id="note229">Jinava­ra­pavaraṃ</span> <span class="var" title="upemi (s2, s3, pts1-2)" id="note230">upehi</span> saraṇaṃ,<br>
Dhammañcāpi tatheva bhikkhusaṃghaṃ;<br>
Noti paṭhamaṃ <span class="var" title="avocāhaṃ (bj, s2, s3, pts1-2, mr)" id="note231">avocahaṃ</span> bhante,<br>
Pacchā te vacanaṃ tathevakāsiṃ.</p>
<p><a class="sc" id="12"></a><a class="verse-num-sc" id="verse-num-sc670"></a><a class="ms" id="p_19Vv_742"></a><a class="msdiv" id="msdiv897"></a>Mā ca pāṇavadhaṃ vividhaṃ carassu asuciṃ,<br>
Na hi pāṇesu asaññataṃ avaṇṇayiṃsu sappaññā;<br>
Noti paṭhamaṃ avocahaṃ bhante,<br>
Pacchā te vacanaṃ tathevakāsiṃ.</p>
<p><a class="sc" id="13"></a><a class="verse-num-sc" id="verse-num-sc671"></a><a class="pts2ed" id="pts2ed82"></a><a class="ms" id="p_19Vv_743"></a><a class="msdiv" id="msdiv898"></a>Mā ca parajanassa rakkhitampi,<br>
<span class="var" title="... amaññittha (bj, pts1-2)" id="note232">Ādā­tabba­ma­maññi­tho</span> adinnaṃ;<br>
Noti paṭhamaṃ avocahaṃ bhante,<br>
Pacchā te vacanaṃ <span class="var" title="ayaṃ gāthā s2, s3 potthakesu" id="note233">tathevakāsiṃ</span>.</p>
<p><a class="sc" id="14"></a><a class="verse-num-sc" id="verse-num-sc672"></a><a class="ms" id="p_19Vv_744"></a><a class="msdiv" id="msdiv899"></a>Mā ca parajanassa rakkhitāyo,<br>
Parabhariyā agamā anariyametaṃ;<br>
Noti paṭhamaṃ avocahaṃ bhante,<br>
Pacchā te vacanaṃ tathevakāsiṃ.</p>
<p><a class="sc" id="15"></a><a class="verse-num-sc" id="verse-num-sc673"></a><a class="ms" id="p_19Vv_745"></a><a class="msdiv" id="msdiv900"></a>Mā ca vitathaṃ aññathā abhāṇi,<br>
Na hi musāvādaṃ avaṇṇayiṃsu sappaññā;<br>
Noti paṭhamaṃ avocahaṃ bhante,<br>
Pacchā te vacanaṃ tathevakāsiṃ.</p>
<p><a class="sc" id="16"></a><a class="verse-num-sc" id="verse-num-sc674"></a><a class="ms" id="p_19Vv_746"></a><a class="msdiv" id="msdiv901"></a>Yena ca purisassa apeti saññā,<br>
Taṃ majjaṃ parivajjayassu sabbaṃ;<br>
Noti paṭhamaṃ avocahaṃ bhante,<br>
Pacchā te vacanaṃ tathevakāsiṃ.</p>
<p><a class="sc" id="17"></a><a class="verse-num-sc" id="verse-num-sc675"></a><a class="ms" id="p_19Vv_747"></a><a class="msdiv" id="msdiv902"></a>Svāhaṃ idha pañca sikkhā karitvā,<br>
Paṭipajjitvā tathāgatassa dhamme;<br>
Dve­patha­magamā­siṃ coramajjhe,<br>
Te maṃ tattha vadhiṃsu bhogahetu.</p>
<p><a class="sc" id="18"></a><a class="verse-num-sc" id="verse-num-sc676"></a><a class="ms" id="p_19Vv_748"></a><a class="msdiv" id="msdiv903"></a>Ettakamidaṃ anussarāmi kusalaṃ,<br>
Tato paraṃ na me vijjati aññaṃ;<br>
Tena sucaritena kammunāhaṃ,<br>
<span class="var" title="upapanno (s2, s3, pts1-2)" id="note234">Uppanno</span> tidivesu kāmakāmī.</p>
<p><a class="sc" id="19"></a><a class="verse-num-sc" id="verse-num-sc677"></a><a class="ms" id="p_19Vv_749"></a><a class="msdiv" id="msdiv904"></a>Passa kha­ṇa­muhutta­sañña­massa,<br>
Anu­dhammap­paṭi­pattiyā vipākaṃ;<br>
Jalamiva yasasā samekkhamānā,<br>
Bahukā maṃ pihayanti hīnakammā.</p>
<p><a class="sc" id="20"></a><a class="verse-num-sc" id="verse-num-sc678"></a><a class="ms" id="p_19Vv_750"></a><a class="msdiv" id="msdiv905"></a>Passa katipayāya desanāya,<br>
Sugatiñcamhi gato sukhañca patto;<br>
Ye ca te satataṃ suṇanti dhammaṃ,<br>
Maññe te amataṃ phusanti khemaṃ.</p>
<p><a class="sc" id="21"></a><a class="verse-num-sc" id="verse-num-sc679"></a><a class="ms" id="p_19Vv_751"></a><a class="msdiv" id="msdiv906"></a>Appampi kataṃ mahāvipākaṃ,<br>
<span class="var" title="vipulaphalaṃ (mr)" id="note235">Vipulaṃ hoti</span> tathāgatassa dhamme;<br>
Passa katapuññatāya chatto,<br>
Obhāseti pathaviṃ yathāpi sūriyo.</p>
<p><a class="sc" id="22"></a><a class="verse-num-sc" id="verse-num-sc680"></a><a class="ms" id="p_19Vv_752"></a><a class="msdiv" id="msdiv907"></a>Kimidaṃ kusalaṃ kimācarema,<br>
Icceke hi samecca mantayanti;<br>
Te mayaṃ <span class="var" title="punadeva (s2, s3) | punapi (?)" id="note236">punareva</span> laddha mānusattaṃ,<br>
Paṭipannā viharemu sīlavanto.</p>
<p><a class="sc" id="23"></a><a class="verse-num-sc" id="verse-num-sc681"></a><a class="pts2ed" id="pts2ed83"></a><a class="ms" id="p_19Vv_753"></a><a class="msdiv" id="msdiv908"></a>Bahukāro anukampako ca satthā,<br>
Iti me sati agamā divā divassa;<br>
Svāhaṃ upagatomhi saccanāmaṃ,<br>
Anukampassu punapi <span class="var" title="suṇoma (bj) | suṇomi (s2, s3, pts1)" id="note237">suṇemu</span> dhammaṃ.</p>
<p><a class="sc" id="24"></a><a class="verse-num-sc" id="verse-num-sc682"></a><a class="ms" id="p_19Vv_754"></a><a class="msdiv" id="msdiv909"></a>Ye <span class="var" title="yedha (si, s2, s3, pts1-2) | ye idha (mr)" id="note238">cidha</span> pajahanti kāmarāgaṃ,<br>
Bhava­rā­gā­nusa­yañca pahāya mohaṃ;<br>
Na ca te punamupenti gabbhaseyyaṃ,<br>
Pari­nib­bā­na­gatā hi sītibhūtā”ti.</p>
</blockquote>
<p class="endsutta"><a class="sc" id="25"></a><a class="ms" id="p_19Vv_755"></a>Chatta­māṇava­ka­vimānaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
