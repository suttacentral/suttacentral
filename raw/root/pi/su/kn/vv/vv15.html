<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv15">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>15. Uttarā­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc124"></a><a class="ms" id="p_19Vv_139"></a><a class="msdiv" id="msdiv124"></a>“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.</p>
<p><a class="sc" id="2"></a><a class="verse-num-sc" id="verse-num-sc125"></a><a class="ms" id="p_19Vv_140"></a><a class="msdiv" id="msdiv125"></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class="sc" id="3"></a><a class="verse-num-sc" id="verse-num-sc126"></a><a class="ms" id="p_19Vv_141"></a><a class="msdiv" id="msdiv126"></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class="sc" id="4"></a><a class="verse-num-sc" id="verse-num-sc127"></a><a class="pts2ed" id="pts2ed16"></a><a class="ms" id="p_19Vv_142"></a><a class="msdiv" id="msdiv127"></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class="sc" id="5"></a><a class="verse-num-sc" id="verse-num-sc128"></a><a class="ms" id="p_19Vv_143"></a><a class="msdiv" id="msdiv128"></a>“Issā ca <span class="var" title="macchariyamāno (s2, s3) | maccha­ri­ya­matho ca (mr)" id="note29">maccheramatho</span> paḷāso,<br>
Nāhosi mayhaṃ ghara­māvasan­tiyā;<br>
Akkodhanā bhattu vasānuvattinī,<br>
Uposathe nicca­ha­mappa­mattā.</p>
<p><a class="sc" id="6"></a><a class="verse-num-sc" id="verse-num-sc129"></a><a class="ms" id="p_19Vv_144"></a><a class="msdiv" id="msdiv129"></a>Cātuddasiṃ pañcadasiṃ,<br>
yā <span class="var" title="yāva (bj-a, Ma-aka)" id="note31">ca</span> pakkhassa aṭṭhamī;<br>
­Pā­ṭihā­ri­ya­pak­khañca,<br>
aṭṭhaṅ­gasu­sa­māga­taṃ.</p>
<p><a class="sc" id="7"></a><a class="verse-num-sc" id="verse-num-sc130"></a><a class="ms" id="p_19Vv_145"></a><a class="msdiv" id="msdiv130"></a>Uposathaṃ upavasissaṃ,<br>
sadā sīlesu saṃvutā;<br>
Saññamā saṃvibhāgā ca,<br>
vimānaṃ <span class="var" title="āvasāmimaṃ (si, mr)" id="note32">āvasāmahaṃ</span>.</p>
<p><a class="sc" id="8"></a><a class="verse-num-sc" id="verse-num-sc131"></a><a class="ms" id="p_19Vv_146"></a><a class="msdiv" id="msdiv131"></a>Pāṇātipātā viratā,<br>
musāvādā ca saññatā;<br>
Theyyā ca aticārā ca,<br>
majjapānā ca <span class="var" title="āratā (?)" id="note33">ārakā</span>.</p>
<p><a class="sc" id="9"></a><a class="verse-num-sc" id="verse-num-sc132"></a><a class="ms" id="p_19Vv_147"></a><a class="msdiv" id="msdiv132"></a>Pañca­sikkhā­pade ratā,<br>
ariyasaccāna kovidā;<br>
Upāsikā cakkhumato,<br>
gotamassa yasassino.</p>
<p><a class="sc" id="10"></a><a class="verse-num-sc" id="verse-num-sc133"></a><a class="ms" id="p_19Vv_148"></a><a class="msdiv" id="msdiv133"></a>Sāhaṃ sakena sīlena,<br>
yasasā ca yasassinī;<br>
Anubhomi sakaṃ puññaṃ,<br>
sukhitā camhināmayā.</p>
<p><a class="sc" id="11"></a><a class="verse-num-sc" id="verse-num-sc134"></a><a class="ms" id="p_19Vv_149"></a><a class="msdiv" id="msdiv134"></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class="sc" id="12"></a><a class="verse-num-sc" id="verse-num-sc135"></a><a class="ms" id="p_19Vv_150"></a><a class="msdiv" id="msdiv135"></a>Akkhāmi te bhikkhu mahānubhāva,<br>
Manussabhūtā yamahaṃ akāsiṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatīti.</p>
</blockquote>
<p><a class="sc" id="13"></a><a class="ms" id="p_19Vv_151"></a><a class="msdiv" id="msdiv136"></a>Mama ca, bhante, vacanena bhagavato pāde sirasā vandeyyāsi—‘uttarā nāma, bhante, upāsikā bhagavato pāde sirasā vandatī’ti. Anacchariyaṃ kho panetaṃ, bhante, yaṃ maṃ bhagavā aññatarasmiṃ sāmaññaphale <span class="var" title="byākareyyāti (?)" id="note34">byākareyya</span>, taṃ bhagavā sakadā­gāmi­phale byākāsī”ti.</p>
<p class="endsutta"><a class="sc" id="14"></a><a class="ms" id="p_19Vv_152"></a>Uttarāvimānaṃ pannarasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
