<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv63">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Mahārathavagga</p>
<h1>13. Cūḷa­ratha­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc742"></a><a class="ms" id="p_19Vv_824"></a><a class="msdiv" id="msdiv981"></a>“Daḷhadhammā nisārassa,<br>
dhanuṃ olubbha tiṭṭhasi;<br>
Khattiyo nusi rājañño,<br>
adu luddo <span class="var" title="vanācaroti (s2, s3, mr)" id="note251">vanecaro”ti</span>.</p>
<p><a class="sc" id="2"></a><a class="verse-num-sc" id="verse-num-sc743"></a><a class="ms" id="p_19Vv_825"></a><a class="msdiv" id="msdiv982"></a>“Assa­kādhipa­tis­sāhaṃ,<br>
bhante putto vanecaro;<br>
Nāmaṃ me bhikkhu te brūmi,<br>
sujāto iti maṃ <span class="var" title="viduṃ (bj)" id="note252">vidū</span>.</p>
<p><a class="sc" id="3"></a><a class="verse-num-sc" id="verse-num-sc744"></a><a class="ms" id="p_19Vv_826"></a><a class="msdiv" id="msdiv983"></a>Mige gavesamānohaṃ,<br>
Ogāhanto brahāvanaṃ;<br>
<span class="var" title="migaṃ gantveva (s2, s3) | migavadhañca (mr)" id="note253">Migaṃ tañceva</span> nāddakkhiṃ,<br>
Tañca disvā ṭhito ahan”ti.</p>
<p><a class="sc" id="4"></a><a class="verse-num-sc" id="verse-num-sc745"></a><a class="pts2ed" id="pts2ed91"></a><a class="ms" id="p_19Vv_827"></a><a class="msdiv" id="msdiv984"></a>“Svāgataṃ te mahāpuñña,<br>
atho te adurāgataṃ;<br>
Etto udakamādāya,<br>
pāde pakkhālayassu te.</p>
<p><a class="sc" id="5"></a><a class="verse-num-sc" id="verse-num-sc746"></a><a class="ms" id="p_19Vv_828"></a><a class="msdiv" id="msdiv985"></a>Idampi pānīyaṃ sītaṃ,<br>
ābhataṃ girigabbharā;<br>
Rājaputta tato <span class="var" title="pītvā (bj, pts2)" id="note254">pitvā</span>,<br>
santhatasmiṃ upāvisā”ti.</p>
<p><a class="sc" id="6"></a><a class="verse-num-sc" id="verse-num-sc747"></a><a class="ms" id="p_19Vv_829"></a><a class="msdiv" id="msdiv986"></a>“Kalyāṇī vata te vācā,<br>
Savanīyā mahāmuni;<br>
Nelā <span class="var" title="catthavatī (bj)" id="note255">atthavatī</span> vaggu,<br>
<span class="var" title="mantā (s2, s3, pts1-2, mr)" id="note256">Mantvā</span> atthañca <span class="var" title="bhāsase (bj)" id="note257">bhāsasi</span>.</p>
<p><a class="sc" id="7"></a><a class="verse-num-sc" id="verse-num-sc748"></a><a class="ms" id="p_19Vv_830"></a><a class="msdiv" id="msdiv987"></a>Kā te rati vane viharato,<br>
Isinisabha vadehi puṭṭho;<br>
Tava vacanapathaṃ nisāmayitvā,<br>
Attha­dhamma­padaṃ samācaremase”ti.</p>
<p><a class="sc" id="8"></a><a class="verse-num-sc" id="verse-num-sc749"></a><a class="ms" id="p_19Vv_831"></a><a class="msdiv" id="msdiv988"></a>“Ahiṃsā sabbapāṇīnaṃ,<br>
kumāramhāka ruccati;<br>
Theyyā ca aticārā ca,<br>
majjapānā ca ārati.</p>
<p><a class="sc" id="9"></a><a class="verse-num-sc" id="verse-num-sc750"></a><a class="ms" id="p_19Vv_832"></a><a class="msdiv" id="msdiv989"></a>Ārati samacariyā ca,<br>
bāhusaccaṃ kataññutā;<br>
Diṭṭheva dhamme pāsaṃsā,<br>
dhammā ete pasaṃsiyāti.</p>
<p><a class="sc" id="10"></a><a class="verse-num-sc" id="verse-num-sc751"></a><a class="ms" id="p_19Vv_833"></a><a class="msdiv" id="msdiv990"></a>Santike maraṇaṃ tuyhaṃ,<br>
oraṃ māsehi pañcahi;<br>
Rājaputta vijānāhi,<br>
attānaṃ parimocayā”ti.</p>
<p><a class="sc" id="11"></a><a class="verse-num-sc" id="verse-num-sc752"></a><a class="ms" id="p_19Vv_834"></a><a class="msdiv" id="msdiv991"></a>“Katamaṃ svāhaṃ janapadaṃ gantvā,<br>
Kiṃ kammaṃ kiñca porisaṃ;<br>
Kāya vā pana vijjāya,<br>
Bhaveyyaṃ ajarāmaro”ti.</p>
<p><a class="sc" id="12"></a><a class="verse-num-sc" id="verse-num-sc753"></a><a class="ms" id="p_19Vv_835"></a><a class="msdiv" id="msdiv992"></a>“Na vijjate so padeso,<br>
kammaṃ vijjā ca porisaṃ;<br>
Yattha gantvā bhave macco,<br>
rāja­puttā­jarāmaro.</p>
<p><a class="sc" id="13"></a><a class="verse-num-sc" id="verse-num-sc754"></a><a class="ms" id="p_19Vv_836"></a><a class="msdiv" id="msdiv993"></a>Mahaddhanā mahābhogā,<br>
raṭṭhavantopi khattiyā;<br>
Pahūta­dhana­dhaññāse,<br>
<span class="var" title="na tepi (bj) | tepi na (s2, s3, pts1-2)" id="note259">tepi no</span> ajarāmarā.</p>
<p><a class="sc" id="14"></a><a class="verse-num-sc" id="verse-num-sc755"></a><a class="ms" id="p_19Vv_837"></a><a class="msdiv" id="msdiv994"></a>Yadi te sutā <span class="var" title="andha­ka­veṇ­huputtā (bj, pts1-2) | andha­ka­veṇ­ḍa­puttā (s2, s3, mr)" id="note260">andha­ka­veṇ­ḍu­puttā</span>,<br>
Sūrā vīrā vik­kan­tap­pahārino;<br>
Tepi āyukkhayaṃ pattā,<br>
Viddhastā sassatīsamā.</p>
<p><a class="sc" id="15"></a><a class="verse-num-sc" id="verse-num-sc756"></a><a class="ms" id="p_19Vv_838"></a><a class="msdiv" id="msdiv995"></a>Khattiyā brāhmaṇā vessā,<br>
suddā caṇḍālapukkusā;<br>
Ete caññe ca jātiyā,<br>
tepi no ajarāmarā.</p>
<p><a class="sc" id="16"></a><a class="verse-num-sc" id="verse-num-sc757"></a><a class="ms" id="p_19Vv_839"></a><a class="msdiv" id="msdiv996"></a>Ye mantaṃ parivattenti,<br>
chaḷaṅgaṃ brahmacintitaṃ;<br>
Ete caññe ca vijjāya,<br>
tepi no ajarāmarā.</p>
<p><a class="sc" id="17"></a><a class="verse-num-sc" id="verse-num-sc758"></a><a class="ms" id="p_19Vv_840"></a><a class="msdiv" id="msdiv997"></a>Isayo cāpi ye santā,<br>
saññatattā tapassino;<br>
Sarīraṃ tepi kālena,<br>
vijahanti tapassino.</p>
<p><a class="sc" id="18"></a><a class="verse-num-sc" id="verse-num-sc759"></a><a class="pts2ed" id="pts2ed92"></a><a class="ms" id="p_19Vv_841"></a><a class="msdiv" id="msdiv998"></a>Bhāvitattāpi arahanto,<br>
katakiccā anāsavā;<br>
Nikkhipanti imaṃ dehaṃ,<br>
puñña­pāpa­parik­khayā”ti.</p>
<p><a class="sc" id="19"></a><a class="verse-num-sc" id="verse-num-sc760"></a><a class="ms" id="p_19Vv_842"></a><a class="msdiv" id="msdiv999"></a>“Subhāsitā atthavatī,<br>
gāthāyo te mahāmuni;<br>
Nijjhattomhi subhaṭṭhena,<br>
tvañca me saraṇaṃ bhavā”ti.</p>
<p><a class="sc" id="20"></a><a class="verse-num-sc" id="verse-num-sc761"></a><a class="ms" id="p_19Vv_843"></a><a class="msdiv" id="msdiv1000"></a>“Mā maṃ tvaṃ saraṇaṃ gaccha,<br>
tameva saraṇaṃ <span class="var" title="bhaja (mr)" id="note261">vaja</span>;<br>
Sakyaputtaṃ mahāvīraṃ,<br>
yamahaṃ saraṇaṃ gato”ti.</p>
<p><a class="sc" id="21"></a><a class="verse-num-sc" id="verse-num-sc762"></a><a class="ms" id="p_19Vv_844"></a><a class="msdiv" id="msdiv1001"></a>“Katarasmiṃ so janapade,<br>
satthā tumhāka mārisa;<br>
Ahampi daṭṭhuṃ gacchissaṃ,<br>
jinaṃ appaṭipuggalan”ti.</p>
<p><a class="sc" id="22"></a><a class="verse-num-sc" id="verse-num-sc763"></a><a class="ms" id="p_19Vv_845"></a><a class="msdiv" id="msdiv1002"></a>“Puratthimasmiṃ janapade,<br>
okkā­kakula­sam­bhavo;<br>
Tatthāsi purisājañño,<br>
so ca kho parinibbuto”ti.</p>
<p><a class="sc" id="23"></a><a class="verse-num-sc" id="verse-num-sc764"></a><a class="ms" id="p_19Vv_846"></a><a class="msdiv" id="msdiv1003"></a>“Sace hi buddho tiṭṭheyya,<br>
Satthā tumhāka mārisa;<br>
Yojanāni sahassāni,<br>
<span class="var" title="gacche (s2, s3, mr)" id="note262">Gaccheyyaṃ</span> payirupāsituṃ.</p>
<p><a class="sc" id="24"></a><a class="verse-num-sc" id="verse-num-sc765"></a><a class="ms" id="p_19Vv_847"></a><a class="msdiv" id="msdiv1004"></a><span class="var" title="yato kho (mr)" id="note263">Yato ca kho</span> parinibbuto,<br>
satthā tumhāka mārisa;<br>
<span class="var" title="parinibbutaṃ (s2, s3, mr)" id="note264">Nibbutampi</span> mahāvīraṃ,<br>
gacchāmi saraṇaṃ ahaṃ.</p>
<p><a class="sc" id="25"></a><a class="verse-num-sc" id="verse-num-sc766"></a><a class="ms" id="p_19Vv_848"></a><a class="msdiv" id="msdiv1005"></a>Upemi saraṇaṃ buddhaṃ,<br>
dhammañcāpi anuttaraṃ;<br>
Saṃghañca naradevassa,<br>
gacchāmi saraṇaṃ ahaṃ.</p>
<p><a class="sc" id="26"></a><a class="verse-num-sc" id="verse-num-sc767"></a><a class="ms" id="p_19Vv_849"></a><a class="msdiv" id="msdiv1006"></a>Pāṇātipātā viramāmi khippaṃ,<br>
Loke adinnaṃ parivajjayāmi;<br>
Amajjapo no ca musā bhaṇāmi,<br>
Sakena dārena ca homi tuṭṭho”ti.</p>
<p><a class="sc" id="27"></a><a class="verse-num-sc" id="verse-num-sc768"></a><a class="ms" id="p_19Vv_850"></a><a class="msdiv" id="msdiv1007"></a>“Sahassaraṃsīva yathā mahappabho,<br>
Disaṃ yathā bhāti nabhe anukkamaṃ;<br>
<span class="var" title="tathappakāro (bj, s2, s3, pts1-2)" id="note265">Tathāpakāro</span> <span class="var" title="tavayaṃ (bj, pts1-2)" id="note266">tavāyaṃ</span> mahāratho,<br>
Samantato yojana­satta­mā­yato.</p>
<p><a class="sc" id="28"></a><a class="verse-num-sc" id="verse-num-sc769"></a><a class="ms" id="p_19Vv_851"></a><a class="msdiv" id="msdiv1008"></a>Suvaṇṇapaṭṭehi saman­ta­motthaṭo,<br>
Urassa muttāhi maṇīhi cittito;<br>
Lekhā suvaṇṇassa ca rūpiyassa ca,<br>
Sobhenti veḷuriyamayā sunimmitā.</p>
<p><a class="sc" id="29"></a><a class="verse-num-sc" id="verse-num-sc770"></a><a class="ms" id="p_19Vv_852"></a><a class="msdiv" id="msdiv1009"></a>Sīsañcidaṃ veḷuriyassa nimmitaṃ,<br>
Yugañcidaṃ lohitakāya cittitaṃ;<br>
Yuttā suvaṇṇassa ca rūpiyassa ca,<br>
Sobhanti assā ca ime manojavā.</p>
<p><a class="sc" id="30"></a><a class="verse-num-sc" id="verse-num-sc771"></a><a class="ms" id="p_19Vv_853"></a><a class="msdiv" id="msdiv1010"></a>So tiṭṭhasi hemarathe adhiṭṭhito,<br>
Devānamindova sahassavāhano;<br>
Pucchāmi tāhaṃ yasavanta <span class="var" title="kovida (mr)" id="note267">kovidaṃ</span>,<br>
Kathaṃ tayā laddho ayaṃ uḷāro”ti.</p>
<p><a class="sc" id="31"></a><a class="verse-num-sc" id="verse-num-sc772"></a><a class="pts2ed" id="pts2ed93"></a><a class="ms" id="p_19Vv_854"></a><a class="msdiv" id="msdiv1011"></a>“Sujāto nāmahaṃ bhante,<br>
rājaputto pure ahuṃ;<br>
Tvañca maṃ anukampāya,<br>
saññamasmiṃ nivesayi.</p>
<p><a class="sc" id="32"></a><a class="verse-num-sc" id="verse-num-sc773"></a><a class="ms" id="p_19Vv_855"></a><a class="msdiv" id="msdiv1012"></a>Khīṇāyukañca maṃ ñatvā,<br>
sarīraṃ pādāsi satthuno;<br>
Imaṃ sujāta pūjehi,<br>
taṃ te atthāya <span class="var" title="hehīti (bj) | hohīti (s2, s3)" id="note268">hehiti</span>.</p>
<p><a class="sc" id="33"></a><a class="verse-num-sc" id="verse-num-sc774"></a><a class="ms" id="p_19Vv_856"></a><a class="msdiv" id="msdiv1013"></a>Tāhaṃ gandhehi mālehi,<br>
pūjayitvā samuyyuto;<br>
Pahāya mānusaṃ dehaṃ,<br>
upapannomhi nandanaṃ.</p>
<p><a class="sc" id="34"></a><a class="verse-num-sc" id="verse-num-sc775"></a><a class="ms" id="p_19Vv_857"></a><a class="msdiv" id="msdiv1014"></a><span class="var" title="nandanopavane (bj, pts2) | nandane pavare (s2, s3) | nandane pavane (pts1, mr)" id="note269">Nandane ca vane</span> ramme,<br>
nānā­dija­gaṇā­yute;<br>
Ramāmi naccagītehi,<br>
accharāhi purakkhato”ti.</p>
</blockquote>
<p class="endsutta"><a class="sc" id="35"></a><a class="ms" id="p_19Vv_858"></a>­Cūḷara­tha­vimānaṃ terasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
