<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv20">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Cittalatāvagga</p>
<h1>3. Ācāma­dāyikā­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc183"></a><a class="ms" id="p_19Vv_208"></a><a class="msdiv" id="msdiv185"></a>“Piṇḍāya te carantassa,<br>
tuṇhībhūtassa tiṭṭhato;<br>
Daliddā kapaṇā nārī,<br>
parāgāraṃ <span class="var" title="avassitā (bj, s2, s3, pts1-2)" id="note57">apassitā</span>.</p>
<p><a class="sc" id="2"></a><a class="verse-num-sc" id="verse-num-sc184"></a><a class="ms" id="p_19Vv_209"></a><a class="msdiv" id="msdiv186"></a>Yā te adāsi ācāmaṃ,<br>
pasannā sehi pāṇibhi;<br>
Sā hitvā mānusaṃ dehaṃ,<br>
kaṃ nu sā disataṃ gatā”ti.</p>
<p><a class="sc" id="3"></a><a class="verse-num-sc" id="verse-num-sc185"></a><a class="ms" id="p_19Vv_210"></a><a class="msdiv" id="msdiv187"></a>“Piṇḍāya me carantassa,<br>
tuṇhībhūtassa tiṭṭhato;<br>
Daliddā kapaṇā nārī,<br>
parāgāraṃ apassitā.</p>
<p><a class="sc" id="4"></a><a class="verse-num-sc" id="verse-num-sc186"></a><a class="ms" id="p_19Vv_211"></a><a class="msdiv" id="msdiv188"></a>Yā me adāsi ācāmaṃ,<br>
pasannā sehi pāṇibhi;<br>
Sā hitvā mānusaṃ dehaṃ,<br>
vippamuttā ito cutā.</p>
<p><a class="sc" id="5"></a><a class="verse-num-sc" id="verse-num-sc187"></a><a class="ms" id="p_19Vv_212"></a><a class="msdiv" id="msdiv189"></a>Nimmānaratino nāma,<br>
santi devā mahiddhikā;<br>
Tattha sā sukhitā nārī,<br>
­modatā­cā­madāyikā”ti.</p>
<p><a class="sc" id="6"></a><a class="verse-num-sc" id="verse-num-sc188"></a><a class="ms" id="p_19Vv_213"></a><a class="msdiv" id="msdiv190"></a>“Aho dānaṃ varākiyā,<br>
kassape suppatiṭṭhitaṃ;<br>
Parābhatena dānena,<br>
ijjhittha vata dakkhiṇā.</p>
<p><a class="sc" id="7"></a><a class="verse-num-sc" id="verse-num-sc189"></a><a class="ms" id="p_19Vv_214"></a><a class="msdiv" id="msdiv191"></a>Yā mahesittaṃ kāreyya,<br>
cakkavattissa rājino;<br>
Nārī sabbaṅ­gakal­yāṇī,<br>
bhattu cānomadassikā;<br>
Etassā­cā­madānassa,<br>
kalaṃ nāgghati soḷasiṃ.</p>
<p><a class="sc" id="8"></a><a class="verse-num-sc" id="verse-num-sc190"></a><a class="ms" id="p_19Vv_215"></a><a class="msdiv" id="msdiv192"></a>Sataṃ nikkhā sataṃ assā,<br>
sataṃ assatarīrathā;<br>
Sataṃ kaññāsahassāni,<br>
āmutta­maṇi­kuṇḍalā;<br>
Etassā­cā­madānassa,<br>
kalaṃ nāgghanti soḷasiṃ.</p>
<p><a class="sc" id="9"></a><a class="verse-num-sc" id="verse-num-sc191"></a><a class="ms" id="p_19Vv_216"></a><a class="msdiv" id="msdiv193"></a>Sataṃ hemavatā nāgā,<br>
īsādantā urūḷhavā;<br>
Suvaṇṇakacchā mātaṅgā,<br>
<span class="var" title="hemakappa­nivāsasā (s2, s3, mr)" id="note58">hema­kappa­na­vāsasā</span>;<br>
Etassā­cā­madānassa,<br>
kalaṃ nāgghati soḷasiṃ.</p>
<p><a class="sc" id="10"></a><a class="verse-num-sc" id="verse-num-sc192"></a><a class="pts2ed" id="pts2ed25"></a><a class="ms" id="p_19Vv_217"></a><a class="msdiv" id="msdiv194"></a>Catunnamapi dīpānaṃ,<br>
issaraṃ yodha kāraye;<br>
Etassā­cā­madānassa,<br>
kalaṃ nāgghati soḷasin”ti.</p>
</blockquote>
<p class="endsutta"><a class="sc" id="11"></a><a class="ms" id="p_19Vv_218"></a>Ācāma­dāyikā­vimānaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
