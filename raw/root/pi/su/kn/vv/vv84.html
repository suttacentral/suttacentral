<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv84">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhit­ta­vagga</p>
<h1>10. Serīsaka­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc969"></a><a class="pts2ed" id="pts2ed126"></a><a class="ms" id="p_19Vv_1081"></a><a class="msdiv" id="msdiv1228"></a>“Suṇotha yakkhassa ca vāṇijāna ca,<br>
Samāgamo yattha tadā ahosi;<br>
Yathā kathaṃ itaritarena cāpi,<br>
Subhāsitaṃ tañca suṇātha sabbe.</p>
<p><a class="sc" id="2"></a><a class="verse-num-sc" id="verse-num-sc970"></a><a class="ms" id="p_19Vv_1082"></a><a class="msdiv" id="msdiv1229"></a>Yo so ahu rājā pāyāsi <span class="var" title="nāmo (bj)" id="note339">nāma</span>,<br>
Bhummānaṃ sahabyagato yasassī;<br>
So modamānova sake vimāne,<br>
Amānuso mānuse ajjhabhāsī”ti.</p>
<p><a class="sc" id="3"></a><a class="verse-num-sc" id="verse-num-sc971"></a><a class="ms" id="p_19Vv_1083"></a><a class="msdiv" id="msdiv1230"></a>“Vaṅke araññe amanussaṭṭhāne,<br>
Kantāre appodake appabhakkhe;<br>
Suduggame vaṇṇupathassa majjhe,<br>
<span class="var" title="vaṅkaṃ bhayaṃ (bj) | vaṅkambhayā (s2, s3) | dhaṅkaṃbhayā (mr)" id="note340">Vaṅkaṃ bhayā</span> naṭṭhamanā manussā.</p>
<p><a class="sc" id="4"></a><a class="verse-num-sc" id="verse-num-sc972"></a><a class="ms" id="p_19Vv_1084"></a><a class="msdiv" id="msdiv1231"></a>Nayidha phalā mūlamayā ca santi,<br>
Upādānaṃ natthi kutodha bhakkho;<br>
Aññatra paṃsūhi ca vālukāhi ca,<br>
Tatāhi uṇhāhi ca dāruṇāhi ca.</p>
<p><a class="sc" id="5"></a><a class="verse-num-sc" id="verse-num-sc973"></a><a class="ms" id="p_19Vv_1085"></a><a class="msdiv" id="msdiv1232"></a>Ujjaṅgalaṃ tattamivaṃ kapālaṃ,<br>
Anāyasaṃ paralokena tulyaṃ;<br>
­Luddāna­māvāsa­midaṃ purāṇaṃ,<br>
Bhūmippadeso abhisattarūpo.</p>
<p><a class="sc" id="6"></a><a class="verse-num-sc" id="verse-num-sc974"></a><a class="ms" id="p_19Vv_1086"></a><a class="msdiv" id="msdiv1233"></a>Atha tumhe <span class="var" title="kena nu (s2, s3, pts1, mr)" id="note341">kena</span> vaṇṇena,<br>
Kimāsamānā imaṃ padesaṃ hi;<br>
Anupaviṭṭhā sahasā samecca,<br>
Lobhā bhayā atha vā sampamūḷhā”ti.</p>
<p><a class="sc" id="7"></a><a class="verse-num-sc" id="verse-num-sc975"></a><a class="ms" id="p_19Vv_1087"></a><a class="msdiv" id="msdiv1234"></a>“Magadhesu aṅgesu ca satthavāhā,<br>
Āropayitvā paṇiyaṃ puthuttaṃ;<br>
Te yāmase sindhu­sovīra­bhūmiṃ,<br>
Dhanatthikā uddayaṃ patthayānā.</p>
<p><a class="sc" id="8"></a><a class="verse-num-sc" id="verse-num-sc976"></a><a class="pts2ed" id="pts2ed127"></a><a class="ms" id="p_19Vv_1088"></a><a class="msdiv" id="msdiv1235"></a>Divā pipāsaṃ nadhivāsayantā,<br>
Yog­gā­nukam­pañca samekkhamānā;<br>
Etena vegena āyāma <span class="var" title="sabbe te (mr)" id="note342">sabbe</span>,<br>
Rattiṃ maggaṃ paṭipannā vikāle.</p>
<p><a class="sc" id="9"></a><a class="verse-num-sc" id="verse-num-sc977"></a><a class="ms" id="p_19Vv_1089"></a><a class="msdiv" id="msdiv1236"></a>Te duppayātā aparaddhamaggā,<br>
Andhākulā vippanaṭṭhā araññe;<br>
Suduggame vaṇṇupathassa majjhe,<br>
Disaṃ na jānāma pamūḷhacittā.</p>
<p><a class="sc" id="10"></a><a class="verse-num-sc" id="verse-num-sc978"></a><a class="ms" id="p_19Vv_1090"></a><a class="msdiv" id="msdiv1237"></a>Idañca disvāna adiṭṭhapubbaṃ,<br>
Vimāna­seṭṭhañca tavañca yakkha;<br>
Tatuttariṃ jīvitamāsamānā,<br>
Disvā patītā sumanā udaggā”ti.</p>
<p><a class="sc" id="11"></a><a class="verse-num-sc" id="verse-num-sc979"></a><a class="ms" id="p_19Vv_1091"></a><a class="msdiv" id="msdiv1238"></a>“Pāraṃ samuddassa imañca <span class="var" title="vanaṃ (s2, s3) | vaṇṇaṃ (mr)" id="note343">vaṇṇuṃ</span>,<br>
<span class="var" title="vettaṃ paraṃ (s2, s3) | vettācāraṃ (mr)" id="note344">Vettācaraṃ</span> saṅkupathañca maggaṃ;<br>
Nadiyo pana pabbatānañca duggā,<br>
Puthuddisā gacchatha bhogahetu.</p>
<p><a class="sc" id="12"></a><a class="verse-num-sc" id="verse-num-sc980"></a><a class="ms" id="p_19Vv_1092"></a><a class="msdiv" id="msdiv1239"></a>Pakkhandiyāna vijitaṃ paresaṃ,<br>
Verajjake mānuse pekkhamānā;<br>
Yaṃ vo sutaṃ vā atha vāpi diṭṭhaṃ,<br>
Accherakaṃ taṃ vo suṇoma tātā”ti.</p>
<p><a class="sc" id="13"></a><a class="verse-num-sc" id="verse-num-sc981"></a><a class="ms" id="p_19Vv_1093"></a><a class="msdiv" id="msdiv1240"></a>“Itopi accherataraṃ kumāra,<br>
Na no sutaṃ vā atha vāpi diṭṭhaṃ;<br>
Atī­ta­mānus­sa­kameva sabbaṃ,<br>
Disvā na tappāma anomavaṇṇaṃ.</p>
<p><a class="sc" id="14"></a><a class="verse-num-sc" id="verse-num-sc982"></a><a class="ms" id="p_19Vv_1094"></a><a class="msdiv" id="msdiv1241"></a>Vehāyasaṃ pokkharañño savanti,<br>
<span class="var" title="pahūtamālyā (bj, s2, s3)" id="note345">Pahūtamalyā</span> bahupuṇḍarīkā;<br>
Dumā <span class="var" title="dumā ca te (s2, s3, mr)" id="note346">cime</span> nicca­phalū­papannā,<br>
Atīva gandhā surabhiṃ pavāyanti.</p>
<p><a class="sc" id="15"></a><a class="verse-num-sc" id="verse-num-sc983"></a><a class="ms" id="p_19Vv_1095"></a><a class="msdiv" id="msdiv1242"></a>Veḷū­riya­tham­bhā satamussitāse,<br>
Silāpavāḷassa ca āyataṃsā;<br>
Masāragallā sahalohitaṅgā,<br>
Thambhā ime jotirasāmayāse.</p>
<p><a class="sc" id="16"></a><a class="verse-num-sc" id="verse-num-sc984"></a><a class="ms" id="p_19Vv_1096"></a><a class="msdiv" id="msdiv1243"></a>Sahas­sa­tham­bhaṃ atulānubhāvaṃ,<br>
Tesūpari sādhumidaṃ vimānaṃ;<br>
Ratanantaraṃ kañ­cana­vedi­missaṃ,<br>
Tapanī­ya­paṭ­ṭehi ca sādhuchannaṃ.</p>
<p><a class="sc" id="17"></a><a class="verse-num-sc" id="verse-num-sc985"></a><a class="ms" id="p_19Vv_1097"></a><a class="msdiv" id="msdiv1244"></a>Jambo­na­duttat­ta­midaṃ sumaṭṭho,<br>
Pāsāda­sopāna­phalū­papanno;<br>
Daḷho ca <span class="var" title="vaggu sumukho susaṃgato (bj) | vaggū ca susaṅgato ca (s2, s3)" id="note347">vaggu ca susaṅgato ca</span>,<br>
Atīva nijjhānakhamo manuñño.</p>
<p><a class="sc" id="18"></a><a class="verse-num-sc" id="verse-num-sc986"></a><a class="pts2ed" id="pts2ed128"></a><a class="ms" id="p_19Vv_1098"></a><a class="msdiv" id="msdiv1245"></a>Ratananta­ras­miṃ bahuannapānaṃ,<br>
Parivārito accha­rā­saṅga­ṇena;<br>
Muraja­ālamba­ra­tūriya­ghuṭṭho,<br>
Abhivanditosi thutivandanāya.</p>
<p><a class="sc" id="19"></a><a class="verse-num-sc" id="verse-num-sc987"></a><a class="ms" id="p_19Vv_1099"></a><a class="msdiv" id="msdiv1246"></a>So modasi nāri­gaṇap­pa­bodhano,<br>
Vimāna­pāsāda­vare manorame;<br>
Acintiyo sabba­guṇū­papanno,<br>
Rājā yathā vessavaṇo <span class="var" title="nalinyā (bj, s2, s3) | naḷiññaṃ (mr)" id="note348">naḷinyā</span>.</p>
<p><a class="sc" id="20"></a><a class="verse-num-sc" id="verse-num-sc988"></a><a class="ms" id="p_19Vv_1100"></a><a class="msdiv" id="msdiv1247"></a>Devo nu āsi udavāsi yakkho,<br>
Udāhu devindo manussabhūto;<br>
Pucchanti taṃ vāṇijā satthavāhā,<br>
Ācikkha ko nāma tuvaṃsi yakkho”ti.</p>
<p><a class="sc" id="21"></a><a class="verse-num-sc" id="verse-num-sc989"></a><a class="ms" id="p_19Vv_1101"></a><a class="msdiv" id="msdiv1248"></a>“<span class="var" title="serissako (bj, s2, s3, pts1-2)" id="note349">Serīsako</span> nāma ahamhi yakkho,<br>
Kantāriyo vaṇṇupathamhi gutto;<br>
Imaṃ padesaṃ abhipālayāmi,<br>
Vacanakaro vessavaṇassa rañño”ti.</p>
<p><a class="sc" id="22"></a><a class="verse-num-sc" id="verse-num-sc990"></a><a class="ms" id="p_19Vv_1102"></a><a class="msdiv" id="msdiv1249"></a>“Adhiccaladdhaṃ pariṇāmajaṃ te,<br>
Sayaṃkataṃ udāhu devehi dinnaṃ;<br>
Pucchanti taṃ vāṇijā satthavāhā,<br>
Kathaṃ tayā laddhamidaṃ manuññan”ti.</p>
<p><a class="sc" id="23"></a><a class="verse-num-sc" id="verse-num-sc991"></a><a class="ms" id="p_19Vv_1103"></a><a class="msdiv" id="msdiv1250"></a>“­Nādhic­ca­laddhaṃ na pariṇāmajaṃ me,<br>
Na sayaṃkataṃ na hi devehi dinnaṃ;<br>
Sakehi kammehi apāpakehi,<br>
Puññehi me laddhamidaṃ manuññan”ti.</p>
<p><a class="sc" id="24"></a><a class="verse-num-sc" id="verse-num-sc992"></a><a class="ms" id="p_19Vv_1104"></a><a class="msdiv" id="msdiv1251"></a>“Kiṃ te vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Pucchanti taṃ vāṇijā satthavāhā,<br>
Kathaṃ tayā laddhamidaṃ vimānan”ti.</p>
<p><a class="sc" id="25"></a><a class="verse-num-sc" id="verse-num-sc993"></a><a class="ms" id="p_19Vv_1105"></a><a class="msdiv" id="msdiv1252"></a>“Mamaṃ pāyāsīti ahu samaññā,<br>
Rajjaṃ yadā kārayiṃ kosalānaṃ;<br>
Natthikadiṭṭhi kadariyo pāpadhammo,<br>
Ucchedavādī ca tadā ahosiṃ.</p>
<p><a class="sc" id="26"></a><a class="verse-num-sc" id="verse-num-sc994"></a><a class="ms" id="p_19Vv_1106"></a><a class="msdiv" id="msdiv1253"></a>Samaṇo ca kho āsi kumārakassapo,<br>
Bahussuto cittakathī uḷāro;<br>
So me tadā dhammakathaṃ <span class="var" title="akāsi (bj, s2, s3, pts1-2)" id="note350">abhāsi</span>,<br>
Diṭṭhivisūkāni vinodayī me.</p>
<p><a class="sc" id="27"></a><a class="verse-num-sc" id="verse-num-sc995"></a><a class="pts2ed" id="pts2ed129"></a><a class="ms" id="p_19Vv_1107"></a><a class="msdiv" id="msdiv1254"></a>Tāhaṃ <span class="var" title="tāhaṃ (mr)" id="note351">tassa</span> dhammakathaṃ suṇitvā,<br>
Upāsakattaṃ paṭivedayissaṃ;<br>
Pāṇātipātā virato ahosiṃ,<br>
Loke adinnaṃ pari­vajja­yissaṃ;<br>
Amajjapo no ca musā abhāṇiṃ,<br>
Sakena dārena ca ahosi tuṭṭho.</p>
<p><a class="sc" id="28"></a><a class="verse-num-sc" id="verse-num-sc996"></a><a class="ms" id="p_19Vv_1108"></a><a class="msdiv" id="msdiv1255"></a>Taṃ me vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Teheva kammehi apāpakehi,<br>
Puññehi me laddhamidaṃ vimānan”ti.</p>
<p><a class="sc" id="29"></a><a class="verse-num-sc" id="verse-num-sc997"></a><a class="ms" id="p_19Vv_1109"></a><a class="msdiv" id="msdiv1256"></a>“Saccaṃ kirāhaṃsu narā sapaññā,<br>
Anaññathā vacanaṃ paṇḍitānaṃ;<br>
Yahiṃ yahiṃ gacchati puññakammo,<br>
Tahiṃ tahiṃ modati kāmakāmī.</p>
<p><a class="sc" id="30"></a><a class="verse-num-sc" id="verse-num-sc998"></a><a class="ms" id="p_19Vv_1110"></a><a class="msdiv" id="msdiv1257"></a>Yahiṃ yahiṃ sokapariddavo ca,<br>
Vadho ca bandho ca parikkileso;<br>
Tahiṃ tahiṃ gacchati pāpakammo,<br>
Na muccati duggatiyā kadācīti.</p>
<p><a class="sc" id="31"></a><a class="verse-num-sc" id="verse-num-sc999"></a><a class="ms" id="p_19Vv_1111"></a><a class="msdiv" id="msdiv1258"></a>Sammūḷharūpova jano ahosi,<br>
Asmiṃ muhutte kalalīkatova;<br>
Janassimassa tuyhañca kumāra,<br>
Appaccayo kena nu kho ahosī”ti.</p>
<p><a class="sc" id="32"></a><a class="verse-num-sc" id="verse-num-sc1000"></a><a class="ms" id="p_19Vv_1112"></a><a class="msdiv" id="msdiv1259"></a>“Ime <span class="var" title="ime sirīsūpavanā ca (bj) | ime sirisapavanā (s2, s3) | ime pi sirīsapavarā ca (pts1) | ime pi sirīsavanā ca (pts2, mr)" id="note352">ca sirīsavanā</span> tātā,<br>
<span class="var" title="dibbā ca (pts1, mr)" id="note353">Dibbā</span> gandhā <span class="var" title="surabhiṃ (bj, pts2, mr)" id="note354">surabhī</span> <span class="var" title="pavanti (s2, s3) | sampavāyanti (mr)" id="note355">sampavanti</span>;<br>
Te sampavāyanti imaṃ vimānaṃ,<br>
Divā ca ratto ca tamaṃ nihantvā.</p>
<p><a class="sc" id="33"></a><a class="verse-num-sc" id="verse-num-sc1001"></a><a class="ms" id="p_19Vv_1113"></a><a class="msdiv" id="msdiv1260"></a>Imesañca kho vassa­satac­ca­yena,<br>
Sipāṭikā phalati ekamekā;<br>
Mānussakaṃ vassasataṃ atītaṃ,<br>
Yadagge kāyamhi idhūpapanno.</p>
<p><a class="sc" id="34"></a><a class="verse-num-sc" id="verse-num-sc1002"></a><a class="ms" id="p_19Vv_1114"></a><a class="msdiv" id="msdiv1261"></a>Disvānahaṃ vassasatāni pañca,<br>
Asmiṃ vimāne ṭhatvāna tātā;<br>
Āyukkhayā puññakkhayā cavissaṃ,<br>
Teneva sokena <span class="var" title="pamucchitosmi (s2, s3, pts1) | samucchi­tosmīti (mr)" id="note356">pamucchitosmī”ti</span>.</p>
<p><a class="sc" id="35"></a><a class="verse-num-sc" id="verse-num-sc1003"></a><a class="ms" id="p_19Vv_1115"></a><a class="msdiv" id="msdiv1262"></a>“Kathaṃ nu soceyya tathāvidho so,<br>
Laddhā vimānaṃ atulaṃ cirāya;<br>
Ye cāpi kho ittara­mu­papannā,<br>
Te nūna soceyyuṃ parittapuññā”ti.</p>
<p><a class="sc" id="36"></a><a class="verse-num-sc" id="verse-num-sc1004"></a><a class="ms" id="p_19Vv_1116"></a><a class="msdiv" id="msdiv1263"></a>“Anucchaviṃ ovadiyañca me taṃ,<br>
Yaṃ maṃ tumhe peyyavācaṃ vadetha;<br>
Tumhe ca kho tātā mayānuguttā,<br>
Yenicchakaṃ tena paletha sotthin”ti.</p>
<p><a class="sc" id="37"></a><a class="verse-num-sc" id="verse-num-sc1005"></a><a class="pts2ed" id="pts2ed130"></a><a class="ms" id="p_19Vv_1117"></a><a class="msdiv" id="msdiv1264"></a>“Gantvā mayaṃ sindhu­sovīra­bhūmiṃ,<br>
Dhanatthikā uddayaṃ patthayānā;<br>
Yathāpayogā paripuṇṇacāgā,<br>
Kāhāma serīsamahaṃ uḷāran”ti.</p>
<p><a class="sc" id="38"></a><a class="verse-num-sc" id="verse-num-sc1006"></a><a class="ms" id="p_19Vv_1118"></a><a class="msdiv" id="msdiv1265"></a>“Mā ceva serīsamahaṃ akattha,<br>
Sabbañca vo bhavissati yaṃ vadetha;<br>
Pāpāni kammāni vivajjayātha,<br>
Dham­mānu­yogañca adhiṭṭhahātha.</p>
<p><a class="sc" id="39"></a><a class="verse-num-sc" id="verse-num-sc1007"></a><a class="ms" id="p_19Vv_1119"></a><a class="msdiv" id="msdiv1266"></a>Upāsako atthi imamhi saṃghe,<br>
Bahussuto sīla­vatū­papanno;<br>
Saddho ca cāgī ca supesalo ca,<br>
Vicakkhaṇo santusito mutīmā.</p>
<p><a class="sc" id="40"></a><a class="verse-num-sc" id="verse-num-sc1008"></a><a class="ms" id="p_19Vv_1120"></a><a class="msdiv" id="msdiv1267"></a>Sañjānamāno na musā bhaṇeyya,<br>
Parūpaghātāya na cetayeyya;<br>
Vebhūtikaṃ pesuṇaṃ no kareyya,<br>
Saṇhañca vācaṃ sakhilaṃ bhaṇeyya.</p>
<p><a class="sc" id="41"></a><a class="verse-num-sc" id="verse-num-sc1009"></a><a class="ms" id="p_19Vv_1121"></a><a class="msdiv" id="msdiv1268"></a>Sagāravo sappatisso vinīto,<br>
Apāpako adhisīle visuddho;<br>
So mātaraṃ pitarañcāpi jantu,<br>
Dhammena poseti ariyavutti.</p>
<p><a class="sc" id="42"></a><a class="verse-num-sc" id="verse-num-sc1010"></a><a class="ms" id="p_19Vv_1122"></a><a class="msdiv" id="msdiv1269"></a>Maññe so mātāpitūnaṃ kāraṇā,<br>
Bhogāni pariyesati na attahetu;<br>
Mātāpitūnañca <span class="var" title="so (?)" id="note357">yo</span> accayena,<br>
Nekkhammapoṇo carissati brahmacariyaṃ.</p>
<p><a class="sc" id="43"></a><a class="verse-num-sc" id="verse-num-sc1011"></a><a class="ms" id="p_19Vv_1123"></a><a class="msdiv" id="msdiv1270"></a>Ujū avaṅko asaṭho amāyo,<br>
Na lesakappena ca vohareyya;<br>
So tādiso sukatakam­ma­kārī,<br>
Dhamme ṭhito kinti labhetha dukkhaṃ.</p>
<p><a class="sc" id="44"></a><a class="verse-num-sc" id="verse-num-sc1012"></a><a class="ms" id="p_19Vv_1124"></a><a class="msdiv" id="msdiv1271"></a>Taṃ kāraṇā pātukatomhi attanā,<br>
Tasmā dhammaṃ passatha vāṇijāse;<br>
Aññatra <span class="var" title="tenīha (bj) | te na hi (s2, s3)" id="note358">teniha</span> <span class="var" title="bhasmi (s2, s3) | bhasma (mr)" id="note359">bhasmī</span> bhavetha,<br>
Andhākulā vippanaṭṭhā araññe;<br>
Taṃ khippamānena lahuṃ parena,<br>
Sukho have sappurisena saṅgamo”ti.</p>
<p><a class="sc" id="45"></a><a class="verse-num-sc" id="verse-num-sc1013"></a><a class="ms" id="p_19Vv_1125"></a><a class="msdiv" id="msdiv1272"></a>“Kiṃ nāma so kiñca karoti kammaṃ,<br>
Kiṃ nāmadheyyaṃ kiṃ pana tassa gottaṃ;<br>
Mayampi naṃ daṭṭhukāmamha yakkha,<br>
Yassānukampāya idhāgatosi;<br>
Lābhā hi tassa yassa tuvaṃ pihesī”ti.</p>
<p><a class="sc" id="46"></a><a class="verse-num-sc" id="verse-num-sc1014"></a><a class="pts2ed" id="pts2ed131"></a><a class="ms" id="p_19Vv_1126"></a><a class="msdiv" id="msdiv1273"></a>“Yo kappako sam­bha­va­nā­ma­dheyyo,<br>
Upāsako koccha­phalū­pajīvī;<br>
Jānātha naṃ tumhākaṃ pesiyo so,<br>
Mā kho naṃ hīḷittha supesalo so”ti.</p>
<p><a class="sc" id="47"></a><a class="verse-num-sc" id="verse-num-sc1015"></a><a class="ms" id="p_19Vv_1127"></a><a class="msdiv" id="msdiv1274"></a>“Jānāmase yaṃ tvaṃ <span class="var" title="vadesi (bj, s2, s3, pts1-2)" id="note360">pavadesi</span> yakkha,<br>
Na kho naṃ jānāma sa edisoti;<br>
Mayampi naṃ pūjayissāma yakkha,<br>
Sutvāna tuyhaṃ vacanaṃ uḷāran”ti.</p>
<p><a class="sc" id="48"></a><a class="verse-num-sc" id="verse-num-sc1016"></a><a class="ms" id="p_19Vv_1128"></a><a class="msdiv" id="msdiv1275"></a>“Ye keci imasmiṃ satthe manussā,<br>
Daharā mahantā athavāpi majjhimā;<br>
Sabbeva te ālambantu vimānaṃ,<br>
Passantu puññānaṃ phalaṃ kadariyā”ti.</p>
<p><a class="sc" id="49"></a><a class="verse-num-sc" id="verse-num-sc1017"></a><a class="ms" id="p_19Vv_1129"></a><a class="msdiv" id="msdiv1276"></a>Te tattha sabbeva “ahaṃ pure”ti,<br>
Taṃ kappakaṃ tattha <span class="var" title="purakkhipitvā (bj, pts2) | purakkhitvā (s2, s3, pts1)" id="note361">purakkhatvā</span>;<br>
Sabbeva te ālambiṃsu vimānaṃ,<br>
Masakkasāraṃ viya vāsavassa.</p>
<p><a class="sc" id="50"></a><a class="verse-num-sc" id="verse-num-sc1018"></a><a class="ms" id="p_19Vv_1130"></a><a class="msdiv" id="msdiv1277"></a>Te tattha sabbeva “ahaṃ pure”ti,<br>
Upāsakattaṃ paṭivedayiṃsu;<br>
Pāṇātipātā viratā ahesuṃ,<br>
Loke adinnaṃ parivajjayiṃsu;<br>
Amajjapā no ca musā bhaṇiṃsu,<br>
Sakena dārena ca ahesuṃ tuṭṭhā.</p>
<p><a class="sc" id="51"></a><a class="verse-num-sc" id="verse-num-sc1019"></a><a class="ms" id="p_19Vv_1131"></a><a class="msdiv" id="msdiv1278"></a>Te tattha sabbeva “ahaṃ pure”ti,<br>
Upāsakattaṃ paṭivedayitvā;<br>
Pakkāmi sattho anumodamāno,<br>
Yakkhiddhiyā anumato punappunaṃ.</p>
<p><a class="sc" id="52"></a><a class="verse-num-sc" id="verse-num-sc1020"></a><a class="ms" id="p_19Vv_1132"></a><a class="msdiv" id="msdiv1279"></a>Gantvāna te sindhu­sovīra­bhūmiṃ,<br>
Dhanatthikā <span class="var" title="udaya (pts1, mr)" id="note362">uddayaṃ</span> patthayānā;<br>
Yathāpayogā paripuṇṇalābhā,<br>
Paccāgamuṃ pāṭali­putta­mak­kha­taṃ.</p>
<p><a class="sc" id="53"></a><a class="verse-num-sc" id="verse-num-sc1021"></a><a class="ms" id="p_19Vv_1133"></a><a class="msdiv" id="msdiv1280"></a>Gantvāna te saṃgharaṃ sotthivanto,<br>
Puttehi dārehi samaṅgibhūtā;<br>
<span class="var" title="ānandacittā (s2, s3) | anandacittā (pts1) | ānandīcittā (mr)" id="note363">Ānandī vittā</span> sumanā patītā,<br>
Akaṃsu serīsamahaṃ uḷāraṃ;<br>
Serīsakaṃ te pariveṇaṃ māpayiṃsu.</p>
<p><a class="sc" id="54"></a><a class="verse-num-sc" id="verse-num-sc1022"></a><a class="ms" id="p_19Vv_1134"></a><a class="msdiv" id="msdiv1281"></a>Etādisā sappurisāna sevanā,<br>
Mahatthikā dhammaguṇāna sevanā;<br>
Ekassa atthāya upāsakassa,<br>
Sabbeva sattā <span class="var" title="sukhino (mr)" id="note364">sukhitā</span> ahesunti.</p>
</blockquote>
<p class="endsutta"><a class="sc" id="55"></a><a class="ms" id="p_19Vv_1135"></a><span class="var" title="serissa­ka­vimānaṃ (bj, s2, s3, pts1-2)" id="note365">Serīsa­ka­vimānaṃ</span> dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
