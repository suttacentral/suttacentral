<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv34">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāric­chatta­ka­vagga</p>
<h1>6. ­Daddal­lavi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc412"></a><a class="pts2ed" id="pts2ed48"></a><a class="ms" id="p_19Vv_458"></a><a class="msdiv" id="msdiv619"></a>“<span class="var" title="daddaḷhamānā (mr)" id="note129">Daddallamānā</span> vaṇṇena,<br>
yasasā ca yasassinī;<br>
Sabbe deve tāvatiṃse,<br>
vaṇṇena atirocasi.</p>
<p><a class="sc" id="2"></a><a class="verse-num-sc" id="verse-num-sc413"></a><a class="ms" id="p_19Vv_459"></a><a class="msdiv" id="msdiv620"></a>Dassanaṃ nābhijānāmi,<br>
idaṃ paṭha­ma­dassa­naṃ;<br>
Kasmā kāyā nu āgamma,<br>
nāmena bhāsase maman”ti.</p>
<p><a class="sc" id="3"></a><a class="verse-num-sc" id="verse-num-sc414"></a><a class="ms" id="p_19Vv_460"></a><a class="msdiv" id="msdiv621"></a>“Ahaṃ bhadde subhaddāsiṃ,<br>
pubbe mānusake bhave;<br>
Sahabhariyā ca te āsiṃ,<br>
bhaginī ca kaniṭṭhikā.</p>
<p><a class="sc" id="4"></a><a class="verse-num-sc" id="verse-num-sc415"></a><a class="ms" id="p_19Vv_461"></a><a class="msdiv" id="msdiv622"></a>Sā ahaṃ kāyassa bhedā,<br>
vippamuttā tato cutā;<br>
Nimmānaratīnaṃ devānaṃ,<br>
upapannā sahabyatan”ti.</p>
<p><a class="sc" id="5"></a><a class="verse-num-sc" id="verse-num-sc416"></a><a class="ms" id="p_19Vv_462"></a><a class="msdiv" id="msdiv623"></a>“Pahūta­katakal­yāṇā,<br>
te deve yanti pāṇino;<br>
Yesaṃ tvaṃ kittayissasi,<br>
subhadde jātimattano.</p>
<p><a class="sc" id="6"></a><a class="verse-num-sc" id="verse-num-sc417"></a><a class="ms" id="p_19Vv_463"></a><a class="msdiv" id="msdiv624"></a><span class="var" title="kathaṃ (bj, s2, s3, pts1-2)" id="note130">Atha</span> tvaṃ kena vaṇṇena,<br>
kena vā anusāsitā;<br>
Kīdiseneva dānena,<br>
subbatena yasassinī.</p>
<p><a class="sc" id="7"></a><a class="verse-num-sc" id="verse-num-sc418"></a><a class="ms" id="p_19Vv_464"></a><a class="msdiv" id="msdiv625"></a>Yasaṃ etādisaṃ pattā,<br>
visesaṃ vipulamajjhagā;<br>
Devate pucchitācikkha,<br>
kissa kammassidaṃ phalan”ti.</p>
<p><a class="sc" id="8"></a><a class="verse-num-sc" id="verse-num-sc419"></a><a class="ms" id="p_19Vv_465"></a><a class="msdiv" id="msdiv626"></a>“Aṭṭheva piṇḍapātāni,<br>
yaṃ dānaṃ adadaṃ pure;<br>
Dakkhiṇeyyassa saṃghassa,<br>
pasannā sehi pāṇibhi.</p>
<p><a class="sc" id="9"></a><a class="verse-num-sc" id="verse-num-sc420"></a><a class="ms" id="p_19Vv_466"></a><a class="msdiv" id="msdiv627-628"></a>Tena metādiso vaṇṇo,<br>
… pe …<br>
vaṇṇo ca me sabbadisā pabhāsatī”ti.</p>
<p><a class="sc" id="10"></a><a class="verse-num-sc" id="verse-num-sc421"></a><a class="ms" id="p_19Vv_467"></a><a class="msdiv" id="msdiv629"></a>“Ahaṃ tayā bahutare bhikkhū,<br>
Saññate <span class="var" title="brahmacārino (bj, s2, s3, pts1-2) | brahmacāriye (mr)" id="note131">brahmacārayo</span>;<br>
Tappesiṃ annapānena,<br>
Pasannā sehi pāṇibhi.</p>
<p><a class="sc" id="11"></a><a class="verse-num-sc" id="verse-num-sc422"></a><a class="ms" id="p_19Vv_468"></a><a class="msdiv" id="msdiv630"></a>Tayā bahutaraṃ datvā,<br>
hīnakāyūpagā <span class="var" title="ahuṃ (si)" id="note132">ahaṃ</span>;<br>
Kathaṃ tvaṃ appataraṃ datvā,<br>
visesaṃ vipulamajjhagā;<br>
Devate pucchitācikkha,<br>
kissa kammassidaṃ phalan”ti.</p>
<p><a class="sc" id="12"></a><a class="verse-num-sc" id="verse-num-sc423"></a><a class="pts2ed" id="pts2ed49"></a><a class="ms" id="p_19Vv_469"></a><a class="msdiv" id="msdiv631"></a>“Manobhāvanīyo bhikkhu,<br>
sandiṭṭho me pure ahu;<br>
Tāhaṃ <span class="var" title="bhadde (mr)" id="note133">bhattena</span> nimantesiṃ,<br>
revataṃ attanaṭṭhamaṃ.</p>
<p><a class="sc" id="13"></a><a class="verse-num-sc" id="verse-num-sc424"></a><a class="ms" id="p_19Vv_470"></a><a class="msdiv" id="msdiv632"></a>So me attha­purek­khāro,<br>
anukampāya revato;<br>
Saṃghe dehīti maṃvoca,<br>
tassāhaṃ vacanaṃ kariṃ.</p>
<p><a class="sc" id="14"></a><a class="verse-num-sc" id="verse-num-sc425"></a><a class="ms" id="p_19Vv_471"></a><a class="msdiv" id="msdiv633"></a>Sā dakkhiṇā saṃghagatā,<br>
appameyye patiṭṭhitā;<br>
Puggalesu tayā dinnaṃ,<br>
na taṃ tava mahapphalan”ti.</p>
<p><a class="sc" id="15"></a><a class="verse-num-sc" id="verse-num-sc426"></a><a class="ms" id="p_19Vv_472"></a><a class="msdiv" id="msdiv634"></a>“Idānevāhaṃ jānāmi,<br>
saṃghe dinnaṃ mahapphalaṃ;<br>
Sāhaṃ gantvā manussattaṃ,<br>
vadaññū vītamaccharā;<br>
<span class="var" title="saṅghe dānaṃ dassāmihaṃ (s2, s3)" id="note134">Saṃghe dānāni dassāmi</span>,<br>
appamattā punappunan”ti.</p>
<p><a class="sc" id="16"></a><a class="verse-num-sc" id="verse-num-sc427"></a><a class="ms" id="p_19Vv_473"></a><a class="msdiv" id="msdiv635"></a>“Kā esā devatā bhadde,<br>
tayā mantayate saha;<br>
Sabbe deve tāvatiṃse,<br>
vaṇṇena atirocatī”ti.</p>
<p><a class="sc" id="17"></a><a class="verse-num-sc" id="verse-num-sc428"></a><a class="ms" id="p_19Vv_474"></a><a class="msdiv" id="msdiv636"></a>“Manussabhūtā devinda,<br>
pubbe mānusake bhave;<br>
Sahabhariyā ca me āsi,<br>
bhaginī ca kaniṭṭhikā;<br>
Saṃghe dānāni datvāna,<br>
katapuññā virocatī”ti.</p>
<p><a class="sc" id="18"></a><a class="verse-num-sc" id="verse-num-sc429"></a><a class="ms" id="p_19Vv_475"></a><a class="msdiv" id="msdiv637"></a>“Dhammena pubbe bhaginī,<br>
tayā bhadde virocati;<br>
Yaṃ saṃghamhi appameyye,<br>
patiṭṭhāpesi dakkhiṇaṃ”.</p>
<p><a class="sc" id="19"></a><a class="verse-num-sc" id="verse-num-sc430"></a><a class="ms" id="p_19Vv_476"></a><a class="msdiv" id="msdiv638"></a>“Pucchito hi mayā buddho,<br>
gijjhakūṭamhi pabbate;<br>
Vipākaṃ saṃvibhāgassa,<br>
yattha dinnaṃ mahapphalaṃ.</p>
<p><a class="sc" id="20"></a><a class="verse-num-sc" id="verse-num-sc431"></a><a class="ms" id="p_19Vv_477"></a><a class="msdiv" id="msdiv639"></a>Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
yattha dinnaṃ mahapphalaṃ.</p>
<p><a class="sc" id="21"></a><a class="verse-num-sc" id="verse-num-sc432"></a><a class="ms" id="p_19Vv_478"></a><a class="msdiv" id="msdiv640"></a>Taṃ me buddho viyākāsi,<br>
jānaṃ kammaphalaṃ sakaṃ;<br>
Vipākaṃ saṃvibhāgassa,<br>
yattha dinnaṃ mahapphalaṃ.</p>
<p><a class="sc" id="22"></a><a class="verse-num-sc" id="verse-num-sc433"></a><a class="ms" id="p_19Vv_479"></a><a class="msdiv" id="msdiv641"></a>Cattāro ca paṭipannā,<br>
cattāro ca phale ṭhitā;<br>
Esa saṃgho ujubhūto,<br>
paññā­sī­lasamā­hito.</p>
<p><a class="sc" id="23"></a><a class="verse-num-sc" id="verse-num-sc434"></a><a class="ms" id="p_19Vv_480"></a><a class="msdiv" id="msdiv642"></a>Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
saṃghe dinnaṃ mahapphalaṃ.</p>
<p><a class="sc" id="24"></a><a class="verse-num-sc" id="verse-num-sc435"></a><a class="ms" id="p_19Vv_481"></a><a class="msdiv" id="msdiv643"></a>Eso hi saṃgho vipulo mahaggato,<br>
Esappameyyo udadhīva sāgaro;<br>
Ete hi seṭṭhā naravīrasāvakā,<br>
Pabhaṅkarā <span class="var" title="dhammakathaṃ udīrayanti (s2, s3)" id="note136">dhamma­mudī­rayanti</span>.</p>
<p><a class="sc" id="25"></a><a class="verse-num-sc" id="verse-num-sc436"></a><a class="pts2ed" id="pts2ed50"></a><a class="ms" id="p_19Vv_482"></a><a class="msdiv" id="msdiv644"></a>Tesaṃ sudinnaṃ suhutaṃ suyiṭṭhaṃ,<br>
Ye saṃghamuddissa dadanti dānaṃ;<br>
Sā dakkhiṇā saṃghagatā patiṭṭhitā,<br>
Mahapphalā <span class="var" title="lokavidūhi (bj, s2, s3, mr)" id="note137">lokavidūna</span> vaṇṇitā.</p>
<p><a class="sc" id="26"></a><a class="verse-num-sc" id="verse-num-sc437"></a><a class="ms" id="p_19Vv_483"></a><a class="msdiv" id="msdiv645"></a>Etādisaṃ <span class="var" title="puñ­ña­manus­sa­rantā (s2, s3, mr)" id="note138">yañ­ña­manus­sa­rantā</span>,<br>
Ye vedajātā vicaranti loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.</p>
</blockquote>
<p class="endsutta"><a class="sc" id="27"></a><a class="ms" id="p_19Vv_484"></a><span class="var" title="­daddaḷ­ha­vimānaṃ (mr)" id="note139">­Daddal­la­vimānaṃ</span> chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
