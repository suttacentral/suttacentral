<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv11">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>11. Paṭha­ma­pa­tibba­tā­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc93"></a><a class="pts2ed" id="pts2ed12"></a><a class="ms" id="p_19Vv_104"></a><a class="msdiv" id="msdiv93"></a>“Koñcā mayūrā diviyā ca haṃsā,<br>
Vaggussarā kokilā sampatanti;<br>
Pup­phā­bhi­kiṇṇaṃ rammamidaṃ vimānaṃ,<br>
Anekacittaṃ <span class="var" title="naranārībhi sevitaṃ (mr)" id="note23">­naranā­ri­sevitaṃ</span>.</p>
<p><a class="sc" id="2"></a><a class="verse-num-sc" id="verse-num-sc94"></a><a class="ms" id="p_19Vv_105"></a><a class="msdiv" id="msdiv94"></a>Tatthacchasi devi mahānubhāve,<br>
Iddhī vikubbanti anekarūpā;<br>
Imā ca te accharāyo samantato,<br>
Naccanti gāyanti pamodayanti ca.</p>
<p><a class="sc" id="3"></a><a class="verse-num-sc" id="verse-num-sc95"></a><a class="ms" id="p_19Vv_106"></a><a class="msdiv" id="msdiv95"></a>Devid­dhi­pattāsi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class="sc" id="4"></a><a class="verse-num-sc" id="verse-num-sc96"></a><a class="ms" id="p_19Vv_107"></a><a class="msdiv" id="msdiv96"></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class="sc" id="5"></a><a class="verse-num-sc" id="verse-num-sc97"></a><a class="ms" id="p_19Vv_108"></a><a class="msdiv" id="msdiv97"></a>“Ahaṃ manussesu manussabhūtā,<br>
Patibba­tā­nañña­manā ahosiṃ;<br>
Mātāva puttaṃ anurakkhamānā,<br>
<span class="var" title="kuddhāpahaṃ (bj, pts2)" id="note24">Kuddhāpihaṃ</span> nappharusaṃ avocaṃ.</p>
<p><a class="sc" id="6"></a><a class="verse-num-sc" id="verse-num-sc98"></a><a class="ms" id="p_19Vv_109"></a><a class="msdiv" id="msdiv98"></a>Sacce ṭhitā mosavajjaṃ pahāya,<br>
Dāne ratā saṅga­hitat­tabhāvā;<br>
Annañca pānañca pasannacittā,<br>
Sakkacca dānaṃ vipulaṃ adāsiṃ.</p>
<p><a class="sc" id="7"></a><a class="verse-num-sc" id="verse-num-sc99"></a><a class="ms" id="p_19Vv_110"></a><a class="msdiv" id="msdiv99"></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class="sc" id="8"></a><a class="verse-num-sc" id="verse-num-sc100"></a><a class="ms" id="p_19Vv_111"></a><a class="msdiv" id="msdiv100"></a>Akkhāmi te bhikkhu mahānubhāva,<br>
Manussabhūtā yamakāsi puññaṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatī”ti.</p>
</blockquote>
<p class="endsutta"><a class="sc" id="9"></a><a class="ms" id="p_19Vv_112"></a>Paṭha­ma­pa­tibba­tā­vimānaṃ ekādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
