<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv9">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>9. Dīpavi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc75"></a><a class="pts2ed" id="pts2ed10"></a><a class="ms" id="p_19Vv_84"></a><a class="msdiv" id="msdiv75"></a>“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.</p>
<p><a class="sc" id="2"></a><a class="verse-num-sc" id="verse-num-sc76"></a><a class="ms" id="p_19Vv_85"></a><a class="msdiv" id="msdiv76"></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class="sc" id="3"></a><a class="verse-num-sc" id="verse-num-sc77"></a><a class="ms" id="p_19Vv_86"></a><a class="msdiv" id="msdiv77"></a>Kena tvaṃ vimalobhāsā,<br>
atirocasi <span class="var" title="devate (bahūsu)" id="note19">devatā</span>;<br>
Kena te sabbagattehi,<br>
sabbā obhāsate disā.</p>
<p><a class="sc" id="4"></a><a class="verse-num-sc" id="verse-num-sc78"></a><a class="ms" id="p_19Vv_87"></a><a class="msdiv" id="msdiv78"></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class="sc" id="5"></a><a class="verse-num-sc" id="verse-num-sc79"></a><a class="ms" id="p_19Vv_88"></a><a class="msdiv" id="msdiv79"></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class="sc" id="6"></a><a class="verse-num-sc" id="verse-num-sc80"></a><a class="ms" id="p_19Vv_89"></a><a class="msdiv" id="msdiv80"></a>“Ahaṃ manussesu manussabhūtā,<br>
Purimāya jātiyā manussaloke;<br>
Tamandha­kā­ramhi timīsikāyaṃ,<br>
Padīpakālamhi <span class="var" title="adaṃ padīpaṃ (bj, s2, s3, pts1-2)" id="note20">adāsi dīpaṃ</span>.</p>
<p><a class="sc" id="7"></a><a class="verse-num-sc" id="verse-num-sc81"></a><a class="ms" id="p_19Vv_90"></a><a class="msdiv" id="msdiv81"></a>Yo andhakāramhi timīsikāyaṃ,<br>
Padīpakālamhi dadāti dīpaṃ;<br>
Upapajjati jotirasaṃ vimānaṃ,<br>
Pahūtamalyaṃ bahupuṇḍarīkaṃ.</p>
<p><a class="sc" id="8"></a><a class="verse-num-sc" id="verse-num-sc82"></a><a class="ms" id="p_19Vv_91"></a><a class="msdiv" id="msdiv82"></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class="sc" id="9"></a><a class="verse-num-sc" id="verse-num-sc83"></a><a class="ms" id="p_19Vv_92"></a><a class="msdiv" id="msdiv83"></a>Tenāhaṃ vimalobhāsā,<br>
atirocāmi devatā;<br>
Tena me sabbagattehi,<br>
sabbā obhāsate disā.</p>
<p><a class="sc" id="10"></a><a class="verse-num-sc" id="verse-num-sc84"></a><a class="pts2ed" id="pts2ed11"></a><a class="ms" id="p_19Vv_93"></a><a class="msdiv" id="msdiv84"></a>Akkhāmi te bhikkhu mahānubhāva,<br>
Manussabhūtā yamakāsi puññaṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatī”ti.</p>
</blockquote>
<p class="endsutta"><a class="sc" id="11"></a><a class="ms" id="p_19Vv_94"></a><span class="var" title="padīpavimānaṃ (s2, s3)" id="note21">Dīpavimānaṃ</span> navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
