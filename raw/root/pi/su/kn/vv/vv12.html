<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv12">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>12. Dutiya­pa­tibba­tā­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc101"></a><a class="pts2ed" id="pts2ed13"></a><a class="ms" id="p_19Vv_113"></a><a class="msdiv" id="msdiv101"></a>“Veḷu­riya­tham­bhaṃ ruciraṃ pabhassaraṃ,<br>
Vimānamāruyha anekacittaṃ;<br>
Tatthacchasi devi mahānubhāve,<br>
Uccāvacā iddhi vikubbamānā;<br>
Imā ca te accharāyo samantato,<br>
Naccanti gāyanti pamodayanti ca.</p>
<p><a class="sc" id="2"></a><a class="verse-num-sc" id="verse-num-sc102"></a><a class="ms" id="p_19Vv_114"></a><a class="msdiv" id="msdiv102"></a>Devid­dhi­pattāsi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class="sc" id="3"></a><a class="verse-num-sc" id="verse-num-sc103"></a><a class="ms" id="p_19Vv_115"></a><a class="msdiv" id="msdiv103"></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class="sc" id="4"></a><a class="verse-num-sc" id="verse-num-sc104"></a><a class="ms" id="p_19Vv_116"></a><a class="msdiv" id="msdiv104"></a>“Ahaṃ manussesu manussabhūtā,<br>
Upāsikā cakkhumato ahosiṃ;<br>
Pāṇātipātā viratā ahosiṃ,<br>
Loke adinnaṃ pari­vajja­yissaṃ.</p>
<p><a class="sc" id="5"></a><a class="verse-num-sc" id="verse-num-sc105"></a><a class="ms" id="p_19Vv_117"></a><a class="msdiv" id="msdiv105"></a>Amajjapā no <span class="var" title="nāpi (s2, s3)" id="note25">ca</span> musā <span class="var" title="abhāsiṃ (bj, mr)" id="note26">abhāṇiṃ</span>,<br>
Sakena <span class="var" title="sāmināva (bj)" id="note27">sāminā</span> ahosiṃ tuṭṭhā;<br>
Annañca pānañca pasannacittā,<br>
Sakkacca dānaṃ vipulaṃ adāsiṃ.</p>
<p><a class="sc" id="6"></a><a class="verse-num-sc" id="verse-num-sc106"></a><a class="ms" id="p_19Vv_118"></a><a class="msdiv" id="msdiv106"></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class="sc" id="7"></a><a class="verse-num-sc" id="verse-num-sc107"></a><a class="ms" id="p_19Vv_119"></a><a class="msdiv" id="msdiv107"></a>Akkhāmi te bhikkhu mahānubhāva,<br>
Manussabhūtā yamakāsi puññaṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatī”ti.</p>
</blockquote>
<p class="endsutta"><a class="sc" id="8"></a><a class="ms" id="p_19Vv_120"></a>Dutiya­pa­tibba­tā­vimānaṃ dvādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
