<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv29">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāric­chatta­ka­vagga</p>
<h1>1. Uḷāra­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc270"></a><a class="pts2ed" id="pts2ed35"></a><a class="ms" id="p_19Vv_308"></a><a class="msdiv" id="msdiv286"></a>“Uḷāro te yaso vaṇṇo,<br>
sabbā obhāsate disā;<br>
Nāriyo naccanti gāyanti,<br>
devaputtā alaṅkatā.</p>
<p><a class="sc" id="2"></a><a class="verse-num-sc" id="verse-num-sc271"></a><a class="ms" id="p_19Vv_309"></a><a class="msdiv" id="msdiv287"></a>Modenti parivārenti,<br>
tava pūjāya devate;<br>
Sovaṇṇāni vimānāni,<br>
tavimāni sudassane.</p>
<p><a class="sc" id="3"></a><a class="verse-num-sc" id="verse-num-sc272"></a><a class="ms" id="p_19Vv_310"></a><a class="msdiv" id="msdiv288"></a>Tuvaṃsi issarā tesaṃ,<br>
sabba­kāma­samid­dhinī;<br>
Abhijātā mahantāsi,<br>
devakāye pamodasi;<br>
Devate pucchitācikkha,<br>
kissa kammassidaṃ phalan”ti.</p>
<p><a class="sc" id="4"></a><a class="verse-num-sc" id="verse-num-sc273"></a><a class="ms" id="p_19Vv_311"></a><a class="msdiv" id="msdiv289"></a>“Ahaṃ manussesu manussabhūtā,<br>
Purimāya jātiyā manussaloke;<br>
Dussīlakule suṇisā ahosiṃ,<br>
Assaddhesu kadariyesu ahaṃ.</p>
<p><a class="sc" id="5"></a><a class="verse-num-sc" id="verse-num-sc274"></a><a class="ms" id="p_19Vv_312"></a><a class="msdiv" id="msdiv290"></a>Saddhā sīlena sampannā,<br>
saṃvibhāgaratā sadā;<br>
Piṇḍāya caramānassa,<br>
apūvaṃ te adāsahaṃ.</p>
<p><a class="sc" id="6"></a><a class="verse-num-sc" id="verse-num-sc275"></a><a class="pts2ed" id="pts2ed36"></a><a class="ms" id="p_19Vv_313"></a><a class="msdiv" id="msdiv291"></a>Tadāhaṃ sassuyācikkhiṃ,<br>
samaṇo āgato idha;<br>
Tassa adāsahaṃ pūvaṃ,<br>
pasannā sehi pāṇibhi.</p>
<p><a class="sc" id="7"></a><a class="verse-num-sc" id="verse-num-sc276"></a><a class="ms" id="p_19Vv_314"></a><a class="msdiv" id="msdiv292"></a>Itissā sassu paribhāsi,<br>
<span class="var" title="avinītā tuvaṃ (bj, pts1-2) | avinītā tvaṃ (s2, s3)" id="note90">avinītāsi tvaṃ</span> <span class="var" title="vadhū (bj, s2, s3, pts1-2)" id="note91">vadhu</span>;<br>
Na maṃ sampucchituṃ icchi,<br>
samaṇassa dadāmahaṃ.</p>
<p><a class="sc" id="8"></a><a class="verse-num-sc" id="verse-num-sc277"></a><a class="ms" id="p_19Vv_315"></a><a class="msdiv" id="msdiv293"></a>Tato me sassu kupitā,<br>
pahāsi musalena maṃ;<br>
Kūṭaṅgacchi avadhi maṃ,<br>
nāsakkhiṃ jīvituṃ ciraṃ.</p>
<p><a class="sc" id="9"></a><a class="verse-num-sc" id="verse-num-sc278"></a><a class="ms" id="p_19Vv_316"></a><a class="msdiv" id="msdiv294"></a>Sā ahaṃ kāyassa bhedā,<br>
vippamuttā tato cutā;<br>
Devānaṃ tāvatiṃsānaṃ,<br>
upapannā sahabyataṃ.</p>
<p><a class="sc" id="10"></a><a class="verse-num-sc" id="verse-num-sc279"></a><a class="ms" id="p_19Vv_317"></a><a class="msdiv" id="msdiv295"></a>Tena metādiso vaṇṇo,<br>
… pe …<br>
Vaṇṇo ca me sabbadisā pabhāsatī”ti.</p>
</blockquote>
<p class="endsutta"><a class="sc" id="11"></a><a class="ms" id="p_19Vv_318"></a>Uḷāravimānaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
