<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv78">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhit­ta­vagga</p>
<h1>4. Suvaṇ­ṇa­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc876"></a><a class="pts2ed" id="pts2ed114"></a><a class="ms" id="p_19Vv_982"></a><a class="msdiv" id="msdiv1134"></a>“Sovaṇṇamaye pabbatasmiṃ,<br>
vimānaṃ sabbatopabhaṃ;<br>
<span class="var" title="hema­jāla­ka­pacchan­naṃ (bj, pts1-2)" id="note299">Hema­jāla­pa­ṭicchan­naṃ</span>,<br>
<span class="var" title="kiṅkaṇika ... (s2, s3, mr) | kiṅkiṇika ... (pts1)" id="note300">kiṅkiṇi­jāla­kap­pi­taṃ</span>.</p>
<p><a class="sc" id="2"></a><a class="verse-num-sc" id="verse-num-sc877"></a><a class="ms" id="p_19Vv_983"></a><a class="msdiv" id="msdiv1135"></a>Aṭṭhaṃsā sukatā thambhā,<br>
sabbe veḷuriyāmayā;<br>
Ekamekāya aṃsiyā,<br>
ratanā satta nimmitā.</p>
<p><a class="sc" id="3"></a><a class="verse-num-sc" id="verse-num-sc878"></a><a class="ms" id="p_19Vv_984"></a><a class="msdiv" id="msdiv1136"></a>Veḷu­riya­suvaṇ­ṇassa,<br>
phalikā rūpiyassa ca;<br>
Masāragal­la­muttāhi,<br>
lohitaṅ­gamaṇīhi ca.</p>
<p><a class="sc" id="4"></a><a class="verse-num-sc" id="verse-num-sc879"></a><a class="ms" id="p_19Vv_985"></a><a class="msdiv" id="msdiv1137"></a>Citrā manoramā bhūmi,<br>
na tat­thuddhaṃ­satī rajo;<br>
Gopānasīgaṇā pītā,<br>
kūṭaṃ dhārenti nimmitā.</p>
<p><a class="sc" id="5"></a><a class="verse-num-sc" id="verse-num-sc880"></a><a class="ms" id="p_19Vv_986"></a><a class="msdiv" id="msdiv1138"></a>Sopānāni ca cattāri,<br>
nimmitā caturo disā;<br>
Nānā­ratana­gab­bhehi,<br>
ādiccova virocati.</p>
<p><a class="sc" id="6"></a><a class="verse-num-sc" id="verse-num-sc881"></a><a class="ms" id="p_19Vv_987"></a><a class="msdiv" id="msdiv1139"></a>Vediyā catasso tattha,<br>
vibhattā bhāgaso mitā;<br>
Daddallamānā ābhanti,<br>
samantā caturo disā.</p>
<p><a class="sc" id="7"></a><a class="verse-num-sc" id="verse-num-sc882"></a><a class="ms" id="p_19Vv_988"></a><a class="msdiv" id="msdiv1140"></a>Tasmiṃ vimāne pavare,<br>
devaputto mahappabho;<br>
Atirocasi vaṇṇena,<br>
udayantova bhāṇumā.</p>
<p><a class="sc" id="8"></a><a class="verse-num-sc" id="verse-num-sc883"></a><a class="ms" id="p_19Vv_989"></a><a class="msdiv" id="msdiv1141"></a>Dānassa te idaṃ phalaṃ,<br>
atho sīlassa vā pana;<br>
Atho añjalikammassa,<br>
taṃ me akkhāhi pucchito”.</p>
<p><a class="sc" id="9"></a><a class="verse-num-sc" id="verse-num-sc884"></a><a class="ms" id="p_19Vv_990"></a><a class="msdiv" id="msdiv1142"></a>So devaputto attamano,<br>
… pe …<br>
yassa kammassidaṃ phalaṃ.</p>
<p><a class="sc" id="10"></a><a class="verse-num-sc" id="verse-num-sc885"></a><a class="ms" id="p_19Vv_991"></a><a class="msdiv" id="msdiv1143"></a>“Ahaṃ andha­ka­vindas­miṃ,<br>
buddhas­sādicca­bandhuno;<br>
Vihāraṃ satthu kāresiṃ,<br>
pasanno sehi pāṇibhi.</p>
<p><a class="sc" id="11"></a><a class="verse-num-sc" id="verse-num-sc886"></a><a class="ms" id="p_19Vv_992"></a><a class="msdiv" id="msdiv1144"></a>Tattha gandhañca mālañca,<br>
<span class="var" title="paccagghañca (bj) | paccaggañca (si)" id="note301">paccayañca</span> vilepanaṃ;<br>
Vihāraṃ satthu adāsiṃ,<br>
vippasannena cetasā;<br>
Tena mayhaṃ idaṃ laddhaṃ,<br>
vasaṃ vattemi nandane.</p>
<p><a class="sc" id="12"></a><a class="verse-num-sc" id="verse-num-sc887"></a><a class="ms" id="p_19Vv_993"></a><a class="msdiv" id="msdiv1145"></a><span class="var" title="nandane pavane (bj, s2, s3)" id="note302">Nandane ca vane</span> ramme,<br>
nānā­dija­gaṇā­yute;<br>
Ramāmi naccagītehi,<br>
accharāhi purakkhato”ti.</p>
</blockquote>
<p class="endsutta"><a class="sc" id="13"></a><a class="ms" id="p_19Vv_994"></a>Suvaṇṇavimānaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
