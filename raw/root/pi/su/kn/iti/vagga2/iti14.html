<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti14">
<article>
<div class="hgroup">
<p class="division">Itivuttaka 14</p>
<h1>Avijjā­nīvara­ṇa­sutta</h1>
</div>
<p><a class="sc" id="1"></a><a class="pts" id="pts8"></a><a class="ms" id="p_18It_71"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="ms" id="p_18It_72"></a>“Nāhaṃ, bhikkhave, aññaṃ ekanīvaraṇampi samanupassāmi <span class="var" title="yenevaṃ (?)" id="note5">yena</span> nīvaraṇena nivutā pajā dīgharattaṃ sandhāvanti saṃsaranti yathayidaṃ, bhikkhave, <span class="var" title="avijjā­nīvara­ṇena (?)" id="note6">avijjā­nīvara­ṇaṃ</span>. Avijjā­nīvara­ṇena hi, bhikkhave, nivutā pajā dīgharattaṃ sandhāvanti saṃsarantī”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc15"></a><a class="ms" id="p_18It_73"></a>“Natthañño ekadhammopi,<br>
<span class="var" title="yeneva (si, pts1, mr)" id="note7">yenevaṃ</span> nivutā pajā;<br>
Saṃsaranti ahorattaṃ,<br>
yathā mohena āvutā.</p>
<p><a class="sc" id="4"></a><a class="verse-num-sc" id="verse-num-sc16"></a><a class="ms" id="p_18It_74"></a>Ye ca mohaṃ pahantvāna,<br>
<span class="var" title="tamokkhandhaṃ (bj, s1-3)" id="note8">tamokhandhaṃ</span> padālayuṃ;<br>
Na te puna saṃsaranti,<br>
hetu tesaṃ na vijjatī”ti.</p>
</blockquote>
<p><a class="sc" id="5"></a><a class="ms" id="p_18It_75"></a>Ayampi attho vutto bhagavatā, iti me sutanti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Ekakanipāta</span> <span class="hidden">Dutiyavagga</span> <span class="hidden">Avijjā­nīvara­ṇa­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>