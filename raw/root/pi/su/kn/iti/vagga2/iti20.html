<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti20">
<article>
<div class="hgroup">
<p class="division">Itivuttaka 20</p>
<h1><span class="var" title="­paduṭ­ṭha­pugga­la­suttaṃ (bj)" id="note21">­Pa­duṭṭha­citta­sutta</span></h1>
</div>
<p><a class="sc" id="1"></a><a class="ms" id="p_18It_103"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a class="ms" id="p_18It_104"></a>“Idhāhaṃ, bhikkhave, ekaccaṃ puggalaṃ paduṭṭhacittaṃ evaṃ cetasā ceto paricca pajānāmi: ‘imamhi cāyaṃ samaye puggalo kālaṃ kareyya yathābhataṃ nikkhitto evaṃ niraye’. Taṃ kissa hetu? Cittaṃ hissa, bhikkhave, paduṭṭhaṃ. Cetopadosahetu kho pana, bhikkhave, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc23"></a><a class="pts" id="pts13"></a><a class="ms" id="p_18It_105"></a>“Paduṭṭhacittaṃ ñatvāna,<br>
ekaccaṃ idha puggalaṃ;<br>
Etamatthañca byākāsi,<br>
buddho bhikkhūna santike.</p>
<p><a class="sc" id="4"></a><a class="verse-num-sc" id="verse-num-sc24"></a><a class="ms" id="p_18It_106"></a>Imamhi cāyaṃ samaye,<br>
kālaṃ kayirātha puggalo;<br>
Nirayaṃ upapajjeyya,<br>
cittaṃ hissa padūsitaṃ.</p>
<p><a class="sc" id="5"></a><a class="verse-num-sc" id="verse-num-sc25"></a><a class="ms" id="p_18It_107"></a>Yathā haritvā nikkhipeyya,<br>
evamevaṃ tathāvidho;<br>
Cetopadosahetu hi,<br>
sattā gacchanti duggatin”ti.</p>
</blockquote>
<p><a class="sc" id="6"></a><a class="ms" id="p_18It_108"></a>Ayampi attho vutto bhagavatā, iti me sutanti.</p>
<p class="endsection">Dasamaṃ.</p>
<p class="endsection">Dutiyo vaggo.</p>
<blockquote class="uddanagatha">
<p><a class="sc" id="7"></a><a class="ms" id="p_18It_112"></a>Moho kodho atha makkho,<br>
Vijjā taṇhā sekhaduve ca;<br>
<span class="var" title="mūhā kāmasekkhaduve; bheda­sāmag­ga­puggalo ca (bj, mr) | mohakodhā atha makkho mohakāmā sekkhā duve; bhedamodā puggalo ca (s1-3, pts1)" id="note24">Bhedo sāmaggipuggalo</span>,<br>
Vaggamāhu dutiyanti vuccatīti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Ekakanipāta</span> <span class="hidden">Dutiyavagga</span> <span class="hidden">­Pa­duṭṭha­citta­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>