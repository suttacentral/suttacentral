<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti44">
<article>
<div class="hgroup">
<p class="division">Itivuttaka 44</p>
<h1>Nib­bā­na­dhātu­sutta</h1>
</div>
<p><a class="sc" id="1"></a><a class="ms" id="p_18It_279"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="ms" id="p_18It_280"></a>“Dvemā, bhikkhave, nibbānadhātuyo. Katamā dve? Saupādisesā ca nibbānadhātu, anupādisesā ca nibbānadhātu.</p>
<p><a class="sc" id="3"></a><a class="ms" id="p_18It_281"></a>Katamā ca, bhikkhave, saupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto. Tassa tiṭṭhanteva pañcindriyāni yesaṃ <span class="var" title="avigatattā (si)" id="note95">avighātattā</span> manāpāmanāpaṃ paccanubhoti, sukhadukkhaṃ paṭisaṃvedeti. Tassa yo rāgakkhayo, dosakkhayo, mohakkhayo—ayaṃ vuccati, bhikkhave, saupādisesā nibbānadhātu.</p>
<p><a class="sc" id="4"></a><a class="ms" id="p_18It_282"></a>Katamā ca, bhikkhave, anupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto. Tassa idheva, bhikkhave, sabba­ve­dayi­tāni ana­bhinan­di­tāni sīti <span class="var" title="sītī bhavissanti (bj)" id="note96">bhavissanti</span>. Ayaṃ vuccati, bhikkhave, anupādisesā nibbānadhātu. Imā kho, bhikkhave, dve nibbānadhātuyo”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc83"></a><a class="pts" id="pts39"></a><a class="ms" id="p_18It_283"></a>“Duve imā cakkhumatā pakāsitā,<br>
Nibbānadhātū anissitena tādinā;<br>
Ekā hi dhātu idha diṭṭhadhammikā,<br>
Saupādisesā bhava­netti­saṅ­khayā;<br>
Anupādisesā pana samparāyikā,<br>
Yamhi nirujjhanti bhavāni sabbaso.</p>
<p><a class="sc" id="6"></a><a class="verse-num-sc" id="verse-num-sc84"></a><a class="ms" id="p_18It_284"></a>Ye etadaññāya padaṃ asaṅkhataṃ,<br>
Vimuttacittā bhava­netti­saṅ­khayā;<br>
Te dhamma­sārā­dhi­gamā khaye ratā,<br>
Pahaṃsu te sabbabhavāni tādino”ti.</p>
</blockquote>
<p><a class="sc" id="7"></a><a class="ms" id="p_18It_285"></a>Ayampi attho vutto bhagavatā, iti me sutanti.</p>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Dukanipāta</span> <span class="hidden">Dutiyavagga</span> <span class="hidden">Nib­bā­na­dhātu­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>