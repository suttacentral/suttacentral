<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti49">
<article>
<div class="hgroup">
<p class="division">Itivuttaka 49</p>
<h1>Diṭṭhi­gata­sutta</h1>
</div>
<p><a class="sc" id="1"></a><a class="ms" id="p_18It_313"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="ms" id="p_18It_314"></a>“Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti.</p>
<p><a class="sc" id="3"></a><a class="ms" id="p_18It_315"></a>Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasammuditā tesaṃ bhavanirodhāya dhamme desiyamāne cittaṃ na pakkhandati na pasīdati na santiṭṭhati nādhimuccati. Evaṃ kho, bhikkhave, olīyanti eke.</p>
<p><a class="sc" id="4"></a><a class="pts" id="pts44"></a><a class="ms" id="p_18It_316"></a>Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṃ abhinandanti—yato kira, bho, ayaṃ <span class="var" title="satto (si, mr) | attho (pts1)" id="note103">attā</span> kāyassa bhedā paraṃ maraṇā ucchijjati vinassati na hoti paraṃ maraṇā; etaṃ santaṃ etaṃ paṇītaṃ etaṃ yāthāvanti. Evaṃ kho, bhikkhave, atidhāvanti eke.</p>
<p><a class="sc" id="5"></a><a class="ms" id="p_18It_317"></a>Kathañca, bhikkhave, cakkhumanto passanti? Idha bhikkhu bhūtaṃ bhūtato passati; bhūtaṃ bhūtato disvā bhūtassa nibbidāya virāgāya nirodhāya paṭipanno hoti. Evaṃ kho, bhikkhave, cakkhumanto passantī”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc93"></a><a class="ms" id="p_18It_318"></a>“<span class="var" title="yo (s1-3, pts1, mr)" id="note104">Ye</span> bhūtaṃ bhūtato disvā,<br>
bhūtassa ca atikkamaṃ;<br>
Yathābhūte vimuccanti,<br>
bhavataṇhā parikkhayā.</p>
<p><a class="sc" id="7"></a><a class="verse-num-sc" id="verse-num-sc94"></a><a class="ms" id="p_18It_319"></a><span class="var" title="sace (si, s1-3)" id="note105">Sa ve</span> bhūtapariñño so,<br>
vītataṇho bhavābhave;<br>
Bhūtassa vibhavā bhikkhu,<br>
nāgacchati punabbhavan”ti.</p>
</blockquote>
<p><a class="sc" id="8"></a><a class="ms" id="p_18It_320"></a>Ayampi attho vutto bhagavatā, iti me sutanti.</p>
<p class="endsection">Dvādasamaṃ.</p>
<p class="endsection">Dutiyo vaggo.</p>
<blockquote class="uddanagatha">
<p><a class="sc" id="9"></a><a class="pts" id="pts45"></a><a class="ms" id="p_18It_324"></a>Dve indriyā dve tapanīyā,<br>
sīlena apare duve;<br>
Anottāpī kuhanā dve ca,<br>
saṃvejanīyena te dasa.</p>
<p><a class="sc" id="10"></a><a class="ms" id="p_18It_325"></a>Vitakkā desanā vijjā,<br>
paññā dhammena pañcamaṃ;<br>
Ajātaṃ dhātusallānaṃ,<br>
sikkhā jāgariyena ca;<br>
Apāyadiṭṭhiyā <span class="var" title="yeva (s1-3)" id="note106">ceva</span>,<br>
bāvīsati pakāsitāti.</p>
</blockquote>
<p class="endsutta">Dukanipāto niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Dukanipāta</span> <span class="hidden">Dutiyavagga</span> <span class="hidden">Diṭṭhi­gata­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>