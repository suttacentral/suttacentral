<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti47">
<article>
<div class="hgroup">
<p class="division">Itivuttaka 47</p>
<h1>Jāgariyasutta</h1>
</div>
<p><a class="sc" id="1"></a><a class="ms" id="p_18It_299"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="ms" id="p_18It_300"></a>“Jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu. Jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṃ phalānaṃ aññataraṃ phalaṃ pāṭikaṅkhaṃ—diṭṭheva dhamme aññā, sati vā upādisese anāgāmitā”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc88"></a><a class="ms" id="p_18It_301"></a>“Jāgarantā suṇāthetaṃ,<br>
ye suttā te pabujjhatha;<br>
Suttā jāgaritaṃ seyyo,<br>
natthi jāgarato bhayaṃ.</p>
<p><a class="sc" id="4"></a><a class="verse-num-sc" id="verse-num-sc89"></a><a class="pts" id="pts42"></a><a class="ms" id="p_18It_302"></a>Yo jāgaro ca satimā sampajāno,<br>
Samāhito mudito vippasanno ca;<br>
Kālena so sammā dhammaṃ pari­vī­maṃ­sa­māno,<br>
Ekodibhūto vihane tamaṃ so.</p>
<p><a class="sc" id="5"></a><a class="ms" id="p_18It_303"></a>Tasmā have jāgariyaṃ bhajetha,<br>
Ātāpī bhikkhu nipako jhānalābhī;<br>
Saṃyojanaṃ jātijarāya chetvā,<br>
Idheva sam­bodhi­ma­nutta­raṃ phuse”ti.</p>
</blockquote>
<p><a class="sc" id="6"></a><a class="ms" id="p_18It_304"></a>Ayampi attho vutto bhagavatā, iti me sutanti.</p>
<p class="endsection">Dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Dukanipāta</span> <span class="hidden">Dutiyavagga</span> <span class="hidden">Jāgariyasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>