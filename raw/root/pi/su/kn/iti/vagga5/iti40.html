<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti40">
<article>
<div class="hgroup">
<p class="division">Itivuttaka 40</p>
<h1>Vijjāsutta</h1>
</div>
<p><a class="sc" id="1"></a><a class="ms" id="p_18It_251"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="ms" id="p_18It_252"></a>“Avijjā, bhikkhave, pubbaṅgamā akusalānaṃ dhammānaṃ samāpattiyā anvadeva ahirikaṃ anottappaṃ; vijjā ca kho, bhikkhave, pubbaṅgamā kusalānaṃ dhammānaṃ samāpattiyā anvadeva hirottappan”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc72"></a><a class="ms" id="p_18It_253"></a>“Yā kācimā duggatiyo,<br>
asmiṃ loke paramhi ca;<br>
Avijjāmūlikā sabbā,<br>
icchālobha­samus­sayā.</p>
<p><a class="sc" id="4"></a><a class="verse-num-sc" id="verse-num-sc73"></a><a class="ms" id="p_18It_254"></a>Yato ca hoti pāpiccho,<br>
<span class="var" title="ahiriko (s1-3)" id="note84">ahirīko</span> anādaro;<br>
Tato pāpaṃ pasavati,<br>
apāyaṃ tena gacchati.</p>
<p><a class="sc" id="5"></a><a class="verse-num-sc" id="verse-num-sc74"></a><a class="ms" id="p_18It_255"></a>Tasmā chandañca lobhañca,<br>
avijjañca virājayaṃ;<br>
Vijjaṃ uppādayaṃ bhikkhu,<br>
sabbā duggatiyo jahe”ti.</p>
</blockquote>
<p><a class="sc" id="6"></a><a class="pts" id="pts35"></a><a class="ms" id="p_18It_256"></a>Ayampi attho vutto bhagavatā, iti me sutanti.</p>
<p class="endsection">Tatiyaṃ.</p>
<p class="endsection">Paṭha­ma­bhā­ṇavāro.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Dukanipāta</span> <span class="hidden">Dutiyavagga</span> <span class="hidden">Vijjāsutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>