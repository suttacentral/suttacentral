<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti107">
<article>
<div class="hgroup">
<p class="division">Itivuttaka 107</p>
<h1>Bahukārasutta</h1>
</div>
<p><a class="sc" id="1"></a><a class="ms" id="p_18It_778"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="ms" id="p_18It_779"></a>“Bahukārā, bhikkhave, brāhma­ṇa­gaha­patikā tumhākaṃ ye <span class="var" title="ye te (bj, s1-3)" id="note227">vo</span> paccupaṭṭhitā cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rehi. Tumhepi, bhikkhave, bahukārā brāhma­ṇa­gaha­pati­kānaṃ <span class="var" title="ye (?)" id="note228">yaṃ</span> nesaṃ dhammaṃ desetha ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāsetha. Evamidaṃ, bhikkhave, aññamaññaṃ nissāya brahmacariyaṃ vussati oghassa nittha­raṇat­thāya sammā dukkhassa antakiriyāyā”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc249"></a><a class="ms" id="p_18It_780"></a>“Sāgārā anagārā ca,<br>
ubho aññoññanissitā;<br>
Ārādhayanti saddhammaṃ,<br>
yogakkhemaṃ anuttaraṃ.</p>
<p><a class="sc" id="4"></a><a class="verse-num-sc" id="verse-num-sc250"></a><a class="pts" id="pts112"></a><a class="ms" id="p_18It_781"></a>Sāgāresu ca cīvaraṃ,<br>
paccayaṃ sayanāsanaṃ;<br>
Anagārā paṭicchanti,<br>
parissa­ya­vinoda­naṃ.</p>
<p><a class="sc" id="5"></a><a class="verse-num-sc" id="verse-num-sc251"></a><a class="ms" id="p_18It_782"></a><span class="var" title="puggalaṃ (mr)" id="note229">Sugataṃ</span> pana nissāya,<br>
gahaṭṭhā gharamesino;<br>
Saddahānā arahataṃ,<br>
ariyapaññāya jhāyino.</p>
<p><a class="sc" id="6"></a><a class="verse-num-sc" id="verse-num-sc252"></a><a class="ms" id="p_18It_783"></a>Idha dhammaṃ caritvāna,<br>
maggaṃ sugatigāminaṃ;<br>
Nandino devalokasmiṃ,<br>
modanti kāmakāmino”ti.</p>
</blockquote>
<p><a class="sc" id="7"></a><a class="ms" id="p_18It_784"></a>Ayampi attho vutto bhagavatā, iti me sutanti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Catukkanipāta</span> <span class="hidden">Brāhma­ṇa­dhamma­yā­gavagga</span> <span class="hidden">Bahukārasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>