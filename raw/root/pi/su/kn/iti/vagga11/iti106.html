<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti106">
<article>
<div class="hgroup">
<p class="division">Itivuttaka 106</p>
<h1>Sab­rahma­ka­sutta</h1>
</div>
<p><a class="sc" id="1"></a><a class="ms" id="p_18It_770"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="pts" id="pts110"></a><a class="ms" id="p_18It_771"></a>“Sabrahmakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sapubba­deva­tāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sapubbā­cariya­kāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sāhuneyyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.</p>
<p><a class="sc" id="3"></a><a class="ms" id="p_18It_772"></a>‘Brahmā’ti, bhikkhave, mātāpitūnaṃ etaṃ adhivacanaṃ. ‘Pubbadevatā’ti, bhikkhave, mātāpitūnaṃ etaṃ adhivacanaṃ. ‘Pubbācariyā’ti, bhikkhave, mātāpitūnaṃ etaṃ adhivacanaṃ. ‘Āhuneyyā’ti, bhikkhave, mātāpitūnaṃ etaṃ adhivacanaṃ. Taṃ kissa hetu? Bahukārā, bhikkhave, mātāpitaro puttānaṃ āpādakā posakā imassa lokassa dassetāro”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc246"></a><a class="ms" id="p_18It_773"></a>“Brahmāti mātāpitaro,<br>
pubbācariyāti vuccare;<br>
Āhuneyyā ca puttānaṃ,<br>
pajāya anukampakā.</p>
<p><a class="sc" id="5"></a><a class="verse-num-sc" id="verse-num-sc247"></a><a class="pts" id="pts111"></a><a class="ms" id="p_18It_774"></a>Tasmā hi ne namasseyya,<br>
sakkareyya ca paṇḍito;<br>
Annena atha pānena,<br>
vatthena sayanena ca;<br>
Ucchādanena <span class="var" title="nahāpanena (bj)" id="note226">nhāpanena</span>,<br>
pādānaṃ dhovanena ca.</p>
<p><a class="sc" id="6"></a><a class="verse-num-sc" id="verse-num-sc248"></a><a class="ms" id="p_18It_775"></a>Tāya naṃ pāricariyāya,<br>
mātāpitūsu paṇḍitā;<br>
Idheva naṃ pasaṃsanti,<br>
pecca sagge pamodatī”ti.</p>
</blockquote>
<p><a class="sc" id="7"></a><a class="ms" id="p_18It_776"></a>Ayampi attho vutto bhagavatā, iti me sutanti.</p>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Catukkanipāta</span> <span class="hidden">Brāhma­ṇa­dhamma­yā­gavagga</span> <span class="hidden">Sab­rahma­ka­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>