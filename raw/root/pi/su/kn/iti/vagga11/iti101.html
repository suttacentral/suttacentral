<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti101">
<article>
<div class="hgroup">
<p class="division">Itivuttaka 101</p>
<h1><span class="var" title="catura­navajja­suttaṃ (bj)" id="note214">Sulabhasutta</span></h1>
</div>
<p><a class="sc" id="1"></a><a class="ms" id="p_18It_735"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a class="pts" id="pts103"></a><a class="ms" id="p_18It_736"></a>“Cattārimāni, bhikkhave, appāni ceva sulabhāni ca, tāni ca anavajjāni. Katamāni cattāri? Paṃsukūlaṃ, bhikkhave, cīvarānaṃ appañca sulabhañca, tañca anavajjaṃ. Piṇḍiyālopo, bhikkhave, bhojanānaṃ appañca sulabhañca, tañca anavajjaṃ. Rukkhamūlaṃ, bhikkhave, senāsanānaṃ appañca sulabhañca, tañca anavajjaṃ. Pūtimuttaṃ, bhikkhave, bhesajjānaṃ appañca sulabhañca tañca anavajjaṃ. Imāni kho, bhikkhave, cattāri appāni ceva sulabhāni ca, tāni ca anavajjāni. Yato kho, bhikkhave, bhikkhu appena ca tuṭṭho hoti sulabhena ca <span class="var" title=" etthantare pāṭho sī , pā1, ka-ma potthakesu ca 15A4:184 ca" id="note215">anavajjena ca</span>, idamassāhaṃ aññataraṃ sāmaññaṅganti vadāmī”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc232"></a><a class="ms" id="p_18It_737"></a>“Anavajjena tuṭṭhassa,<br>
appena sulabhena ca;<br>
Na senāsa­na­mārab­bha,<br>
cīvaraṃ pānabhojanaṃ;<br>
Vighāto hoti cittassa,<br>
disā nappaṭihaññati.</p>
<p><a class="sc" id="4"></a><a class="verse-num-sc" id="verse-num-sc233"></a><a class="ms" id="p_18It_738"></a>Ye <span class="var" title="yepassa (s1-3)" id="note217">cassa</span> dhammā akkhātā,<br>
sāmañ­ñas­sānu­lomikā;<br>
Adhiggahitā tuṭṭhassa,<br>
appamattassa <span class="var" title="sikkhatoti (si, mr)" id="note218">bhikkhuno”ti</span>.</p>
</blockquote>
<p><a class="sc" id="5"></a><a class="ms" id="p_18It_739"></a>Ayampi attho vutto bhagavatā, iti me sutanti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Catukkanipāta</span> <span class="hidden">Brāhma­ṇa­dhamma­yā­gavagga</span> <span class="hidden">Sulabhasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>