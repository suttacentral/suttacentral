<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti111">
<article>
<div class="hgroup">
<p class="division">Itivuttaka 111</p>
<h1>Sam­panna­sīla­sutta</h1>
</div>
<p><a class="sc" id="1"></a><a class="ms" id="p_18It_820"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="ms" id="p_18It_821"></a>“Sampannasīlā, bhikkhave, <span class="var" title="hotha (s1-3)" id="note245">viharatha</span> sam­panna­pāti­mokkhā; pāti­mokkha­saṃ­vara­saṃ­vutā viharatha ācāra­gocara­sam­pannā aṇumattesu vajjesu bhayadassāvino; samādāya sikkhatha sikkhāpadesu.</p>
<p><a class="sc" id="3"></a><a class="ms" id="p_18It_822"></a>Sam­panna­sīlānaṃ vo, bhikkhave, <span class="var" title="bhavataṃ (s1-3)" id="note246">viharataṃ</span> sam­panna­pāti­mokkhā­naṃ pāti­mokkha­saṃva­rasaṃ­vutā­naṃ viharataṃ ācāra­gocara­sam­pannā­naṃ aṇumattesu vajjesu bhaya­dassā­vī­naṃ samādāya sikkhataṃ sikkhāpadesu, <span class="var" title="kissa bhikkhave uttariṃ karaṇīyaṃ (bj) | kimassa bhikkhave uttari karaṇīyaṃ (s1-3) | kiñcassa bhikkhave uttari karaṇīyaṃ (pts1)" id="note247">kimassa uttari karaṇīyaṃ</span>?</p>
<p><a class="sc" id="4"></a><a class="pts" id="pts119"></a><a class="ms" id="p_18It_823"></a>Carato cepi, bhikkhave, bhikkhuno <span class="var" title=" abhijjhā vigatā hoti, byāpādo vigato hoti (sī1, syā1-3, pā1, cha1) 15A4:86" id="note248">abhijjhā, byāpādo vigato</span> hoti, <span class="var" title=" thinamiddhaṃ uddhac­ca­kukkuc­caṃ vicikicchā (15A4:86)" id="note250">thinamiddhaṃ vigataṃ hoti, uddhac­ca­kukkuc­caṃ vigataṃ hoti, vicikicchā</span> pahīnā hoti, āraddhaṃ hoti vīriyaṃ asallīnaṃ, upaṭṭhitā sati <span class="var" title="appamuṭṭhā (s1-3)" id="note252">asammuṭṭhā</span>, passaddho kāyo asāraddho, samāhitaṃ cittaṃ ekaggaṃ. Carampi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>
<p><a class="sc" id="5"></a><a class="ms" id="p_18It_824"></a>Ṭhitassa cepi, bhikkhave, bhikkhuno abhijjhā byāpādo vigato hoti … pe … thinamiddhaṃ … uddhac­ca­kukkuc­caṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Ṭhitopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>
<p><a class="sc" id="6"></a><a class="ms" id="p_18It_825"></a>Nisinnassa cepi, bhikkhave, bhikkhuno abhijjhā byāpādo vigato hoti … pe … thinamiddhaṃ … uddhac­ca­kukkuc­caṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.</p>
<p><a class="sc" id="7"></a><a class="pts" id="pts120"></a><a class="ms" id="p_18It_826"></a>Sayānassa cepi, bhikkhave, bhikkhuno jāgarassa abhijjhā byāpādo vigato hoti … pe … thinamiddhaṃ … uddhac­ca­kukkuc­caṃ … vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ āraddhavīriyo pahitattoti vuccatī”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="8"></a><a class="verse-num-sc" id="verse-num-sc259"></a><a class="ms" id="p_18It_827"></a>“Yataṃ care yataṃ tiṭṭhe,<br>
yataṃ acche yataṃ saye;<br>
Yataṃ <span class="var" title="sammiñjaye (bj, s1-3, pts1)" id="note253">samiñjaye</span> bhikkhu,<br>
yatamenaṃ pasāraye.</p>
<p><a class="sc" id="9"></a><a class="verse-num-sc" id="verse-num-sc260"></a><a class="ms" id="p_18It_828"></a>Uddhaṃ tiriyaṃ apācīnaṃ,<br>
yāvatā­jaga­togati;<br>
Samavekkhitā ca dhammānaṃ,<br>
khandhānaṃ udayabbayaṃ.</p>
<p><a class="sc" id="10"></a><a class="verse-num-sc" id="verse-num-sc261"></a><a class="pts" id="pts121"></a><a class="ms" id="p_18It_829"></a>Evaṃ vihārimātāpiṃ,<br>
santa­vutti­ma­nuddha­taṃ;<br>
Cetosa­matha­sāmīciṃ,<br>
sikkhamānaṃ sadā sataṃ;<br>
Satataṃ pahitattoti,<br>
āhu bhikkhuṃ tathāvidhan”ti.</p>
</blockquote>
<p><a class="sc" id="11"></a><a class="ms" id="p_18It_830"></a>Ayampi attho vutto bhagavatā, iti me sutanti.</p>
<p class="endsection">Dvādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Catukkanipāta</span> <span class="hidden">Brāhma­ṇa­dhamma­yā­gavagga</span> <span class="hidden">Sam­panna­sīla­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>