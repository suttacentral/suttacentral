<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti112">
<article>
<div class="hgroup">
<p class="division">Itivuttaka 112</p>
<h1><span class="var" title="lokā­va­bodha­suttaṃ (bj)" id="note254">Lokasutta</span></h1>
</div>
<p><a class="sc" id="1"></a><a class="ms" id="p_18It_832"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a class="ms" id="p_18It_833"></a>“Loko, bhikkhave, tathāgatena abhisambuddho, lokasmā tathāgato visaṃyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Loka­nirodha­gāminī paṭipadā, bhikkhave, tathāgatena abhisambuddhā, loka­nirodha­gāminī paṭipadā tathāgatassa bhāvitā.</p>
<p><a class="sc" id="3"></a><a class="ms" id="p_18It_834"></a>Yaṃ, bhikkhave, sadevakassa lokassa samārakassa sabrahmakassa ­sassama­ṇab­rāhma­ṇiyā pajāya sade­va­manus­sāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā yasmā taṃ tathāgatena abhisambuddhaṃ, tasmā tathāgatoti vuccati.</p>
<p><a class="sc" id="4"></a><a class="pts" id="pts122"></a><a class="ms" id="p_18It_835"></a>Yañca, bhikkhave, rattiṃ tathāgato anuttaraṃ sammāsambodhiṃ abhisam­buj­jhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti no aññathā, tasmā tathāgatoti vuccati.</p>
<p><a class="sc" id="5"></a><a class="ms" id="p_18It_836"></a>Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.</p>
<p><a class="sc" id="6"></a><a class="ms" id="p_18It_837"></a>Sadevake, bhikkhave, loke samārake sabrahmake ­sassama­ṇab­rāhma­ṇiyā pajāya sade­va­manus­sāya tathāgato abhibhū anabhibhūto aññadatthudaso vasavattī, tasmā tathāgatoti vuccatī”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="7"></a><a class="verse-num-sc" id="verse-num-sc262"></a><a class="ms" id="p_18It_838"></a>“<span class="var" title="sabbaṃ lokaṃ (^an4.23#1 [23. Lokasutta])" id="note256">Sabbalokaṃ</span> abhiññāya,<br>
sabbaloke yathātathaṃ;<br>
Sab­baloka­visaṃ­yutto,<br>
sabbaloke <span class="var" title="anūpamo (s1-3)" id="note257">anūpayo</span>.</p>
<p><a class="sc" id="8"></a><a class="verse-num-sc" id="verse-num-sc263"></a><a class="ms" id="p_18It_839"></a><span class="var" title="sabbe (sabbattha)" id="note258">Sa ve</span> sabbābhibhū dhīro,<br>
sabba­ganthap­pa­mocano;<br>
Phuṭṭhāssa paramā santi,<br>
nibbānaṃ akutobhayaṃ.</p>
<p><a class="sc" id="9"></a><a class="verse-num-sc" id="verse-num-sc264"></a><a class="pts" id="pts123"></a><a class="ms" id="p_18It_840"></a>Esa khīṇāsavo buddho,<br>
anīgho chinnasaṃsayo;<br>
Sabba­kam­mak­kha­yaṃ patto,<br>
vimutto upadhisaṅkhaye.</p>
<p><a class="sc" id="10"></a><a class="verse-num-sc" id="verse-num-sc265"></a><a class="ms" id="p_18It_841"></a>Esa so bhagavā buddho,<br>
esa sīho anuttaro;<br>
Sadevakassa lokassa,<br>
brahmacakkaṃ pavattayi.</p>
<p><a class="sc" id="11"></a><a class="verse-num-sc" id="verse-num-sc266"></a><a class="ms" id="p_18It_842"></a>Iti devā manussā ca,<br>
ye buddhaṃ saraṇaṃ gatā;<br>
Saṅgamma taṃ namassanti,<br>
mahantaṃ vītasāradaṃ.</p>
<p><a class="sc" id="12"></a><a class="verse-num-sc" id="verse-num-sc267"></a><a class="ms" id="p_18It_843"></a>Danto damayataṃ seṭṭho,<br>
santo samayataṃ isi;<br>
Mutto mocayataṃ aggo,<br>
tiṇṇo tārayataṃ varo.</p>
<p><a class="sc" id="13"></a><a class="verse-num-sc" id="verse-num-sc268"></a><a class="ms" id="p_18It_844"></a>Iti hetaṃ namassanti,<br>
mahantaṃ vītasāradaṃ;<br>
Sadevakasmiṃ lokasmiṃ,<br>
natthi te paṭipuggalo”ti.</p>
</blockquote>
<p><a class="sc" id="14"></a><a class="ms" id="p_18It_845"></a>Ayampi attho vutto bhagavatā, iti me sutanti.</p>
<p class="endsection">Terasamaṃ.</p>
<p class="endsutta">Catukkanipāto niṭṭhito.</p>
<blockquote class="uddanagatha">
<p><a class="sc" id="15"></a><a class="pts" id="pts124"></a><a class="ms" id="p_18It_849"></a><span class="var" title="brāhma­ṇa­cattāri (bj) | brāhmaṇā cattāri (s1-3, pts1)" id="note259">Brāhma­ṇa­sula­bhā</span> jānaṃ,<br>
Samaṇasīlā taṇhā brahmā;<br>
Bahukārā <span class="var" title="kuhanā purisā (s1-3, pts1)" id="note260">kuhapurisā</span>,<br>
Cara sampannalokena terasāti.</p>
</blockquote>
<blockquote class="uddanagatha">
<p><a class="sc" id="16"></a><a class="ms" id="p_18It_851"></a>Satta­viseka­nipātaṃ,<br>
Dukkaṃ bāvīsa­sutta­saṅga­hitaṃ;<br>
Sama­paññā­sa­matha­ti­kaṃ,<br>
Terasa catukkañca iti yamidaṃ.</p>
<p><a class="sc" id="17"></a><a class="ms" id="p_18It_852"></a>Dvida­suttara­suttasate,<br>
Saṅgāyitvā samādahiṃsu purā;<br>
Arahanto ciraṭṭhitiyā,<br>
Tamāhu nāmena itivuttanti.</p>
</blockquote>
<p class="endbook">Itivuttakapāḷi niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Catukkanipāta</span> <span class="hidden">Brāhma­ṇa­dhamma­yā­gavagga</span> <span class="hidden">Lokasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>