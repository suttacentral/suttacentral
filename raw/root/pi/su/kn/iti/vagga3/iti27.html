<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti27">
<article>
<div class="hgroup">
<p class="division">Itivuttaka 27</p>
<h1><span class="var" title="mettā­ceto­vimutti­suttaṃ (bj)" id="note41">Met­tābhāva­nā­sutta</span></h1>
</div>
<p><a class="sc" id="1"></a><a class="ms" id="p_18It_155"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a class="ms" id="p_18It_156"></a>“Yāni kānici, bhikkhave, opadhikāni puñ­ñakiri­ya­vatthūni sabbāni tāni mettāya cetovimuttiyā kalaṃ nāgghanti soḷasiṃ. Mettāyeva tāni cetovimutti adhiggahetvā bhāsate ca tapate ca virocati ca.</p>
<p><a class="sc" id="3"></a><a class="pts" id="pts20"></a><a class="ms" id="p_18It_157"></a>Seyyathāpi, bhikkhave, yā kāci tārakarūpānaṃ pabhā sabbā tā candiyā pabhāya kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca virocati ca; evamevaṃ kho, bhikkhave, yāni kānici opadhikāni puñ­ñakiri­ya­vatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.</p>
<p><a class="sc" id="4"></a><a class="ms" id="p_18It_158"></a>Seyyathāpi, bhikkhave, vassānaṃ pacchime māse saradasamaye viddhe vigatavalāhake <span class="var" title="nabhe (bj, pts1)" id="note42">deve</span> ādicco nabhaṃ <span class="var" title="abbhuggamamāno (Ma-aka)" id="note43">abbhus­sakka­māno</span> sabbaṃ <span class="var" title="ākāsaṃ (s1-3)" id="note44">ākāsagataṃ</span> tamagataṃ <span class="var" title="abhihacca (s1-3)" id="note45">abhivihacca</span> bhāsate ca tapate ca virocati ca; evamevaṃ kho, bhikkhave, yāni kānici opadhikāni puñ­ñakiri­ya­vatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.</p>
<p><a class="sc" id="5"></a><a class="pts" id="pts21"></a><a class="ms" id="p_18It_159"></a>Seyyathāpi, bhikkhave, rattiyā paccūsasamayaṃ osadhitārakā bhāsate ca tapate ca virocati ca; evamevaṃ kho, bhikkhave, yāni kānici opadhikāni puñ­ñakiri­ya­vatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati cā”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc42"></a><a class="ms" id="p_18It_160"></a>“Yo ca mettaṃ bhāvayati,<br>
appamāṇaṃ paṭissato;<br>
Tanū saṃyojanā honti,<br>
passato upadhikkhayaṃ.</p>
<p><a class="sc" id="7"></a><a class="verse-num-sc" id="verse-num-sc43"></a><a class="ms" id="p_18It_161"></a>Ekampi ce pāṇama­duṭṭha­citto,<br>
Mettāyati kusalo tena hoti;<br>
Sabbe ca pāṇe manasānukampaṃ,<br>
Pahūtamariyo pakaroti puññaṃ.</p>
<p><a class="sc" id="8"></a><a class="verse-num-sc" id="verse-num-sc44"></a><a class="ms" id="p_18It_162"></a><span class="var" title="yo (bj)" id="note47">Ye</span> sattasaṇḍaṃ pathaviṃ vijitvā,<br>
<span class="var" title="rājīsayo (bj, s1-3, pts1)" id="note48">Rājisayo</span> yajamā­nā­nu­pariyagā;<br>
Assamedhaṃ purisamedhaṃ,<br>
Sammāpāsaṃ vājapeyyaṃ niraggaḷaṃ.</p>
<p><a class="sc" id="9"></a><a class="verse-num-sc" id="verse-num-sc45"></a><a class="pts" id="pts22"></a><a class="ms" id="p_18It_163"></a>Mettassa cittassa subhāvitassa,<br>
Kalampi te nānubhavanti soḷasiṃ;<br>
Candappabhā tāragaṇāva sabbe.</p>
<p><a class="sc" id="10"></a><a class="verse-num-sc" id="verse-num-sc46"></a><a class="ms" id="p_18It_164"></a>Yo na hanti na ghāteti,<br>
na jināti na jāpaye;<br>
Mettaṃso sabbabhūtesu,<br>
veraṃ tassa na kenacī”ti.</p>
</blockquote>
<p><a class="sc" id="11"></a><a class="ms" id="p_18It_165"></a>Ayampi attho vutto bhagavatā, iti me sutanti.</p>
<p class="endsection">Sattamaṃ.</p>
<p class="endsection">Tatiyo vaggo.</p>
<blockquote class="uddanagatha">
<p><a class="sc" id="12"></a><a class="ms" id="p_18It_169"></a>Cittaṃ <span class="var" title="jhāyī (bj, s1-3) | jhāyi (pts1, mr)" id="note50">mettaṃ</span> ubho atthe,<br>
puñjaṃ vepulla­pabba­taṃ;<br>
Sam­pajā­na­musā­vādo,<br>
dānañca <span class="var" title="mettabhāvañca (s1-3, pts1) | mettavācañca (mr)" id="note51">mettabhāvanā</span>.</p>
<p><a class="sc" id="13"></a><a class="ms" id="p_18It_170"></a><span class="var" title="sattamānidha (bj) | sattimānidha (mr)" id="note52">Sattimāni ca</span> suttāni,<br>
purimāni ca vīsati;<br>
Ekadhammesu suttantā,<br>
satta­vīsati­saṅga­hāti.</p>
</blockquote>
<p class="endsutta">Ekakanipāto niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Ekakanipāta</span> <span class="hidden">Tatiyavagga</span> <span class="hidden">Met­tābhāva­nā­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>