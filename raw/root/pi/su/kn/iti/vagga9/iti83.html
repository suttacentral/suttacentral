<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti83">
<article>
<div class="hgroup">
<p class="division">Itivuttaka 83</p>
<h1><span class="var" title="pubba­nimitta­suttaṃ (bj)" id="note169">Pañca­pubba­nimitta­sutta</span></h1>
</div>
<p><a class="sc" id="1"></a><a class="ms" id="p_18It_562"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a class="ms" id="p_18It_563"></a>“Yadā, bhikkhave, devo devakāyā cavanadhammo hoti, pañcassa pubbanimittāni pātubhavanti—mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, sake devo devāsane nābhiramatīti. Tamenaṃ, bhikkhave, devā ‘cavanadhammo ayaṃ devaputto’ti iti viditvā tīhi vācāhi <span class="var" title="anumodanti (bj, s1-3, pts1)" id="note170">anumodenti</span>: ‘ito, bho, sugatiṃ gaccha.</p>
<p><a class="sc" id="3"></a><a class="pts" id="pts77"></a><a class="ms" id="p_18It_564"></a>Sugatiṃ gantvā suladdhalābhaṃ labha.</p>
<p><a class="sc" id="4"></a><a class="ms" id="p_18It_565"></a>Suladdhalābhaṃ labhitvā suppatiṭṭhito bhavāhī’”ti.</p>
<p><a class="sc" id="5"></a><a class="ms" id="p_18It_566"></a>Evaṃ vutte, aññataro bhikkhu bhagavantaṃ etadavoca: “kiṃ nu kho, bhante, devānaṃ sugati­gama­na­saṅ­khā­taṃ.</p>
<p><a class="sc" id="6"></a><a class="ms" id="p_18It_567"></a>Kiñca, bhante, devānaṃ sulad­dha­lā­bha­saṅ­khā­taṃ.</p>
<p><a class="sc" id="7"></a><a class="ms" id="p_18It_568"></a>Kiṃ pana, bhante, devānaṃ ­suppatiṭ­ṭhi­ta­saṅ­khā­tan”ti?</p>
<p><a class="sc" id="8"></a><a class="ms" id="p_18It_569"></a>“Manussattaṃ kho, <span class="var" title="bhikkhave (s1-3, pts1)" id="note171">bhikkhu</span>, devānaṃ sugati­gama­na­saṅ­khā­taṃ.</p>
<p><a class="sc" id="9"></a><a class="ms" id="p_18It_570"></a>Yaṃ manussabhūto samāno tathā­gatap­pa­vedite dhammavinaye saddhaṃ paṭilabhati; <span class="var" title="idaṃ kho pana (bj)" id="note172">idaṃ kho</span>, <span class="var" title="bhikkhave (bj, s1-3, pts1)" id="note173">bhikkhu</span>, devānaṃ sulad­dha­lā­bha­saṅ­khā­taṃ.</p>
<p><a class="sc" id="10"></a><a class="ms" id="p_18It_571"></a>Sā kho panassa saddhā niviṭṭhā hoti mūlajātā patiṭṭhitā daḷhā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ; idaṃ kho, <span class="var" title="bhikkhave (bj, s1-3, pts1)" id="note174">bhikkhu</span>, devānaṃ ­suppatiṭ­ṭhi­ta­saṅ­khā­tan”ti.</p>
<p><a class="sc" id="11"></a><a class="ms" id="p_18It_572"></a>Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="12"></a><a class="verse-num-sc" id="verse-num-sc167"></a><a class="ms" id="p_18It_573"></a>“Yadā devo devakāyā,<br>
cavati āyusaṅkhayā;<br>
Tayo saddā niccharanti,<br>
devānaṃ anumodataṃ.</p>
<p><a class="sc" id="13"></a><a class="verse-num-sc" id="verse-num-sc168"></a><a class="ms" id="p_18It_574"></a>‘Ito bho sugatiṃ gaccha,<br>
manussānaṃ sahabyataṃ;<br>
Manussabhūto saddhamme,<br>
labha saddhaṃ anuttaraṃ.</p>
<p><a class="sc" id="14"></a><a class="verse-num-sc" id="verse-num-sc169"></a><a class="pts" id="pts78"></a><a class="ms" id="p_18It_575"></a>Sā te saddhā niviṭṭhassa,<br>
mūlajātā patiṭṭhitā;<br>
Yāvajīvaṃ asaṃhīrā,<br>
saddhamme suppavedite.</p>
<p><a class="sc" id="15"></a><a class="verse-num-sc" id="verse-num-sc170"></a><a class="ms" id="p_18It_576"></a>Kāyaduccaritaṃ hitvā,<br>
vacī­ducca­ritāni ca;<br>
Manoduccaritaṃ hitvā,<br>
yañcaññaṃ dosasañhitaṃ.</p>
<p><a class="sc" id="16"></a><a class="verse-num-sc" id="verse-num-sc171"></a><a class="ms" id="p_18It_577"></a>Kāyena kusalaṃ katvā,<br>
vācāya kusalaṃ bahuṃ;<br>
Manasā kusalaṃ katvā,<br>
<span class="var" title="abyāpajjaṃ ()" id="note176">appamāṇaṃ</span> nirūpadhiṃ.</p>
<p><a class="sc" id="17"></a><a class="verse-num-sc" id="verse-num-sc172"></a><a class="ms" id="p_18It_578"></a>Tato opadhikaṃ puññaṃ,<br>
katvā dānena taṃ bahuṃ;<br>
Aññepi macce saddhamme,<br>
brahmacariye <span class="var" title="nivesaye (si, pts1)" id="note177">nivesaya</span>’.</p>
<p><a class="sc" id="18"></a><a class="verse-num-sc" id="verse-num-sc173"></a><a class="ms" id="p_18It_579"></a>Imāya anukampāya,<br>
devā devaṃ yadā vidū;<br>
Cavantaṃ anumodenti,<br>
ehi deva punappunan”ti.</p>
</blockquote>
<p><a class="sc" id="19"></a><a class="ms" id="p_18It_580"></a>Ayampi attho vutto bhagavatā, iti me sutanti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Catutthavagga</span> <span class="hidden">Pañca­pubba­nimitta­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>