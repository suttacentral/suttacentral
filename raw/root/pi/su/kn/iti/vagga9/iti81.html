<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti81">
<article>
<div class="hgroup">
<p class="division">Itivuttaka 81</p>
<h1>Sakkārasutta</h1>
</div>
<p><a class="sc" id="1"></a><a class="ms" id="p_18It_541"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="ms" id="p_18It_542"></a>“Diṭṭhā mayā, bhikkhave, sattā sakkārena abhibhūtā, ­pariyā­dinna­cittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>
<p><a class="sc" id="3"></a><a class="ms" id="p_18It_543"></a>Diṭṭhā mayā, bhikkhave, sattā asakkārena abhibhūtā, ­pariyā­dinna­cittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>
<p><a class="sc" id="4"></a><a class="pts" id="pts74"></a><a class="ms" id="p_18It_544"></a>Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, ­pariyā­dinna­cittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>
<p><a class="sc" id="5"></a><a class="ms" id="p_18It_545"></a>Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi; <span class="var" title="(diṭṭhā mayā bhikkhave sattā sakkārena abhibhūtā. ...pe... asakkārena abhibhūtā ...pe... sakkārena ca asakkārena ca tadubhayena abhibhūtā ­pariyā­dinna­cittā kāyassa bhedā paraṃmaraṇā apāyaṃ duggatiṃ vinipātaṃ nirayaṃ upapannā.) (s1-3, pts1) purimavagge (70 pabbe)" id="note166">()</span> api ca, bhikkhave, yadeva me sāmaṃ ñātaṃ sāmaṃ diṭṭhaṃ sāmaṃ viditaṃ tamevāhaṃ vadāmi.</p>
<p><a class="sc" id="6"></a><a class="ms" id="p_18It_546"></a>Diṭṭhā mayā, bhikkhave, sattā sakkārena abhibhūtā, ­pariyā­dinna­cittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>
<p><a class="sc" id="7"></a><a class="ms" id="p_18It_547"></a>Diṭṭhā mayā, bhikkhave, sattā asakkārena abhibhūtā, ­pariyā­dinna­cittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.</p>
<p><a class="sc" id="8"></a><a class="ms" id="p_18It_548"></a>Diṭṭhā mayā, bhikkhave, sattā sakkārena ca asakkārena ca tadubhayena abhibhūtā, ­pariyā­dinna­cittā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="9"></a><a class="verse-num-sc" id="verse-num-sc162"></a><a class="ms" id="p_18It_549"></a>“Yassa sak­kariya­mānassa,<br>
asakkārena cūbhayaṃ;<br>
Samādhi na vikampati,<br>
appa­māda­vihārino.</p>
<p><a class="sc" id="10"></a><a class="verse-num-sc" id="verse-num-sc163"></a><a class="pts" id="pts75"></a><a class="ms" id="p_18It_550"></a>Taṃ jhāyinaṃ sātatikaṃ,<br>
sukhuma­diṭṭhi­vi­passa­kaṃ;<br>
Upādā­nak­kha­yā­rāmaṃ,<br>
āhu sappuriso itī”ti.</p>
</blockquote>
<p><a class="sc" id="11"></a><a class="ms" id="p_18It_551"></a>Ayampi attho vutto bhagavatā, iti me sutanti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Catutthavagga</span> <span class="hidden">Sakkārasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>