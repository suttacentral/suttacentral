<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti84">
<article>
<div class="hgroup">
<p class="division">Itivuttaka 84</p>
<h1>Bahu­jana­hita­sutta</h1>
</div>
<p><a class="sc" id="1"></a><a class="ms" id="p_18It_582"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="pts" id="pts79"></a><a class="ms" id="p_18It_583"></a>“Tayome puggalā loke uppajjamānā uppajjanti bahujanahitāya bahu­jana­su­khāya lokānukampāya atthāya hitāya sukhāya devamanussānaṃ. Katame tayo? Idha, bhikkhave, tathāgato loke uppajjati arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho bhagavā. So dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti. Ayaṃ, bhikkhave, paṭhamo puggalo loke uppajjamāno uppajjati bahujanahitāya bahu­jana­su­khāya lokānukampāya atthāya hitāya sukhāya devamanussānaṃ.</p>
<p><a class="sc" id="3"></a><a class="ms" id="p_18It_584"></a>Puna caparaṃ, bhikkhave, tasseva <span class="var" title="satthuno (s1-3)" id="note178">satthu</span> sāvako arahaṃ hoti khīṇāsavo vusitavā katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto. So dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti. Ayaṃ, bhikkhave, dutiyo puggalo loke uppajjamāno uppajjati bahujanahitāya bahu­jana­su­khāya lokānukampāya atthāya hitāya sukhāya devamanussānaṃ.</p>
<p><a class="sc" id="4"></a><a class="ms" id="p_18It_585"></a>Puna caparaṃ, bhikkhave, tasseva satthu sāvako sekho hoti pāṭipado bahussuto sīla­vatū­papanno. <span class="var" title="so (?)" id="note179">Sopi</span> dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ, kevala­pari­puṇṇaṃ parisuddhaṃ brahmacariyaṃ pakāseti. Ayaṃ, bhikkhave, tatiyo puggalo loke uppajjamāno uppajjati bahujanahitāya bahu­jana­su­khāya lokānukampāya atthāya hitāya sukhāya devamanussānaṃ. Ime kho, bhikkhave, tayo puggalā loke uppajjamānā uppajjanti bahujanahitāya bahu­jana­su­khāya lokānukampāya atthāya hitāya sukhāya devamanussānan”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc174"></a><a class="pts" id="pts80"></a><a class="ms" id="p_18It_586"></a>“Satthā hi loke paṭhamo mahesi,<br>
Tassanvayo sāvako bhāvitatto;<br>
Athāparo pāṭipadopi sekho,<br>
Bahussuto sīla­vatū­papanno.</p>
<p><a class="sc" id="6"></a><a class="verse-num-sc" id="verse-num-sc175"></a><a class="ms" id="p_18It_587"></a>Ete tayo deva­manus­sa­seṭṭhā,<br>
Pabhaṅkarā dhamma­mudī­rayantā;<br>
<span class="var" title="apāvuṇanti (pts1) | apāpurenti (mr)" id="note180">Apāpuranti</span> amatassa dvāraṃ,<br>
Yogā <span class="var" title="yogā pamocanti (s1-3)" id="note181">pamocenti</span> bahujjanaṃ te.</p>
<p><a class="sc" id="7"></a><a class="verse-num-sc" id="verse-num-sc176"></a><a class="ms" id="p_18It_588"></a>Ye satthavāhena anuttarena,<br>
Sudesitaṃ <span class="var" title="magga­ma­nuggamanti (mr)" id="note182">magga­ma­nukka­manti</span>;<br>
Idheva dukkhassa karonti antaṃ,<br>
Ye appamattā sugatassa sāsane”ti.</p>
</blockquote>
<p><a class="sc" id="8"></a><a class="ms" id="p_18It_589"></a>Ayampi attho vutto bhagavatā, iti me sutanti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Catutthavagga</span> <span class="hidden">Bahu­jana­hita­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>