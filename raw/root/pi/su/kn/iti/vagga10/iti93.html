<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti93">
<article>
<div class="hgroup">
<p class="division">Itivuttaka 93</p>
<h1>Aggisutta</h1>
</div>
<p><a class="sc" id="1"></a><a class="ms" id="p_18It_661"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="ms" id="p_18It_662"></a>“Tayome, bhikkhave, aggī. Katame tayo? Rāgaggi, dosaggi, mohaggi—ime kho, bhikkhave, tayo aggī”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc208"></a><a class="ms" id="p_18It_663"></a>“Rāgaggi dahati macce,<br>
ratte kāmesu mucchite;<br>
Dosaggi pana byāpanne,<br>
nare pāṇātipātino.</p>
<p><a class="sc" id="4"></a><a class="verse-num-sc" id="verse-num-sc209"></a><a class="ms" id="p_18It_664"></a>Mohaggi pana sammūḷhe,<br>
ariyadhamme akovide;<br>
Ete aggī ajānantā,<br>
sakkāyābhiratā pajā.</p>
<p><a class="sc" id="5"></a><a class="verse-num-sc" id="verse-num-sc210"></a><a class="pts" id="pts93"></a><a class="ms" id="p_18It_665"></a>Te vaḍḍhayanti nirayaṃ,<br>
tiracchānañca yoniyo;<br>
Asuraṃ pettivisayaṃ,<br>
amuttā mārabandhanā.</p>
<p><a class="sc" id="6"></a><a class="verse-num-sc" id="verse-num-sc211"></a><a class="ms" id="p_18It_666"></a>Ye ca rattindivā yuttā,<br>
sammā­sambud­dha­sāsane;<br>
Te nibbāpenti rāgaggiṃ,<br>
niccaṃ asubhasaññino.</p>
<p><a class="sc" id="7"></a><a class="verse-num-sc" id="verse-num-sc212"></a><a class="ms" id="p_18It_667"></a>Dosaggiṃ pana mettāya,<br>
nibbāpenti naruttamā;<br>
Mohaggiṃ pana paññāya,<br>
yāyaṃ nibbedhagāminī.</p>
<p><a class="sc" id="8"></a><a class="verse-num-sc" id="verse-num-sc213"></a><a class="ms" id="p_18It_668"></a>Te nibbāpetvā nipakā,<br>
rattin­diva­matanditā;<br>
Asesaṃ parinibbanti,<br>
asesaṃ dukkhamaccaguṃ.</p>
<p><a class="sc" id="9"></a><a class="verse-num-sc" id="verse-num-sc214"></a><a class="ms" id="p_18It_669"></a>Ariyaddasā vedaguno,<br>
sammadaññāya paṇḍitā;<br>
Jātik­kha­ya­ma­bhiñ­ñāya,<br>
nāgacchanti punabbhavan”ti.</p>
</blockquote>
<p><a class="sc" id="10"></a><a class="ms" id="p_18It_670"></a>Ayampi attho vutto bhagavatā, iti me sutanti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Pañcamavagga</span> <span class="hidden">Aggisutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>