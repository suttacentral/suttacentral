<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti91">
<article>
<div class="hgroup">
<p class="division">Itivuttaka 91</p>
<h1>Jīvikasutta</h1>
</div>
<p><a class="sc" id="1"></a><a class="ms" id="p_18It_646"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="pts" id="pts90"></a><a class="ms" id="p_18It_647"></a>“Antamidaṃ, bhikkhave, jīvikānaṃ yadidaṃ piṇḍolyaṃ. <span class="var" title="abhilāpāyaṃ (s1-3, pts1) | abhisapāyaṃ (mr)" id="note198">Abhisāpoyaṃ</span>, bhikkhave, lokasmiṃ: ‘piṇḍolo vicarasi pattapāṇī’ti. Tañca kho etaṃ, bhikkhave, kulaputtā upenti atthavasikā, atthavasaṃ paṭicca; neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā. Api ca kho ‘otiṇṇamhā jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā, appeva nāma imassa kevalassa duk­khak­khan­dhassa antakiriyā paññāyethā’ti. Evaṃ pabbajito cāyaṃ, bhikkhave, kulaputto. So ca hoti abhijjhālu kāmesu tibbasārāgo, byāpannacitto ­paduṭ­ṭha­manasaṅ­kappo, muṭṭhassati asampajāno asamāhito vibbhantacitto pākatindriyo. Seyyathāpi, bhikkhave, chavālātaṃ ubhatopadittaṃ majjhe gūthagataṃ neva gāme kaṭṭhatthaṃ pharati na araññe; tathūpamāhaṃ, bhikkhave, imaṃ puggalaṃ vadāmi gihibhogā parihīno sāmaññatthañca na paripūretī”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc202"></a><a class="ms" id="p_18It_648"></a>“Gihibhogā parihīno,<br>
Sāmaññatthañca dubbhago;<br>
Paridhaṃsamāno pakireti,<br>
Chavālātaṃva nassati.</p>
<p><a class="sc" id="4"></a><a class="verse-num-sc" id="verse-num-sc203"></a><a class="ms" id="p_18It_649"></a>Kāsāvakaṇṭhā bahavo,<br>
pāpadhammā asaññatā;<br>
Pāpā pāpehi kammehi,<br>
nirayaṃ te upapajjare.</p>
<p><a class="sc" id="5"></a><a class="verse-num-sc" id="verse-num-sc204"></a><a class="ms" id="p_18It_650"></a>Seyyo ayoguḷo bhutto,<br>
tatto aggisikhūpamo;<br>
Yañce bhuñjeyya dussīlo,<br>
raṭṭha­piṇḍa­masaññato”ti.</p>
</blockquote>
<p><a class="sc" id="6"></a><a class="ms" id="p_18It_651"></a>Ayampi attho vutto bhagavatā, iti me sutanti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Pañcamavagga</span> <span class="hidden">Jīvikasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>