<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti92">
<article>
<div class="hgroup">
<p class="division">Itivuttaka 92</p>
<h1>Saṅghā­ṭi­kaṇṇa­sutta</h1>
</div>
<p><a class="sc" id="1"></a><a class="ms" id="p_18It_653"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a class="pts" id="pts91"></a><a class="ms" id="p_18It_654"></a>“Saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa pāde pādaṃ nikkhipanto, so ca hoti abhijjhālu kāmesu tibbasārāgo byāpannacitto ­paduṭ­ṭha­manasaṅ­kappo muṭṭhassati asampajāno asamāhito vibbhantacitto pākatindriyo; atha kho so ārakāva mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu na passati. Dhammaṃ apassanto <span class="var" title="maṃ na passati (s1-3)" id="note200">na maṃ passati</span>.</p>
<p><a class="sc" id="3"></a><a class="ms" id="p_18It_655"></a>Yojanasate cepi so, bhikkhave, bhikkhu vihareyya. So ca hoti anabhijjhālu kāmesu na tibbasārāgo abyāpannacitto apaduṭ­ṭha­manasaṅ­kappo upaṭṭhitassati sampajāno samāhito ekaggacitto saṃvutindriyo; atha kho so santikeva mayhaṃ, ahañca tassa. Taṃ kissa hetu? Dhammañhi so, bhikkhave, bhikkhu passati; dhammaṃ passanto maṃ passatī”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc205"></a><a class="ms" id="p_18It_656"></a>“Anubandhopi ce assa,<br>
mahiccho ca vighātavā;<br>
Ejānugo anejassa,<br>
nibbutassa anibbuto;<br>
Giddho so vītagedhassa,<br>
passa yāvañca ārakā.</p>
<p><a class="sc" id="5"></a><a class="verse-num-sc" id="verse-num-sc206"></a><a class="pts" id="pts92"></a><a class="ms" id="p_18It_657"></a>Yo ca dhamma­ma­bhiñ­ñāya,<br>
dhammamaññāya paṇḍito;<br>
Rahadova nivāte ca,<br>
anejo vūpasammati.</p>
<p><a class="sc" id="6"></a><a class="verse-num-sc" id="verse-num-sc207"></a><a class="ms" id="p_18It_658"></a>Anejo so anejassa,<br>
nibbutassa ca nibbuto;<br>
Agiddho vītagedhassa,<br>
passa yāvañca santike”ti.</p>
</blockquote>
<p><a class="sc" id="7"></a><a class="ms" id="p_18It_659"></a>Ayampi attho vutto bhagavatā, iti me sutanti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Pañcamavagga</span> <span class="hidden">Saṅghā­ṭi­kaṇṇa­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>