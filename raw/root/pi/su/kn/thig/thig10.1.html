<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thig10.1">
<article>
<div class="hgroup">
<p class="division">Therīgāthā</p>
<p>Ekā­dasaka­nipāta</p>
<h1>1. Kisā­gotamī­therī­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc213"></a><a class="verse-num-pts" id="verse-num-pts213"></a><a class="ms" id="p_19Th2_285"></a><a class="msdiv" id="msdiv213"></a>“Kalyāṇamittatā muninā,<br>
lokaṃ ādissa vaṇṇitā;<br>
Kalyāṇamitte bhajamāno,<br>
api bālo paṇḍito assa.</p>
<p><a class="sc" id="2"></a><a class="verse-num-sc" id="verse-num-sc214"></a><a class="verse-num-pts" id="verse-num-pts214"></a><a class="ms" id="p_19Th2_286"></a><a class="msdiv" id="msdiv214"></a>Bhajitabbā sappurisā,<br>
Paññā tathā vaḍḍhati bhajantānaṃ;<br>
Bhajamāno sappurise,<br>
Sabbehipi dukkhehi pamucceyya.</p>
<p><a class="sc" id="3"></a><a class="verse-num-sc" id="verse-num-sc215"></a><a class="verse-num-pts" id="verse-num-pts215"></a><a class="ms" id="p_19Th2_287"></a><a class="msdiv" id="msdiv215"></a>Dukkhañca vijāneyya,<br>
Dukkhassa ca samudayaṃ nirodhaṃ;<br>
Aṭṭhaṅgikañca maggaṃ,<br>
Cattāripi ariyasaccāni”.</p>
<p><a class="sc" id="4"></a><a class="verse-num-sc" id="verse-num-sc216"></a><a class="verse-num-pts" id="verse-num-pts216"></a><a class="pts" id="pts144"></a><a class="ms" id="p_19Th2_288"></a><a class="msdiv" id="msdiv216"></a>“Dukkho itthibhāvo,<br>
Akkhāto purisa­damma­sāra­thinā;<br>
Sapattikampi hi dukkhaṃ,<br>
Appekaccā sakiṃ vijātāyo.</p>
<p><a class="sc" id="5"></a><a class="verse-num-sc" id="verse-num-sc217"></a><a class="verse-num-pts" id="verse-num-pts217"></a><a class="ms" id="p_19Th2_289"></a><a class="msdiv" id="msdiv217"></a>Galake api kantanti,<br>
Sukhumāliniyo visāni khādanti;<br>
Jana­māraka­maj­jha­gatā,<br>
Ubhopi byasanāni anubhonti”.</p>
<p><a class="sc" id="6"></a><a class="verse-num-sc" id="verse-num-sc218"></a><a class="verse-num-pts" id="verse-num-pts218"></a><a class="ms" id="p_19Th2_290"></a><a class="msdiv" id="msdiv218"></a>“Upavijaññā gacchantī,<br>
addasāhaṃ patiṃ mataṃ;<br>
Panthamhi vijāyitvāna,<br>
appattāva sakaṃ gharaṃ.</p>
<p><a class="sc" id="7"></a><a class="verse-num-sc" id="verse-num-sc219"></a><a class="verse-num-pts" id="verse-num-pts219"></a><a class="ms" id="p_19Th2_291"></a><a class="msdiv" id="msdiv219"></a>Dve puttā kālakatā,<br>
Patī ca panthe mato kapaṇikāya;<br>
Mātā pitā ca bhātā,<br>
Ḍayhanti ca ekacitakāyaṃ”.</p>
<p><a class="sc" id="8"></a><a class="verse-num-sc" id="verse-num-sc220"></a><a class="verse-num-pts" id="verse-num-pts220"></a><a class="ms" id="p_19Th2_292"></a><a class="msdiv" id="msdiv220"></a>“Khīṇakulīne kapaṇe,<br>
Anubhūtaṃ te dukhaṃ aparimāṇaṃ;<br>
Assū ca te pavattaṃ,<br>
Bahūni ca jātisahassāni.</p>
<p><a class="sc" id="9"></a><a class="verse-num-sc" id="verse-num-sc221"></a><a class="verse-num-pts" id="verse-num-pts221"></a><a class="ms" id="p_19Th2_293"></a><a class="msdiv" id="msdiv221"></a>Vasitā susānamajjhe,<br>
Athopi khāditāni puttamaṃsāni;<br>
Hatakulikā sabbagarahitā,<br>
Matapatikā amata­madhi­gacchiṃ.</p>
<p><a class="sc" id="10"></a><a class="verse-num-sc" id="verse-num-sc222"></a><a class="verse-num-pts" id="verse-num-pts222"></a><a class="ms" id="p_19Th2_294"></a><a class="msdiv" id="msdiv222"></a>Bhāvito me maggo,<br>
Ariyo aṭṭhaṅgiko amatagāmī;<br>
Nibbānaṃ sacchikataṃ,<br>
Dhammādāsaṃ <span class="var" title="apekkhihaṃ (bj, s2, pts1-2) | avekkhihaṃ (s3)" id="note67">avekkhiṃhaṃ</span>.</p>
<p><a class="sc" id="11"></a><a class="verse-num-sc" id="verse-num-sc223"></a><a class="verse-num-pts" id="verse-num-pts223"></a><a class="ms" id="p_19Th2_295"></a><a class="msdiv" id="msdiv223"></a>Ahamamhi kantasallā,<br>
Ohitabhārā katañhi karaṇīyaṃ;<br>
Kisā gotamī therī,<br>
Vimuttacittā imaṃ bhaṇī”ti.</p>
</blockquote>
<p class="endsutta"><a class="sc" id="12"></a><a class="ms" id="p_19Th2_296"></a>… Kisā gotamī therī ….</p>
<p class="endsection"><a class="sc" id="13"></a><a class="ms" id="p_19Th2_297"></a>Ekā­dasaka­nipāto niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
