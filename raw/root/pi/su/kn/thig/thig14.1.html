<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thig14.1">
<article>
<div class="hgroup">
<p class="division">Therīgāthā</p>
<p>Tiṃsanipāta</p>
<h1><span class="var" title="jīvakam­bhava­ni­kasubhā­therī­gāthā (bj)" id="note112">1 Subhājīva­kam­ba­vanikā­therī­gāthā</span></h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc368"></a><a class="verse-num-pts" id="verse-num-pts366"></a><a class="ms" id="p_19Th2_452"></a><a class="msdiv" id="msdiv368"></a>Jīvakambavanaṃ rammaṃ,<br>
Gacchantiṃ bhikkhuniṃ subhaṃ;<br>
Dhuttako <span class="var" title="taṃ nivāresi (mr)" id="note113">sannivāresi</span>,<br>
Tamenaṃ abravī subhā.</p>
<p><a class="sc" id="2"></a><a class="verse-num-sc" id="verse-num-sc369"></a><a class="verse-num-pts" id="verse-num-pts367"></a><a class="ms" id="p_19Th2_453"></a><a class="msdiv" id="msdiv369"></a>“Kiṃ te aparādhitaṃ mayā,<br>
Yaṃ maṃ ovariyāna tiṭṭhasi;<br>
Na hi pabbajitāya āvuso,<br>
Puriso samphusanāya kappati.</p>
<p><a class="sc" id="3"></a><a class="verse-num-sc" id="verse-num-sc370"></a><a class="verse-num-pts" id="verse-num-pts368"></a><a class="pts" id="pts159"></a><a class="ms" id="p_19Th2_454"></a><a class="msdiv" id="msdiv370"></a>Garuke mama satthusāsane,<br>
Yā sikkhā sugatena desitā;<br>
Pari­suddha­padaṃ anaṅgaṇaṃ,<br>
Kiṃ maṃ ovariyāna tiṭṭhasi.</p>
<p><a class="sc" id="4"></a><a class="verse-num-sc" id="verse-num-sc371"></a><a class="verse-num-pts" id="verse-num-pts369"></a><a class="ms" id="p_19Th2_455"></a><a class="msdiv" id="msdiv371"></a>Āvilacitto anāvilaṃ,<br>
Sarajo vītarajaṃ anaṅgaṇaṃ;<br>
Sabbattha vimuttamānasaṃ,<br>
Kiṃ maṃ ovariyāna tiṭṭhasi”.</p>
<p><a class="sc" id="5"></a><a class="verse-num-sc" id="verse-num-sc372"></a><a class="verse-num-pts" id="verse-num-pts370"></a><a class="ms" id="p_19Th2_456"></a><a class="msdiv" id="msdiv372"></a>“Daharā ca apāpikā casi,<br>
Kiṃ te pabbajjā karissati;<br>
Nikkhipa kāsāyacīvaraṃ,<br>
Ehi <span class="var" title="ramāmase pupphite (bj, pts1-2) | ramāmase supupphite (s2, s3)" id="note114">ramāma supupphite</span> vane.</p>
<p><a class="sc" id="6"></a><a class="verse-num-sc" id="verse-num-sc373"></a><a class="verse-num-pts" id="verse-num-pts371"></a><a class="ms" id="p_19Th2_457"></a><a class="msdiv" id="msdiv373"></a>Madhurañca pavanti sabbaso,<br>
Kusumarajena samuṭṭhitā dumā;<br>
Paṭhamavasanto sukho utu,<br>
Ehi ramāma supupphite vane.</p>
<p><a class="sc" id="7"></a><a class="verse-num-sc" id="verse-num-sc374"></a><a class="verse-num-pts" id="verse-num-pts372"></a><a class="ms" id="p_19Th2_458"></a><a class="msdiv" id="msdiv374"></a>­Kusu­mita­sikharā ca pādapā,<br>
Abhigajjantiva māluteritā;<br>
Kā tuyhaṃ rati bhavissati,<br>
Yadi ekā <span class="var" title="vana­motaris­sasi (bj) | vana­mogāhis­sasi (s2, s3, pts1-2, mr)" id="note115">vana­mogahis­sasi</span>.</p>
<p><a class="sc" id="8"></a><a class="verse-num-sc" id="verse-num-sc375"></a><a class="verse-num-pts" id="verse-num-pts373"></a><a class="ms" id="p_19Th2_459"></a><a class="msdiv" id="msdiv375"></a>­Vāḷa­miga­saṅ­ghasevi­taṃ,<br>
Kuñja­ra­mattaka­reṇu­loḷi­taṃ;<br>
Asahāyikā gantumicchasi,<br>
Rahitaṃ bhiṃsanakaṃ mahāvanaṃ.</p>
<p><a class="sc" id="9"></a><a class="verse-num-sc" id="verse-num-sc376"></a><a class="verse-num-pts" id="verse-num-pts374"></a><a class="ms" id="p_19Th2_460"></a><a class="msdiv" id="msdiv376"></a>Tapanīyakatāva dhītikā,<br>
Vicarasi cittalateva accharā;<br>
Kāsika­su­khu­mehi vaggubhi,<br>
Sobhasī suvasanehi nūpame.</p>
<p><a class="sc" id="10"></a><a class="verse-num-sc" id="verse-num-sc377"></a><a class="verse-num-pts" id="verse-num-pts375"></a><a class="ms" id="p_19Th2_461"></a><a class="msdiv" id="msdiv377"></a>Ahaṃ tava vasānugo siyaṃ,<br>
<span class="var" title="yadi viharemasi (pts1-2) | yadipi viharesi (mr)" id="note116">Yadi viharemase</span> kānanantare;<br>
Na hi matthi tayā piyattaro,<br>
Pāṇo kinna­ri­manda­locane.</p>
<p><a class="sc" id="11"></a><a class="verse-num-sc" id="verse-num-sc378"></a><a class="verse-num-pts" id="verse-num-pts376"></a><a class="ms" id="p_19Th2_462"></a><a class="msdiv" id="msdiv378"></a>Yadi me vacanaṃ karissasi,<br>
Sukhitā ehi agāramāvasa;<br>
Pāsāda­nivā­tavāsinī,<br>
Parikammaṃ te karontu nāriyo.</p>
<p><a class="sc" id="12"></a><a class="verse-num-sc" id="verse-num-sc379"></a><a class="verse-num-pts" id="verse-num-pts377"></a><a class="pts" id="pts160"></a><a class="ms" id="p_19Th2_463"></a><a class="msdiv" id="msdiv379"></a>Kāsika­su­khumāni dhāraya,<br>
<span class="var" title="abhirohehi (bj)" id="note117">Abhiropehi</span> ca mālavaṇṇakaṃ;<br>
Kañ­cana­maṇi­mutta­kaṃ bahuṃ,<br>
Vividhaṃ ābharaṇaṃ karomi te.</p>
<p><a class="sc" id="13"></a><a class="verse-num-sc" id="verse-num-sc380"></a><a class="verse-num-pts" id="verse-num-pts378"></a><a class="ms" id="p_19Th2_464"></a><a class="msdiv" id="msdiv380"></a>Sudhota­raja­paccha­daṃ subhaṃ,<br>
Gonaka­tūlika­san­tha­taṃ navaṃ;<br>
Abhiruha sayanaṃ mahārahaṃ,<br>
Canda­na­maṇ­ḍita­sāra­gandhi­kaṃ.</p>
<p><a class="sc" id="14"></a><a class="verse-num-sc" id="verse-num-sc381"></a><a class="verse-num-pts" id="verse-num-pts379"></a><a class="ms" id="p_19Th2_465"></a><a class="msdiv" id="msdiv381"></a>Uppalaṃ cudakā samuggataṃ,<br>
Yathā taṃ amanus­sa­sevitaṃ;<br>
Evaṃ tvaṃ brahmacārinī,<br>
Sakesaṅgesu jaraṃ gamissasi”.</p>
<p><a class="sc" id="15"></a><a class="verse-num-sc" id="verse-num-sc382"></a><a class="verse-num-pts" id="verse-num-pts380"></a><a class="ms" id="p_19Th2_466"></a><a class="msdiv" id="msdiv382"></a>“Kiṃ te idha sārasammataṃ,<br>
Kuṇapapūramhi susānavaḍḍhane;<br>
Bhedanadhamme <span class="var" title="kalebare (bj)" id="note118">kaḷevare</span>,<br>
Yaṃ disvā vimano udikkhasi”.</p>
<p><a class="sc" id="16"></a><a class="verse-num-sc" id="verse-num-sc383"></a><a class="verse-num-pts" id="verse-num-pts381"></a><a class="ms" id="p_19Th2_467"></a><a class="msdiv" id="msdiv383"></a>“Akkhīni ca tūriyāriva,<br>
Kinnariyāriva pabbatantare;<br>
Tava me <span class="var" title="nayanā­nudikkhiya (bj)" id="note119">nayanāni dakkhiya</span>,<br>
Bhiyyo kāmaratī pavaḍḍhati.</p>
<p><a class="sc" id="17"></a><a class="verse-num-sc" id="verse-num-sc384"></a><a class="verse-num-pts" id="verse-num-pts382"></a><a class="ms" id="p_19Th2_468"></a><a class="msdiv" id="msdiv384"></a>Uppala­sikha­ropa­māni te,<br>
Vimale hāṭakasannibhe mukhe;<br>
Tava me nayanāni dakkhiya,<br>
Bhiyyo kāmaguṇo pavaḍḍhati.</p>
<p><a class="sc" id="18"></a><a class="verse-num-sc" id="verse-num-sc385"></a><a class="verse-num-pts" id="verse-num-pts383"></a><a class="ms" id="p_19Th2_469"></a><a class="msdiv" id="msdiv385"></a>Api dūragatā saramhase,<br>
Āyatapamhe visud­dha­dassane;<br>
Na hi matthi tayā piyattaro,<br>
Nayanā kinna­ri­manda­locane”.</p>
<p><a class="sc" id="19"></a><a class="verse-num-sc" id="verse-num-sc386"></a><a class="verse-num-pts" id="verse-num-pts384"></a><a class="ms" id="p_19Th2_470"></a><a class="msdiv" id="msdiv386"></a>“Apathena payātumicchasi,<br>
Candaṃ kīḷanakaṃ gavesasi;<br>
Meruṃ laṅ­ghe­tu­micchasi,<br>
Yo tvaṃ buddhasutaṃ maggayasi.</p>
<p><a class="sc" id="20"></a><a class="verse-num-sc" id="verse-num-sc387"></a><a class="verse-num-pts" id="verse-num-pts385"></a><a class="pts" id="pts161"></a><a class="ms" id="p_19Th2_471"></a><a class="msdiv" id="msdiv387"></a>Natthi hi loke sadevake,<br>
Rāgo yatthapi dāni me siyā;<br>
Napi naṃ jānāmi kīriso,<br>
Atha maggena hato samūlako.</p>
<p><a class="sc" id="21"></a><a class="verse-num-sc" id="verse-num-sc388"></a><a class="verse-num-pts" id="verse-num-pts386"></a><a class="ms" id="p_19Th2_472"></a><a class="msdiv" id="msdiv388"></a><span class="var" title="iṅghāḷakhuyāva (s2, s3, pts1-2)" id="note120">Iṅgālakuyāva</span> ujjhito,<br>
Visapattoriva <span class="var" title="aggato (bj, s2, s3, pts1-2)" id="note121">aggito</span> kato;<br>
Napi naṃ passāmi kīriso,<br>
Atha maggena hato samūlako.</p>
<p><a class="sc" id="22"></a><a class="verse-num-sc" id="verse-num-sc389"></a><a class="verse-num-pts" id="verse-num-pts387"></a><a class="ms" id="p_19Th2_473"></a><a class="msdiv" id="msdiv389"></a>Yassā siyā apacca­vek­khi­taṃ,<br>
Satthā vā anupāsito siyā;<br>
Tvaṃ tādisikaṃ palobhaya,<br>
Jānantiṃ so imaṃ vihaññasi.</p>
<p><a class="sc" id="23"></a><a class="verse-num-sc" id="verse-num-sc390"></a><a class="verse-num-pts" id="verse-num-pts388"></a><a class="ms" id="p_19Th2_474"></a><a class="msdiv" id="msdiv390"></a>Mayhañhi akkuṭṭha­vandite,<br>
Sukhadukkhe ca satī upaṭṭhitā;<br>
Saṅ­kha­ta­masubhanti jāniya,<br>
Sabbattheva mano na limpati.</p>
<p><a class="sc" id="24"></a><a class="verse-num-sc" id="verse-num-sc391"></a><a class="verse-num-pts" id="verse-num-pts389"></a><a class="ms" id="p_19Th2_475"></a><a class="msdiv" id="msdiv391"></a>Sāhaṃ sugatassa sāvikā,<br>
Mag­gaṭṭhaṅ­gika­yānayā­yinī;<br>
Uddhaṭasallā anāsavā,<br>
Suññāgāragatā ramāmahaṃ.</p>
<p><a class="sc" id="25"></a><a class="verse-num-sc" id="verse-num-sc392"></a><a class="verse-num-pts" id="verse-num-pts390"></a><a class="ms" id="p_19Th2_476"></a><a class="msdiv" id="msdiv392"></a>Diṭṭhā hi mayā sucittitā,<br>
Sombhā dāruka­pil­lakāni vā;<br>
Tantīhi ca khīlakehi ca,<br>
Vinibaddhā vividhaṃ panaccakā.</p>
<p><a class="sc" id="26"></a><a class="verse-num-sc" id="verse-num-sc393"></a><a class="verse-num-pts" id="verse-num-pts391"></a><a class="ms" id="p_19Th2_477"></a><a class="msdiv" id="msdiv393"></a>Tamhuddhaṭe tantikhīlake,<br>
Vissaṭṭhe vikale <span class="var" title="paripakkhite (bj) | paripakkate (s2, s3, pts1-2)" id="note122">parikrite</span>;<br>
Na vindeyya khaṇḍaso kate,<br>
Kimhi tattha manaṃ nivesaye.</p>
<p><a class="sc" id="27"></a><a class="verse-num-sc" id="verse-num-sc394"></a><a class="verse-num-pts" id="verse-num-pts392"></a><a class="ms" id="p_19Th2_478"></a><a class="msdiv" id="msdiv394"></a>Tathūpamā dehakāni maṃ,<br>
Tehi dhammehi vinā na vattanti;<br>
Dhammehi vinā na vattati,<br>
Kimhi tattha manaṃ nivesaye.</p>
<p><a class="sc" id="28"></a><a class="verse-num-sc" id="verse-num-sc395"></a><a class="verse-num-pts" id="verse-num-pts393"></a><a class="pts" id="pts162"></a><a class="ms" id="p_19Th2_479"></a><a class="msdiv" id="msdiv395"></a>Yathā haritālena makkhitaṃ,<br>
Addasa cittikaṃ bhittiyā kataṃ;<br>
Tamhi te viparī­ta­dassa­naṃ,<br>
Saññā mānusikā niratthikā.</p>
<p><a class="sc" id="29"></a><a class="verse-num-sc" id="verse-num-sc396"></a><a class="verse-num-pts" id="verse-num-pts394"></a><a class="ms" id="p_19Th2_480"></a><a class="msdiv" id="msdiv396"></a>Māyaṃ viya aggato kataṃ,<br>
Supinanteva suvaṇṇapādapaṃ;<br>
Upagacchasi andha rittakaṃ,<br>
Janamajjheriva <span class="var" title="rupparūpakā (bj) | rūparūpakaṃ (mr)" id="note123">rupparūpakaṃ</span>.</p>
<p><a class="sc" id="30"></a><a class="verse-num-sc" id="verse-num-sc397"></a><a class="verse-num-pts" id="verse-num-pts395"></a><a class="ms" id="p_19Th2_481"></a><a class="msdiv" id="msdiv397"></a>Vaṭṭaniriva koṭarohitā,<br>
Majjhe pubbuḷakā saassukā;<br>
Pīḷakoḷikā cettha jāyati,<br>
Vividhā cakkhuvidhā ca piṇḍitā”.</p>
<p><a class="sc" id="31"></a><a class="verse-num-sc" id="verse-num-sc398"></a><a class="verse-num-pts" id="verse-num-pts396"></a><a class="ms" id="p_19Th2_482"></a><a class="msdiv" id="msdiv398"></a>Uppāṭiya cārudassanā,<br>
Na ca pajjittha asaṅgamānasā;<br>
“Handa te cakkhuṃ harassu taṃ”,<br>
Tassa narassa adāsi tāvade.</p>
<p><a class="sc" id="32"></a><a class="verse-num-sc" id="verse-num-sc399"></a><a class="verse-num-pts" id="verse-num-pts397"></a><a class="ms" id="p_19Th2_483"></a><a class="msdiv" id="msdiv399"></a>Tassa ca viramāsi tāvade,<br>
Rāgo tattha khamāpayī ca naṃ;<br>
“Sotthi siyā brahmacārinī,<br>
Na puno edisakaṃ bhavissati”.</p>
<p><a class="sc" id="33"></a><a class="verse-num-sc" id="verse-num-sc400"></a><a class="verse-num-pts" id="verse-num-pts398"></a><a class="ms" id="p_19Th2_484"></a><a class="msdiv" id="msdiv400"></a>“<span class="var" title="āhaniya (s2, s3, pts1-2, mr)" id="note124">Āsādiya</span> edisaṃ janaṃ,<br>
Aggiṃ pajjalitaṃva liṅgiya;<br>
Gaṇhiya āsīvisaṃ viya,<br>
Api nu sotthi siyā khamehi no”.</p>
<p><a class="sc" id="34"></a><a class="verse-num-sc" id="verse-num-sc401"></a><a class="verse-num-pts" id="verse-num-pts399"></a><a class="ms" id="p_19Th2_485"></a><a class="msdiv" id="msdiv401"></a>Muttā ca tato sā bhikkhunī,<br>
Agamī buddhavarassa santikaṃ;<br>
Passiya vara­puñña­lak­kha­ṇaṃ,<br>
Cakkhu āsi yathā purāṇakanti.</p>
</blockquote>
<p class="endsutta"><a class="sc" id="35"></a><a class="ms" id="p_19Th2_486"></a>… Subhā jīvakam­bavanikā therī ….</p>
<p class="endsection"><a class="sc" id="36"></a><a class="ms" id="p_19Th2_487"></a>Tiṃsanipāto niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
