<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thig5.3">
<article>
<div class="hgroup">
<p class="division">Therīgāthā</p>
<p>Pañcakanipāta</p>
<h1>3. Sīhātherīgāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc77"></a><a class="verse-num-pts" id="verse-num-pts77"></a><a class="ms" id="p_19Th2_121"></a><a class="msdiv" id="msdiv77"></a>“Ayoniso manasikārā,<br>
kāmarāgena aṭṭitā;<br>
Ahosiṃ uddhatā pubbe,<br>
citte avasavattinī.</p>
<p><a class="sc" id="2"></a><a class="verse-num-sc" id="verse-num-sc78"></a><a class="verse-num-pts" id="verse-num-pts78"></a><a class="ms" id="p_19Th2_122"></a><a class="msdiv" id="msdiv78"></a>Pariyuṭṭhitā klesehi,<br>
subha­sañ­ñānu­vattinī;<br>
Samaṃ cittassa na labhiṃ,<br>
rāga­cit­tavasā­nugā.</p>
<p><a class="sc" id="3"></a><a class="verse-num-sc" id="verse-num-sc79"></a><a class="verse-num-pts" id="verse-num-pts79"></a><a class="ms" id="p_19Th2_123"></a><a class="msdiv" id="msdiv79"></a>Kisā paṇḍu vivaṇṇā ca,<br>
satta vassāni cārihaṃ;<br>
Nāhaṃ divā vā rattiṃ vā,<br>
sukhaṃ vindiṃ sudukkhitā.</p>
<p><a class="sc" id="4"></a><a class="verse-num-sc" id="verse-num-sc80"></a><a class="verse-num-pts" id="verse-num-pts80"></a><a class="ms" id="p_19Th2_124"></a><a class="msdiv" id="msdiv80"></a>Tato rajjuṃ gahetvāna,<br>
pāvisiṃ vanamantaraṃ;<br>
Varaṃ me idha ubbandhaṃ,<br>
yañca hīnaṃ punācare.</p>
<p><a class="sc" id="5"></a><a class="verse-num-sc" id="verse-num-sc81"></a><a class="verse-num-pts" id="verse-num-pts81"></a><a class="pts" id="pts132"></a><a class="ms" id="p_19Th2_125"></a><a class="msdiv" id="msdiv81"></a><span class="var" title="daḷhaṃ pāsaṃ (bj)" id="note33">Daḷhapāsaṃ</span> karitvāna,<br>
rukkhasākhāya bandhiya;<br>
Pakkhipiṃ pāsaṃ gīvāyaṃ,<br>
atha cittaṃ vimucci me”ti.</p>
</blockquote>
<p class="endsutta"><a class="sc" id="6"></a><a class="ms" id="p_19Th2_126"></a>… Sīhā therī ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
