<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thig6.5">
<article>
<div class="hgroup">
<p class="division">Therīgāthā</p>
<p>Chakkanipāta</p>
<h1>5. Ano­pamā­therī­gāthā</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc151"></a><a class="verse-num-pts" id="verse-num-pts151"></a><a class="ms" id="p_19Th2_210"></a><a class="msdiv" id="msdiv151"></a>“Ucce kule ahaṃ jātā,<br>
bahuvitte mahaddhane;<br>
Vaṇṇarūpena sampannā,<br>
dhītā <span class="var" title="meghassa (bj) | meghissa (s2, s3)" id="note60">majjhassa</span> atrajā.</p>
<p><a class="sc" id="2"></a><a class="verse-num-sc" id="verse-num-sc152"></a><a class="verse-num-pts" id="verse-num-pts152"></a><a class="ms" id="p_19Th2_211"></a><a class="msdiv" id="msdiv152"></a>Patthitā rājaputtehi,<br>
<span class="var" title="seṭṭhiputtehi bhijjhitā (bj)" id="note61">seṭṭhiputtehi gijjhitā</span>;<br>
Pitu me pesayī dūtaṃ,<br>
detha mayhaṃ anopamaṃ.</p>
<p><a class="sc" id="3"></a><a class="verse-num-sc" id="verse-num-sc153"></a><a class="verse-num-pts" id="verse-num-pts153"></a><a class="ms" id="p_19Th2_212"></a><a class="msdiv" id="msdiv153"></a>Yattakaṃ tulitā esā,<br>
tuyhaṃ dhītā anopamā;<br>
Tato aṭṭhaguṇaṃ dassaṃ,<br>
hiraññaṃ ratanāni ca.</p>
<p><a class="sc" id="4"></a><a class="verse-num-sc" id="verse-num-sc154"></a><a class="verse-num-pts" id="verse-num-pts154"></a><a class="ms" id="p_19Th2_213"></a><a class="msdiv" id="msdiv154"></a>Sāhaṃ disvāna sambuddhaṃ,<br>
lokajeṭṭhaṃ anuttaraṃ;<br>
Tassa pādāni vanditvā,<br>
ekamantaṃ upāvisiṃ.</p>
<p><a class="sc" id="5"></a><a class="verse-num-sc" id="verse-num-sc155"></a><a class="verse-num-pts" id="verse-num-pts155"></a><a class="ms" id="p_19Th2_214"></a><a class="msdiv" id="msdiv155"></a>So me dhammamadesesi,<br>
anukampāya gotamo;<br>
Nisinnā āsane tasmiṃ,<br>
phusayiṃ tatiyaṃ phalaṃ.</p>
<p><a class="sc" id="6"></a><a class="verse-num-sc" id="verse-num-sc156"></a><a class="verse-num-pts" id="verse-num-pts156"></a><a class="ms" id="p_19Th2_215"></a><a class="msdiv" id="msdiv156"></a>Tato kesāni chetvāna,<br>
pabbajiṃ anagāriyaṃ;<br>
Ajja me sattamī ratti,<br>
yato taṇhā visositā”ti.</p>
</blockquote>
<p class="endsutta"><a class="sc" id="7"></a><a class="ms" id="p_19Th2_216"></a>… Anopamā therī ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
