<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap23">
<article>
<div class="hgroup">
<p class="division">Therīapadāna</p>
<p>Kuṇḍa­la­ke­sīvagga</p>
<h1>3. Dhamma­dinnā­therī­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_792"></a><a class="msdiv" id="msdiv95"></a>“Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap2_793"></a><a class="msdiv" id="msdiv96"></a>Tadāhaṃ haṃsavatiyaṃ,<br>
kule aññatare ahuṃ;<br>
Parakammakārī āsiṃ,<br>
nipakā sīlasaṃvutā.</p>
<p><a class="sc" id="3"></a><a class="ms" id="p_20Ap2_794"></a><a class="msdiv" id="msdiv97"></a>Padu­muttara­buddhassa,<br>
sujāto aggasāvako;<br>
Vihārā abhinikkhamma,<br>
<span class="var" title="pattamādāya (mr)" id="note245">piṇḍapātāya</span> gacchati.</p>
<p><a class="sc" id="4"></a><a class="ms" id="p_20Ap2_795"></a><a class="msdiv" id="msdiv98"></a>Ghaṭaṃ gahetvā gacchantī,<br>
tadā udakahārikā;<br>
Taṃ disvā adadaṃ pūpaṃ,<br>
pasannā sehi pāṇibhi.</p>
<p><a class="sc" id="5"></a><a class="ms" id="p_20Ap2_796"></a><a class="msdiv" id="msdiv99"></a>Paṭiggahetvā tattheva,<br>
nisinno paribhuñji so;<br>
Tato netvāna taṃ gehaṃ,<br>
adāsiṃ tassa bhojanaṃ.</p>
<p><a class="sc" id="6"></a><a class="ms" id="p_20Ap2_797"></a><a class="msdiv" id="msdiv100"></a>Tato me ayyako tuṭṭho,<br>
akarī suṇisaṃ sakaṃ;<br>
Sassuyā saha gantvāna,<br>
sambuddhaṃ abhivādayiṃ.</p>
<p><a class="sc" id="7"></a><a class="ms" id="p_20Ap2_798"></a><a class="msdiv" id="msdiv101"></a>Tadā so dhammakathikaṃ,<br>
bhikkhuniṃ parikittayaṃ;<br>
Ṭhapesi etadaggamhi,<br>
taṃ sutvā muditā ahaṃ.</p>
<p><a class="sc" id="8"></a><a class="pts" id="pts2.568"></a><a class="ms" id="p_20Ap2_799"></a><a class="msdiv" id="msdiv102"></a>Nimantayitvā sugataṃ,<br>
sasaṃghaṃ lokanāyakaṃ;<br>
Mahādānaṃ daditvāna,<br>
taṃ ṭhāna­mabhi­pattha­yiṃ.</p>
<p><a class="sc" id="9"></a><a class="ms" id="p_20Ap2_800"></a><a class="msdiv" id="msdiv103"></a>Tato maṃ sugato āha,<br>
<span class="var" title="ghana­ninnā­da­sus­suro (s2, s3) | ghana­ninnā­da­sus­sare (mr)" id="note246">ghana­ninnā­da­sus­saro</span>;<br>
‘Mamu­paṭṭhā­na­nirate,<br>
sasaṃ­gha­pari­vesike.</p>
<p><a class="sc" id="10"></a><a class="ms" id="p_20Ap2_801"></a><a class="msdiv" id="msdiv104"></a>Saddham­mas­sa­vane yutte,<br>
guṇa­vaddhi­ta­mānase;<br>
Bhadde bhavassu muditā,<br>
lacchase paṇidhīphalaṃ.</p>
<p><a class="sc" id="11"></a><a class="ms" id="p_20Ap2_802"></a><a class="msdiv" id="msdiv105"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="12"></a><a class="ms" id="p_20Ap2_803"></a><a class="msdiv" id="msdiv106"></a>Tassa dhammesu dāyādā,<br>
orasā dhammanimmitā;<br>
Dhammadinnāti nāmena,<br>
hessati satthu sāvikā’.</p>
<p><a class="sc" id="13"></a><a class="ms" id="p_20Ap2_804"></a><a class="msdiv" id="msdiv107"></a>Taṃ sutvā muditā hutvā,<br>
yāvajīvaṃ mahāmuniṃ;<br>
Mettacittā paricariṃ,<br>
paccayehi vināyakaṃ.</p>
<p><a class="sc" id="14"></a><a class="ms" id="p_20Ap2_805"></a><a class="msdiv" id="msdiv108"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="15"></a><a class="ms" id="p_20Ap2_806"></a><a class="msdiv" id="msdiv109"></a>Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="16"></a><a class="ms" id="p_20Ap2_807"></a><a class="msdiv" id="msdiv110"></a>Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
­bārāṇa­si­pu­ruttame.</p>
<p><a class="sc" id="17"></a><a class="ms" id="p_20Ap2_808"></a><a class="msdiv" id="msdiv111"></a>Chaṭṭhā tassāsahaṃ dhītā,<br>
sudhammā iti vissutā;<br>
Dhammaṃ sutvā jinaggassa,<br>
pabbajjaṃ samarocayiṃ.</p>
<p><a class="sc" id="18"></a><a class="ms" id="p_20Ap2_809"></a><a class="msdiv" id="msdiv112"></a>Anujāni na no tāto,<br>
<span class="var" title="agāre'nālayā (bj)" id="note247">agāreva tadā</span> mayaṃ;<br>
Vīsa­vassa­sahas­sāni,<br>
vicarimha atanditā.</p>
</blockquote>
<p class="endsutta"><a class="sc" id="19"></a><a class="ms" id="p_20Ap2_810"></a>Tatiyaṃ bhāṇavāraṃ.</p>
<blockquote class="gatha">
<p><a class="sc" id="20"></a><a class="ms" id="p_20Ap2_811"></a><a class="msdiv" id="msdiv113"></a>Komārib­rahma­cari­yaṃ,<br>
rājakaññā sukhedhitā;<br>
Buddho­paṭṭhā­na­niratā,<br>
muditā satta dhītaro.</p>
<p><a class="sc" id="21"></a><a class="ms" id="p_20Ap2_812"></a><a class="msdiv" id="msdiv114"></a>Samaṇī samaṇaguttā ca,<br>
bhikkhunī bhikkhudāyikā;<br>
Dhammā ceva sudhammā ca,<br>
sattamī saṃghadāyikā.</p>
<p><a class="sc" id="22"></a><a class="ms" id="p_20Ap2_813"></a><a class="msdiv" id="msdiv115"></a>Khemā uppalavaṇṇā ca,<br>
paṭācārā ca kuṇḍalā;<br>
Gotamī ca ahañceva,<br>
visākhā hoti sattamī.</p>
<p><a class="sc" id="23"></a><a class="ms" id="p_20Ap2_814"></a><a class="msdiv" id="msdiv116"></a>Tehi kammehi sukatehi,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="24"></a><a class="pts" id="pts2.569"></a><a class="ms" id="p_20Ap2_815"></a><a class="msdiv" id="msdiv117"></a>Pacchime ca bhave dāni,<br>
girib­baja­pu­ruttame;<br>
Jātā seṭṭhikule phīte,<br>
sabba­kāma­samid­dhine.</p>
<p><a class="sc" id="25"></a><a class="ms" id="p_20Ap2_816"></a><a class="msdiv" id="msdiv118"></a>Yadā rūpaguṇūpetā,<br>
paṭhame yobbane ṭhitā;<br>
Tadā parakulaṃ gantvā,<br>
vasiṃ sukhasamappitā.</p>
<p><a class="sc" id="26"></a><a class="ms" id="p_20Ap2_817"></a><a class="msdiv" id="msdiv119"></a>Upetvā lokasaraṇaṃ,<br>
suṇitvā dhammadesanaṃ;<br>
Anāgāmiphalaṃ patto,<br>
sāmiko me subuddhimā.</p>
<p><a class="sc" id="27"></a><a class="ms" id="p_20Ap2_818"></a><a class="msdiv" id="msdiv120"></a>Tadāhaṃ anujānetvā,<br>
pabbajiṃ anagāriyaṃ;<br>
Na cireneva kālena,<br>
arahat­ta­ma­pāpuṇiṃ.</p>
<p><a class="sc" id="28"></a><a class="ms" id="p_20Ap2_819"></a><a class="msdiv" id="msdiv121"></a>Tadā upāsako so maṃ,<br>
upagantvā apucchatha;<br>
Gambhīre nipuṇe pañhe,<br>
te sabbe byākariṃ ahaṃ.</p>
<p><a class="sc" id="29"></a><a class="ms" id="p_20Ap2_820"></a><a class="msdiv" id="msdiv122"></a>Jino tasmiṃ guṇe tuṭṭho,<br>
etadagge ṭhapesi maṃ;<br>
‘Bhikkhuniṃ dhammakathikaṃ,<br>
nāññaṃ passāmi edisiṃ.</p>
<p><a class="sc" id="30"></a><a class="ms" id="p_20Ap2_821"></a><a class="msdiv" id="msdiv123"></a>Dhammadinnā yathā dhīrā,<br>
evaṃ dhāretha bhikkhavo’;<br>
Evāhaṃ paṇḍitā <span class="var" title="jātā (bj) | nāma (s2, s3)" id="note248">homi</span>,<br>
nāya­ke­nā­nukam­pitā.</p>
<p><a class="sc" id="31"></a><a class="ms" id="p_20Ap2_822"></a><a class="msdiv" id="msdiv124"></a>Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.</p>
<p><a class="sc" id="32"></a><a class="ms" id="p_20Ap2_823"></a><a class="msdiv" id="msdiv125"></a>Yassatthāya pabbajitā,<br>
agāras­mā­nagā­riyaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="33"></a><a class="ms" id="p_20Ap2_824"></a><a class="msdiv" id="msdiv126"></a>Iddhīsu ca vasī homi,<br>
dibbāya sotadhātuyā;<br>
Paracittāni jānāmi,<br>
satthu­sāsana­kārikā.</p>
<p><a class="sc" id="34"></a><a class="ms" id="p_20Ap2_825"></a><a class="msdiv" id="msdiv127"></a>Pubbenivāsaṃ jānāmi,<br>
dibbacakkhu visodhitaṃ;<br>
Khepetvā āsave sabbe,<br>
visuddhāsiṃ sunimmalā.</p>
<p><a class="sc" id="35"></a><a class="ms" id="p_20Ap2_826"></a><a class="msdiv" id="msdiv128"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="36"></a><a class="ms" id="p_20Ap2_827"></a><a class="msdiv" id="msdiv129"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="37"></a><a class="ms" id="p_20Ap2_828"></a><a class="msdiv" id="msdiv130"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="38"></a><a class="ms" id="p_20Ap2_829"></a>Itthaṃ sudaṃ dhammadinnā bhikkhunī imā gāthāyo abhāsitthāti.</p>
<p class="endsutta"><a class="sc" id="39"></a><a class="ms" id="p_20Ap2_830"></a>Dhamma­dinnā­theri­yāpadā­naṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
