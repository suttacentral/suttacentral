<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap36">
<article>
<div class="hgroup">
<p class="division">Therīapadāna</p>
<p>Khattiyāvagga</p>
<h1><span class="var" title="rūpa­nan­dāpadā­naṃ (bj)" id="note369">6 Abhirū­pa­nandā­therī­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_1357"></a><a class="msdiv" id="msdiv143"></a> “Ekanavutito kappe,<br>
vipassī nāma nāyako;<br>
Uppajji cārudassano,<br>
sabbadhammesu cakkhumā.</p>
<p><a class="sc" id="2"></a><a class="ms" id="p_20Ap2_1358"></a><a class="msdiv" id="msdiv144"></a>Tadāhaṃ bandhumatiyaṃ,<br>
iddhe phīte mahākule;<br>
Jātā surūpā dayitā,<br>
pūjanīyā janassa ca.</p>
<p><a class="sc" id="3"></a><a class="ms" id="p_20Ap2_1359"></a><a class="msdiv" id="msdiv145"></a>Upagantvā mahāvīraṃ,<br>
vipassiṃ lokanāyakaṃ;<br>
Dhammaṃ suṇitvā saraṇaṃ,<br>
upesiṃ naranāyakaṃ.</p>
<p><a class="sc" id="4"></a><a class="ms" id="p_20Ap2_1360"></a><a class="msdiv" id="msdiv146"></a>Sīlesu saṃvutā hutvā,<br>
nibbute ca naruttame;<br>
Dhātuthūpassa upari,<br>
soṇṇac­chatta­mapū­jayiṃ.</p>
<p><a class="sc" id="5"></a><a class="ms" id="p_20Ap2_1361"></a><a class="msdiv" id="msdiv147"></a>Muttacāgā sīlavatī,<br>
yāvajīvaṃ tato cutā;<br>
Jahitvā mānusaṃ dehaṃ,<br>
tāvatiṃsūpagā ahaṃ.</p>
<p><a class="sc" id="6"></a><a class="ms" id="p_20Ap2_1362"></a><a class="msdiv" id="msdiv148"></a>Tadā dasahi ṭhānehi,<br>
<span class="var" title="abhibhotvā asesato (s2, s3) | abhibhotvāna sesake (pts1)" id="note371">adhibhotvāna sesake</span>;<br>
Rūpasaddehi gandhehi,<br>
rasehi phusanehi ca.</p>
<p><a class="sc" id="7"></a><a class="ms" id="p_20Ap2_1363"></a><a class="msdiv" id="msdiv149"></a>Āyunāpi ca vaṇṇena,<br>
sukhena yasasāpi ca;<br>
Tathe­vādhipa­teyyena,<br>
adhigayha virocahaṃ.</p>
<p><a class="sc" id="8"></a><a class="ms" id="p_20Ap2_1364"></a><a class="msdiv" id="msdiv150"></a>Pacchime ca bhave dāni,<br>
jātāhaṃ kapilavhaye;<br>
Dhītā khema­kasakkassa,<br>
nandā nāmāti vissutā.</p>
<p><a class="sc" id="9"></a><a class="ms" id="p_20Ap2_1365"></a><a class="msdiv" id="msdiv151"></a><span class="var" title="abhirūpaṃ upapadaṃ (bj) | abhirūpaṃ uppādaṃ (pts1)" id="note372">Abhi­rū­pasam­padampi</span>,<br>
ahu me kantisūcakaṃ;<br>
Yadāhaṃ yobbanappattā,<br>
rūpa­lāvañña­bhū­sitā.</p>
<p><a class="sc" id="10"></a><a class="pts" id="pts2.609"></a><a class="ms" id="p_20Ap2_1366"></a><a class="msdiv" id="msdiv152"></a><span class="var" title="tadā mamatthaṃ (bj) | idha mamatte (s2, s3, mr) | idaṃ mematthe (pts1)" id="note373">Tadā mamatthe</span> sakyānaṃ,<br>
vivādo sumahā ahu;<br>
Pabbājesi tato tāto,<br>
‘mā sakyā vinassiṃsu’ti.</p>
<p><a class="sc" id="11"></a><a class="ms" id="p_20Ap2_1367"></a><a class="msdiv" id="msdiv153"></a>Pabbajitvā tathāgataṃ,<br>
rūpadessiṃ naruttamaṃ;<br>
Sutvāna nopagacchāmi,<br>
mama rūpena gabbitā.</p>
<p><a class="sc" id="12"></a><a class="ms" id="p_20Ap2_1368"></a><a class="msdiv" id="msdiv154"></a>Ovādampi na gacchāmi,<br>
bud­dha­dassa­na­bhīrutā;<br>
Tadā jino upāyena,<br>
upanetvā sasantikaṃ.</p>
<p><a class="sc" id="13"></a><a class="ms" id="p_20Ap2_1369"></a><a class="msdiv" id="msdiv155"></a><span class="var" title="tthiyo (bj) | tisso thiyo (pts1)" id="note374">Tissitthiyo</span> nidassesi,<br>
iddhiyā maggakovido;<br>
Accha­rā­rū­pa­sadi­saṃ,<br>
taruṇiṃ <span class="var" title="jarikaṃ (s2, s3, mr) | jaritā (pts1)" id="note375">jaritaṃ</span> mataṃ.</p>
<p><a class="sc" id="14"></a><a class="ms" id="p_20Ap2_1370"></a><a class="msdiv" id="msdiv156"></a>Tāyo disvā susaṃviggā,<br>
virattāse kaḷevare;<br>
Aṭṭhāsiṃ bhavanibbindā,<br>
tadā maṃ āha nāyako.</p>
<p><a class="sc" id="15"></a><a class="ms" id="p_20Ap2_1371"></a><a class="msdiv" id="msdiv157"></a>‘Āturaṃ asuciṃ pūtiṃ,<br>
passa nande samussayaṃ;<br>
Uggharantaṃ paggharantaṃ,<br>
bālānaṃ abhinanditaṃ.</p>
<p><a class="sc" id="16"></a><a class="ms" id="p_20Ap2_1372"></a><a class="msdiv" id="msdiv158"></a>Asubhāya cittaṃ bhāvehi,<br>
ekaggaṃ susamāhitaṃ;<br>
Yathā idaṃ tathā etaṃ,<br>
yathā etaṃ tathā idaṃ.</p>
<p><a class="sc" id="17"></a><a class="ms" id="p_20Ap2_1373"></a><a class="msdiv" id="msdiv159"></a>Evametaṃ avekkhantī,<br>
rattin­diva­matanditā;<br>
Tato sakāya paññāya,<br>
abhinibbijjha vacchasi’.</p>
<p><a class="sc" id="18"></a><a class="ms" id="p_20Ap2_1374"></a><a class="msdiv" id="msdiv160"></a>Tassā me appamattāya,<br>
<span class="var" title="viharantyā'dha (bj) | vicinantīdha (s2, s3) | vicinantidha (pts1)" id="note378">vicarantiyā</span> yoniso;<br>
Yathābhūtaṃ ayaṃ kāyo,<br>
diṭṭho santarabāhiro.</p>
<p><a class="sc" id="19"></a><a class="ms" id="p_20Ap2_1375"></a><a class="msdiv" id="msdiv161"></a>Atha nibbindahaṃ kāye,<br>
ajjhattañca virajjahaṃ;<br>
Appamattā visaṃyuttā,<br>
upasantāmhi nibbutā.</p>
<p><a class="sc" id="20"></a><a class="ms" id="p_20Ap2_1376"></a><a class="msdiv" id="msdiv162"></a>Iddhīsu ca vasī homi,<br>
dibbāya sotadhātuyā;<br>
Ceto­pariya­ñāṇassa,<br>
vasī homi mahāmune.</p>
<p><a class="sc" id="21"></a><a class="ms" id="p_20Ap2_1377"></a><a class="msdiv" id="msdiv163"></a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="22"></a><a class="ms" id="p_20Ap2_1378"></a><a class="msdiv" id="msdiv164"></a>Attha­dhamma­ni­rut­tīsu,<br>
paṭibhāne tatheva ca;<br>
Ñāṇaṃ mama mahāvīra,<br>
uppannaṃ tava santike.</p>
<p><a class="sc" id="23"></a><a class="pts" id="pts2.610"></a><a class="ms" id="p_20Ap2_1379"></a><a class="msdiv" id="msdiv165"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="24"></a><a class="ms" id="p_20Ap2_1380"></a><a class="msdiv" id="msdiv166"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="25"></a><a class="ms" id="p_20Ap2_1381"></a><a class="msdiv" id="msdiv167"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="26"></a><a class="ms" id="p_20Ap2_1382"></a>Itthaṃ sudaṃ <span class="var" title="rūpanandā (bj)" id="note379">abhirūpanandā</span> bhikkhunī imā gāthāyo abhāsitthāti.</p>
<p class="endsutta"><a class="sc" id="27"></a><a class="ms" id="p_20Ap2_1383"></a>Abhirū­pa­nandā­theri­yāpadā­naṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
