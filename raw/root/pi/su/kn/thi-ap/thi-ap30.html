<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap30">
<article>
<div class="hgroup">
<p class="division">Therīapadāna</p>
<p>Kuṇḍa­la­ke­sīvagga</p>
<h1><span class="var" title="aṭṭhā­ra­sa­bhik­khu­nī­sahas­sāpadā­naṃ (bj) | aṭṭhā­ra­sa­therī­sahas­sā­nama­padā­naṃ (s2, s3) | yaso­dharā­pamu­khāni aṭṭhā­ra­sa­bhik­khunī sahassāni apadānaṃ (pts1)" id="note326">10 Yaso­dharā­pamu­kha­aṭṭhā­ra­sa­bhik­khu­nī­sahas­sa­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_1139"></a><a class="msdiv" id="msdiv426"></a>Aṭṭhā­ra­sa­sahas­sāni,<br>
bhikkhunī sakyasambhavā;<br>
Yaso­dharā­pamu­khāni,<br>
sambuddhaṃ upasaṅkamuṃ.</p>
<p><a class="sc" id="2"></a><a class="ms" id="p_20Ap2_1140"></a><a class="msdiv" id="msdiv427"></a>Aṭṭhā­ra­sa­sahas­sāni,<br>
sabbā honti mahiddhikā;<br>
Vandantī munino pāde,<br>
ārocenti yathābalaṃ.</p>
<p><a class="sc" id="3"></a><a class="ms" id="p_20Ap2_1141"></a><a class="msdiv" id="msdiv428"></a>“Jāti khīṇā jarā byādhi,<br>
maraṇañca mahāmuni;<br>
Anāsavaṃ padaṃ santaṃ,<br>
amataṃ yāma nāyaka.</p>
<p><a class="sc" id="4"></a><a class="ms" id="p_20Ap2_1142"></a><a class="msdiv" id="msdiv429"></a>Khalitañce pure atthi,<br>
sabbāsampi mahāmuni;<br>
Aparā­dha­ma­jānantī,<br>
khama amhaṃ vināyaka”.</p>
<p><a class="sc" id="5"></a><a class="ms" id="p_20Ap2_1143"></a><a class="msdiv" id="msdiv430"></a>“Iddhiñcāpi nidassetha,<br>
mama sāsanakārikā;<br>
Parisānañca sabbāsaṃ,<br>
kaṅkhaṃ chindatha yāvatā”.</p>
<p><a class="sc" id="6"></a><a class="ms" id="p_20Ap2_1144"></a><a class="msdiv" id="msdiv431"></a>“Yasodharā mahāvīra,<br>
manāpā piyadassanā;<br>
Sabbā tuyhaṃ mahāvīra,<br>
agārasmiṃ pajāpati.</p>
<p><a class="sc" id="7"></a><a class="ms" id="p_20Ap2_1145"></a><a class="msdiv" id="msdiv432"></a>Thīnaṃ satasahassānaṃ,<br>
navutīnaṃ chaduttari;<br>
Agāre te mayaṃ vīra,<br>
pāmokkhā sabbā issarā.</p>
<p><a class="sc" id="8"></a><a class="ms" id="p_20Ap2_1146"></a><a class="msdiv" id="msdiv433"></a>­Rūpā­cā­ra­gu­ṇū­petā,<br>
yobbanaṭṭhā piyaṃvadā;<br>
Sabbā no apacāyanti,<br>
devatā viya mānusā.</p>
<p><a class="sc" id="9"></a><a class="ms" id="p_20Ap2_1147"></a><a class="msdiv" id="msdiv434"></a>Aṭṭhā­ra­sa­sahas­sāni,<br>
sabbā sākiyasambhavā;<br>
Yaso­dharā­sahas­sāni,<br>
pāmokkhā issarā tadā.</p>
<p><a class="sc" id="10"></a><a class="pts" id="pts2.593"></a><a class="ms" id="p_20Ap2_1148"></a><a class="msdiv" id="msdiv435"></a>Kāma­dhātu­matik­kamma,<br>
saṇṭhitā rūpadhātuyā;<br>
Rūpena sadisā natthi,<br>
sahassānaṃ mahāmuni”.</p>
<p><a class="sc" id="11"></a><a class="ms" id="p_20Ap2_1149"></a><a class="msdiv" id="msdiv436"></a>Sambuddhaṃ abhivādetvā,<br>
iddhiṃ dassaṃsu satthuno;<br>
Nekā nānāvidhākārā,<br>
mahāiddhīpi dassayuṃ.</p>
<p><a class="sc" id="12"></a><a class="ms" id="p_20Ap2_1150"></a><a class="msdiv" id="msdiv437"></a>Cakkavāḷasamaṃ kāyaṃ,<br>
sīsaṃ uttarato kuru;<br>
Ubho pakkhā duve dīpā,<br>
jambudīpaṃ sarīrato.</p>
<p><a class="sc" id="13"></a><a class="ms" id="p_20Ap2_1151"></a><a class="msdiv" id="msdiv438"></a>Dakkhiṇañca saraṃ piñchaṃ,<br>
nānāsākhā tu pattakā;<br>
Candañca sūriyañcakkhi,<br>
merupabbatato sikhaṃ.</p>
<p><a class="sc" id="14"></a><a class="ms" id="p_20Ap2_1152"></a><a class="msdiv" id="msdiv439"></a>Cakkavāḷagiriṃ tuṇḍaṃ,<br>
jamburukkhaṃ samūlakaṃ;<br>
Bījamānā upāgantvā,<br>
vandantī lokanāyakaṃ.</p>
<p><a class="sc" id="15"></a><a class="ms" id="p_20Ap2_1153"></a><a class="msdiv" id="msdiv440"></a>Hatthivaṇṇaṃ tathevassaṃ,<br>
pabbataṃ jaladhiṃ tathā;<br>
Candañca sūriyaṃ meruṃ,<br>
sakkavaṇṇañca dassayuṃ.</p>
<p><a class="sc" id="16"></a><a class="ms" id="p_20Ap2_1154"></a><a class="msdiv" id="msdiv441"></a>“Yasodharā mayaṃ vīra,<br>
pāde vandāma cakkhuma;<br>
Tava cirapabhāvena,<br>
nipphannā naranāyaka.</p>
<p><a class="sc" id="17"></a><a class="ms" id="p_20Ap2_1155"></a><a class="msdiv" id="msdiv442"></a>Iddhīsu ca vasī homa,<br>
dibbāya sotadhātuyā;<br>
Ceto­pariya­ñāṇassa,<br>
vasī homa mahāmune.</p>
<p><a class="sc" id="18"></a><a class="ms" id="p_20Ap2_1156"></a><a class="msdiv" id="msdiv443"></a>Pubbenivāsaṃ <span class="var" title="jānāma (bj, s2, s3, pts1, c1)" id="note327">jānāmi</span>,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="19"></a><a class="ms" id="p_20Ap2_1157"></a><a class="msdiv" id="msdiv444"></a>Attha­dhamma­ni­rut­tīsu,<br>
paṭibhāne tatheva ca;<br>
Ñāṇaṃ amhaṃ mahāvīra,<br>
uppannaṃ tava santike.</p>
<p><a class="sc" id="20"></a><a class="ms" id="p_20Ap2_1158"></a><a class="msdiv" id="msdiv445"></a>Pubbānaṃ lokanāthānaṃ,<br>
saṅgamaṃ no nidassitaṃ;<br>
Adhikārā bahū amhaṃ,<br>
tuyhatthāya mahāmune.</p>
<p><a class="sc" id="21"></a><a class="ms" id="p_20Ap2_1159"></a><a class="msdiv" id="msdiv446"></a>Yaṃ amhaṃ pūritaṃ kammaṃ,<br>
kusalaṃ sarase mune;<br>
Tuyhatthāya mahāvīra,<br>
puñ­ñānupa­citāni no.</p>
<p><a class="sc" id="22"></a><a class="ms" id="p_20Ap2_1160"></a><a class="msdiv" id="msdiv447"></a>Abhabbaṭṭhāne vajjetvā,<br>
vārayimha anācaraṃ;<br>
Tuyhatthāya mahāvīra,<br>
<span class="var" title="sañcattaṃ jīvitampi no (s2, s3)" id="note328">cattāni jīvitāni no</span>.</p>
<p><a class="sc" id="23"></a><a class="pts" id="pts2.594"></a><a class="ms" id="p_20Ap2_1161"></a><a class="msdiv" id="msdiv448"></a>Neka­koṭi­sahas­sāni,<br>
bhari­yat­thāya­dāsi no;<br>
Na tattha vimanā homa,<br>
tuyhatthāya mahāmune.</p>
<p><a class="sc" id="24"></a><a class="ms" id="p_20Ap2_1162"></a><a class="msdiv" id="msdiv449"></a>Neka­koṭi­sahas­sāni,<br>
upakārāyadāsi no;<br>
Na tattha vimanā homa,<br>
tuyhatthāya mahāmune.</p>
<p><a class="sc" id="25"></a><a class="ms" id="p_20Ap2_1163"></a><a class="msdiv" id="msdiv450"></a>Neka­koṭi­sahas­sāni,<br>
­bhoja­nat­thāya­dāsi no;<br>
Na tattha vimanā homa,<br>
tuyhatthāya mahāmune.</p>
<p><a class="sc" id="26"></a><a class="ms" id="p_20Ap2_1164"></a><a class="msdiv" id="msdiv451"></a>Neka­koṭi­sahas­sāni,<br>
jīvitāni <span class="var" title="cajimha no (bj, pts1, mr)" id="note329">cajimhase</span>;<br>
Bhayamokkhaṃ karissāma,<br>
jīvitāni cajimhase.</p>
<p><a class="sc" id="27"></a><a class="ms" id="p_20Ap2_1165"></a><a class="msdiv" id="msdiv452"></a>Aṅgagate alaṅkāre,<br>
vatthe nānāvidhe bahū;<br>
Itthibhaṇḍe na gūhāma,<br>
tuyhatthāya mahāmune.</p>
<p><a class="sc" id="28"></a><a class="ms" id="p_20Ap2_1166"></a><a class="msdiv" id="msdiv453"></a>Dhana­dhañña­paric­cā­gaṃ,<br>
gāmāni nigamāni ca;<br>
Khettaṃ puttā ca dhītā ca,<br>
pariccattā mahāmune.</p>
<p><a class="sc" id="29"></a><a class="ms" id="p_20Ap2_1167"></a><a class="msdiv" id="msdiv454"></a>Hatthī assā gavā cāpi,<br>
dāsiyo paricārikā;<br>
Tuyhatthāya mahāvīra,<br>
pariccattaṃ asaṅkhiyaṃ.</p>
<p><a class="sc" id="30"></a><a class="ms" id="p_20Ap2_1168"></a><a class="msdiv" id="msdiv455"></a>Yaṃ amhe paṭimantesi,<br>
‘dānaṃ dassāma yācake’;<br>
Vimanaṃ no na passāma,<br>
dadato dānamuttamaṃ.</p>
<p><a class="sc" id="31"></a><a class="ms" id="p_20Ap2_1169"></a><a class="msdiv" id="msdiv456"></a>Nānāvidhaṃ bahuṃ dukkhaṃ,<br>
saṃsāre ca bahubbidhe;<br>
Tuyhatthāya mahāvīra,<br>
anubhuttaṃ asaṅkhiyaṃ.</p>
<p><a class="sc" id="32"></a><a class="ms" id="p_20Ap2_1170"></a><a class="msdiv" id="msdiv457"></a>Sukhap­pattā­nu­modāma,<br>
na ca dukkhesu dummanā;<br>
Sabbattha tulitā homa,<br>
tuyhatthāya mahāmune.</p>
<p><a class="sc" id="33"></a><a class="ms" id="p_20Ap2_1171"></a><a class="msdiv" id="msdiv458"></a>Anumaggena sambuddho,<br>
yaṃ dhammaṃ abhinīhari;<br>
Anubhotvā sukhaṃ dukkhaṃ,<br>
patto bodhiṃ mahāmune.</p>
<p><a class="sc" id="34"></a><a class="ms" id="p_20Ap2_1172"></a><a class="msdiv" id="msdiv459"></a>Brahmadevañca sambuddhaṃ,<br>
gotamaṃ lokanāyakaṃ;<br>
Aññesaṃ lokanāthānaṃ,<br>
saṅgamaṃ tehi no bahū.</p>
<p><a class="sc" id="35"></a><a class="ms" id="p_20Ap2_1173"></a><a class="msdiv" id="msdiv460"></a>Adhikāraṃ bahuṃ amhe,<br>
tuyhatthāya mahāmune;<br>
Gavesato buddhadhamme,<br>
mayaṃ te paricārikā.</p>
<p><a class="sc" id="36"></a><a class="ms" id="p_20Ap2_1174"></a><a class="msdiv" id="msdiv461"></a>Kappe ca satasahasse,<br>
caturo ca asaṅkhiye;<br>
Dīpaṅkaro mahāvīro,<br>
uppajji lokanāyako.</p>
<p><a class="sc" id="37"></a><a class="ms" id="p_20Ap2_1175"></a><a class="msdiv" id="msdiv462"></a>Pac­can­ta­desa­visaye,<br>
nimantetvā tathāgataṃ;<br>
Tassa āgamanaṃ maggaṃ,<br>
sodhenti tuṭṭhamānasā.</p>
<p><a class="sc" id="38"></a><a class="pts" id="pts2.595"></a><a class="ms" id="p_20Ap2_1176"></a><a class="msdiv" id="msdiv463"></a>Tena kālena so āsi,<br>
sumedho nāma brāhmaṇo;<br>
Maggañca paṭiyādesi,<br>
āyato sabbadassino.</p>
<p><a class="sc" id="39"></a><a class="ms" id="p_20Ap2_1177"></a><a class="msdiv" id="msdiv464"></a>Tena kālena ahumha,<br>
sabbā brāhma­ṇa­sam­bhavā;<br>
Thalūdajāni pupphāni,<br>
āharimha samāgamaṃ.</p>
<p><a class="sc" id="40"></a><a class="ms" id="p_20Ap2_1178"></a><a class="msdiv" id="msdiv465"></a>Tasmiṃ so samaye buddho,<br>
dīpaṅkaro mahāyaso;<br>
Viyākāsi mahāvīro,<br>
isi­mugga­ta­mānasaṃ.</p>
<p><a class="sc" id="41"></a><a class="ms" id="p_20Ap2_1179"></a><a class="msdiv" id="msdiv466"></a>Calatī ravatī puthavī,<br>
saṅkampati sadevake;<br>
Tassa kammaṃ pakittente,<br>
isi­mugga­ta­mānasaṃ.</p>
<p><a class="sc" id="42"></a><a class="ms" id="p_20Ap2_1180"></a><a class="msdiv" id="msdiv467"></a>Devakaññā manussā ca,<br>
mayañcāpi sadevakā;<br>
Nānāpūjanīyaṃ bhaṇḍaṃ,<br>
pūjayitvāna patthayuṃ.</p>
<p><a class="sc" id="43"></a><a class="ms" id="p_20Ap2_1181"></a><a class="msdiv" id="msdiv468"></a>Tesaṃ buddho viyākāsi,<br>
jotidīpa sanāmako;<br>
‘Ajja ye patthitā atthi,<br>
te bhavissanti sammukhā’.</p>
<p><a class="sc" id="44"></a><a class="ms" id="p_20Ap2_1182"></a><a class="msdiv" id="msdiv469"></a>Aparimeyye ito kappe,<br>
yaṃ no buddho viyākari;<br>
Taṃ ­vācama­nu­modentā,<br>
evaṃkārī ahumha no.</p>
<p><a class="sc" id="45"></a><a class="ms" id="p_20Ap2_1183"></a><a class="msdiv" id="msdiv470"></a>Tassa kammassa sukatassa,<br>
tassa cittaṃ pasādayuṃ;<br>
Devamānusikaṃ yoniṃ,<br>
anubhotvā asaṅkhiyaṃ.</p>
<p><a class="sc" id="46"></a><a class="ms" id="p_20Ap2_1184"></a><a class="msdiv" id="msdiv471"></a>Sukha­duk­khe­nubhot­vāna,<br>
devesu mānusesu ca;<br>
Pacchime bhave sampatte,<br>
jātāmha sākiye kule.</p>
<p><a class="sc" id="47"></a><a class="ms" id="p_20Ap2_1185"></a><a class="msdiv" id="msdiv472"></a>Rūpavatī bhogavatī,<br>
yasasīlavatī tato;<br>
Sabbaṅ­gasam­padā homa,<br>
kulesu abhisakkatā.</p>
<p><a class="sc" id="48"></a><a class="ms" id="p_20Ap2_1186"></a><a class="msdiv" id="msdiv473"></a>Lābhaṃ silokaṃ sakkāraṃ,<br>
loka­dhamma­sa­māga­maṃ;<br>
Cittañca dukkhitaṃ natthi,<br>
vasāma akutobhayā.</p>
<p><a class="sc" id="49"></a><a class="ms" id="p_20Ap2_1187"></a><a class="msdiv" id="msdiv474"></a>Vuttañhetaṃ bhagavatā,<br>
‘rañño antepure tadā;<br>
Khattiyānaṃ pure <span class="var" title="tāsaṃ (s2, s3)" id="note330">vīra</span>,<br>
upakārañca niddisi.</p>
<p><a class="sc" id="50"></a><a class="ms" id="p_20Ap2_1188"></a><a class="msdiv" id="msdiv475"></a>Upakārā ca yā nārī,<br>
yā ca nārī sukhe dukhe;<br>
Atthakkhāyī ca yā nārī,<br>
yā ca nārīnukampikā.</p>
<p><a class="sc" id="51"></a><a class="pts" id="pts2.596"></a><a class="ms" id="p_20Ap2_1189"></a><a class="msdiv" id="msdiv476"></a>Dhammaṃ care sucaritaṃ,<br>
na naṃ duccaritaṃ care;<br>
Dhammacārī sukhaṃ seti,<br>
asmiṃ loke paramhi ca’.</p>
<p><a class="sc" id="52"></a><a class="ms" id="p_20Ap2_1190"></a><a class="msdiv" id="msdiv477"></a>Agāraṃ vijahitvāna,<br>
pabba­jim­ha­nagā­riyaṃ;<br>
Aḍḍhamāse asampatte,<br>
catusaccaṃ phusimha no.</p>
<p><a class="sc" id="53"></a><a class="ms" id="p_20Ap2_1191"></a><a class="msdiv" id="msdiv478"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Upanenti bahū amhe,<br>
sāgarasseva ūmiyo.</p>
<p><a class="sc" id="54"></a><a class="ms" id="p_20Ap2_1192"></a><a class="msdiv" id="msdiv479"></a>Kilesā jhāpitā <span class="var" title="mayhaṃ (s2, s3) | amhākaṃ (mr)" id="note332">amhaṃ</span>,<br>
bhavā sabbe samūhatā;<br>
Nāgīva bandhanaṃ chetvā,<br>
viharāma anāsavā.</p>
<p><a class="sc" id="55"></a><a class="ms" id="p_20Ap2_1193"></a><a class="msdiv" id="msdiv480"></a>Svāgataṃ vata no āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="56"></a><a class="ms" id="p_20Ap2_1194"></a><a class="msdiv" id="msdiv481"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ.</p>
<p><a class="sc" id="57"></a><a class="ms" id="p_20Ap2_1195"></a><a class="msdiv" id="msdiv482"></a>Evaṃ bahuvidhaṃ dukkhaṃ,<br>
sampattī ca bahubbidhā;<br>
Visuddhabhāvaṃ sampattā,<br>
labhāma sabbasampadā.</p>
<p><a class="sc" id="58"></a><a class="ms" id="p_20Ap2_1196"></a><a class="msdiv" id="msdiv483"></a>Yā dadanti sakattānaṃ,<br>
puññatthāya mahesino;<br>
Sahāyasampadā honti,<br>
nib­bā­na­pada­ma­saṅ­kha­taṃ.</p>
<p><a class="sc" id="59"></a><a class="ms" id="p_20Ap2_1197"></a><a class="msdiv" id="msdiv484"></a>Parikkhīṇaṃ atītañca,<br>
paccuppannaṃ anāgataṃ;<br>
Sabbakammampi no khīṇaṃ,<br>
pāde vandāma cakkhuma”.</p>
<p><a class="sc" id="60"></a><a class="ms" id="p_20Ap2_1198"></a><a class="msdiv" id="msdiv485"></a>“Nibbānāya vadantīnaṃ,<br>
Kiṃ vo vakkhāma uttari;<br>
San­ta­saṅ­kha­ta­dosañhi,<br>
<span class="var" title="pappotha (s2, s3) | santa­saṃ­kha­ta­doso yo pappotha (pts1) | pajjotaṃ (mr)" id="note333">Pappotha</span> amataṃ padaṃ”. (1126)</p>
</blockquote>
<p><a class="sc" id="61"></a><a class="ms" id="p_20Ap2_1199"></a>Itthaṃ sudaṃ yaso­dharā­pamu­khāni aṭṭhā­ra­sa­bhik­khu­nī­sahas­sāni bhagavato sammukhā imā gāthāyo abhāsitthāti.</p>
<p class="endsutta"><a class="sc" id="62"></a><a class="ms" id="p_20Ap2_1200"></a>Yaso­dharā­pamu­kha­aṭṭhā­ra­sa­bhik­khu­nī­sahas­sāpadā­naṃ dasamaṃ.</p>
<p class="endsection"><a class="sc" id="63"></a><a class="ms" id="p_20Ap2_1201"></a>Kuṇḍa­la­ke­sīvaggo tatiyo.</p>
<p class="endsection summary"><a class="sc" id="64"></a><a class="ms" id="p_20Ap2_1202"></a>Tassuddānaṃ</p>
<blockquote class="uddanagatha">
<p><a class="sc" id="65"></a><a class="ms" id="p_20Ap2_1203"></a>Kuṇḍalā gotamī ceva,<br>
dhammadinnā ca sakulā;<br>
Varanandā ca soṇā ca,<br>
kāpilānī yasodharā.</p>
<p><a class="sc" id="66"></a><a class="ms" id="p_20Ap2_1204"></a>Dasasa­hassa­bhik­khunī,<br>
aṭṭhā­ra­sa­sahas­sakā;<br>
Gāthāsatāni cattāri,<br>
cha <span class="var" title="aṭṭha­satta­ti­meva ca (s2, s3, pts1)" id="note334">ca sattatimeva ca</span>.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
