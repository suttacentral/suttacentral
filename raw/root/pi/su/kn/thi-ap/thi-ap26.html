<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap26">
<article>
<div class="hgroup">
<p class="division">Therīapadāna</p>
<p>Kuṇḍa­la­ke­sīvagga</p>
<h1>6. Soṇā­therī­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_924"></a><a class="msdiv" id="msdiv220"></a>“Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap2_925"></a><a class="msdiv" id="msdiv221"></a>Tadā seṭṭhikule jātā,<br>
sukhitā pūjitā piyā;<br>
Upetvā taṃ munivaraṃ,<br>
assosiṃ madhuraṃ vacaṃ.</p>
<p><a class="sc" id="3"></a><a class="ms" id="p_20Ap2_926"></a><a class="msdiv" id="msdiv222"></a>Ārad­dha­vīriyā­naggaṃ,<br>
<span class="var" title="vaṇṇeti (s2, s3) | vaṇṇentaṃ (pts1)" id="note274">vaṇṇesi</span> bhikkhuniṃ jino;<br>
Taṃ sutvā muditā hutvā,<br>
kāraṃ katvāna satthuno.</p>
<p><a class="sc" id="4"></a><a class="ms" id="p_20Ap2_927"></a><a class="msdiv" id="msdiv223"></a>Abhivādiya sambuddhaṃ,<br>
ṭhānaṃ taṃ patthayiṃ tadā;<br>
Anumodi mahāvīro,<br>
‘sijjhataṃ paṇidhī tava.</p>
<p><a class="sc" id="5"></a><a class="ms" id="p_20Ap2_928"></a><a class="msdiv" id="msdiv224"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="6"></a><a class="pts" id="pts2.577"></a><a class="ms" id="p_20Ap2_929"></a><a class="msdiv" id="msdiv225"></a>Tassa dhammesu dāyādā,<br>
orasā dhammanimmitā;<br>
Soṇāti nāma nāmena,<br>
hessati satthu sāvikā’.</p>
<p><a class="sc" id="7"></a><a class="ms" id="p_20Ap2_930"></a><a class="msdiv" id="msdiv226"></a>Taṃ sutvā muditā hutvā,<br>
yāvajīvaṃ tadā jinaṃ;<br>
Mettacittā paricariṃ,<br>
paccayehi vināyakaṃ.</p>
<p><a class="sc" id="8"></a><a class="ms" id="p_20Ap2_931"></a><a class="msdiv" id="msdiv227"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="9"></a><a class="ms" id="p_20Ap2_932"></a><a class="msdiv" id="msdiv228"></a>Pacchime ca bhave dāni,<br>
jātā seṭṭhikule ahaṃ;<br>
Sāvatthiyaṃ puravare,<br>
iddhe phīte mahaddhane.</p>
<p><a class="sc" id="10"></a><a class="ms" id="p_20Ap2_933"></a><a class="msdiv" id="msdiv229"></a>Yadā ca yobbanappattā,<br>
gantvā patikulaṃ ahaṃ;<br>
Dasa puttāni ajaniṃ,<br>
surūpāni visesato.</p>
<p><a class="sc" id="11"></a><a class="ms" id="p_20Ap2_934"></a><a class="msdiv" id="msdiv230"></a>Sukhedhitā ca te sabbe,<br>
jana­netta­mano­harā;<br>
Amittānampi rucitā,<br>
mama pageva te piyā.</p>
<p><a class="sc" id="12"></a><a class="ms" id="p_20Ap2_935"></a><a class="msdiv" id="msdiv231"></a>Tato mayhaṃ akāmāya,<br>
dasa­putta­pu­rak­khato;<br>
Pabbajittha sa me bhattā,<br>
devadevassa sāsane.</p>
<p><a class="sc" id="13"></a><a class="ms" id="p_20Ap2_936"></a><a class="msdiv" id="msdiv232"></a>Tadekikā vicintesiṃ,<br>
‘jīvite­nāla­matthu me;<br>
Cattāya patiputtehi,<br>
vuḍḍhāya ca varākiyā.</p>
<p><a class="sc" id="14"></a><a class="ms" id="p_20Ap2_937"></a><a class="msdiv" id="msdiv233"></a>Ahampi tattha gacchissaṃ,<br>
sampatto yattha me pati’;<br>
Evāhaṃ cintayitvāna,<br>
pabbajiṃ anagāriyaṃ.</p>
<p><a class="sc" id="15"></a><a class="ms" id="p_20Ap2_938"></a><a class="msdiv" id="msdiv234"></a>Tato ca maṃ bhikkhuniyo,<br>
ekaṃ ­bhik­khu­nu­passaye;<br>
Vihāya gacchumovādaṃ,<br>
‘tāpehi udakaṃ’ iti.</p>
<p><a class="sc" id="16"></a><a class="ms" id="p_20Ap2_939"></a><a class="msdiv" id="msdiv235"></a>Tadā udakamāhitvā,<br>
okiritvāna kumbhiyā;<br>
Culle ṭhapetvā āsīnā,<br>
tato cittaṃ samādahiṃ.</p>
<p><a class="sc" id="17"></a><a class="ms" id="p_20Ap2_940"></a><a class="msdiv" id="msdiv236"></a>Khandhe aniccato disvā,<br>
dukkhato ca anattato;<br>
Khepetvā āsave sabbe,<br>
arahat­ta­ma­pāpuṇiṃ.</p>
<p><a class="sc" id="18"></a><a class="ms" id="p_20Ap2_941"></a><a class="msdiv" id="msdiv237"></a>Tadāgantvā bhikkhuniyo,<br>
uṇho­daka­ma­pucchi­suṃ;<br>
Tejo­dhātu­ma­dhiṭṭhāya,<br>
khippaṃ santāpayiṃ jalaṃ.</p>
<p><a class="sc" id="19"></a><a class="pts" id="pts2.578"></a><a class="ms" id="p_20Ap2_942"></a><a class="msdiv" id="msdiv238"></a>Vimhitā tā jinavaraṃ,<br>
eta­mattha­ma­sā­vayuṃ;<br>
Taṃ sutvā mudito nātho,<br>
imaṃ gāthaṃ abhāsatha.</p>
<p><a class="sc" id="20"></a><a class="ms" id="p_20Ap2_943"></a><a class="msdiv" id="msdiv239"></a>‘Yo ca vassasataṃ jīve,<br>
kusīto hīnavīriyo;<br>
Ekāhaṃ jīvitaṃ seyyo,<br>
vīriya­mā­rabhato daḷhaṃ’.</p>
<p><a class="sc" id="21"></a><a class="ms" id="p_20Ap2_944"></a><a class="msdiv" id="msdiv240"></a>Ārādhito mahāvīro,<br>
mayā suppaṭipattiyā;<br>
Ārad­dha­vīriyā­naggaṃ,<br>
mamāha sa mahāmuni.</p>
<p><a class="sc" id="22"></a><a class="ms" id="p_20Ap2_945"></a><a class="msdiv" id="msdiv241"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="23"></a><a class="ms" id="p_20Ap2_946"></a><a class="msdiv" id="msdiv242"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="24"></a><a class="ms" id="p_20Ap2_947"></a><a class="msdiv" id="msdiv243"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="25"></a><a class="ms" id="p_20Ap2_948"></a>Itthaṃ sudaṃ soṇā bhikkhunī imā gāthāyo abhāsitthāti.</p>
<p class="endsutta"><a class="sc" id="26"></a><a class="ms" id="p_20Ap2_949"></a>Soṇā­theri­yāpadā­naṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
