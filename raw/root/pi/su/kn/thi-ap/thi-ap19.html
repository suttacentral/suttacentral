<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap19">
<article>
<div class="hgroup">
<p class="division">Therīapadāna</p>
<p>Ekū­posa­thika­vagga</p>
<h1>9. Uppa­lavaṇṇā­therī­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_558"></a><a class="msdiv" id="msdiv384"></a>“Bhikkhunī uppalavaṇṇā,<br>
iddhiyā pāramiṃ gatā;<br>
Vanditvā satthuno pāde,<br>
idaṃ vacanamabravi.</p>
<p><a class="sc" id="2"></a><a class="ms" id="p_20Ap2_559"></a><a class="msdiv" id="msdiv385"></a>‘Nitthiṇṇā <span class="var" title="jātisaṃsārā (pts1)" id="note188">jātisaṃsāraṃ</span>,<br>
pattāhaṃ acalaṃ padaṃ;<br>
Sabbadukkhaṃ mayā khīṇaṃ,<br>
ārocemi mahāmuni.</p>
<p><a class="sc" id="3"></a><a class="ms" id="p_20Ap2_560"></a><a class="msdiv" id="msdiv386"></a>Yāvatā parisā atthi,<br>
pasannā jinasāsane;<br>
Yassā ca meparādhotthi,<br>
khamantu jinasammukhā.</p>
<p><a class="sc" id="4"></a><a class="ms" id="p_20Ap2_561"></a><a class="msdiv" id="msdiv387"></a>Saṃsāre <span class="var" title="saṃsarantāya (bj) | saṃsarantā me (s2, s3, pts1)" id="note189">saṃsarantiyā</span>,<br>
khalitaṃ me sace bhave;<br>
Ārocemi mahāvīra,<br>
aparādhaṃ khamassu <span class="var" title="me (s2, s3)" id="note190">taṃ</span>’.</p>
<p><a class="sc" id="5"></a><a class="ms" id="p_20Ap2_562"></a><a class="msdiv" id="msdiv388"></a>‘Iddhiñcāpi nidassehi,<br>
mama sāsanakārike;<br>
Catasso parisā ajja,<br>
kaṅkhaṃ chindāhi yāvatā’.</p>
<p><a class="sc" id="6"></a><a class="ms" id="p_20Ap2_563"></a><a class="msdiv" id="msdiv389"></a>‘Dhītā tuyhaṃ mahāvīra,<br>
paññavanta jutindhara;<br>
Bahuñca dukkaraṃ kammaṃ,<br>
kataṃ me atidukkaraṃ.</p>
<p><a class="sc" id="7"></a><a class="ms" id="p_20Ap2_564"></a><a class="msdiv" id="msdiv390"></a>Uppalasseva me vaṇṇo,<br>
nāme­nuppala­nāmikā;<br>
Sāvikā te mahāvīra,<br>
pāde vandāmi cakkhuma.</p>
<p><a class="sc" id="8"></a><a class="ms" id="p_20Ap2_565"></a><a class="msdiv" id="msdiv391"></a>Rāhulo ca ahañceva,<br>
nekajātisate bahū;<br>
Ekasmiṃ sambhave jātā,<br>
samāna­chan­damānasā.</p>
<p><a class="sc" id="9"></a><a class="ms" id="p_20Ap2_566"></a><a class="msdiv" id="msdiv392"></a>Nibbatti ekato hoti,<br>
<span class="var" title="jātīsu bahuso mama (bj) | jātiyā cāpi ekato (s2, s3, pts1)" id="note191">jātiyāpi ca ekato</span>;<br>
Pacchime bhave sampatte,<br>
ubhopi nānāsambhavā.</p>
<p><a class="sc" id="10"></a><a class="ms" id="p_20Ap2_567"></a><a class="msdiv" id="msdiv393"></a>Putto ca rāhulo nāma,<br>
dhītā uppalasavhayā;<br>
Passa vīra mamaṃ iddhiṃ,<br>
balaṃ dassemi satthuno’.</p>
<p><a class="sc" id="11"></a><a class="pts" id="pts2.552"></a><a class="ms" id="p_20Ap2_568"></a><a class="msdiv" id="msdiv394"></a>Mahāsamudde caturo,<br>
pakkhipi hatthapātiyaṃ;<br>
Telaṃ hattha­gatañ­ceva,<br>
<span class="var" title="vejjo (bj, pts1)" id="note192">khiḍḍo</span> komārako yathā.</p>
<p><a class="sc" id="12"></a><a class="ms" id="p_20Ap2_569"></a><a class="msdiv" id="msdiv395"></a>Ubbattayitvā pathaviṃ,<br>
pakkhipi hatthapātiyaṃ;<br>
Cittaṃ muñjaṃ yathā nāma,<br>
luñci komārako yuvā.</p>
<p><a class="sc" id="13"></a><a class="ms" id="p_20Ap2_570"></a><a class="msdiv" id="msdiv396"></a>Cakkavāḷasamaṃ pāṇiṃ,<br>
chādayitvāna matthake;<br>
Vassāpetvāna phusitaṃ,<br>
nānāvaṇṇaṃ punappunaṃ.</p>
<p><a class="sc" id="14"></a><a class="ms" id="p_20Ap2_571"></a><a class="msdiv" id="msdiv397"></a>Bhūmiṃ udukkhalaṃ katvā,<br>
dhaññaṃ katvāna sakkharaṃ;<br>
Sineruṃ musalaṃ katvā,<br>
maddi komārikā yathā.</p>
<p><a class="sc" id="15"></a><a class="ms" id="p_20Ap2_572"></a><a class="msdiv" id="msdiv398"></a>‘Dhītāhaṃ buddha­seṭṭhassa,<br>
nāme­nuppala­sav­hayā;<br>
Abhiññāsu vasībhūtā,<br>
tava sāsanakārikā.</p>
<p><a class="sc" id="16"></a><a class="ms" id="p_20Ap2_573"></a><a class="msdiv" id="msdiv399"></a>Nānāvikubbanaṃ katvā,<br>
dassetvā lokanāyakaṃ;<br>
Nāmagottañca <span class="var" title="pakāsetvā (s2, s3)" id="note193">sāvetvā</span>,<br>
pāde vandāmi cakkhuma.</p>
<p><a class="sc" id="17"></a><a class="ms" id="p_20Ap2_574"></a><a class="msdiv" id="msdiv400"></a><span class="var" title="iddhiyā (bj, pts1)" id="note195">Iddhīsu</span> ca vasī homi,<br>
dibbāya sotadhātuyā;<br>
Ceto­pariya­ñāṇassa,<br>
vasī homi mahāmune.</p>
<p><a class="sc" id="18"></a><a class="ms" id="p_20Ap2_575"></a><a class="msdiv" id="msdiv401"></a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="19"></a><a class="ms" id="p_20Ap2_576"></a><a class="msdiv" id="msdiv402"></a>Attha­dhamma­ni­rut­tīsu,<br>
Paṭibhāne tatheva ca;<br>
Ñāṇaṃ me <span class="var" title="vipulaṃ (s2, s3, pts1)" id="note196">vimalaṃ</span> suddhaṃ,<br>
Sabhāvena mahesino.</p>
<p><a class="sc" id="20"></a><a class="ms" id="p_20Ap2_577"></a><a class="msdiv" id="msdiv403"></a>Purimānaṃ jinaggānaṃ,<br>
<span class="var" title="sammukhā ca parammukhā (bj) | saṅgāmantena dassitaṃ (s2, s3) | saṅkamante nidassitaṃ (pts1)" id="note197">saṅgamaṃ te nidassitaṃ</span>;<br>
Adhikāraṃ bahuṃ mayhaṃ,<br>
tuyhatthāya mahāmuni.</p>
<p><a class="sc" id="21"></a><a class="ms" id="p_20Ap2_578"></a><a class="msdiv" id="msdiv404"></a>Yaṃ mayā pūritaṃ kammaṃ,<br>
Kusalaṃ sara me muni;<br>
Tavatthāya mahāvīra,<br>
Puññaṃ upacitaṃ mayā.</p>
<p><a class="sc" id="22"></a><a class="ms" id="p_20Ap2_579"></a><a class="msdiv" id="msdiv405"></a>Abhabbaṭṭhāne vajjetvā,<br>
<span class="var" title="parivajjenti (bj) | paripācento (s2, s3, pts1)" id="note198">vārayantī</span> anācaraṃ;<br>
Tavatthāya mahāvīra,<br>
cattaṃ me jīvituttamaṃ.</p>
<p><a class="sc" id="23"></a><a class="ms" id="p_20Ap2_580"></a><a class="msdiv" id="msdiv406"></a>Dasa­koṭi­sahas­sāni,<br>
adāsiṃ mama jīvitaṃ;<br>
Pariccattā ca me homi,<br>
tavatthāya mahāmuni’.</p>
<p><a class="sc" id="24"></a><a class="ms" id="p_20Ap2_581"></a><a class="msdiv" id="msdiv407"></a>Tadātivimhitā sabbā,<br>
sirasāva katañjalī;<br>
‘Avocayye kathaṃ āsi,<br>
atu­liddhi­pa­rakkamā’.</p>
<p><a class="sc" id="25"></a><a class="pts" id="pts2.553"></a><a class="ms" id="p_20Ap2_582"></a><a class="msdiv" id="msdiv408"></a>Satasahassito kappe,<br>
nāgakaññā ahaṃ tadā;<br>
Vimalā nāma nāmena,<br>
kaññānaṃ sādhusammatā.</p>
<p><a class="sc" id="26"></a><a class="ms" id="p_20Ap2_583"></a><a class="msdiv" id="msdiv409"></a>Mahorago mahānāgo,<br>
pasanno jinasāsane;<br>
Padumuttaraṃ mahātejaṃ,<br>
nimantesi sasāvakaṃ.</p>
<p><a class="sc" id="27"></a><a class="ms" id="p_20Ap2_584"></a><a class="msdiv" id="msdiv410"></a>Ratanamayaṃ maṇḍapaṃ,<br>
pallaṅkaṃ ratanāmayaṃ;<br>
Ratanaṃ vālukākiṇṇaṃ,<br>
upabhogaṃ ratanāmayaṃ.</p>
<p><a class="sc" id="28"></a><a class="ms" id="p_20Ap2_585"></a><a class="msdiv" id="msdiv411"></a>Maggañca paṭiyādesi,<br>
rata­naddha­ja­bhū­sitaṃ;<br>
Paccuggantvāna sambuddhaṃ,<br>
vajjanto tūriyehi so.</p>
<p><a class="sc" id="29"></a><a class="ms" id="p_20Ap2_586"></a><a class="msdiv" id="msdiv412"></a><span class="var" title="parisāhi catūhi so (bj) | parisāhi catassohi (pts1)" id="note199">Parisāhi ca catūhi</span>,<br>
<span class="var" title="sahito (bj) | pharate (s2, s3) | pareto (pts1)" id="note200">parivuto</span> lokanāyako;<br>
Mahoragassa bhavane,<br>
nisīdi paramāsane.</p>
<p><a class="sc" id="30"></a><a class="ms" id="p_20Ap2_587"></a><a class="msdiv" id="msdiv413"></a>Annaṃ pānaṃ khādanīyaṃ,<br>
bhojanañca mahārahaṃ;<br>
Varaṃ varañca pādāsi,<br>
nāgarājā mahāyasaṃ.</p>
<p><a class="sc" id="31"></a><a class="ms" id="p_20Ap2_588"></a><a class="msdiv" id="msdiv414"></a>Bhuñjitvāna sambuddho,<br>
pattaṃ dhovitvā yoniso;<br>
Anumo­danīyaṃ­kāsi,<br>
nāgakaññā mahiddhikā.</p>
<p><a class="sc" id="32"></a><a class="ms" id="p_20Ap2_589"></a><a class="msdiv" id="msdiv415"></a>Sabbaññuṃ phullitaṃ disvā,<br>
nāgakaññā mahāyasaṃ;<br>
Pasannaṃ satthuno cittaṃ,<br>
sunibandhañca mānasaṃ.</p>
<p><a class="sc" id="33"></a><a class="ms" id="p_20Ap2_590"></a><a class="msdiv" id="msdiv416"></a>Mamañca cittamaññāya,<br>
jala­juttama­nāmako;<br>
Tasmiṃ khaṇe mahāvīro,<br>
bhikkhuniṃ dassayiddhiyā.</p>
<p><a class="sc" id="34"></a><a class="ms" id="p_20Ap2_591"></a><a class="msdiv" id="msdiv417"></a>Iddhī anekā dassesi,<br>
bhikkhunī sā visāradā;<br>
Pamoditā vedajātā,<br>
satthāraṃ <span class="var" title="etadabraviṃ (bj, s2, s3, pts1)" id="note201">idamabravi</span>.</p>
<p><a class="sc" id="35"></a><a class="ms" id="p_20Ap2_592"></a><a class="msdiv" id="msdiv418"></a>‘Addasāhaṃ imaṃ iddhiṃ,<br>
sumanaṃ itarāyapi;<br>
Kathaṃ ahosi sā vīra,<br>
iddhiyā suvisāradā’.</p>
<p><a class="sc" id="36"></a><a class="ms" id="p_20Ap2_593"></a><a class="msdiv" id="msdiv419"></a>‘Orasā mukhato jātā,<br>
dhītā mama mahiddhikā;<br>
Mamānu­sāsa­ni­karā,<br>
iddhiyā suvisāradā’.</p>
<p><a class="sc" id="37"></a><a class="ms" id="p_20Ap2_594"></a><a class="msdiv" id="msdiv420"></a>Buddhassa vacanaṃ sutvā,<br>
<span class="var" title="tuṭṭhā evaṃ avocahaṃ (s2, s3) | tuṭṭhā eva patthesahaṃ (pts1) | evamahosahaṃ tadā (mr)" id="note202">evaṃ patthesahaṃ tadā</span>;<br>
‘Ahampi tādisā homi,<br>
iddhiyā suvisāradā.</p>
<p><a class="sc" id="38"></a><a class="pts" id="pts2.554"></a><a class="ms" id="p_20Ap2_595"></a><a class="msdiv" id="msdiv421"></a>Pamoditāhaṃ sumanā,<br>
<span class="var" title="patta­uttama­mānasā (bj, s2, s3) | pat­tamutta­ma­mānasā (pts1)" id="note203">patthe uttamamānasā</span>;<br>
Anāgatamhi addhāne,<br>
īdisā homi nāyaka’.</p>
<p><a class="sc" id="39"></a><a class="ms" id="p_20Ap2_596"></a><a class="msdiv" id="msdiv422"></a>Maṇimayamhi pallaṅke,<br>
maṇḍapamhi pabhassare;<br>
Annapānena tappetvā,<br>
sasaṃghaṃ lokanāyakaṃ.</p>
<p><a class="sc" id="40"></a><a class="ms" id="p_20Ap2_597"></a><a class="msdiv" id="msdiv423"></a>Nāgānaṃ pavaraṃ pupphaṃ,<br>
aruṇaṃ nāma uppalaṃ;<br>
‘Vaṇṇaṃ me īdisaṃ hotu’,<br>
pūjesiṃ lokanāyakaṃ.</p>
<p><a class="sc" id="41"></a><a class="ms" id="p_20Ap2_598"></a><a class="msdiv" id="msdiv424"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="42"></a><a class="ms" id="p_20Ap2_599"></a><a class="msdiv" id="msdiv425"></a>Tato cutāhaṃ manuje,<br>
upapannā sayambhuno;<br>
Uppalehi paṭicchannaṃ,<br>
piṇḍa­pāta­madāsa­haṃ.</p>
<p><a class="sc" id="43"></a><a class="ms" id="p_20Ap2_600"></a><a class="msdiv" id="msdiv426"></a>Ekanavutito kappe,<br>
vipassī nāma nāyako;<br>
Uppajji cārudassano,<br>
sabbadhammesu cakkhumā.</p>
<p><a class="sc" id="44"></a><a class="ms" id="p_20Ap2_601"></a><a class="msdiv" id="msdiv427"></a>Seṭṭhidhītā tadā hutvā,<br>
­bārāṇa­si­pu­ruttame;<br>
Nimantetvāna sambuddhaṃ,<br>
sasaṃghaṃ lokanāyakaṃ.</p>
<p><a class="sc" id="45"></a><a class="ms" id="p_20Ap2_602"></a><a class="msdiv" id="msdiv428"></a>Mahādānaṃ daditvāna,<br>
uppalehi vināyakaṃ;<br>
Pūjayitvā <span class="var" title="ca teheva (s2, s3, pts1)" id="note205">cetasāva</span>,<br>
vaṇṇasobhaṃ apatthayiṃ.</p>
<p><a class="sc" id="46"></a><a class="ms" id="p_20Ap2_603"></a><a class="msdiv" id="msdiv429"></a>Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="47"></a><a class="ms" id="p_20Ap2_604"></a><a class="msdiv" id="msdiv430"></a>Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
­bārāṇa­si­pu­ruttame.</p>
<p><a class="sc" id="48"></a><a class="ms" id="p_20Ap2_605"></a><a class="msdiv" id="msdiv431"></a>Tassāsiṃ dutiyā dhītā,<br>
samaṇa­guttasav­hayā;<br>
Dhammaṃ sutvā jinaggassa,<br>
pabbajjaṃ samarocayiṃ.</p>
<p><a class="sc" id="49"></a><a class="ms" id="p_20Ap2_606"></a><a class="msdiv" id="msdiv432"></a>Anujāni na no tāto,<br>
agāreva tadā mayaṃ;<br>
Vīsa­vassa­sahas­sāni,<br>
vicarimha atanditā.</p>
<p><a class="sc" id="50"></a><a class="ms" id="p_20Ap2_607"></a><a class="msdiv" id="msdiv433"></a>Komārib­rahma­cari­yaṃ,<br>
rājakaññā sukhedhitā;<br>
Buddho­paṭṭhā­na­niratā,<br>
muditā sattadhītaro.</p>
<p><a class="sc" id="51"></a><a class="ms" id="p_20Ap2_608"></a><a class="msdiv" id="msdiv434"></a>Samaṇī samaṇaguttā ca,<br>
bhikkhunī <span class="var" title="bhikkhudāsikā (bj, s2, s3) | bhikkhadāyikā (pts1)" id="note206">bhikkhudāyikā</span>;<br>
Dhammā ceva sudhammā ca,<br>
sattamī <span class="var" title="saṅghadāsikā (bj, s2, s3)" id="note207">saṃghadāyikā</span>.</p>
<p><a class="sc" id="52"></a><a class="ms" id="p_20Ap2_609"></a><a class="msdiv" id="msdiv435"></a>Ahaṃ khemā ca sappaññā,<br>
paṭācārā ca kuṇḍalā;<br>
Kisāgotamī dhammadinnā,<br>
visākhā hoti sattamī.</p>
<p><a class="sc" id="53"></a><a class="pts" id="pts2.555"></a><a class="ms" id="p_20Ap2_610"></a><a class="msdiv" id="msdiv436"></a>Tehi kammehi sukatehi,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="54"></a><a class="ms" id="p_20Ap2_611"></a><a class="msdiv" id="msdiv437"></a>Tato cutā manussesu,<br>
upapannā mahākule;<br>
Pītaṃ maṭṭhaṃ varaṃ dussaṃ,<br>
adaṃ arahato ahaṃ.</p>
<p><a class="sc" id="55"></a><a class="ms" id="p_20Ap2_612"></a><a class="msdiv" id="msdiv438"></a>Tato cutāriṭṭhapure,<br>
jātā vippakule ahaṃ;<br>
Dhītā tiriṭi­vacchassa,<br>
ummādantī manoharā.</p>
<p><a class="sc" id="56"></a><a class="ms" id="p_20Ap2_613"></a><a class="msdiv" id="msdiv439"></a>Tato cutā janapade,<br>
kule aññatare ahaṃ;<br>
Pasūtā nātiphītamhi,<br>
sāliṃ gopemahaṃ tadā.</p>
<p><a class="sc" id="57"></a><a class="ms" id="p_20Ap2_614"></a><a class="msdiv" id="msdiv440"></a>Disvā pac­ce­ka­sambud­dhaṃ,<br>
pañca­lājā­satāni­haṃ;<br>
Datvā padu­macchan­nāni,<br>
pañca puttasatānihaṃ.</p>
<p><a class="sc" id="58"></a><a class="ms" id="p_20Ap2_615"></a><a class="msdiv" id="msdiv441"></a>Patthayiṃ tepi patthesuṃ,<br>
madhuṃ datvā sayambhuno;<br>
Tato cutā araññehaṃ,<br>
ajāyiṃ padumodare.</p>
<p><a class="sc" id="59"></a><a class="ms" id="p_20Ap2_616"></a><a class="msdiv" id="msdiv442"></a>Kāsirañño mahesīhaṃ,<br>
hutvā sakkatapūjitā;<br>
Ajaniṃ rājaputtānaṃ,<br>
anūnaṃ satapañcakaṃ.</p>
<p><a class="sc" id="60"></a><a class="ms" id="p_20Ap2_617"></a><a class="msdiv" id="msdiv443"></a>Yadā te yobbanappattā,<br>
kīḷantā jalakīḷitaṃ;<br>
Disvā opattapadumaṃ,<br>
āsuṃ paccekanāyakā.</p>
<p><a class="sc" id="61"></a><a class="ms" id="p_20Ap2_618"></a><a class="msdiv" id="msdiv444"></a>Sāhaṃ tehi vinābhūtā,<br>
<span class="var" title="sutavarehi sokinī (bj, s2, s3)" id="note208">sutavīrehi sokinī</span>;<br>
Cutā isigilipasse,<br>
gāmakamhi ajāyihaṃ.</p>
<p><a class="sc" id="62"></a><a class="ms" id="p_20Ap2_619"></a><a class="msdiv" id="msdiv445"></a>Yadā buddhā sutamatī,<br>
sutānaṃ <span class="var" title="attanopica (s2, s3) | sutānakasakaṃ tadā (pts1)" id="note209">bhattunopi ca</span>;<br>
Yāguṃ ādāya gacchantī,<br>
aṭṭha paccekanāyake.</p>
<p><a class="sc" id="63"></a><a class="ms" id="p_20Ap2_620"></a><a class="msdiv" id="msdiv446"></a>Bhikkhāya gāmaṃ gacchante,<br>
disvā putte anussariṃ;<br>
Khīradhārā viniggacchi,<br>
tadā me puttapemasā.</p>
<p><a class="sc" id="64"></a><a class="ms" id="p_20Ap2_621"></a><a class="msdiv" id="msdiv447"></a>Tato tesaṃ adaṃ yāguṃ,<br>
pasannā sehi pāṇibhi;<br>
Tato cutāhaṃ tidasaṃ,<br>
nandanaṃ upapajjahaṃ.</p>
<p><a class="sc" id="65"></a><a class="ms" id="p_20Ap2_622"></a><a class="msdiv" id="msdiv448"></a>Anubhotvā sukhaṃ dukkhaṃ,<br>
saṃsaritvā bhavābhave;<br>
Tavatthāya mahāvīra,<br>
pariccattañca jīvitaṃ.</p>
<p><a class="sc" id="66"></a><a class="pts" id="pts2.556"></a><a class="ms" id="p_20Ap2_623"></a><a class="msdiv" id="msdiv449"></a>Evaṃ bahuvidhaṃ dukkhaṃ,<br>
sampattī ca bahubbidhā;<br>
Pacchime bhave sampatte,<br>
jātā sāvatthiyaṃ pure.</p>
<p><a class="sc" id="67"></a><a class="ms" id="p_20Ap2_624"></a><a class="msdiv" id="msdiv450"></a>Mahā­dhana­seṭṭhi­kule,<br>
sukhite sajjite tathā;<br>
Nānā­ratana­paj­jote,<br>
sabba­kāma­samid­dhine.</p>
<p><a class="sc" id="68"></a><a class="ms" id="p_20Ap2_625"></a><a class="msdiv" id="msdiv451"></a>Sakkatā pūjitā ceva,<br>
mānitāpacitā tathā;<br>
<span class="var" title="rūpasiriṃ anuppattā (s2, s3, pts1, c1)" id="note210">Rūpa­sobhag­ga­sam­pannā</span>,<br>
kulesu <span class="var" title="abhisammatā (bj) | abhisakkatā ()" id="note211">atisakkatā</span>.</p>
<p><a class="sc" id="69"></a><a class="ms" id="p_20Ap2_626"></a><a class="msdiv" id="msdiv452"></a>Atīva patthitā cāsiṃ,<br>
­rūpa­bho­ga­sirīhi ca;<br>
Patthitā seṭṭhiputtehi,<br>
anekehi satehipi.</p>
<p><a class="sc" id="70"></a><a class="ms" id="p_20Ap2_627"></a><a class="msdiv" id="msdiv453"></a>Agāraṃ pajahitvāna,<br>
pabbajiṃ anagāriyaṃ;<br>
Aḍḍhamāse asampatte,<br>
catu­sacca­ma­pāpuṇiṃ.</p>
<p><a class="sc" id="71"></a><a class="ms" id="p_20Ap2_628"></a><a class="msdiv" id="msdiv454"></a>Iddhiyā abhinimmitvā,<br>
caturassaṃ rathaṃ ahaṃ;<br>
Buddhassa pāde vandissaṃ,<br>
lokanāthassa tādino.</p>
<p><a class="sc" id="72"></a><a class="ms" id="p_20Ap2_629"></a><a class="msdiv" id="msdiv455"></a>‘Supupphitaggaṃ upagamma <span class="var" title="bhikkhunī (bj, pts1, mr)" id="note213">pādapaṃ</span>,<br>
Ekā tuvaṃ tiṭṭhasi sālamūle;<br>
<span class="var" title="na catthi te dutiyā vaṇṇadhātu (bj, pts1, mr) | na cāpi tuyhaṃ dutiyatthi koci (s2, s3)" id="note214">Na cāpi te dutiyo atthi koci</span>,<br>
Bāle na tvaṃ bhāyasi dhuttakānaṃ’.</p>
<p><a class="sc" id="73"></a><a class="ms" id="p_20Ap2_630"></a><a class="msdiv" id="msdiv456"></a>‘<span class="var" title="sataṃ sahassānampi (pts1)" id="note215">Sataṃ sahassānipi</span> dhuttakānaṃ,<br>
Samāgatā edisakā bhaveyyuṃ;<br>
Lomaṃ na iñje na sampavedhe,<br>
Kiṃ me <span class="var" title="na māra bhāyāmi tavekikāpi (bj, mr) | māraṃ na bhāyāmi taṃ ekikāsiṃ (pts1)" id="note216">tuvaṃ māra karissaseko</span>.</p>
<p><a class="sc" id="74"></a><a class="ms" id="p_20Ap2_631"></a><a class="msdiv" id="msdiv457"></a>Esā antaradhāyāmi,<br>
kucchiṃ vā pavisāmi te;<br>
Bhamu­kanta­rikā­yampi,<br>
tiṭṭhantiṃ maṃ na dakkhasi.</p>
<p><a class="sc" id="75"></a><a class="ms" id="p_20Ap2_632"></a><a class="msdiv" id="msdiv458"></a>Cittasmiṃ vasībhūtāmhi,<br>
iddhipādā subhāvitā;<br>
Sab­ba­bandha­na­muttāmhi,<br>
na taṃ bhāyāmi āvuso.</p>
<p><a class="sc" id="76"></a><a class="ms" id="p_20Ap2_633"></a><a class="msdiv" id="msdiv459"></a>Sattisūlūpamā kāmā,<br>
khandhāsaṃ adhikuṭṭanā;<br>
Yaṃ tvaṃ kāmaratiṃ brūsi,<br>
aratī dāni sā mama.</p>
<p><a class="sc" id="77"></a><a class="pts" id="pts2.557"></a><a class="ms" id="p_20Ap2_634"></a><a class="msdiv" id="msdiv460"></a>Sabbattha vihatā nandī,<br>
tamokhandho padālito;<br>
Evaṃ jānāhi pāpima,<br>
nihato tvamasi antaka’.</p>
<p><a class="sc" id="78"></a><a class="ms" id="p_20Ap2_635"></a><a class="msdiv" id="msdiv461"></a>Jino tamhi guṇe tuṭṭho,<br>
etadagge ṭhapesi maṃ;<br>
Aggā iddhimatīnanti,<br>
parisāsu vināyako.</p>
<p><a class="sc" id="79"></a><a class="ms" id="p_20Ap2_636"></a><a class="msdiv" id="msdiv462"></a>Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhava­netti­samūhatā.</p>
<p><a class="sc" id="80"></a><a class="ms" id="p_20Ap2_637"></a><a class="msdiv" id="msdiv463"></a>Yassatthāya pabbajitā,<br>
agāras­mā­nagā­riyaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="81"></a><a class="ms" id="p_20Ap2_638"></a><a class="msdiv" id="msdiv464"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Khaṇena upanāmenti,<br>
sahassāni samantato.</p>
<p><a class="sc" id="82"></a><a class="ms" id="p_20Ap2_639"></a><a class="msdiv" id="msdiv465"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="83"></a><a class="ms" id="p_20Ap2_640"></a><a class="msdiv" id="msdiv466"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="84"></a><a class="ms" id="p_20Ap2_641"></a><a class="msdiv" id="msdiv467"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="85"></a><a class="ms" id="p_20Ap2_642"></a>Itthaṃ sudaṃ uppalavaṇṇā bhikkhunī imā gāthāyo abhāsitthāti.</p>
<p class="endsutta"><a class="sc" id="86"></a><a class="ms" id="p_20Ap2_643"></a>Uppa­lavaṇṇā­theri­yāpadā­naṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
