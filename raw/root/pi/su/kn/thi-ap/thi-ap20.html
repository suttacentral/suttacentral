<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap20">
<article>
<div class="hgroup">
<p class="division">Therīapadāna</p>
<p>Ekū­posa­thika­vagga</p>
<h1>10. Paṭācā­rā­therī­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_644"></a><a class="msdiv" id="msdiv468"></a>“Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap2_645"></a><a class="msdiv" id="msdiv469"></a>Tadāhaṃ haṃsavatiyaṃ,<br>
jātā seṭṭhikule ahuṃ;<br>
Nānā­ratana­paj­jote,<br>
mahā­su­kha­samap­pitā.</p>
<p><a class="sc" id="3"></a><a class="ms" id="p_20Ap2_646"></a><a class="msdiv" id="msdiv470"></a>Upetvā taṃ mahāvīraṃ,<br>
assosiṃ dhammadesanaṃ;<br>
Tato jātapasādāhaṃ,<br>
upesiṃ saraṇaṃ jinaṃ.</p>
<p><a class="sc" id="4"></a><a class="ms" id="p_20Ap2_647"></a><a class="msdiv" id="msdiv471"></a>Tato vinayadhārīnaṃ,<br>
aggaṃ vaṇṇesi nāyako;<br>
Bhikkhuniṃ lajjiniṃ tādiṃ,<br>
kappā­kap­pa­vi­sāra­daṃ.</p>
<p><a class="sc" id="5"></a><a class="ms" id="p_20Ap2_648"></a><a class="msdiv" id="msdiv472"></a>Tadā muditacittāhaṃ,<br>
taṃ ṭhāna­ma­bhi­kaṅ­khinī;<br>
Nimantetvā dasabalaṃ,<br>
sasaṃghaṃ lokanāyakaṃ.</p>
<p><a class="sc" id="6"></a><a class="ms" id="p_20Ap2_649"></a><a class="msdiv" id="msdiv473"></a>Bhojayitvāna sattāhaṃ,<br>
<span class="var" title="daditvā pattacīvaraṃ (s2, s3) | daditvā ca ticīvaraṃ (pts1)" id="note219">daditvāva ticīvaraṃ</span>;<br>
Nipacca sirasā pāde,<br>
idaṃ vacanamabraviṃ.</p>
<p><a class="sc" id="7"></a><a class="ms" id="p_20Ap2_650"></a><a class="msdiv" id="msdiv474"></a>‘Yā tayā vaṇṇitā vīra,<br>
ito aṭṭhamake muni;<br>
Tādisāhaṃ bhavissāmi,<br>
yadi sijjhati nāyaka’.</p>
<p><a class="sc" id="8"></a><a class="pts" id="pts2.558"></a><a class="ms" id="p_20Ap2_651"></a><a class="msdiv" id="msdiv475"></a>Tadā avoca maṃ satthā,<br>
‘bhadde mā bhāyi assasa;<br>
Anāgatamhi addhāne,<br>
lacchase taṃ manorathaṃ.</p>
<p><a class="sc" id="9"></a><a class="ms" id="p_20Ap2_652"></a><a class="msdiv" id="msdiv476"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="10"></a><a class="ms" id="p_20Ap2_653"></a><a class="msdiv" id="msdiv477"></a>Tassa dhammesu dāyādā,<br>
orasā dhammanimmitā;<br>
Paṭācārāti nāmena,<br>
hessati satthu sāvikā’.</p>
<p><a class="sc" id="11"></a><a class="ms" id="p_20Ap2_654"></a><a class="msdiv" id="msdiv478"></a>Tadāhaṃ <span class="var" title="pamudī (mr)" id="note220">muditā</span> hutvā,<br>
yāvajīvaṃ tadā jinaṃ;<br>
Mettacittā paricariṃ,<br>
sasaṃghaṃ lokanāyakaṃ.</p>
<p><a class="sc" id="12"></a><a class="ms" id="p_20Ap2_655"></a><a class="msdiv" id="msdiv479"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="13"></a><a class="ms" id="p_20Ap2_656"></a><a class="msdiv" id="msdiv480"></a>Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="14"></a><a class="ms" id="p_20Ap2_657"></a><a class="msdiv" id="msdiv481"></a>Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
­bārāṇa­si­pu­ruttame.</p>
<p><a class="sc" id="15"></a><a class="ms" id="p_20Ap2_658"></a><a class="msdiv" id="msdiv482"></a>Tassāsiṃ tatiyā dhītā,<br>
bhikkhunī iti vissutā;<br>
Dhammaṃ sutvā jinaggassa,<br>
pabbajjaṃ samarocayiṃ.</p>
<p><a class="sc" id="16"></a><a class="ms" id="p_20Ap2_659"></a><a class="msdiv" id="msdiv483"></a>Anujāni na no tāto,<br>
agāreva tadā mayaṃ;<br>
Vīsa­vassa­sahas­sāni,<br>
vicarimha atanditā.</p>
<p><a class="sc" id="17"></a><a class="ms" id="p_20Ap2_660"></a><a class="msdiv" id="msdiv484"></a>Komārib­rahma­cari­yaṃ,<br>
rājakaññā sukhedhitā;<br>
Buddho­paṭṭhā­na­niratā,<br>
muditā sattadhītaro.</p>
<p><a class="sc" id="18"></a><a class="ms" id="p_20Ap2_661"></a><a class="msdiv" id="msdiv485"></a>Samaṇī samaṇaguttā ca,<br>
bhikkhunī bhikkhudāyikā;<br>
Dhammā ceva sudhammā ca,<br>
sattamī saṃghadāyikā.</p>
<p><a class="sc" id="19"></a><a class="ms" id="p_20Ap2_662"></a><a class="msdiv" id="msdiv486"></a>Ahaṃ uppalavaṇṇā ca,<br>
khemā bhaddā ca bhikkhunī;<br>
Kisāgotamī dhammadinnā,<br>
visākhā hoti sattamī.</p>
<p><a class="sc" id="20"></a><a class="ms" id="p_20Ap2_663"></a><a class="msdiv" id="msdiv487"></a>Tehi kammehi sukatehi,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="21"></a><a class="ms" id="p_20Ap2_664"></a><a class="msdiv" id="msdiv488"></a>Pacchime ca bhave dāni,<br>
jātā seṭṭhikule ahaṃ;<br>
Sāvatthiyaṃ puravare,<br>
iddhe phīte mahaddhane.</p>
<p><a class="sc" id="22"></a><a class="ms" id="p_20Ap2_665"></a><a class="msdiv" id="msdiv489"></a>Yadā ca yobbanūpetā,<br>
vitakkavasagā ahaṃ;<br>
Naraṃ jārapatiṃ disvā,<br>
tena saddhiṃ agacchahaṃ.</p>
<p><a class="sc" id="23"></a><a class="pts" id="pts2.559"></a><a class="ms" id="p_20Ap2_666"></a><a class="msdiv" id="msdiv490"></a>Eka­putta­pasūtā­haṃ,<br>
dutiyo kucchiyā mamaṃ;<br>
Tadāhaṃ mātāpitaro,<br>
<span class="var" title="dakkhāmīti (bj) | ikkhāmīti (s2, s3) | okkāmīti (pts1)" id="note221">okkhāmīti</span> sunicchitā.</p>
<p><a class="sc" id="24"></a><a class="ms" id="p_20Ap2_667"></a><a class="msdiv" id="msdiv491"></a>Nārocesiṃ patiṃ mayhaṃ,<br>
tadā tamhi pavāsite;<br>
Ekikā niggatā gehā,<br>
gantuṃ sāvatthi­muttamaṃ.</p>
<p><a class="sc" id="25"></a><a class="ms" id="p_20Ap2_668"></a><a class="msdiv" id="msdiv492"></a>Tato me sāmi āgantvā,<br>
sambhāvesi pathe mamaṃ;<br>
Tadā me kammajā vātā,<br>
uppannā atidāruṇā.</p>
<p><a class="sc" id="26"></a><a class="ms" id="p_20Ap2_669"></a><a class="msdiv" id="msdiv493"></a>Uṭṭhito ca mahāmegho,<br>
pasūtisamaye mama;<br>
Dabbatthāya tadā gantvā,<br>
sāmi sappena mārito.</p>
<p><a class="sc" id="27"></a><a class="ms" id="p_20Ap2_670"></a><a class="msdiv" id="msdiv494"></a>Tadā vijātadukkhena,<br>
anāthā kapaṇā ahaṃ;<br>
Kunnadiṃ pūritaṃ disvā,<br>
gacchantī sakulālayaṃ.</p>
<p><a class="sc" id="28"></a><a class="ms" id="p_20Ap2_671"></a><a class="msdiv" id="msdiv495"></a>Bālaṃ ādāya atariṃ,<br>
pārakūle ca ekakaṃ;<br>
<span class="var" title="pāyetvā (s2, s3, pts1) | pātetvā (mr)" id="note222">Sāyetvā</span> bālakaṃ puttaṃ,<br>
itaraṃ taraṇāyahaṃ.</p>
<p><a class="sc" id="29"></a><a class="ms" id="p_20Ap2_672"></a><a class="msdiv" id="msdiv496"></a>Nivattā ukkuso hāsi,<br>
taruṇaṃ vilapantakaṃ;<br>
Itarañca vahī soto,<br>
sāhaṃ sokasamappitā.</p>
<p><a class="sc" id="30"></a><a class="ms" id="p_20Ap2_673"></a><a class="msdiv" id="msdiv497"></a>Sāvatthi­nagaraṃ gantvā,<br>
assosiṃ sajane mate;<br>
Tadā avocaṃ sokaṭṭā,<br>
mahā­sokasa­map­pitā.</p>
<p><a class="sc" id="31"></a><a class="ms" id="p_20Ap2_674"></a><a class="msdiv" id="msdiv498"></a>‘Ubho puttā kālaṅkatā,<br>
panthe mayhaṃ patī mato;<br>
Mātā pitā ca bhātā ca,<br>
ekacitamhi ḍayhare’.</p>
<p><a class="sc" id="32"></a><a class="ms" id="p_20Ap2_675"></a><a class="msdiv" id="msdiv499"></a>Tadā kisā ca paṇḍu ca,<br>
anāthā dīnamānasā;<br>
Ito tato <span class="var" title="gacchantīhaṃ (s2, s3) | gamentīhaṃ (mr)" id="note223">bhamantīhaṃ</span>,<br>
addasaṃ narasārathiṃ.</p>
<p><a class="sc" id="33"></a><a class="ms" id="p_20Ap2_676"></a><a class="msdiv" id="msdiv500"></a>Tato avoca maṃ satthā,<br>
‘putte mā soci assasa;<br>
Attānaṃ te gavesassu,<br>
kiṃ niratthaṃ vihaññasi.</p>
<p><a class="sc" id="34"></a><a class="ms" id="p_20Ap2_677"></a><a class="msdiv" id="msdiv501"></a>Na santi puttā tāṇāya,<br>
na ñātī napi bandhavā;<br>
Anta­ke­nādhipan­nassa,<br>
natthi ñātīsu tāṇatā’.</p>
<p><a class="sc" id="35"></a><a class="ms" id="p_20Ap2_678"></a><a class="msdiv" id="msdiv502"></a>Taṃ sutvā munino vākyaṃ,<br>
paṭhamaṃ phalamajjhagaṃ;<br>
Pabbajitvāna naciraṃ,<br>
arahat­ta­ma­pāpuṇiṃ.</p>
<p><a class="sc" id="36"></a><a class="pts" id="pts2.560"></a><a class="ms" id="p_20Ap2_679"></a><a class="msdiv" id="msdiv503"></a>Iddhīsu ca vasī homi,<br>
dibbāya sotadhātuyā;<br>
Paracittāni jānāmi,<br>
satthu­sāsana­kārikā.</p>
<p><a class="sc" id="37"></a><a class="ms" id="p_20Ap2_680"></a><a class="msdiv" id="msdiv504"></a>Pubbenivāsaṃ jānāmi,<br>
dibbacakkhu visodhitaṃ;<br>
Khepetvā āsave sabbe,<br>
visuddhāsiṃ sunimmalā.</p>
<p><a class="sc" id="38"></a><a class="ms" id="p_20Ap2_681"></a><a class="msdiv" id="msdiv505"></a>Tatohaṃ vinayaṃ sabbaṃ,<br>
santike sabbadassino;<br>
Uggahiṃ sabbavitthāraṃ,<br>
byāhariñca yathātathaṃ.</p>
<p><a class="sc" id="39"></a><a class="ms" id="p_20Ap2_682"></a><a class="msdiv" id="msdiv506"></a>Jino tasmiṃ guṇe tuṭṭho,<br>
etadagge ṭhapesi maṃ;<br>
‘Aggā vinayadhārīnaṃ,<br>
paṭācārāva ekikā’.</p>
<p><a class="sc" id="40"></a><a class="ms" id="p_20Ap2_683"></a><a class="msdiv" id="msdiv507"></a>Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.</p>
<p><a class="sc" id="41"></a><a class="ms" id="p_20Ap2_684"></a><a class="msdiv" id="msdiv508"></a>Yassatthāya pabbajitā,<br>
agāras­mā­nagā­riyaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="42"></a><a class="ms" id="p_20Ap2_685"></a><a class="msdiv" id="msdiv509"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="43"></a><a class="ms" id="p_20Ap2_686"></a><a class="msdiv" id="msdiv510"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="44"></a><a class="ms" id="p_20Ap2_687"></a><a class="msdiv" id="msdiv511"></a>Paṭisambhidā catasso,<br>
… pe …<br>
kataṃ buddhassa sāsanaṃ”. (641)</p>
</blockquote>
<p><a class="sc" id="45"></a><a class="ms" id="p_20Ap2_688"></a>Itthaṃ sudaṃ paṭācārā bhikkhunī imā gāthāyo abhāsitthāti.</p>
<p class="endsutta"><a class="sc" id="46"></a><a class="ms" id="p_20Ap2_689"></a>Paṭācā­rā­theri­yāpadā­naṃ dasamaṃ.</p>
<p class="endsection"><a class="sc" id="47"></a><a class="ms" id="p_20Ap2_690"></a><span class="var" title="eku­posa­tha­vaggo (s2, s3)" id="note225">Ekū­posa­thika­vaggo</span> dutiyo.</p>
<p class="endsection summary"><a class="sc" id="48"></a><a class="ms" id="p_20Ap2_691"></a>Tassuddānaṃ</p>
<blockquote class="uddanagatha">
<p><a class="sc" id="49"></a><a class="ms" id="p_20Ap2_692"></a>Ekūposathikā ceva,<br>
saḷalā cātha modakā;<br>
Ekāsanā pañcadīpā,<br>
naḷamālī ca gotamī.</p>
<p><a class="sc" id="50"></a><a class="ms" id="p_20Ap2_693"></a>Khemā uppalavaṇṇā ca,<br>
paṭācārā ca bhikkhunī;<br>
Gāthā satāni pañceva,<br>
nava cāpi taduttari.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
