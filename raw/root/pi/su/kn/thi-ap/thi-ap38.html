<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap38">
<article>
<div class="hgroup">
<p class="division">Therīapadāna</p>
<p>Khattiyāvagga</p>
<h1><span class="var" title="puṇṇāpadānaṃ (bj)" id="note383">8 Puṇṇikā­therī­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_1402"></a><a class="msdiv" id="msdiv184"></a> “Vipassino bhagavato,<br>
sikhino vessabhussa ca;<br>
Kakusandhassa munino,<br>
koṇāgama­na­tādino.</p>
<p><a class="sc" id="2"></a><a class="ms" id="p_20Ap2_1403"></a><a class="msdiv" id="msdiv185"></a>Kassapassa ca buddhassa,<br>
pabbajitvāna sāsane;<br>
Bhikkhunī sīlasampannā,<br>
nipakā saṃvutindriyā.</p>
<p><a class="sc" id="3"></a><a class="ms" id="p_20Ap2_1404"></a><a class="msdiv" id="msdiv186"></a>Bahussutā dhammadharā,<br>
dhammat­tha­paṭi­pucchikā;<br>
Uggahetā ca dhammānaṃ,<br>
sotā payirupāsitā.</p>
<p><a class="sc" id="4"></a><a class="ms" id="p_20Ap2_1405"></a><a class="msdiv" id="msdiv187"></a>Desentī janamajjhehaṃ,<br>
ahosiṃ jinasāsane;<br>
Bāhusaccena tenāhaṃ,<br>
pesalā atimaññisaṃ.</p>
<p><a class="sc" id="5"></a><a class="ms" id="p_20Ap2_1406"></a><a class="msdiv" id="msdiv188"></a>Pacchime ca bhave dāni,<br>
sāvatthiyaṃ puruttame;<br>
Anāthapiṇḍino gehe,<br>
jātāhaṃ kumbhadāsiyā.</p>
<p><a class="sc" id="6"></a><a class="ms" id="p_20Ap2_1407"></a><a class="msdiv" id="msdiv189"></a>Gatā udakahāriyaṃ,<br>
sotthiyaṃ dijamaddasaṃ;<br>
Sītaṭṭaṃ toyamajjhamhi,<br>
taṃ disvā idamabraviṃ.</p>
<p><a class="sc" id="7"></a><a class="pts" id="pts2.612"></a><a class="ms" id="p_20Ap2_1408"></a><a class="msdiv" id="msdiv190"></a>‘Udahārī ahaṃ sīte,<br>
sadā udakamotariṃ;<br>
Ayyānaṃ daṇḍa­bhaya­bhītā,<br>
<span class="var" title="vācā­ro­sabhayaṭ­ṭitā (s2, s3)" id="note385">vācā­do­sabhayaṭ­ṭitā</span>.</p>
<p><a class="sc" id="8"></a><a class="ms" id="p_20Ap2_1409"></a><a class="msdiv" id="msdiv191"></a>Kassa brāhmaṇa tvaṃ bhīto,<br>
sadā udakamotari;<br>
Vedhamānehi gattehi,<br>
sītaṃ vedayase bhusaṃ’.</p>
<p><a class="sc" id="9"></a><a class="ms" id="p_20Ap2_1410"></a><a class="msdiv" id="msdiv192"></a>‘Jānantī vata maṃ bhoti,<br>
puṇṇike paripucchasi;<br>
Karontaṃ kusalaṃ kammaṃ,<br>
<span class="var" title="nudantaṃ (s2, s3) | niddhantaṃ (pts1)" id="note386">rundhantaṃ</span> <span class="var" title="kammapāpakaṃ (s2, s3)" id="note387">katapāpakaṃ</span>.</p>
<p><a class="sc" id="10"></a><a class="ms" id="p_20Ap2_1411"></a><a class="msdiv" id="msdiv193"></a>Yo ce <span class="var" title="yo vuḍḍho daharo vāpi (bj) | yo vuḍḍho daharo cāpi (s2, s3) | yo ca vuddho daharo vā (pts1)" id="note388">vuḍḍho daharo vā</span>,<br>
pāpakammaṃ pakubbati;<br>
<span class="var" title="dakābhisocanā ()" id="note389">Dakābhisiñcanā</span> <span class="var" title="bhoti (bj, mr)" id="note390">sopi</span>,<br>
pāpakammā pamuccati’.</p>
<p><a class="sc" id="11"></a><a class="ms" id="p_20Ap2_1412"></a><a class="msdiv" id="msdiv194"></a>Uttarantassa akkhāsiṃ,<br>
dhammat­tha­saṃhi­taṃ padaṃ;<br>
Tañca <span class="var" title="ñatvā (bj)" id="note391">sutvā</span> <span class="var" title="susaṃviggo (s2, s3) | sasaṃviggo (pts1)" id="note392">sa saṃviggo</span>,<br>
pabbajitvārahā ahu.</p>
<p><a class="sc" id="12"></a><a class="ms" id="p_20Ap2_1413"></a><a class="msdiv" id="msdiv195"></a>Pūrentī ūnakasataṃ,<br>
jātā dāsikule yato;<br>
Tato puṇṇāti nāmaṃ me,<br>
bhujissaṃ maṃ akaṃsu te.</p>
<p><a class="sc" id="13"></a><a class="ms" id="p_20Ap2_1414"></a><a class="msdiv" id="msdiv196"></a>Seṭṭhiṃ <span class="var" title="tato anumodetvā (bj) | tatonumodetvā (s2, s3) | tato 'numānetvā (pts1)" id="note393">tatonujānetvā</span>,<br>
pabbajiṃ anagāriyaṃ;<br>
Na cireneva kālena,<br>
arahat­ta­ma­pāpuṇiṃ.</p>
<p><a class="sc" id="14"></a><a class="ms" id="p_20Ap2_1415"></a><a class="msdiv" id="msdiv197"></a>Iddhīsu ca vasī homi,<br>
dibbāya sotadhātuyā;<br>
Ceto­pariya­ñāṇassa,<br>
vasī homi mahāmune.</p>
<p><a class="sc" id="15"></a><a class="ms" id="p_20Ap2_1416"></a><a class="msdiv" id="msdiv198"></a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="16"></a><a class="ms" id="p_20Ap2_1417"></a><a class="msdiv" id="msdiv199"></a>Attha­dhamma­ni­rut­tīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddha­seṭṭhassa vāhasā.</p>
<p><a class="sc" id="17"></a><a class="ms" id="p_20Ap2_1418"></a><a class="msdiv" id="msdiv200"></a>Bhāvanāya mahāpaññā,<br>
suteneva sutāvinī;<br>
Mānena nīcakulajā,<br>
na hi kammaṃ <span class="var" title="panassati (s2, s3, pts1)" id="note394">vinassati</span>.</p>
<p><a class="sc" id="18"></a><a class="ms" id="p_20Ap2_1419"></a><a class="msdiv" id="msdiv201"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="19"></a><a class="ms" id="p_20Ap2_1420"></a><a class="msdiv" id="msdiv202"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="20"></a><a class="ms" id="p_20Ap2_1421"></a><a class="msdiv" id="msdiv203"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="21"></a><a class="ms" id="p_20Ap2_1422"></a>Itthaṃ sudaṃ <span class="var" title="puṇṇā (bj)" id="note395">puṇṇikā</span> bhikkhunī imā gāthāyo abhāsitthāti.</p>
<p class="endsutta"><a class="sc" id="22"></a><a class="ms" id="p_20Ap2_1423"></a>Puṇṇikā­theri­yāpadā­naṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
