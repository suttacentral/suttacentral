<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap22">
<article>
<div class="hgroup">
<p class="division">Therīapadāna</p>
<p>Kuṇḍa­la­ke­sīvagga</p>
<h1>2. Kisā­gotamī­therī­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_750"></a><a class="msdiv" id="msdiv55"></a>“Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap2_751"></a><a class="msdiv" id="msdiv56"></a>Tadāhaṃ haṃsavatiyaṃ,<br>
jātā aññatare kule;<br>
Upetvā taṃ naravaraṃ,<br>
saraṇaṃ samupāgamiṃ.</p>
<p><a class="sc" id="3"></a><a class="ms" id="p_20Ap2_752"></a><a class="msdiv" id="msdiv57"></a>Dhammañca tassa assosiṃ,<br>
catu­sac­cūpa­sañ­hi­taṃ;<br>
Madhuraṃ paramassādaṃ,<br>
<span class="var" title="cittasanti ... (s2, s3, pts1)" id="note235">vaṭṭa­santi­su­khā­vahaṃ</span>.</p>
<p><a class="sc" id="4"></a><a class="ms" id="p_20Ap2_753"></a><a class="msdiv" id="msdiv58"></a>Tadā ca bhikkhuniṃ vīro,<br>
lūkha­cīvara­dhāri­niṃ;<br>
Ṭhapento etadaggamhi,<br>
vaṇṇayī purisuttamo.</p>
<p><a class="sc" id="5"></a><a class="pts" id="pts2.565"></a><a class="ms" id="p_20Ap2_754"></a><a class="msdiv" id="msdiv59"></a>Janet­vā­nappa­kaṃ pītiṃ,<br>
sutvā bhikkhuniyā guṇe;<br>
Kāraṃ katvāna buddhassa,<br>
yathāsatti yathābalaṃ.</p>
<p><a class="sc" id="6"></a><a class="ms" id="p_20Ap2_755"></a><a class="msdiv" id="msdiv60"></a>Nipacca munivaraṃ taṃ,<br>
taṃ ṭhāna­mabhi­pattha­yiṃ;<br>
Tadānumodi sambuddho,<br>
ṭhānalābhāya nāyako.</p>
<p><a class="sc" id="7"></a><a class="ms" id="p_20Ap2_756"></a><a class="msdiv" id="msdiv61"></a>‘<span class="var" title="satasahasse ito (bj, s2, s3, pts1)" id="note236">Satasahassito</span> kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="8"></a><a class="ms" id="p_20Ap2_757"></a><a class="msdiv" id="msdiv62"></a>Tassa dhammesu dāyādā,<br>
orasā dhammanimmitā;<br>
<span class="var" title="gotamī nāma (bj, mr) | kisāgotami nāma (s2, s3)" id="note237">Kisāgotamī</span> nāmena,<br>
hessati satthu sāvikā’.</p>
<p><a class="sc" id="9"></a><a class="ms" id="p_20Ap2_758"></a><a class="msdiv" id="msdiv63"></a>Taṃ sutvā muditā hutvā,<br>
yāvajīvaṃ tadā jinaṃ;<br>
Mettacittā paricariṃ,<br>
paccayehi vināyakaṃ.</p>
<p><a class="sc" id="10"></a><a class="ms" id="p_20Ap2_759"></a><a class="msdiv" id="msdiv64"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="11"></a><a class="ms" id="p_20Ap2_760"></a><a class="msdiv" id="msdiv65"></a>Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="12"></a><a class="ms" id="p_20Ap2_761"></a><a class="msdiv" id="msdiv66"></a>Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
­bārāṇa­si­pu­ruttame.</p>
<p><a class="sc" id="13"></a><a class="ms" id="p_20Ap2_762"></a><a class="msdiv" id="msdiv67"></a>Pañcamī tassa dhītāsiṃ,<br>
dhammā nāmena vissutā;<br>
Dhammaṃ sutvā jinaggassa,<br>
pabbajjaṃ samarocayiṃ.</p>
<p><a class="sc" id="14"></a><a class="ms" id="p_20Ap2_763"></a><a class="msdiv" id="msdiv68"></a>Anujāni na no tāto,<br>
agāreva tadā mayaṃ;<br>
Vīsa­vassa­sahas­sāni,<br>
vicarimha atanditā.</p>
<p><a class="sc" id="15"></a><a class="ms" id="p_20Ap2_764"></a><a class="msdiv" id="msdiv69"></a>Komārib­rahma­cari­yaṃ,<br>
rājakaññā sukhedhitā;<br>
Buddho­paṭṭhā­na­niratā,<br>
muditā satta dhītaro.</p>
<p><a class="sc" id="16"></a><a class="ms" id="p_20Ap2_765"></a><a class="msdiv" id="msdiv70"></a>Samaṇī samaṇaguttā ca,<br>
bhikkhunī bhikkhudāyikā;<br>
Dhammā ceva sudhammā ca,<br>
sattamī saṃghadāyikā.</p>
<p><a class="sc" id="17"></a><a class="ms" id="p_20Ap2_766"></a><a class="msdiv" id="msdiv71"></a>Khemā uppalavaṇṇā ca,<br>
paṭācārā ca kuṇḍalā;<br>
Ahañca dhammadinnā ca,<br>
visākhā hoti sattamī.</p>
<p><a class="sc" id="18"></a><a class="ms" id="p_20Ap2_767"></a><a class="msdiv" id="msdiv72"></a>Tehi kammehi sukatehi,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="19"></a><a class="ms" id="p_20Ap2_768"></a><a class="msdiv" id="msdiv73"></a>Pacchime ca bhave dāni,<br>
jātā seṭṭhikule ahaṃ;<br>
Duggate adhane <span class="var" title="nīce (s2, s3) | niddhe (pts1)" id="note238">naṭṭhe</span>,<br>
gatā ca sadhanaṃ kulaṃ.</p>
<p><a class="sc" id="20"></a><a class="ms" id="p_20Ap2_769"></a><a class="msdiv" id="msdiv74"></a>Patiṃ ṭhapetvā sesā me,<br>
dessanti adhanā iti;<br>
Yadā ca <span class="var" title="sasutā (bj, pts1) | pasutā (s2, s3)" id="note239">pasūtā</span> āsiṃ,<br>
sabbesaṃ dayitā tadā.</p>
<p><a class="sc" id="21"></a><a class="pts" id="pts2.566"></a><a class="ms" id="p_20Ap2_770"></a><a class="msdiv" id="msdiv75"></a>Yadā so taruṇo <span class="var" title="bhadro (bj) | putto (si, s2, s3)" id="note240">bhaddo</span>,<br>
<span class="var" title="komalaṅgo (bj, pts1) | komārako (s2, s3)" id="note241">komalako</span> sukhedhito;<br>
Sapāṇamiva kanto me,<br>
tadā yamavasaṃ gato.</p>
<p><a class="sc" id="22"></a><a class="ms" id="p_20Ap2_771"></a><a class="msdiv" id="msdiv76"></a>Sokaṭ­ṭā­dīna­va­danā,<br>
assunettā rudammukhā;<br>
Mataṃ kuṇapamādāya,<br>
vilapantī gamāmahaṃ.</p>
<p><a class="sc" id="23"></a><a class="ms" id="p_20Ap2_772"></a><a class="msdiv" id="msdiv77"></a>Tadā ekena sandiṭṭhā,<br>
upetvā­bhisak­kuttamaṃ;<br>
Avocaṃ ‘dehi bhesajjaṃ,<br>
putta­sañ­jīva­nanti bho’.</p>
<p><a class="sc" id="24"></a><a class="ms" id="p_20Ap2_773"></a><a class="msdiv" id="msdiv78"></a>‘Na vijjante matā yasmiṃ,<br>
gehe siddhatthakaṃ tato;<br>
Āharā’ti jino āha,<br>
vina­yo­pāya­kovido.</p>
<p><a class="sc" id="25"></a><a class="ms" id="p_20Ap2_774"></a><a class="msdiv" id="msdiv79"></a>Tadā gamitvā sāvatthiṃ,<br>
na labhiṃ tādisaṃ gharaṃ;<br>
Kuto siddhatthakaṃ tasmā,<br>
tato laddhā satiṃ ahaṃ.</p>
<p><a class="sc" id="26"></a><a class="ms" id="p_20Ap2_775"></a><a class="msdiv" id="msdiv80"></a>Kuṇapaṃ chaḍḍayitvāna,<br>
upesiṃ lokanāyakaṃ;<br>
Dūratova mamaṃ disvā,<br>
avoca madhurassaro.</p>
<p><a class="sc" id="27"></a><a class="ms" id="p_20Ap2_776"></a><a class="msdiv" id="msdiv81"></a>‘Yo ca vassasataṃ jīve,<br>
apassaṃ udayabbayaṃ;<br>
Ekāhaṃ jīvitaṃ seyyo,<br>
passato udayabbayaṃ.</p>
<p><a class="sc" id="28"></a><a class="ms" id="p_20Ap2_777"></a><a class="msdiv" id="msdiv82"></a>Na gāmadhammo nigamassa dhammo,<br>
Na cāpiyaṃ ekakulassa dhammo;<br>
Sabbassa lokassa sadevakassa,<br>
Eseva dhammo yadidaṃ aniccatā’.</p>
<p><a class="sc" id="29"></a><a class="ms" id="p_20Ap2_778"></a><a class="msdiv" id="msdiv83"></a><span class="var" title="sahā sutvānimā (pts1) | sahasutvānimā (mr)" id="note243">Sāhaṃ sutvānimā</span> gāthā,<br>
dhammacakkhuṃ visodhayiṃ;<br>
Tato viñ­ñā­ta­saddhammā,<br>
pabbajiṃ anagāriyaṃ.</p>
<p><a class="sc" id="30"></a><a class="ms" id="p_20Ap2_779"></a><a class="msdiv" id="msdiv84"></a>Tathā pabbajitā santī,<br>
yuñjantī jinasāsane;<br>
Na cireneva kālena,<br>
arahat­ta­ma­pāpuṇiṃ.</p>
<p><a class="sc" id="31"></a><a class="ms" id="p_20Ap2_780"></a><a class="msdiv" id="msdiv85"></a>Iddhīsu ca vasī homi,<br>
dibbāya sotadhātuyā;<br>
Paracittāni jānāmi,<br>
satthu­sāsana­kārikā.</p>
<p><a class="sc" id="32"></a><a class="ms" id="p_20Ap2_781"></a><a class="msdiv" id="msdiv86"></a>Pubbenivāsaṃ jānāmi,<br>
dibbacakkhu visodhitaṃ;<br>
Khepetvā āsave sabbe,<br>
visuddhāsiṃ sunimmalā.</p>
<p><a class="sc" id="33"></a><a class="ms" id="p_20Ap2_782"></a><a class="msdiv" id="msdiv87"></a>Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.</p>
<p><a class="sc" id="34"></a><a class="pts" id="pts2.567"></a><a class="ms" id="p_20Ap2_783"></a><a class="msdiv" id="msdiv88"></a>Yassatthāya pabbajitā,<br>
agāras­mā­nagā­riyaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="35"></a><a class="ms" id="p_20Ap2_784"></a><a class="msdiv" id="msdiv89"></a>Attha­dhamma­ni­rut­tīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddha­seṭṭhassa vāhasā.</p>
<p><a class="sc" id="36"></a><a class="ms" id="p_20Ap2_785"></a><a class="msdiv" id="msdiv90"></a>Saṅkārakūṭā āhitvā,<br>
susānā rathiyāpi ca;<br>
Tato saṅghāṭikaṃ katvā,<br>
lūkhaṃ dhāremi cīvaraṃ.</p>
<p><a class="sc" id="37"></a><a class="ms" id="p_20Ap2_786"></a><a class="msdiv" id="msdiv91"></a>Jino tasmiṃ guṇe tuṭṭho,<br>
lūkha­cīvara­dhāraṇe;<br>
Ṭhapesi etadaggamhi,<br>
parisāsu vināyako.</p>
<p><a class="sc" id="38"></a><a class="ms" id="p_20Ap2_787"></a><a class="msdiv" id="msdiv92"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="39"></a><a class="ms" id="p_20Ap2_788"></a><a class="msdiv" id="msdiv93"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="40"></a><a class="ms" id="p_20Ap2_789"></a><a class="msdiv" id="msdiv94"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="41"></a><a class="ms" id="p_20Ap2_790"></a>Itthaṃ sudaṃ kisāgotamī bhikkhunī imā gāthāyo abhāsitthāti.</p>
<p class="endsutta"><a class="sc" id="42"></a><a class="ms" id="p_20Ap2_791"></a>Kisā­gotamī­theri­yāpadā­naṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
