<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap35">
<article>
<div class="hgroup">
<p class="division">Therīapadāna</p>
<p>Khattiyāvagga</p>
<h1>5. Sukkā­therī­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_1323"></a><a class="msdiv" id="msdiv111"></a>“Ekanavutito kappe,<br>
vipassī nāma nāyako;<br>
Uppajji cārudassano,<br>
sab­ba­dham­ma­vi­passako.</p>
<p><a class="sc" id="2"></a><a class="ms" id="p_20Ap2_1324"></a><a class="msdiv" id="msdiv112"></a>Tadāhaṃ bandhumatiyaṃ,<br>
jātā aññatare kule;<br>
Dhammaṃ sutvāna munino,<br>
pabbajiṃ anagāriyaṃ.</p>
<p><a class="sc" id="3"></a><a class="ms" id="p_20Ap2_1325"></a><a class="msdiv" id="msdiv113"></a>Bahussutā dhammadharā,<br>
paṭibhānavatī tathā;<br>
Vicittakathikā cāpi,<br>
jina­sāsana­kārikā.</p>
<p><a class="sc" id="4"></a><a class="pts" id="pts2.606"></a><a class="ms" id="p_20Ap2_1326"></a><a class="msdiv" id="msdiv114"></a>Tadā dhammakathaṃ katvā,<br>
<span class="var" title="janatāya hitaṃ bahuṃ (bj) | hitāya janataṃ sadā (s2, s3) | hitāya janasaṃsariṃ (pts1)" id="note363">hitāya janataṃ bahuṃ</span>;<br>
Tato cutāhaṃ tusitaṃ,<br>
upapannā yasassinī.</p>
<p><a class="sc" id="5"></a><a class="ms" id="p_20Ap2_1327"></a><a class="msdiv" id="msdiv115"></a>Ekattiṃse ito kappe,<br>
sikhī viya sikhī jino;<br>
Tapanto yasasā <span class="var" title="lokaṃ (s2, s3, pts1)" id="note364">loke</span>,<br>
uppajji vadataṃ varo.</p>
<p><a class="sc" id="6"></a><a class="ms" id="p_20Ap2_1328"></a><a class="msdiv" id="msdiv116"></a>Tadāpi pabbajitvāna,<br>
buddha­sāsana­kovidā;<br>
Jotetvā jinavākyāni,<br>
tatopi tidivaṃ gatā.</p>
<p><a class="sc" id="7"></a><a class="ms" id="p_20Ap2_1329"></a><a class="msdiv" id="msdiv117"></a>Ekattiṃseva kappamhi,<br>
vessabhū nāma nāyako;<br>
Uppajjittha mahāñāṇī,<br>
tadāpi ca tathevahaṃ.</p>
<p><a class="sc" id="8"></a><a class="ms" id="p_20Ap2_1330"></a><a class="msdiv" id="msdiv118"></a>Pabbajitvā dhammadharā,<br>
jotayiṃ jinasāsanaṃ;<br>
Gantvā marupuraṃ rammaṃ,<br>
anubhosiṃ mahāsukhaṃ.</p>
<p><a class="sc" id="9"></a><a class="ms" id="p_20Ap2_1331"></a><a class="msdiv" id="msdiv119"></a>Imamhi bhaddake kappe,<br>
kakusandho jinuttamo;<br>
Uppajji <span class="var" title="narasaddūlo (bj, s2, s3) | varasaddūlo (pts1)" id="note365">narasaraṇo</span>,<br>
tadāpi ca tathevahaṃ.</p>
<p><a class="sc" id="10"></a><a class="ms" id="p_20Ap2_1332"></a><a class="msdiv" id="msdiv120"></a>Pabbajitvā munimataṃ,<br>
jotayitvā yathāyukaṃ;<br>
Tato cutāhaṃ tidivaṃ,<br>
agaṃ sabhavanaṃ yathā.</p>
<p><a class="sc" id="11"></a><a class="ms" id="p_20Ap2_1333"></a><a class="msdiv" id="msdiv121"></a>Imasmiṃyeva kappamhi,<br>
koṇāgama­na­nāyako;<br>
<span class="var" title="vadataṃ varo (s2, s3) | ca dīpavaro (pts1)" id="note366">Uppajji lokasaraṇo</span>,<br>
<span class="var" title="sabba­sattāna­muttamo (bj, s2, s3, pts1)" id="note367">araṇo amataṅgato</span>.</p>
<p><a class="sc" id="12"></a><a class="ms" id="p_20Ap2_1334"></a><a class="msdiv" id="msdiv122"></a>Tadāpi pabbajitvāna,<br>
sāsane tassa tādino;<br>
Bahussutā dhammadharā,<br>
jotayiṃ jinasāsanaṃ.</p>
<p><a class="sc" id="13"></a><a class="ms" id="p_20Ap2_1335"></a><a class="msdiv" id="msdiv123"></a>Imasmiṃyeva kappamhi,<br>
kassapo munimuttamo;<br>
Uppajji lokasaraṇo,<br>
araṇo maraṇantagū.</p>
<p><a class="sc" id="14"></a><a class="ms" id="p_20Ap2_1336"></a><a class="msdiv" id="msdiv124"></a>Tassāpi naravīrassa,<br>
pabbajitvāna sāsane;<br>
­Pariyā­puṭa­saddhammā,<br>
paripucchā visāradā.</p>
<p><a class="sc" id="15"></a><a class="ms" id="p_20Ap2_1337"></a><a class="msdiv" id="msdiv125"></a>Susīlā lajjinī ceva,<br>
tīsu sikkhāsu kovidā;<br>
Bahuṃ dhammakathaṃ katvā,<br>
yāvajīvaṃ mahāmune.</p>
<p><a class="sc" id="16"></a><a class="pts" id="pts2.607"></a><a class="ms" id="p_20Ap2_1338"></a><a class="msdiv" id="msdiv126"></a>Tena kammavipākena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="17"></a><a class="ms" id="p_20Ap2_1339"></a><a class="msdiv" id="msdiv127"></a>Pacchime ca bhave dāni,<br>
girib­baja­pu­ruttame;<br>
Jātā seṭṭhikule phīte,<br>
mahā­ratana­sañ­caye.</p>
<p><a class="sc" id="18"></a><a class="ms" id="p_20Ap2_1340"></a><a class="msdiv" id="msdiv128"></a>Yadā ­bhik­khu­sahas­sena,<br>
parivuto lokanāyako;<br>
Upāgami rājagahaṃ,<br>
sahassakkhena vaṇṇito.</p>
<p><a class="sc" id="19"></a><a class="ms" id="p_20Ap2_1341"></a><a class="msdiv" id="msdiv129"></a>Danto dantehi saha purāṇajaṭilehi,<br>
Vippamutto vippamuttehi;<br>
Siṅgī­nikkha­sa­vaṇṇo,<br>
Rājagahaṃ pāvisi bhagavā.</p>
<p><a class="sc" id="20"></a><a class="ms" id="p_20Ap2_1342"></a><a class="msdiv" id="msdiv130"></a>Disvā buddhānubhāvaṃ taṃ,<br>
sutvāva guṇasañcayaṃ;<br>
Buddhe cittaṃ pasādetvā,<br>
pūjayiṃ taṃ yathābalaṃ.</p>
<p><a class="sc" id="21"></a><a class="ms" id="p_20Ap2_1343"></a><a class="msdiv" id="msdiv131"></a>Aparena ca kālena,<br>
dhammadinnāya santike;<br>
Agārā nikkhamitvāna,<br>
pabbajiṃ anagāriyaṃ.</p>
<p><a class="sc" id="22"></a><a class="ms" id="p_20Ap2_1344"></a><a class="msdiv" id="msdiv132"></a>Kesesu chijjamānesu,<br>
kilese jhāpayiṃ ahaṃ;<br>
Uggahiṃ sāsanaṃ sabbaṃ,<br>
pabbajitvā cirenahaṃ.</p>
<p><a class="sc" id="23"></a><a class="ms" id="p_20Ap2_1345"></a><a class="msdiv" id="msdiv133"></a>Tato dhamma­ma­desesiṃ,<br>
mahā­jana­sa­māgame;<br>
Dhamme desiyamānamhi,<br>
dhammā­bhisa­mayo ahu.</p>
<p><a class="sc" id="24"></a><a class="ms" id="p_20Ap2_1346"></a><a class="msdiv" id="msdiv134"></a>Neka­pāṇa­sahas­sā­naṃ,<br>
taṃ vidit­vāti­vim­hito;<br>
Abhippasanno me yakkho,<br>
bhamitvāna giribbajaṃ.</p>
<p><a class="sc" id="25"></a><a class="ms" id="p_20Ap2_1347"></a><a class="msdiv" id="msdiv135"></a>Kiṃ me katā rājagahe manussā,<br>
Madhuṃ pītāva acchare;<br>
Ye sukkaṃ na upāsanti,<br>
Desentiṃ amataṃ padaṃ.</p>
<p><a class="sc" id="26"></a><a class="ms" id="p_20Ap2_1348"></a><a class="msdiv" id="msdiv136"></a>Tañca appaṭivānīyaṃ,<br>
asecana­ka­mo­javaṃ;<br>
Pivanti maññe sappaññā,<br>
valā­haka­mi­vaddhagū.</p>
<p><a class="sc" id="27"></a><a class="ms" id="p_20Ap2_1349"></a><a class="msdiv" id="msdiv137"></a>Iddhīsu ca vasī homi,<br>
dibbāya sotadhātuyā;<br>
Ceto­pariya­ñāṇassa,<br>
vasī homi mahāmune.</p>
<p><a class="sc" id="28"></a><a class="ms" id="p_20Ap2_1350"></a><a class="msdiv" id="msdiv138"></a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="29"></a><a class="pts" id="pts2.608"></a><a class="ms" id="p_20Ap2_1351"></a><a class="msdiv" id="msdiv139"></a>Attha­dhamma­ni­rut­tīsu,<br>
paṭibhāne tatheva ca;<br>
Ñāṇaṃ mama mahāvīra,<br>
uppannaṃ tava santike.</p>
<p><a class="sc" id="30"></a><a class="ms" id="p_20Ap2_1352"></a><a class="msdiv" id="msdiv140"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="31"></a><a class="ms" id="p_20Ap2_1353"></a><a class="msdiv" id="msdiv141"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="32"></a><a class="ms" id="p_20Ap2_1354"></a><a class="msdiv" id="msdiv142"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="33"></a><a class="ms" id="p_20Ap2_1355"></a>Itthaṃ sudaṃ sukkā bhikkhunī imā gāthāyo abhāsitthāti.</p>
<p class="endsutta"><a class="sc" id="34"></a><a class="ms" id="p_20Ap2_1356"></a>Sukkā­theri­yāpadā­naṃ pañcamaṃ.<br>
Pañcamaṃ bhāṇavāraṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
