<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap34">
<article>
<div class="hgroup">
<p class="division">Therīapadāna</p>
<p>Khattiyāvagga</p>
<h1><span class="var" title="sigā­lamātā­padā­naṃ (bj) | siṅgā­lamātā­theri­yāpadā­naṃ (s2, s3) | sigāla­ka­mātā­therī­apadā­naṃ (pts1)" id="note355">4 Siṅgā­lamā­tu­therī­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_1292"></a><a class="msdiv" id="msdiv82"></a>“Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap2_1293"></a><a class="msdiv" id="msdiv83"></a>Tadāhaṃ haṃsavatiyaṃ,<br>
jātāmaccakule ahuṃ;<br>
Nānā­ratana­paj­jote,<br>
iddhe phīte mahaddhane.</p>
<p><a class="sc" id="3"></a><a class="ms" id="p_20Ap2_1294"></a><a class="msdiv" id="msdiv84"></a>Pitunā saha gantvāna,<br>
mahā­jana­pu­rak­khatā;<br>
Dhammaṃ buddhassa sutvāna,<br>
pabbajiṃ anagāriyaṃ.</p>
<p><a class="sc" id="4"></a><a class="ms" id="p_20Ap2_1295"></a><a class="msdiv" id="msdiv85"></a>Pabbajitvāna kāyena,<br>
pāpakammaṃ vivajjayiṃ;<br>
Vacīduccaritaṃ hitvā,<br>
ājīvaṃ parisodhayiṃ.</p>
<p><a class="sc" id="5"></a><a class="ms" id="p_20Ap2_1296"></a><a class="msdiv" id="msdiv86"></a>Buddhe pasannā dhamme ca,<br>
saṃghe ca tibbagāravā;<br>
Saddham­mas­sa­vane yuttā,<br>
<span class="var" title="bud­dha­dassa­na­sālayā (s2, s3)" id="note356">bud­dha­dassa­na­lālasā</span>.</p>
<p><a class="sc" id="6"></a><a class="ms" id="p_20Ap2_1297"></a><a class="msdiv" id="msdiv87"></a>Aggaṃ sad­dhādhi­muttā­naṃ,<br>
assosiṃ bhikkhuniṃ tadā;<br>
Taṃ ṭhānaṃ patthayitvāna,<br>
tisso sikkhā apūrayiṃ.</p>
<p><a class="sc" id="7"></a><a class="pts" id="pts2.604"></a><a class="ms" id="p_20Ap2_1298"></a><a class="msdiv" id="msdiv88"></a>Tato maṃ sugato āha,<br>
karu­ṇānuga­tā­sayo;<br>
‘Yassa saddhā tathāgate,<br>
acalā suppatiṭṭhitā;<br>
Sīlañca yassa kalyāṇaṃ,<br>
ariyakantaṃ pasaṃsitaṃ.</p>
<p><a class="sc" id="8"></a><a class="ms" id="p_20Ap2_1299"></a><a class="msdiv" id="msdiv89"></a>Saṃghe pasādo yassatthi,<br>
ujubhūtañca dassanaṃ;<br>
Adaliddoti taṃ āhu,<br>
amoghaṃ tassa jīvitaṃ.</p>
<p><a class="sc" id="9"></a><a class="ms" id="p_20Ap2_1300"></a><a class="msdiv" id="msdiv90"></a>Tasmā saddhañca sīlañca,<br>
pasādaṃ dhammadassanaṃ;<br>
Anuyuñjetha medhāvī,<br>
saraṃ <span class="var" title="buddhānaṃ sāsanaṃ (s2, s3)" id="note357">buddhāna</span> sāsanaṃ’.</p>
<p><a class="sc" id="10"></a><a class="ms" id="p_20Ap2_1301"></a><a class="msdiv" id="msdiv91"></a>Taṃ sutvāhaṃ pamuditā,<br>
apucchiṃ paṇidhiṃ mama;<br>
Tadā anomo amito,<br>
byākarittha vināyako;<br>
‘Buddhe pasannā kalyāṇī,<br>
lacchase taṃ supatthitaṃ.</p>
<p><a class="sc" id="11"></a><a class="ms" id="p_20Ap2_1302"></a><a class="msdiv" id="msdiv92"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="12"></a><a class="ms" id="p_20Ap2_1303"></a><a class="msdiv" id="msdiv93"></a>Tassa dhammesu dāyādā,<br>
orasā dhammanimmitā;<br>
<span class="var" title="sigālakassa (bj)" id="note358">Siṅgālakassa</span> mātāti,<br>
hessati satthu sāvikā’.</p>
<p><a class="sc" id="13"></a><a class="ms" id="p_20Ap2_1304"></a><a class="msdiv" id="msdiv94"></a>Taṃ sutvā muditā hutvā,<br>
yāvajīvaṃ tadā jinaṃ;<br>
Mettacittā paricariṃ,<br>
paṭipattīhi nāyakaṃ.</p>
<p><a class="sc" id="14"></a><a class="ms" id="p_20Ap2_1305"></a><a class="msdiv" id="msdiv95"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="15"></a><a class="ms" id="p_20Ap2_1306"></a><a class="msdiv" id="msdiv96"></a>Pacchime ca bhave dāni,<br>
girib­baja­pu­ruttame;<br>
Jātā seṭṭhikule phīte,<br>
mahā­ratana­sañ­caye.</p>
<p><a class="sc" id="16"></a><a class="ms" id="p_20Ap2_1307"></a><a class="msdiv" id="msdiv97"></a>Putto siṅgālako nāma,<br>
mamāsi vipathe rato;<br>
Diṭṭhi­gahana­pak­khando,<br>
disā­pūja­natapparo.</p>
<p><a class="sc" id="17"></a><a class="ms" id="p_20Ap2_1308"></a><a class="msdiv" id="msdiv98"></a>Nānādisā <span class="var" title="namassati (s2, s3)" id="note359">namassantaṃ</span>,<br>
piṇḍāya nagaraṃ vajaṃ;<br>
Taṃ disvā ovadī buddho,<br>
magge ṭhatvā vināyako.</p>
<p><a class="sc" id="18"></a><a class="ms" id="p_20Ap2_1309"></a><a class="msdiv" id="msdiv99"></a>Tassa desayato dhammaṃ,<br>
panādo vimhayo ahu;<br>
Dve­koṭi­naranā­rīnaṃ,<br>
dhammā­bhisa­mayo ahu.</p>
<p><a class="sc" id="19"></a><a class="ms" id="p_20Ap2_1310"></a><a class="msdiv" id="msdiv100"></a>Tadāhaṃ parisaṃ gantvā,<br>
sutvā sugatabhāsitaṃ;<br>
Sotā­patti­phalaṃ pattā,<br>
pabbajiṃ anagāriyaṃ.</p>
<p><a class="sc" id="20"></a><a class="pts" id="pts2.605"></a><a class="ms" id="p_20Ap2_1311"></a><a class="msdiv" id="msdiv101"></a>Na cireneva kālena,<br>
bud­dha­dassa­na­lālasā;<br>
Anussatiṃ taṃ bhāvetvā,<br>
arahat­ta­ma­pāpuṇiṃ.</p>
<p><a class="sc" id="21"></a><a class="ms" id="p_20Ap2_1312"></a><a class="msdiv" id="msdiv102"></a>Dassanatthāya buddhassa,<br>
sabbadā ca vajāmahaṃ;<br>
Atittāyeva passāmi,<br>
rūpaṃ nayananandanaṃ.</p>
<p><a class="sc" id="22"></a><a class="ms" id="p_20Ap2_1313"></a><a class="msdiv" id="msdiv103"></a>Sabba­pāra­mi­sam­bhū­taṃ,<br>
­lak­khī­nilaya­naṃ varaṃ;<br>
Rūpaṃ sabba­subhā­kiṇṇaṃ,<br>
atittā viharāmahaṃ.</p>
<p><a class="sc" id="23"></a><a class="ms" id="p_20Ap2_1314"></a><a class="msdiv" id="msdiv104"></a>Jino tasmiṃ guṇe tuṭṭho,<br>
etadagge ṭhapesi maṃ;<br>
‘Siṅgālakassa yā mātā,<br>
aggā <span class="var" title="saṃgavimuttikā (pts1) | mamādhimuttikā (mr)" id="note360">sad­dhādhi­muttikā</span>’.</p>
<p><a class="sc" id="24"></a><a class="ms" id="p_20Ap2_1315"></a><a class="msdiv" id="msdiv105"></a>Iddhīsu ca vasī homi,<br>
dibbāya sotadhātuyā;<br>
Ceto­pariya­ñāṇassa,<br>
vasī homi mahāmuni.</p>
<p><a class="sc" id="25"></a><a class="ms" id="p_20Ap2_1316"></a><a class="msdiv" id="msdiv106"></a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="26"></a><a class="ms" id="p_20Ap2_1317"></a><a class="msdiv" id="msdiv107"></a>Attha­dhamma­ni­rut­tīsu,<br>
paṭibhāne tatheva ca;<br>
Ñāṇaṃ mama mahāvīra,<br>
uppannaṃ tava santike.</p>
<p><a class="sc" id="27"></a><a class="ms" id="p_20Ap2_1318"></a><a class="msdiv" id="msdiv108"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="28"></a><a class="ms" id="p_20Ap2_1319"></a><a class="msdiv" id="msdiv109"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="29"></a><a class="ms" id="p_20Ap2_1320"></a><a class="msdiv" id="msdiv110"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="30"></a><a class="ms" id="p_20Ap2_1321"></a>Itthaṃ sudaṃ <span class="var" title="sigālamātā (bj) | sigālakamātā (pts1)" id="note361">siṅgālamātā</span> bhikkhunī imā gāthāyo abhāsitthāti.</p>
<p class="endsutta"><a class="sc" id="31"></a><a class="ms" id="p_20Ap2_1322"></a>Siṅgā­lamātu­theri­yāpadā­naṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
