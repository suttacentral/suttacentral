<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap18">
<article>
<div class="hgroup">
<p class="division">Therīapadāna</p>
<p>Ekū­posa­thika­vagga</p>
<h1>8. Khemā­therī­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_460"></a><a class="msdiv" id="msdiv289"></a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap2_461"></a><a class="msdiv" id="msdiv290"></a>Tadāhaṃ haṃsavatiyaṃ,<br>
jātā seṭṭhikule <span class="var" title="ahu (s2, s3)" id="note157">ahuṃ</span>;<br>
Nānā­ratana­paj­jote,<br>
mahā­su­kha­samap­pitā.</p>
<p><a class="sc" id="3"></a><a class="pts" id="pts2.544"></a><a class="ms" id="p_20Ap2_462"></a><a class="msdiv" id="msdiv291"></a>Upetvā taṃ mahāvīraṃ,<br>
assosiṃ dhammadesanaṃ;<br>
Tato jātappasādāhaṃ,<br>
upemi saraṇaṃ jinaṃ.</p>
<p><a class="sc" id="4"></a><a class="ms" id="p_20Ap2_463"></a><a class="msdiv" id="msdiv292"></a>Mātaraṃ pitarañcāhaṃ,<br>
āyācitvā vināyakaṃ;<br>
Nimantayitvā sattāhaṃ,<br>
bhojayiṃ sahasāvakaṃ.</p>
<p><a class="sc" id="5"></a><a class="ms" id="p_20Ap2_464"></a><a class="msdiv" id="msdiv293"></a>Atikkante ca sattāhe,<br>
mahā­paññā­namutta­maṃ;<br>
Bhikkhuniṃ etadaggamhi,<br>
ṭhapesi narasārathi.</p>
<p><a class="sc" id="6"></a><a class="ms" id="p_20Ap2_465"></a><a class="msdiv" id="msdiv294"></a>Taṃ sutvā muditā hutvā,<br>
puno tassa mahesino;<br>
Kāraṃ katvāna taṃ ṭhānaṃ,<br>
paṇipacca paṇīdahiṃ.</p>
<p><a class="sc" id="7"></a><a class="ms" id="p_20Ap2_466"></a><a class="msdiv" id="msdiv295"></a>Tato <span class="var" title="maṃ sa jino (bj, s2, s3, pts1)" id="note158">mama jino</span> āha,<br>
‘sijjhataṃ paṇidhī tava;<br>
Sasaṃghe me kataṃ kāraṃ,<br>
appa­meyya­phalaṃ tayā.</p>
<p><a class="sc" id="8"></a><a class="ms" id="p_20Ap2_467"></a><a class="msdiv" id="msdiv296"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="9"></a><a class="ms" id="p_20Ap2_468"></a><a class="msdiv" id="msdiv297"></a>Tassa dhammesu dāyādā,<br>
orasā dhammanimmitā;<br>
Eta­dagga­manup­pattā,<br>
khemā nāma bhavissati’.</p>
<p><a class="sc" id="10"></a><a class="ms" id="p_20Ap2_469"></a><a class="msdiv" id="msdiv298"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃsūpagā ahaṃ.</p>
<p><a class="sc" id="11"></a><a class="ms" id="p_20Ap2_470"></a><a class="msdiv" id="msdiv299"></a>Tato cutā yāmamagaṃ,<br>
tatohaṃ tusitaṃ gatā;<br>
Tato ca nimmānaratiṃ,<br>
vasavattipuraṃ tato.</p>
<p><a class="sc" id="12"></a><a class="ms" id="p_20Ap2_471"></a><a class="msdiv" id="msdiv300"></a>Yattha ­yatthū­pa­pajjāmi,<br>
tassa kammassa vāhasā;<br>
Tattha tattheva rājūnaṃ,<br>
mahesit­ta­makāra­yiṃ.</p>
<p><a class="sc" id="13"></a><a class="ms" id="p_20Ap2_472"></a><a class="msdiv" id="msdiv301"></a>Tato cutā manussatte,<br>
rājūnaṃ cakkavattinaṃ;<br>
Maṇḍalīnañca rājūnaṃ,<br>
mahesit­ta­makāra­yiṃ.</p>
<p><a class="sc" id="14"></a><a class="ms" id="p_20Ap2_473"></a><a class="msdiv" id="msdiv302"></a>Sampattiṃ anubhotvāna,<br>
devesu manujesu ca;<br>
Sabbattha sukhitā hutvā,<br>
nekakappesu saṃsariṃ.</p>
<p><a class="sc" id="15"></a><a class="ms" id="p_20Ap2_474"></a><a class="msdiv" id="msdiv303"></a><span class="var" title="ekanavute ito (bj, s2, s3, pts1)" id="note159">Ekanavutito</span> kappe,<br>
vipassī lokanāyako;<br>
Uppajji <span class="var" title="cārunayano (bj, pts1)" id="note160">cārudassano</span>,<br>
sab­ba­dham­ma­vi­passako.</p>
<p><a class="sc" id="16"></a><a class="pts" id="pts2.545"></a><a class="ms" id="p_20Ap2_475"></a><a class="msdiv" id="msdiv304"></a>Tamahaṃ lokanāyakaṃ,<br>
upetvā narasārathiṃ;<br>
Dhammaṃ bhaṇitaṃ sutvāna,<br>
pabbajiṃ anagāriyaṃ.</p>
<p><a class="sc" id="17"></a><a class="ms" id="p_20Ap2_476"></a><a class="msdiv" id="msdiv305"></a>­Dasavas­sa­sahas­sāni,<br>
tassa vīrassa sāsane;<br>
Brahmacariyaṃ caritvāna,<br>
yuttayogā bahussutā.</p>
<p><a class="sc" id="18"></a><a class="ms" id="p_20Ap2_477"></a><a class="msdiv" id="msdiv306"></a>Pac­ca­yā­kāra­kusalā,<br>
catu­sacca­vi­sāradā;<br>
Nipuṇā cittakathikā,<br>
satthu­sāsana­kārikā.</p>
<p><a class="sc" id="19"></a><a class="ms" id="p_20Ap2_478"></a><a class="msdiv" id="msdiv307"></a>Tato cutāhaṃ tusitaṃ,<br>
upapannā yasassinī;<br>
Abhibhomi tahiṃ aññe,<br>
brahma­cārī­pha­lena­haṃ.</p>
<p><a class="sc" id="20"></a><a class="ms" id="p_20Ap2_479"></a><a class="msdiv" id="msdiv308"></a>Yattha yat­thū­papan­nā­haṃ,<br>
mahābhogā mahaddhanā;<br>
Medhāvinī <span class="var" title="sīlavatī (c1)" id="note161">rūpavatī</span>,<br>
vinītaparisāpi ca.</p>
<p><a class="sc" id="21"></a><a class="ms" id="p_20Ap2_480"></a><a class="msdiv" id="msdiv309"></a>Bhavāmi tena kammena,<br>
yogena jinasāsane;<br>
Sabbā sampattiyo mayhaṃ,<br>
sulabhā manaso piyā.</p>
<p><a class="sc" id="22"></a><a class="ms" id="p_20Ap2_481"></a><a class="msdiv" id="msdiv310"></a>Yopi me bhavate bhattā,<br>
yattha yattha gatāyapi;<br>
Vimāneti na maṃ koci,<br>
paṭi­patti­balena me.</p>
<p><a class="sc" id="23"></a><a class="ms" id="p_20Ap2_482"></a><a class="msdiv" id="msdiv311"></a>Imamhi bhaddake kappe,<br>
brahmabandhu mahāyaso;<br>
Nāmena koṇāgamano,<br>
uppajji vadataṃ varo.</p>
<p><a class="sc" id="24"></a><a class="ms" id="p_20Ap2_483"></a><a class="msdiv" id="msdiv312"></a><span class="var" title="tadāhaṃ (bj)" id="note162">Tadā hi</span> bārāṇasiyaṃ,<br>
<span class="var" title="susamiddhi ... (s2, s3)" id="note163">susamid­dha­kulap­pajā</span>;<br>
Dhanañjānī sumedhā ca,<br>
ahampi ca tayo janā.</p>
<p><a class="sc" id="25"></a><a class="ms" id="p_20Ap2_484"></a><a class="msdiv" id="msdiv313"></a>Saṃ­ghā­rāmama­dāsimha,<br>
<span class="var" title="neke sahassike mune (s2, s3) | dānaṃ sahassikaṃ mune (pts1)" id="note164">dānasahāyikā pure</span>;<br>
<span class="var" title="sasaṅghassa vihāraṃ hi (s2, s3) | sasaṅghassa vihāramhi (pts1)" id="note165">Saṃghassa ca vihārampi</span>,<br>
uddissa <span class="var" title="dāyikā (pts1)" id="note166">kārikā</span> mayaṃ.</p>
<p><a class="sc" id="26"></a><a class="ms" id="p_20Ap2_485"></a><a class="msdiv" id="msdiv314"></a>Tato cutā mayaṃ sabbā,<br>
tāvatiṃsūpagā ahuṃ;<br>
Yasasā aggataṃ pattā,<br>
manussesu tatheva ca.</p>
<p><a class="sc" id="27"></a><a class="ms" id="p_20Ap2_486"></a><a class="msdiv" id="msdiv315"></a>Imasmiṃyeva kappamhi,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="28"></a><a class="ms" id="p_20Ap2_487"></a><a class="msdiv" id="msdiv316"></a>Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
­bārāṇa­si­pu­ruttame.</p>
<p><a class="sc" id="29"></a><a class="ms" id="p_20Ap2_488"></a><a class="msdiv" id="msdiv317"></a>Tassāsiṃ jeṭṭhikā dhītā,<br>
samaṇī iti vissutā;<br>
Dhammaṃ sutvā jinaggassa,<br>
pabbajjaṃ samarocayiṃ.</p>
<p><a class="sc" id="30"></a><a class="pts" id="pts2.546"></a><a class="ms" id="p_20Ap2_489"></a><a class="msdiv" id="msdiv318"></a>Anujāni na no tāto,<br>
agāreva tadā mayaṃ;<br>
Vīsa­vassa­sahas­sāni,<br>
vicarimha atanditā.</p>
<p><a class="sc" id="31"></a><a class="ms" id="p_20Ap2_490"></a><a class="msdiv" id="msdiv319"></a>Komārib­rahma­cari­yaṃ,<br>
rājakaññā sukhedhitā;<br>
Buddho­paṭṭhā­na­niratā,<br>
muditā satta dhītaro.</p>
<p><a class="sc" id="32"></a><a class="ms" id="p_20Ap2_491"></a><a class="msdiv" id="msdiv320"></a>Samaṇī samaṇaguttā ca,<br>
bhikkhunī bhikkhudāyikā;<br>
Dhammā ceva sudhammā ca,<br>
sattamī saṃghadāyikā.</p>
<p><a class="sc" id="33"></a><a class="ms" id="p_20Ap2_492"></a><a class="msdiv" id="msdiv321"></a>Ahaṃ uppalavaṇṇā ca,<br>
paṭācārā ca kuṇḍalā;<br>
Kisāgotamī dhammadinnā,<br>
visākhā hoti sattamī.</p>
<p><a class="sc" id="34"></a><a class="ms" id="p_20Ap2_493"></a><a class="msdiv" id="msdiv322"></a>Kadāci so narādicco,<br>
dhammaṃ desesi abbhutaṃ;<br>
­Mahāni­dāna­suttan­taṃ,<br>
sutvā taṃ pariyāpuṇiṃ.</p>
<p><a class="sc" id="35"></a><a class="ms" id="p_20Ap2_494"></a><a class="msdiv" id="msdiv323"></a>Tehi kammehi sukatehi,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="36"></a><a class="ms" id="p_20Ap2_495"></a><a class="msdiv" id="msdiv324"></a>Pacchime ca bhave dāni,<br>
sākalāya puruttame;<br>
Rañño maddassa dhītāmhi,<br>
manāpā dayitā piyā.</p>
<p><a class="sc" id="37"></a><a class="ms" id="p_20Ap2_496"></a><a class="msdiv" id="msdiv325"></a>Saha me jātamattamhi,<br>
khemaṃ tamhi pure ahu;<br>
Tato khemāti nāmaṃ me,<br>
guṇato upapajjatha.</p>
<p><a class="sc" id="38"></a><a class="ms" id="p_20Ap2_497"></a><a class="msdiv" id="msdiv326"></a>Yadāhaṃ yobbanaṃ pattā,<br>
<span class="var" title="rūpavaṇṇa­vi­bhū­sitā (s2, s3) | rūpa­van­tāvi­bhū­sitā (pts1) | rūpa­vilāsa­bhū­sitā (mr)" id="note168">rūpa­lāvañña­bhū­sitā</span>;<br>
Tadā adāsi maṃ tāto,<br>
bimbisārassa rājino.</p>
<p><a class="sc" id="39"></a><a class="ms" id="p_20Ap2_498"></a><a class="msdiv" id="msdiv327"></a>Tassāhaṃ suppiyā āsiṃ,<br>
rūpake lāyane ratā;<br>
Rūpānaṃ dosavādīti,<br>
na upesiṃ mahādayaṃ.</p>
<p><a class="sc" id="40"></a><a class="ms" id="p_20Ap2_499"></a><a class="msdiv" id="msdiv328"></a>Bimbisāro tadā rājā,<br>
mamā­nugga­ha­buddhiyā;<br>
Vaṇṇayitvā veḷuvanaṃ,<br>
gāyake gāpayī mamaṃ.</p>
<p><a class="sc" id="41"></a><a class="ms" id="p_20Ap2_500"></a><a class="msdiv" id="msdiv329"></a>Rammaṃ veḷuvanaṃ yena,<br>
na diṭṭhaṃ sugatālayaṃ;<br>
Na tena nandanaṃ diṭṭhaṃ,<br>
iti maññāmase mayaṃ.</p>
<p><a class="sc" id="42"></a><a class="ms" id="p_20Ap2_501"></a><a class="msdiv" id="msdiv330"></a>Yena veḷuvanaṃ diṭṭhaṃ,<br>
nara­nanda­na­nanda­naṃ;<br>
Sudiṭṭhaṃ nandanaṃ tena,<br>
amarin­dasu­nanda­naṃ.</p>
<p><a class="sc" id="43"></a><a class="pts" id="pts2.547"></a><a class="ms" id="p_20Ap2_502"></a><a class="msdiv" id="msdiv331"></a>Vihāya nandanaṃ devā,<br>
otaritvā <span class="var" title="mahītale (s2, s3, pts1)" id="note169">mahītalaṃ</span>;<br>
Rammaṃ veḷuvanaṃ disvā,<br>
na tappanti suvimhitā.</p>
<p><a class="sc" id="44"></a><a class="ms" id="p_20Ap2_503"></a><a class="msdiv" id="msdiv332"></a>Rājapuññena nibbattaṃ,<br>
buddhapuññena bhūsitaṃ;<br>
Ko vattā tassa nissesaṃ,<br>
vanassa guṇasañcayaṃ.</p>
<p><a class="sc" id="45"></a><a class="ms" id="p_20Ap2_504"></a><a class="msdiv" id="msdiv333"></a>Taṃ sutvā vanasamiddhaṃ,<br>
mama sotamanoharaṃ;<br>
Daṭṭhukāmā tamuyyānaṃ,<br>
rañño ārocayiṃ tadā.</p>
<p><a class="sc" id="46"></a><a class="ms" id="p_20Ap2_505"></a><a class="msdiv" id="msdiv334"></a>Mahatā parivārena,<br>
<span class="var" title="tadā maṃ so (s2, s3, pts1)" id="note170">tadā ca so</span> mahīpati;<br>
<span class="var" title="sampesesi (s2, s3) | sampāpesi (pts1)" id="note171">Maṃ pesesi</span> tamuyyānaṃ,<br>
dassanāya samussukaṃ.</p>
<p><a class="sc" id="47"></a><a class="ms" id="p_20Ap2_506"></a><a class="msdiv" id="msdiv335"></a>‘Gaccha passa mahābhoge,<br>
vanaṃ nettarasāyanaṃ;<br>
Yaṃ sadā bhāti siriyā,<br>
sugatā­bhā­nurañ­ji­taṃ’.</p>
<p><a class="sc" id="48"></a><a class="ms" id="p_20Ap2_507"></a><a class="msdiv" id="msdiv336"></a>‘Yadā ca piṇḍāya muni,<br>
girib­baja­pu­ruttamaṃ;<br>
Paviṭṭhohaṃ tadāyeva,<br>
vanaṃ ­daṭṭhu­mupāga­miṃ’.</p>
<p><a class="sc" id="49"></a><a class="ms" id="p_20Ap2_508"></a><a class="msdiv" id="msdiv337"></a>Tadā taṃ phullavipinaṃ,<br>
nānā­bhama­ra­kūjitaṃ;<br>
Kokilā­gīta­sahitaṃ,<br>
mayūra­gaṇanac­citaṃ.</p>
<p><a class="sc" id="50"></a><a class="ms" id="p_20Ap2_509"></a><a class="msdiv" id="msdiv338"></a>Appa­sadda­ma­nākiṇṇaṃ,<br>
nānā­caṅka­ma­bhū­sitaṃ;<br>
Kuṭi­maṇḍa­pa­saṃ­kiṇṇaṃ,<br>
yogī­vara­virāji­taṃ.</p>
<p><a class="sc" id="51"></a><a class="ms" id="p_20Ap2_510"></a><a class="msdiv" id="msdiv339"></a>Vicarantī amaññissaṃ,<br>
‘saphalaṃ nayanaṃ mama’;<br>
Tatthāpi taruṇaṃ bhikkhuṃ,<br>
yuttaṃ disvā vicintayiṃ.</p>
<p><a class="sc" id="52"></a><a class="ms" id="p_20Ap2_511"></a><a class="msdiv" id="msdiv340"></a>‘Īdise <span class="var" title="īdise'pi vane (bj) | īdise pavane (pts1)" id="note172">vipine</span> ramme,<br>
ṭhitoyaṃ navayobbane;<br>
Vasantamiva kantena,<br>
rūpena ca samanvito.</p>
<p><a class="sc" id="53"></a><a class="ms" id="p_20Ap2_512"></a><a class="msdiv" id="msdiv341"></a>Nisinno rukkhamūlamhi,<br>
muṇḍo saṅghāṭipāruto;<br>
Jhāyate vatayaṃ bhikkhu,<br>
hitvā visayajaṃ ratiṃ.</p>
<p><a class="sc" id="54"></a><a class="ms" id="p_20Ap2_513"></a><a class="msdiv" id="msdiv342"></a>Nanu nāma gahaṭṭhena,<br>
kāmaṃ bhutvā yathāsukhaṃ;<br>
Pacchā jiṇṇena dhammoyaṃ,<br>
caritabbo subhaddako’.</p>
<p><a class="sc" id="55"></a><a class="pts" id="pts2.548"></a><a class="ms" id="p_20Ap2_514"></a><a class="msdiv" id="msdiv343"></a>‘Suññakan’ti viditvāna,<br>
‘gandhagehaṃ jinālayaṃ’;<br>
Upetvā jinamaddakkhaṃ,<br>
udayantaṃva bhākaraṃ.</p>
<p><a class="sc" id="56"></a><a class="ms" id="p_20Ap2_515"></a><a class="msdiv" id="msdiv344"></a>Ekakaṃ sukhamāsīnaṃ,<br>
bījamānaṃ varitthiyā;<br>
Disvānevaṃ vicintesiṃ,<br>
‘nāyaṃ lūkho narāsabho.</p>
<p><a class="sc" id="57"></a><a class="ms" id="p_20Ap2_516"></a><a class="msdiv" id="msdiv345"></a>Sā kaññā kanakābhāsā,<br>
padu­mānana­locanā;<br>
Bimboṭṭhī kundadasanā,<br>
mano­netta­ra­sāyanā.</p>
<p><a class="sc" id="58"></a><a class="ms" id="p_20Ap2_517"></a><a class="msdiv" id="msdiv346"></a><span class="var" title="hemadolā suvadīnā (s2, s3) | hemadolā va savanā (pts1)" id="note173">Hema­do­lābhasa­vanā</span>,<br>
<span class="var" title="­kalasā­kā­rasut­thanī (bj, pts1) | kamalākā­ra­sut­thanī (s2, s3)" id="note174">kalikā­kāra­sut­thanī</span>;<br>
<span class="var" title="tanumajjhā va sussoṇī (bj) | vedimajjhā varasoṇī (s2, s3) | vedimajjhā varassoṇī (pts1)" id="note175">Vedimajjhāva sussoṇī</span>,<br>
rambhoru cārubhūsanā.</p>
<p><a class="sc" id="59"></a><a class="ms" id="p_20Ap2_518"></a><a class="msdiv" id="msdiv347"></a>Rattaṃ­sa­kupa­sam­byānā,<br>
nīlamaṭ­ṭha­nivāsanā;<br>
Atappa­neyya­rūpena,<br>
<span class="var" title="hāvabhāva­saman­vitā (bj) | sab­bā­bhara­ṇa­maṇ­ḍitā (s2, s3)" id="note176">hāsabhā­va­saman­vitā</span>’.</p>
<p><a class="sc" id="60"></a><a class="ms" id="p_20Ap2_519"></a><a class="msdiv" id="msdiv348"></a>Disvā tamevaṃ cintesiṃ,<br>
‘ahoya­mabhirū­pinī;<br>
Na mayānena nettena,<br>
diṭṭhapubbā kudācanaṃ’.</p>
<p><a class="sc" id="61"></a><a class="ms" id="p_20Ap2_520"></a><a class="msdiv" id="msdiv349"></a>Tato jarābhibhūtā sā,<br>
vivaṇṇā vikatānanā;<br>
Bhinnadantā setasirā,<br>
salālā vadanāsuci.</p>
<p><a class="sc" id="62"></a><a class="ms" id="p_20Ap2_521"></a><a class="msdiv" id="msdiv350"></a>Saṃkhittakaṇṇā setakkhī,<br>
lam­bāsubha­pa­yodharā;<br>
Vali­vitata­sabbaṅgī,<br>
sirāvita­ta­dehinī.</p>
<p><a class="sc" id="63"></a><a class="ms" id="p_20Ap2_522"></a><a class="msdiv" id="msdiv351"></a>Nataṅgā daṇḍadutiyā,<br>
<span class="var" title="uppaṇḍupaṇḍukā (bj) | upaṇḍupaṇḍukā (s2, s3) | uppāsuḷikatā (pts1)" id="note177">upphāsulikatā</span> kisā;<br>
Pavedhamānā patitā,<br>
nissasantī muhuṃ muhuṃ.</p>
<p><a class="sc" id="64"></a><a class="ms" id="p_20Ap2_523"></a><a class="msdiv" id="msdiv352"></a>Tato me āsi saṃvego,<br>
abbhuto lomahaṃsano;<br>
‘Dhiratthu rūpaṃ asuciṃ,<br>
ramante yattha bālisā’.</p>
<p><a class="sc" id="65"></a><a class="ms" id="p_20Ap2_524"></a><a class="msdiv" id="msdiv353"></a>Tadā mahākāruṇiko,<br>
disvā saṃ­vigga­mānasaṃ;<br>
Udaggacitto sugato,<br>
imā gāthā abhāsatha.</p>
<p><a class="sc" id="66"></a><a class="pts" id="pts2.549"></a><a class="ms" id="p_20Ap2_525"></a><a class="msdiv" id="msdiv354"></a>‘Āturaṃ asuciṃ pūtiṃ,<br>
passa kheme samussayaṃ;<br>
Uggharantaṃ paggharantaṃ,<br>
bālānaṃ abhinanditaṃ.</p>
<p><a class="sc" id="67"></a><a class="ms" id="p_20Ap2_526"></a><a class="msdiv" id="msdiv355"></a>Asubhāya cittaṃ bhāvehi,<br>
ekaggaṃ susamāhitaṃ;<br>
Sati kāyagatā tyatthu,<br>
nibbidā bahulā bhava.</p>
<p><a class="sc" id="68"></a><a class="ms" id="p_20Ap2_527"></a><a class="msdiv" id="msdiv356"></a>Yathā idaṃ tathā etaṃ,<br>
yathā etaṃ tathā idaṃ;<br>
Ajjhattañca bahiddhā ca,<br>
kāye chandaṃ virājaya.</p>
<p><a class="sc" id="69"></a><a class="ms" id="p_20Ap2_528"></a><a class="msdiv" id="msdiv357"></a>Animittañca bhāvehi,<br>
mānā­nusa­ya­muj­jaha;<br>
Tato mānābhisamayā,<br>
upasantā carissasi.</p>
<p><a class="sc" id="70"></a><a class="ms" id="p_20Ap2_529"></a><a class="msdiv" id="msdiv358"></a>Ye ­rāgarat­tā­nu­patanti sotaṃ,<br>
Sayaṃ kataṃ makkaṭakova jālaṃ;<br>
Etampi chetvāna paribbajanti,<br>
<span class="var" title="na pekkhino (c1)" id="note179">Anapekkhino</span> kāmasukhaṃ pahāya’.</p>
<p><a class="sc" id="71"></a><a class="ms" id="p_20Ap2_530"></a><a class="msdiv" id="msdiv359"></a>Tato <span class="var" title="kallikacittaṃ (s2, s3, pts1)" id="note180">kallitacittaṃ</span> maṃ,<br>
ñatvāna narasārathi;<br>
Mahānidānaṃ desesi,<br>
suttantaṃ vinayāya me.</p>
<p><a class="sc" id="72"></a><a class="ms" id="p_20Ap2_531"></a><a class="msdiv" id="msdiv360"></a>Sutvā suttan­ta­seṭṭhaṃ taṃ,<br>
pubba­sañ­ña­manus­sa­riṃ;<br>
Tattha ṭhitāvahaṃ santī,<br>
dhammacakkhuṃ visodhayiṃ.</p>
<p><a class="sc" id="73"></a><a class="ms" id="p_20Ap2_532"></a><a class="msdiv" id="msdiv361"></a>Nipatitvā mahesissa,<br>
pādamūlamhi tāvade;<br>
Accayaṃ desanatthāya,<br>
idaṃ vacanamabraviṃ.</p>
<p><a class="sc" id="74"></a><a class="ms" id="p_20Ap2_533"></a><a class="msdiv" id="msdiv362"></a>‘Namo te sabbadassāvī,<br>
namo te karuṇākara;<br>
Namo te tiṇṇasaṃsāra,<br>
namo te amataṃdada.</p>
<p><a class="sc" id="75"></a><a class="ms" id="p_20Ap2_534"></a><a class="msdiv" id="msdiv363"></a><span class="var" title="... pakkhantā (bj, s2, s3) | ... pakkhannā (pts1)" id="note181">Diṭṭhi­gahana­pak­khandā</span>,<br>
­kāmarā­ga­vimo­hitā;<br>
Tayā sammā upāyena,<br>
vinītā vinaye ratā.</p>
<p><a class="sc" id="76"></a><a class="ms" id="p_20Ap2_535"></a><a class="msdiv" id="msdiv364"></a>Adassanena <span class="var" title="vibbhogā (bj) | vihitā (s2, s3)" id="note182">vibhogā</span>,<br>
tādisānaṃ mahesinaṃ;<br>
Anubhonti mahādukkhaṃ,<br>
sattā saṃsārasāgare.</p>
<p><a class="sc" id="77"></a><a class="ms" id="p_20Ap2_536"></a><a class="msdiv" id="msdiv365"></a>Yadāhaṃ lokasaraṇaṃ,<br>
araṇaṃ <span class="var" title="maraṇantagaṃ (s2, s3, pts1)" id="note183">araṇantaguṃ</span>;<br>
Nāddasāmi adūraṭṭhaṃ,<br>
<span class="var" title="desessāmi (s2, s3)" id="note184">desayāmi</span> tamaccayaṃ.</p>
<p><a class="sc" id="78"></a><a class="ms" id="p_20Ap2_537"></a><a class="msdiv" id="msdiv366"></a>Mahāhitaṃ varadadaṃ,<br>
ahitoti visaṅkitā;<br>
Nopesiṃ rūpaniratā,<br>
desayāmi tamaccayaṃ’.</p>
<p><a class="sc" id="79"></a><a class="pts" id="pts2.550"></a><a class="ms" id="p_20Ap2_538"></a><a class="msdiv" id="msdiv367"></a>Tadā madhu­ra­nigghoso,<br>
mahākāruṇiko jino;<br>
Avoca tiṭṭha khemeti,<br>
siñcanto amatena maṃ.</p>
<p><a class="sc" id="80"></a><a class="ms" id="p_20Ap2_539"></a><a class="msdiv" id="msdiv368"></a>Tadā paṇamya sirasā,<br>
katvā ca naṃ padakkhiṇaṃ;<br>
Gantvā disvā narapatiṃ,<br>
idaṃ vacanamabraviṃ.</p>
<p><a class="sc" id="81"></a><a class="ms" id="p_20Ap2_540"></a><a class="msdiv" id="msdiv369"></a>‘Aho sammā upāyo te,<br>
cinti­to­yama­rindama;<br>
Vana­dassa­na­kāmāya,<br>
diṭṭho nibbānato muni.</p>
<p><a class="sc" id="82"></a><a class="ms" id="p_20Ap2_541"></a><a class="msdiv" id="msdiv370"></a>Yadi te ruccate <span class="var" title="rājā (s2, s3, pts1)" id="note185">rāja</span>,<br>
sāsane tassa tādino;<br>
Pabbajissāmi rūpehaṃ,<br>
nibbinnā <span class="var" title="muni bhāṇinā (s2, s3) | munibhāṇinā (pts1)" id="note186">munivāṇinā</span>’.</p>
</blockquote>
<p class="endsutta"><a class="sc" id="83"></a><a class="ms" id="p_20Ap2_542"></a>Dutiyaṃ bhāṇavāraṃ.</p>
<blockquote class="gatha">
<p><a class="sc" id="84"></a><a class="ms" id="p_20Ap2_543"></a><a class="msdiv" id="msdiv371"></a>Añjaliṃ paggahetvāna,<br>
tadāha sa mahīpati;<br>
‘Anujānāmi te bhadde,<br>
pabbajjā tava sijjhatu’.</p>
<p><a class="sc" id="85"></a><a class="ms" id="p_20Ap2_544"></a><a class="msdiv" id="msdiv372"></a>Pabbajitvā tadā cāhaṃ,<br>
<span class="var" title="sattamāse (s2, s3, pts1)" id="note187">addhamāse</span> upaṭṭhite;<br>
Dīpodayañca bhedañca,<br>
disvā saṃviggamānasā.</p>
<p><a class="sc" id="86"></a><a class="ms" id="p_20Ap2_545"></a><a class="msdiv" id="msdiv373"></a>Nibbinnā sabbasaṅkhāre,<br>
pac­ca­yā­kāra­kovidā;<br>
Caturoghe atikkamma,<br>
arahat­ta­ma­pāpuṇiṃ.</p>
<p><a class="sc" id="87"></a><a class="ms" id="p_20Ap2_546"></a><a class="msdiv" id="msdiv374"></a>Iddhīsu ca vasī āsiṃ,<br>
dibbāya sotadhātuyā;<br>
Ceto­pariya­ñāṇassa,<br>
vasī cāpi bhavāmahaṃ.</p>
<p><a class="sc" id="88"></a><a class="ms" id="p_20Ap2_547"></a><a class="msdiv" id="msdiv375"></a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="89"></a><a class="ms" id="p_20Ap2_548"></a><a class="msdiv" id="msdiv376"></a>Attha­dhamma­ni­rut­tīsu,<br>
paṭibhāne tatheva ca;<br>
Parisuddhaṃ mama ñāṇaṃ,<br>
uppannaṃ buddhasāsane.</p>
<p><a class="sc" id="90"></a><a class="ms" id="p_20Ap2_549"></a><a class="msdiv" id="msdiv377"></a>Kusalāhaṃ visuddhīsu,<br>
kathāvat­thu­vi­sāradā;<br>
Abhi­dham­ma­nayaññū ca,<br>
vasippattāmhi sāsane.</p>
<p><a class="sc" id="91"></a><a class="ms" id="p_20Ap2_550"></a><a class="msdiv" id="msdiv378"></a>Tato toraṇa­vatthus­miṃ,<br>
raññā kosalasāminā;<br>
Pucchitā nipuṇe pañhe,<br>
byākarontī yathātathaṃ.</p>
<p><a class="sc" id="92"></a><a class="ms" id="p_20Ap2_551"></a><a class="msdiv" id="msdiv379"></a>Tadā sa rājā sugataṃ,<br>
upasaṅkamma pucchatha;<br>
Tatheva buddho byākāsi,<br>
yathā te byākatā mayā.</p>
<p><a class="sc" id="93"></a><a class="ms" id="p_20Ap2_552"></a><a class="msdiv" id="msdiv380"></a>Jino tasmiṃ guṇe tuṭṭho,<br>
etadagge ṭhapesi maṃ;<br>
Mahā­paññā­na­maggāti,<br>
bhikkhunīnaṃ naruttamo.</p>
<p><a class="sc" id="94"></a><a class="pts" id="pts2.551"></a><a class="ms" id="p_20Ap2_553"></a><a class="msdiv" id="msdiv381"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="95"></a><a class="ms" id="p_20Ap2_554"></a><a class="msdiv" id="msdiv382"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="96"></a><a class="ms" id="p_20Ap2_555"></a><a class="msdiv" id="msdiv383"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="97"></a><a class="ms" id="p_20Ap2_556"></a>Itthaṃ sudaṃ khemā bhikkhunī imā gāthāyo abhāsitthāti.</p>
<p class="endsutta"><a class="sc" id="98"></a><a class="ms" id="p_20Ap2_557"></a>Khemā­theri­yāpadā­naṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
