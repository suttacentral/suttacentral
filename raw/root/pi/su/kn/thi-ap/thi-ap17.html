<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap17">
<article>
<div class="hgroup">
<p class="division">Therīapadāna</p>
<p>Ekū­posa­thika­vagga</p>
<h1>7. Mahā­pajā­pati­gotamī­therī­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_265"></a><a class="msdiv" id="msdiv97"></a>Ekadā lokapajjoto,<br>
vesāliyaṃ mahāvane;<br>
Kūṭāgāre susālāyaṃ,<br>
vasate narasārathi.</p>
<p><a class="sc" id="2"></a><a class="ms" id="p_20Ap2_266"></a><a class="msdiv" id="msdiv98"></a>Tadā jinassa mātucchā,<br>
mahāgotami bhikkhunī;<br>
<span class="var" title="tahiṃyeva (s2, s3) | tahiṃ setapure (pts1)" id="note97">Tahiṃ kate</span> pure ramme,<br>
vasī ­bhik­khu­nu­passaye.</p>
<p><a class="sc" id="3"></a><a class="ms" id="p_20Ap2_267"></a><a class="msdiv" id="msdiv99"></a>Bhikkhunīhi vimuttāhi,<br>
satehi saha pañcahi;<br>
Rahogatāya tassevaṃ,<br>
<span class="var" title="cittassāpi (s2, s3) | cittassāsi (pts1)" id="note98">citassāsi</span> vitakkitaṃ.</p>
<p><a class="sc" id="4"></a><a class="ms" id="p_20Ap2_268"></a><a class="msdiv" id="msdiv100"></a>“Buddhassa parinibbānaṃ,<br>
sāvakag­ga­yugassa vā;<br>
Rāhulā­nanda­nan­dānaṃ,<br>
nāhaṃ lacchāmi passituṃ.</p>
<p><a class="sc" id="5"></a><a class="ms" id="p_20Ap2_269"></a><a class="msdiv" id="msdiv101"></a>Buddhassa parinibbānā,<br>
sāvakag­ga­yugassa vā;<br>
Mahā­kassa­pa­nandā­naṃ,<br>
ānandarāhulāna ca.</p>
<p><a class="sc" id="6"></a><a class="pts" id="pts2.530"></a><a class="ms" id="p_20Ap2_270"></a><a class="msdiv" id="msdiv102"></a><span class="var" title="­paṭigac­cā­yu­saṅ­khāre (bj) | paṭihac­cāyu­saṅ­khāre (pts1)" id="note99">Paṭikac­cāyu­saṅ­khā­raṃ</span>,<br>
osajjitvāna nibbutiṃ;<br>
Gaccheyyaṃ lokanāthena,<br>
anuññātā mahesinā”.</p>
<p><a class="sc" id="7"></a><a class="ms" id="p_20Ap2_271"></a><a class="msdiv" id="msdiv103"></a>Tathā pañcasatānampi,<br>
bhikkhunīnaṃ vitakkitaṃ;<br>
Āsi khemādikānampi,<br>
etadeva vitakkitaṃ.</p>
<p><a class="sc" id="8"></a><a class="ms" id="p_20Ap2_272"></a><a class="msdiv" id="msdiv104"></a>Bhūmicālo tadā āsi,<br>
nāditā devadundubhī;<br>
Upassa­yādhi­vatthāyo,<br>
devatā sokapīḷitā.</p>
<p><a class="sc" id="9"></a><a class="ms" id="p_20Ap2_273"></a><a class="msdiv" id="msdiv105"></a>Vilapantā <span class="var" title="sakaruṇaṃ (bj, s2, s3, pts1)" id="note100">sukaruṇaṃ</span>,<br>
tatthassūni pavattayuṃ;<br>
<span class="var" title="sabbā (s2, s3, pts1)" id="note101">Mittā</span> bhikkhuniyo tāhi,<br>
upagantvāna gotamiṃ.</p>
<p><a class="sc" id="10"></a><a class="ms" id="p_20Ap2_274"></a><a class="msdiv" id="msdiv106"></a>Nipacca sirasā pāde,<br>
idaṃ vacanamabravuṃ;<br>
Tattha toyalavāsittā,<br>
mayamayye rahogatā.</p>
<p><a class="sc" id="11"></a><a class="ms" id="p_20Ap2_275"></a><a class="msdiv" id="msdiv107"></a>Sā calā calitā bhūmi,<br>
nāditā devadundubhī;<br>
Paridevā ca suyyante,<br>
kimatthaṃ nūna gotamī.</p>
<p><a class="sc" id="12"></a><a class="ms" id="p_20Ap2_276"></a><a class="msdiv" id="msdiv108"></a>Tadā avoca sā sabbaṃ,<br>
yathā­parivi­takki­taṃ;<br>
Tāyopi sabbā āhaṃsu,<br>
yathā­parivi­takki­taṃ.</p>
<p><a class="sc" id="13"></a><a class="ms" id="p_20Ap2_277"></a><a class="msdiv" id="msdiv109"></a>“Yadi te rucitaṃ ayye,<br>
nibbānaṃ paramaṃ sivaṃ;<br>
Nibbāyissāma sabbāpi,<br>
buddhānuññāya subbate.</p>
<p><a class="sc" id="14"></a><a class="ms" id="p_20Ap2_278"></a><a class="msdiv" id="msdiv110"></a>Mayaṃ sahāva nikkhantā,<br>
gharāpi ca bhavāpi ca;<br>
Sahāyeva gamissāma,<br>
nibbānaṃ padamuttamaṃ”.</p>
<p><a class="sc" id="15"></a><a class="ms" id="p_20Ap2_279"></a><a class="msdiv" id="msdiv111"></a>“Nibbānāya vajantīnaṃ,<br>
kiṃ vakkhāmī”ti sā vadaṃ;<br>
Saha sabbāhi niggañchi,<br>
­bhik­khu­nī­nilayā tadā.</p>
<p><a class="sc" id="16"></a><a class="ms" id="p_20Ap2_280"></a><a class="msdiv" id="msdiv112"></a>“Upassaye yādhivatthā,<br>
devatā tā khamantu me;<br>
Bhik­khu­nī­nilayas­sedaṃ,<br>
pacchimaṃ dassanaṃ mama.</p>
<p><a class="sc" id="17"></a><a class="ms" id="p_20Ap2_281"></a><a class="msdiv" id="msdiv113"></a>Na jarā maccu vā yattha,<br>
appiyehi samāgamo;<br>
<span class="var" title="piyehi vippayogo'tthi (bj)" id="note102">Piyehi na viyogotthi</span>,<br>
<span class="var" title="taṃ vajjiyaṃ (s2, s3)" id="note103">taṃ vajissaṃ</span> asaṅkhataṃ”.</p>
<p><a class="sc" id="18"></a><a class="ms" id="p_20Ap2_282"></a><a class="msdiv" id="msdiv114"></a>Avītarāgā taṃ sutvā,<br>
vacanaṃ sugatorasā;<br>
Sokaṭṭā parideviṃsu,<br>
“aho no appapuññatā.</p>
<p><a class="sc" id="19"></a><a class="pts" id="pts2.531"></a><a class="ms" id="p_20Ap2_283"></a><a class="msdiv" id="msdiv115"></a>Bhik­khu­nī­nilayo suñño,<br>
bhūto tāhi vinā ayaṃ;<br>
Pabhāte viya tārāyo,<br>
na dissanti jinorasā.</p>
<p><a class="sc" id="20"></a><a class="ms" id="p_20Ap2_284"></a><a class="msdiv" id="msdiv116"></a>Nibbānaṃ gotamī yāti,<br>
satehi saha pañcahi;<br>
Nadīsatehiva saha,<br>
gaṅgā pañcahi sāgaraṃ”.</p>
<p><a class="sc" id="21"></a><a class="ms" id="p_20Ap2_285"></a><a class="msdiv" id="msdiv117"></a>Rathiyāya <span class="var" title="vajantiṃ taṃ (bj) | vajantī taṃ (s2, s3) | vajantīnaṃ (pts1)" id="note104">vajantiyo</span>,<br>
disvā saddhā upāsikā;<br>
Gharā nikkhamma pādesu,<br>
nipacca idamabravuṃ.</p>
<p><a class="sc" id="22"></a><a class="ms" id="p_20Ap2_286"></a><a class="msdiv" id="msdiv118"></a>“Pasīdassu mahābhoge,<br>
anāthāyo vihāya no;<br>
Tayā na <span class="var" title="yuttaṃ (bj, s2, s3, pts1)" id="note105">yuttā</span> nibbātuṃ,<br>
icchaṭṭā vilapiṃsu tā”.</p>
<p><a class="sc" id="23"></a><a class="ms" id="p_20Ap2_287"></a><a class="msdiv" id="msdiv119"></a>Tāsaṃ soka­pa­hānat­thaṃ,<br>
avoca madhuraṃ giraṃ;<br>
“Ruditena alaṃ puttā,<br>
hāsakā­lo­yamajja vo.</p>
<p><a class="sc" id="24"></a><a class="ms" id="p_20Ap2_288"></a><a class="msdiv" id="msdiv120"></a>Pariññātaṃ mayā dukkhaṃ,<br>
dukkhahetu vivajjito;<br>
Nirodho me sacchikato,<br>
maggo cāpi subhāvito.</p>
</blockquote>
<p class="endsutta"><a class="sc" id="25"></a><a class="ms" id="p_20Ap2_289"></a>Paṭhamaṃ bhāṇavāraṃ.</p>
<blockquote class="gatha">
<p><a class="sc" id="26"></a><a class="ms" id="p_20Ap2_290"></a><a class="msdiv" id="msdiv121"></a>Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.</p>
<p><a class="sc" id="27"></a><a class="ms" id="p_20Ap2_291"></a><a class="msdiv" id="msdiv122"></a>Yassatthāya pabbajitā,<br>
agāras­mā­nagā­riyaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="28"></a><a class="ms" id="p_20Ap2_292"></a><a class="msdiv" id="msdiv123"></a>Buddho tassa ca saddhammo,<br>
anūno yāva tiṭṭhati;<br>
Nibbātuṃ tāva kālo me,<br>
mā maṃ socatha puttikā.</p>
<p><a class="sc" id="29"></a><a class="ms" id="p_20Ap2_293"></a><a class="msdiv" id="msdiv124"></a>Koṇ­ḍaññā­nanda­nan­dādī,<br>
tiṭṭhanti rāhulo jino;<br>
Sukhito sahito saṃgho,<br>
hatadabbā ca titthiyā.</p>
<p><a class="sc" id="30"></a><a class="ms" id="p_20Ap2_294"></a><a class="msdiv" id="msdiv125"></a>Okkākavaṃsassa yaso,<br>
ussito māramaddano;<br>
Nanu sampati kālo me,<br>
nibbānatthāya puttikā.</p>
<p><a class="sc" id="31"></a><a class="ms" id="p_20Ap2_295"></a><a class="msdiv" id="msdiv126"></a>Cirappabhuti yaṃ mayhaṃ,<br>
patthitaṃ ajja sijjhate;<br>
Ānanda­bheri­kā­loyaṃ,<br>
kiṃ vo assūhi puttikā.</p>
<p><a class="sc" id="32"></a><a class="ms" id="p_20Ap2_296"></a><a class="msdiv" id="msdiv127"></a>Sace mayi dayā atthi,<br>
yadi catthi kataññutā;<br>
Sad­dhammaṭ­ṭhitiyā sabbā,<br>
karotha vīriyaṃ daḷhaṃ.</p>
<p><a class="sc" id="33"></a><a class="ms" id="p_20Ap2_297"></a><a class="msdiv" id="msdiv128"></a>Thīnaṃ adāsi pabbajjaṃ,<br>
sambuddho yācito mayā;<br>
Tasmā yathāhaṃ nandissaṃ,<br>
tathā tamanu­tiṭṭha­tha”.</p>
<p><a class="sc" id="34"></a><a class="ms" id="p_20Ap2_298"></a><a class="msdiv" id="msdiv129"></a>Tā evamanusāsitvā,<br>
bhikkhunīhi purakkhatā;<br>
Upecca buddhaṃ vanditvā,<br>
idaṃ vacanamabravi.</p>
<p><a class="sc" id="35"></a><a class="pts" id="pts2.532"></a><a class="ms" id="p_20Ap2_299"></a><a class="msdiv" id="msdiv130"></a>“Ahaṃ sugata te mātā,<br>
tvañca vīra pitā mama;<br>
<span class="var" title="saddham­ma­su­khado (bj, s2, s3, pts1)" id="note106">Saddham­ma­su­khada</span> nātha,<br>
tayā jātāmhi gotama.</p>
<p><a class="sc" id="36"></a><a class="ms" id="p_20Ap2_300"></a><a class="msdiv" id="msdiv131"></a>Saṃvaddhitoyaṃ sugata,<br>
rūpakāyo mayā tava;<br>
<span class="var" title="anindiyo (bj, pts1) | ānandiyo (s2, s3)" id="note107">Anindito</span> <span class="var" title="dhammatanu (si, pts1, mr)" id="note108">dhammakāyo</span>,<br>
mama saṃvaddhito tayā.</p>
<p><a class="sc" id="37"></a><a class="ms" id="p_20Ap2_301"></a><a class="msdiv" id="msdiv132"></a>Muhuttaṃ taṇhāsamaṇaṃ,<br>
khīraṃ tvaṃ pāyito mayā;<br>
Tayāhaṃ santamaccantaṃ,<br>
<span class="var" title="dhammakhīrampi (s2, s3, mr) | dhammakhīramhi (pts1)" id="note109">dhammakhīrañhi</span> pāyitā.</p>
<p><a class="sc" id="38"></a><a class="ms" id="p_20Ap2_302"></a><a class="msdiv" id="msdiv133"></a>Bandha­nārak­khane mayhaṃ,<br>
<span class="var" title="aṇaṇo (mr) 162 (150 piṭṭhe)" id="note110">anaṇo</span> tvaṃ mahāmune;<br>
Puttakāmā thiyo yācaṃ,<br>
labhanti tādisaṃ sutaṃ.</p>
<p><a class="sc" id="39"></a><a class="ms" id="p_20Ap2_303"></a><a class="msdiv" id="msdiv134"></a>Man­dhātā­dina­rindā­naṃ,<br>
yā mātā sā bhavaṇṇave;<br>
Nimuggāhaṃ tayā putta,<br>
tāritā bhavasāgarā.</p>
<p><a class="sc" id="40"></a><a class="ms" id="p_20Ap2_304"></a><a class="msdiv" id="msdiv135"></a>Rañño mātā mahesīti,<br>
sulabhaṃ nāmamitthinaṃ;<br>
Buddhamātāti yaṃ nāmaṃ,<br>
etaṃ parama­dul­labhaṃ.</p>
<p><a class="sc" id="41"></a><a class="ms" id="p_20Ap2_305"></a><a class="msdiv" id="msdiv136"></a>Tañca laddhaṃ mahāvīra,<br>
paṇidhānaṃ mamaṃ tayā;<br>
Aṇukaṃ vā mahantaṃ vā,<br>
taṃ sabbaṃ pūritaṃ mayā.</p>
<p><a class="sc" id="42"></a><a class="ms" id="p_20Ap2_306"></a><a class="msdiv" id="msdiv137"></a>Pari­nibbā­tu­micchāmi,<br>
vihāyemaṃ kaḷevaraṃ;<br>
Anujānāhi me vīra,<br>
dukkhantakara nāyaka.</p>
<p><a class="sc" id="43"></a><a class="ms" id="p_20Ap2_307"></a><a class="msdiv" id="msdiv138"></a>Cak­kaṅkusa­dhajā­kiṇṇe,<br>
pāde kamalakomale;<br>
Pasārehi paṇāmaṃ te,<br>
karissaṃ <span class="var" title="puttapemasā (bj, pts1) | puttapemahaṃ (s2, s3)" id="note111">puttauttame</span>.</p>
<p><a class="sc" id="44"></a><a class="ms" id="p_20Ap2_308"></a><a class="msdiv" id="msdiv139"></a>Suvaṇ­ṇa­rāsi­saṅkā­saṃ,<br>
sarīraṃ kuru pākaṭaṃ;<br>
Katvā dehaṃ sudiṭṭhaṃ te,<br>
santiṃ gacchāmi nāyaka”.</p>
<p><a class="sc" id="45"></a><a class="ms" id="p_20Ap2_309"></a><a class="msdiv" id="msdiv140"></a>Dvattiṃ­sa­lak­kha­ṇūpetaṃ,<br>
suppa­bhā­laṅka­taṃ tanuṃ;<br>
Sañjhāghanāva bālakkaṃ,<br>
mātucchaṃ dassayī jino.</p>
<p><a class="sc" id="46"></a><a class="ms" id="p_20Ap2_310"></a><a class="msdiv" id="msdiv141"></a>Phul­lā­ravin­da­saṅkāse,<br>
taruṇā­dicca­sappa­bhe;<br>
Cakkaṅkite pādatale,<br>
tato sā sirasā pati.</p>
<p><a class="sc" id="47"></a><a class="ms" id="p_20Ap2_311"></a><a class="msdiv" id="msdiv142"></a>“Paṇamāmi narādicca,<br>
ādicca­kula­ketu­kaṃ;<br>
Pacchime <span class="var" title="saraṇaṃ (s2, s3)" id="note112">maraṇe</span> mayhaṃ,<br>
na taṃ ikkhāmahaṃ puno.</p>
<p><a class="sc" id="48"></a><a class="pts" id="pts2.533"></a><a class="ms" id="p_20Ap2_312"></a><a class="msdiv" id="msdiv143"></a>Itthiyo nāma lokagga,<br>
sabbadosākarā matā;<br>
Yadi ko catthi doso me,<br>
khamassu karuṇākara.</p>
<p><a class="sc" id="49"></a><a class="ms" id="p_20Ap2_313"></a><a class="msdiv" id="msdiv144"></a>Itthikānañca pabbajjaṃ,<br>
haṃ taṃ yāciṃ punappunaṃ;<br>
Tattha ce atthi doso me,<br>
taṃ khamassu narāsabha.</p>
<p><a class="sc" id="50"></a><a class="ms" id="p_20Ap2_314"></a><a class="msdiv" id="msdiv145"></a>Mayā bhikkhuniyo vīra,<br>
tavānuññāya sāsitā;<br>
Tatra ce atthi dunnītaṃ,<br>
taṃ khamassu <span class="var" title="khamādhiti (s2, s3) | khamāpito (mr)" id="note113">khamādhipa</span>”.</p>
<p><a class="sc" id="51"></a><a class="ms" id="p_20Ap2_315"></a><a class="msdiv" id="msdiv146"></a>“Akkhante nāma khantabbaṃ,<br>
kiṃ bhave guṇabhūsane;<br>
Kimuttaraṃ te vakkhāmi,<br>
nibbānāya vajantiyā.</p>
<p><a class="sc" id="52"></a><a class="ms" id="p_20Ap2_316"></a><a class="msdiv" id="msdiv147"></a>Suddhe anūne mama bhikkhusaṃghe,<br>
Lokā ito nissarituṃ khamante;<br>
Pabhātakāle ­byasa­naṅ­gatānaṃ,<br>
Disvāna niyyātiva candalekhā”.</p>
<p><a class="sc" id="53"></a><a class="ms" id="p_20Ap2_317"></a><a class="msdiv" id="msdiv148"></a>Tadetarā bhikkhuniyo jinaggaṃ,<br>
Tārāva candānugatā sumeruṃ;<br>
Padakkhiṇaṃ kacca nipacca pāde,<br>
Ṭhitā mukhantaṃ samudikkhamānā.</p>
<p><a class="sc" id="54"></a><a class="ms" id="p_20Ap2_318"></a><a class="msdiv" id="msdiv149"></a>“Na tittipubbaṃ tava dassanena,<br>
Cakkhuṃ na sotaṃ tava bhāsitena;<br>
Cittaṃ mamaṃ kevalamekameva,<br>
Pappuyya taṃ dhammarasena titti.</p>
<p><a class="sc" id="55"></a><a class="ms" id="p_20Ap2_319"></a><a class="msdiv" id="msdiv150"></a>Nadato parisāyaṃ te,<br>
vāditab­bapa­hārino;<br>
Ye te dakkhanti vadanaṃ,<br>
dhaññā te narapuṅgava.</p>
<p><a class="sc" id="56"></a><a class="ms" id="p_20Ap2_320"></a><a class="msdiv" id="msdiv151"></a>Dīghaṅgulī tambanakhe,<br>
subhe āyatapaṇhike;<br>
Ye pāde <span class="var" title="paṇamāyanti (s2, s3)" id="note114">paṇamissanti</span>,<br>
tepi dhaññā guṇandhara.</p>
<p><a class="sc" id="57"></a><a class="pts" id="pts2.534"></a><a class="ms" id="p_20Ap2_321"></a><a class="msdiv" id="msdiv152"></a>Madhurāni pahaṭṭhāni,<br>
dosagghāni hitāni ca;<br>
Ye te vākyāni suyyanti,<br>
tepi dhaññā naruttama.</p>
<p><a class="sc" id="58"></a><a class="ms" id="p_20Ap2_322"></a><a class="msdiv" id="msdiv153"></a>Dhaññāhaṃ te mahāvīra,<br>
<span class="var" title="pāda­pūja­natappavā (s2, s3) | māna­pūja­natapparā (mr)" id="note115">pāda­pūja­natapparā</span>;<br>
Tiṇṇa­saṃsā­ra­kantārā,<br>
suvākyena sirīmato”.</p>
<p><a class="sc" id="59"></a><a class="ms" id="p_20Ap2_323"></a><a class="msdiv" id="msdiv154"></a>Tato sā <span class="var" title="anumānetvā (mr)" id="note116">anusāvetvā</span>,<br>
­bhik­khu­saṃ­ghampi subbatā;<br>
Rāhulā­nanda­nande ca,<br>
vanditvā idamabravi.</p>
<p><a class="sc" id="60"></a><a class="ms" id="p_20Ap2_324"></a><a class="msdiv" id="msdiv155"></a>“Āsī­visā­layasame,<br>
rogāvāse kaḷevare;<br>
Nibbindā dukkhasaṅghāṭe,<br>
jarā­maraṇa­gocare.</p>
<p><a class="sc" id="61"></a><a class="ms" id="p_20Ap2_325"></a><a class="msdiv" id="msdiv156"></a><span class="var" title="nānā­kuṇa­pamalā­kiṇṇe (s2, s3) | nānā­kalala­mā­kiṇṇe (pts1) | ­nānākā­ḷamalā­kiṇṇe (mr)" id="note117">­Nānāka­li­malā­kiṇṇe</span>,<br>
parāyatte nirīhake;<br>
Tena nibbā­tu­micchāmi,<br>
anumaññatha puttakā”.</p>
<p><a class="sc" id="62"></a><a class="ms" id="p_20Ap2_326"></a><a class="msdiv" id="msdiv157"></a>Nando rāhulabhaddo ca,<br>
vītasokā nirāsavā;<br>
Ṭhitā­ca­laṭṭhiti thirā,<br>
dhamma­ta­manu­cinta­yuṃ.</p>
<p><a class="sc" id="63"></a><a class="ms" id="p_20Ap2_327"></a><a class="msdiv" id="msdiv158"></a>“Dhiratthu saṅkhataṃ lolaṃ,<br>
asāraṃ kadalūpamaṃ;<br>
Māyā­marīci­sadisaṃ,<br>
ittaraṃ anavaṭṭhitaṃ.</p>
<p><a class="sc" id="64"></a><a class="ms" id="p_20Ap2_328"></a><a class="msdiv" id="msdiv159"></a>Yattha nāma jinassāyaṃ,<br>
mātucchā buddhaposikā;<br>
Gotamī nidhanaṃ yāti,<br>
aniccaṃ sabbasaṅkhataṃ”.</p>
<p><a class="sc" id="65"></a><a class="ms" id="p_20Ap2_329"></a><a class="msdiv" id="msdiv160"></a>Ānando ca tadā sekho,<br>
<span class="var" title="kaniṭṭho (s2, s3)" id="note118">sokaṭṭo</span> jinavacchalo;<br>
Tatthassūni karonto so,<br>
karuṇaṃ paridevati.</p>
<p><a class="sc" id="66"></a><a class="ms" id="p_20Ap2_330"></a><a class="msdiv" id="msdiv161"></a>“Hā <span class="var" title="bhāsantī (s2, s3) | hāsantī (pts1)" id="note119">santiṃ</span> gotamī yāti,<br>
nūna buddhopi nibbutiṃ;<br>
Gacchati na cireneva,<br>
aggiriva nirindhano”.</p>
<p><a class="sc" id="67"></a><a class="ms" id="p_20Ap2_331"></a><a class="msdiv" id="msdiv162"></a>Evaṃ vilāpamānaṃ taṃ,<br>
ānandaṃ āha gotamī;<br>
Suta­sāgara­gam­bhīra-<br>
buddho­paṭṭhā­na­tappara.</p>
<p><a class="sc" id="68"></a><a class="ms" id="p_20Ap2_332"></a><a class="msdiv" id="msdiv163"></a>“Na yuttaṃ socituṃ putta,<br>
hāsakāle upaṭṭhite;<br>
Tayā me saraṇaṃ putta,<br>
nibbānaṃ tamupāgataṃ.</p>
<p><a class="sc" id="69"></a><a class="ms" id="p_20Ap2_333"></a><a class="msdiv" id="msdiv164"></a>Tayā tāta samajjhiṭṭho,<br>
pabbajjaṃ anujāni no;<br>
Mā putta vimano hohi,<br>
saphalo te parissamo.</p>
<p><a class="sc" id="70"></a><a class="pts" id="pts2.535"></a><a class="ms" id="p_20Ap2_334"></a><a class="msdiv" id="msdiv165"></a>Yaṃ na diṭṭhaṃ purāṇehi,<br>
­titthi­kā­cari­yehipi;<br>
Taṃ padaṃ sukumārīhi,<br>
sattavassāhi veditaṃ.</p>
<p><a class="sc" id="71"></a><a class="ms" id="p_20Ap2_335"></a><a class="msdiv" id="msdiv166"></a>Buddha­sāsana­pāleta,<br>
pacchimaṃ dassanaṃ tava;<br>
Tattha gacchāmahaṃ putta,<br>
gato yattha na dissate.</p>
<p><a class="sc" id="72"></a><a class="ms" id="p_20Ap2_336"></a><a class="msdiv" id="msdiv167"></a>Kadāci dhammaṃ desento,<br>
khipī lokagganāyako;<br>
Tadāhaṃ āsīsavācaṃ,<br>
avocaṃ anukampikā.</p>
<p><a class="sc" id="73"></a><a class="ms" id="p_20Ap2_337"></a><a class="msdiv" id="msdiv168"></a>‘Ciraṃ jīva mahāvīra,<br>
kappaṃ tiṭṭha mahāmune;<br>
Sabbalokassa atthāya,<br>
bhavassu ajarāmaro’.</p>
<p><a class="sc" id="74"></a><a class="ms" id="p_20Ap2_338"></a><a class="msdiv" id="msdiv169"></a>Taṃ tathāvādiniṃ buddho,<br>
mamaṃ so etadabravi;<br>
‘Na hevaṃ vandiyā buddhā,<br>
yathā vandasi gotamī’.</p>
<p><a class="sc" id="75"></a><a class="ms" id="p_20Ap2_339"></a><a class="msdiv" id="msdiv170"></a>‘Kathaṃ carahi sabbaññū,<br>
vanditabbā tathāgatā;<br>
Kathaṃ avandiyā buddhā,<br>
taṃ me akkhāhi pucchito’.</p>
<p><a class="sc" id="76"></a><a class="ms" id="p_20Ap2_340"></a><a class="msdiv" id="msdiv171"></a>‘Āraddhavīriye pahitatte,<br>
Niccaṃ daḷhaparakkame;<br>
Samagge sāvake passa,<br>
Etaṃ buddhā­na­vanda­naṃ’.</p>
<p><a class="sc" id="77"></a><a class="ms" id="p_20Ap2_341"></a><a class="msdiv" id="msdiv172"></a>Tato upassayaṃ gantvā,<br>
ekikāhaṃ vicintayiṃ;<br>
‘Samaggaparisaṃ nātho,<br>
rodhesi tibhavantago.</p>
<p><a class="sc" id="78"></a><a class="ms" id="p_20Ap2_342"></a><a class="msdiv" id="msdiv173"></a>Handāhaṃ parinibbissaṃ,<br>
mā vipat­ti­ta­maddasaṃ’;<br>
Evāhaṃ cintayitvāna,<br>
disvāna isisattamaṃ.</p>
<p><a class="sc" id="79"></a><a class="ms" id="p_20Ap2_343"></a><a class="msdiv" id="msdiv174"></a>Pari­nib­bā­na­kālaṃ me,<br>
<span class="var" title="ārocemi (s2, s3)" id="note121">ārocesiṃ</span> vināyakaṃ;<br>
Tato so samanuññāsi,<br>
‘kālaṃ jānāhi gotamī’.</p>
<p><a class="sc" id="80"></a><a class="ms" id="p_20Ap2_344"></a><a class="msdiv" id="msdiv175"></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class="sc" id="81"></a><a class="ms" id="p_20Ap2_345"></a><a class="msdiv" id="msdiv176"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="82"></a><a class="ms" id="p_20Ap2_346"></a><a class="msdiv" id="msdiv177"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
<p><a class="sc" id="83"></a><a class="ms" id="p_20Ap2_347"></a><a class="msdiv" id="msdiv178"></a>“Thīnaṃ dhammā­bhisa­maye,<br>
ye bālā vimatiṃ gatā;<br>
Tesaṃ diṭṭhip­pa­hānat­thaṃ,<br>
iddhiṃ dassehi gotamī”.</p>
<p><a class="sc" id="84"></a><a class="ms" id="p_20Ap2_348"></a><a class="msdiv" id="msdiv179"></a>Tadā nipacca sambuddhaṃ,<br>
uppatitvāna ambaraṃ;<br>
Iddhī anekā dassesi,<br>
buddhānuññāya gotamī.</p>
<p><a class="sc" id="85"></a><a class="ms" id="p_20Ap2_349"></a><a class="msdiv" id="msdiv180"></a>Ekikā bahudhā āsi,<br>
bahukā cekikā tathā;<br>
Āvibhāvaṃ tirobhāvaṃ,<br>
<span class="var" title="tirokuḍḍaṃ (bj, s2, s3, pts1)" id="note122">tirokuṭṭaṃ</span> tironagaṃ.</p>
<p><a class="sc" id="86"></a><a class="pts" id="pts2.536"></a><a class="ms" id="p_20Ap2_350"></a><a class="msdiv" id="msdiv181"></a>Asajjamānā agamā,<br>
bhūmiyampi nimujjatha;<br>
Abhijjamāne udake,<br>
agañchi mahiyā yathā.</p>
<p><a class="sc" id="87"></a><a class="ms" id="p_20Ap2_351"></a><a class="msdiv" id="msdiv182"></a>Sakuṇīva tathākāse,<br>
pallaṅkena kamī tadā;<br>
Vasaṃ vattesi kāyena,<br>
yāva brahma­nivesa­naṃ.</p>
<p><a class="sc" id="88"></a><a class="ms" id="p_20Ap2_352"></a><a class="msdiv" id="msdiv183"></a>Sineruṃ daṇḍaṃ katvāna,<br>
chattaṃ katvā mahāmahiṃ;<br>
Samūlaṃ parivattetvā,<br>
dhārayaṃ caṅkamī nabhe.</p>
<p><a class="sc" id="89"></a><a class="ms" id="p_20Ap2_353"></a><a class="msdiv" id="msdiv184"></a>Chassū­ro­dayakā­leva,<br>
lokañcākāsi dhūmikaṃ;<br>
Yugante viya lokaṃ sā,<br>
jālāmālākulaṃ akā.</p>
<p><a class="sc" id="90"></a><a class="ms" id="p_20Ap2_354"></a><a class="msdiv" id="msdiv185"></a>Mucalindaṃ mahāselaṃ,<br>
<span class="var" title="meru­mandā­ra­daddare (bj, pts1) | meruṃ mandāradaddare (s2, s3)" id="note123">meru­mūla­nadan­tare</span>;<br>
Sāsapāriva sabbāni,<br>
ekenaggahi muṭṭhinā.</p>
<p><a class="sc" id="91"></a><a class="ms" id="p_20Ap2_355"></a><a class="msdiv" id="msdiv186"></a>Aṅgulaggena chādesi,<br>
bhākaraṃ sanisākaraṃ;<br>
Canda­sūra­sahas­sāni,<br>
āveḷamiva dhārayi.</p>
<p><a class="sc" id="92"></a><a class="ms" id="p_20Ap2_356"></a><a class="msdiv" id="msdiv187"></a>Catu­sāgara­toyāni,<br>
dhārayī ekapāṇinā;<br>
Yugan­ta­jaladā­kāraṃ,<br>
mahāvassaṃ pavassatha.</p>
<p><a class="sc" id="93"></a><a class="ms" id="p_20Ap2_357"></a><a class="msdiv" id="msdiv188"></a>Cakkavattiṃ saparisaṃ,<br>
māpayī sā nabhattale;<br>
Garuḷaṃ dviradaṃ sīhaṃ,<br>
vinadantaṃ padassayi.</p>
<p><a class="sc" id="94"></a><a class="ms" id="p_20Ap2_358"></a><a class="msdiv" id="msdiv189"></a>Ekikā abhinimmitvā,<br>
Appameyyaṃ bhikkhunīgaṇaṃ;<br>
Puna antaradhāpetvā,<br>
Ekikā munimabravi.</p>
<p><a class="sc" id="95"></a><a class="ms" id="p_20Ap2_359"></a><a class="msdiv" id="msdiv190"></a>“Mātucchā te mahāvīra,<br>
tava sāsanakārikā;<br>
Anuppattā sakaṃ atthaṃ,<br>
pāde vandāmi cakkhuma”.</p>
<p><a class="sc" id="96"></a><a class="ms" id="p_20Ap2_360"></a><a class="msdiv" id="msdiv191"></a>Dassetvā vividhā iddhī,<br>
orohitvā nabhattalā;<br>
Vanditvā lokapajjotaṃ,<br>
ekamantaṃ nisīdi sā.</p>
<p><a class="sc" id="97"></a><a class="ms" id="p_20Ap2_361"></a><a class="msdiv" id="msdiv192"></a>“Sā vīsa­vassasa­tikā,<br>
jātiyāhaṃ mahāmune;<br>
Alamettāvatā vīra,<br>
nibbāyissāmi nāyaka”.</p>
<p><a class="sc" id="98"></a><a class="ms" id="p_20Ap2_362"></a><a class="msdiv" id="msdiv193"></a>Tadātivimhitā sabbā,<br>
parisā sā katañjalī;<br>
“Avocayye kathaṃ āsi,<br>
atu­liddhi­pa­rakkamā”.</p>
<p><a class="sc" id="99"></a><a class="pts" id="pts2.537"></a><a class="ms" id="p_20Ap2_363"></a><a class="msdiv" id="msdiv194"></a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class="sc" id="100"></a><a class="ms" id="p_20Ap2_364"></a><a class="msdiv" id="msdiv195"></a>Tadāhaṃ haṃsavatiyaṃ,<br>
jātāmaccakule ahuṃ;<br>
Sabbo­pakāra­sam­panne,<br>
iddhe phīte mahaddhane.</p>
<p><a class="sc" id="101"></a><a class="ms" id="p_20Ap2_365"></a><a class="msdiv" id="msdiv196"></a>Kadāci pitunā saddhiṃ,<br>
dāsī­gaṇapu­rak­khatā;<br>
Mahatā parivārena,<br>
taṃ upecca narāsabhaṃ.</p>
<p><a class="sc" id="102"></a><a class="ms" id="p_20Ap2_366"></a><a class="msdiv" id="msdiv197"></a>Vāsavaṃ viya vassantaṃ,<br>
<span class="var" title="dhamma­megha­ma­nāsa­vaṃ (s2, s3) | dhammameghaṃ pavassayaṃ (mr)" id="note124">dhammameghaṃ anāsavaṃ</span>;<br>
Saradā­dic­ca­sadi­saṃ,<br>
<span class="var" title="raṃsimālākulaṃ jinaṃ (bj, s2, s3) | raṃsijālākulaṃ jinaṃ (pts1)" id="note125">raṃsi­jāla­samuj­jalaṃ</span>.</p>
<p><a class="sc" id="103"></a><a class="ms" id="p_20Ap2_367"></a><a class="msdiv" id="msdiv198"></a>Disvā cittaṃ pasādetvā,<br>
sutvā cassa subhāsitaṃ;<br>
Mātucchaṃ bhikkhuniṃ agge,<br>
ṭhapentaṃ naranāyakaṃ.</p>
<p><a class="sc" id="104"></a><a class="ms" id="p_20Ap2_368"></a><a class="msdiv" id="msdiv199"></a>Sutvā datvā mahādānaṃ,<br>
sattāhaṃ tassa tādino;<br>
Sasaṃghassa naraggassa,<br>
paccayāni bahūni ca.</p>
<p><a class="sc" id="105"></a><a class="ms" id="p_20Ap2_369"></a><a class="msdiv" id="msdiv200"></a>Nipacca pādamūlamhi,<br>
taṃ ṭhāna­mabhi­pattha­yiṃ;<br>
Tato mahāparisatiṃ,<br>
avoca isisattamo.</p>
<p><a class="sc" id="106"></a><a class="ms" id="p_20Ap2_370"></a><a class="msdiv" id="msdiv201"></a>‘Yā sasaṃghaṃ abhojesi,<br>
sattāhaṃ lokanāyakaṃ;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="107"></a><a class="ms" id="p_20Ap2_371"></a><a class="msdiv" id="msdiv202"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="108"></a><a class="ms" id="p_20Ap2_372"></a><a class="msdiv" id="msdiv203"></a>Tassa dhammesu dāyādā,<br>
orasā dhammanimmitā;<br>
Gotamī nāma nāmena,<br>
hessati satthu sāvikā.</p>
<p><a class="sc" id="109"></a><a class="ms" id="p_20Ap2_373"></a><a class="msdiv" id="msdiv204"></a>Tassa buddhassa mātucchā,<br>
<span class="var" title="jīvitāpālikā (s2, s3) | dīpitāpādikā (pts1)" id="note126">jīvitāpādikā</span> ayaṃ;<br>
Rattaññūnañca aggattaṃ,<br>
bhikkhunīnaṃ labhissati’.</p>
<p><a class="sc" id="110"></a><a class="ms" id="p_20Ap2_374"></a><a class="msdiv" id="msdiv205"></a><span class="var" title="taṃ sutvāna pamuditā (bj) | taṃ sutvāhaṃ pamuditā (si, s2, s3, pts1)" id="note127">Taṃ sutvāna pamoditvā</span>,<br>
yāvajīvaṃ tadā jinaṃ;<br>
Paccayehi upaṭṭhitvā,<br>
tato kālaṅkatā ahaṃ.</p>
<p><a class="sc" id="111"></a><a class="ms" id="p_20Ap2_375"></a><a class="msdiv" id="msdiv206"></a>Tāvatiṃsesu devesu,<br>
sabba­kāma­samid­dhisu;<br>
Nibbattā dasahaṅgehi,<br>
aññe abhibhaviṃ ahaṃ.</p>
<p><a class="sc" id="112"></a><a class="ms" id="p_20Ap2_376"></a><a class="msdiv" id="msdiv207"></a>Rūpasaddehi gandhehi,<br>
rasehi phusanehi ca;<br>
Āyunāpi ca vaṇṇena,<br>
sukhena yasasāpi ca.</p>
<p><a class="sc" id="113"></a><a class="ms" id="p_20Ap2_377"></a><a class="msdiv" id="msdiv208"></a>Tathe­vādhipa­teyyena,<br>
adhigayha virocahaṃ;<br>
Ahosiṃ amarindassa,<br>
mahesī dayitā tahiṃ.</p>
<p><a class="sc" id="114"></a><a class="pts" id="pts2.538"></a><a class="ms" id="p_20Ap2_378"></a><a class="msdiv" id="msdiv209"></a>Saṃsāre saṃsarantīhaṃ,<br>
kamma­vā­yusa­meritā;<br>
Kāsissa rañño visaye,<br>
ajāyiṃ dāsagāmake.</p>
<p><a class="sc" id="115"></a><a class="ms" id="p_20Ap2_379"></a><a class="msdiv" id="msdiv210"></a>Pañca­dāsa­satā­nūnā,<br>
nivasanti tahiṃ tadā;<br>
Sabbesaṃ tattha yo jeṭṭho,<br>
tassa jāyā ahosahaṃ.</p>
<p><a class="sc" id="116"></a><a class="ms" id="p_20Ap2_380"></a><a class="msdiv" id="msdiv211"></a>Sayambhuno pañcasatā,<br>
gāmaṃ piṇḍāya pāvisuṃ;<br>
Te disvāna ahaṃ tuṭṭhā,<br>
saha sabbāhi <span class="var" title="ñātibhi (bj, s2, s3, pts1)" id="note128">itthibhi</span>.</p>
<p><a class="sc" id="117"></a><a class="ms" id="p_20Ap2_381"></a><a class="msdiv" id="msdiv212"></a>Pūgā <span class="var" title="katvā pañcasatakuṭī (bj) | katvā pañcasataṃ kuṭiṃ (s2, s3) | pūgā bhavitvā sabbāyo (pts1)" id="note129">hutvāva sabbāyo</span>,<br>
catumāse <span class="var" title="upaṭṭhiya (bj, s2, s3, pts1)" id="note130">upaṭṭhahuṃ</span>;<br>
Ticīvarāni datvāna,<br>
<span class="var" title="pasannamha (s2, s3) | saṃsāramha (pts1)" id="note131">saṃsarimha</span> sasāmikā.</p>
<p><a class="sc" id="118"></a><a class="ms" id="p_20Ap2_382"></a><a class="msdiv" id="msdiv213"></a>Tato cutā sabbāpi tā,<br>
tāvatiṃsagatā mayaṃ;<br>
Pacchime ca bhave dāni,<br>
jātā devadahe pure.</p>
<p><a class="sc" id="119"></a><a class="ms" id="p_20Ap2_383"></a><a class="msdiv" id="msdiv214"></a>Pitā añjanasakko me,<br>
mātā mama sulakkhaṇā;<br>
Tato kapila­vatthus­miṃ,<br>
sud­dhodana­gharaṃ gatā.</p>
<p><a class="sc" id="120"></a><a class="ms" id="p_20Ap2_384"></a><a class="msdiv" id="msdiv215"></a><span class="var" title="sabbā (s2, s3)" id="note132">Sesā</span> sakyakule jātā,<br>
sakyānaṃ gharamāgamuṃ;<br>
Ahaṃ visiṭṭhā sabbāsaṃ,<br>
jinassāpādikā ahuṃ.</p>
<p><a class="sc" id="121"></a><a class="ms" id="p_20Ap2_385"></a><a class="msdiv" id="msdiv216"></a><span class="var" title="sa me putto ... (s2, s3)" id="note133">Mama puttobhi­nikkhamma</span>,<br>
buddho āsi vināyako;<br>
Pacchāhaṃ pabbajitvāna,<br>
satehi saha pañcahi.</p>
<p><a class="sc" id="122"></a><a class="ms" id="p_20Ap2_386"></a><a class="msdiv" id="msdiv217"></a>Sākiyānīhi dhīrāhi,<br>
saha santisukhaṃ phusiṃ;<br>
Ye tadā pubbajātiyaṃ,<br>
amhākaṃ āsu sāmino.</p>
<p><a class="sc" id="123"></a><a class="ms" id="p_20Ap2_387"></a><a class="msdiv" id="msdiv218"></a>Sahapuññassa kattāro,<br>
mahāsa­maya­kārakā;<br>
Phusiṃsu arahattaṃ te,<br>
sugate­nā­nukam­pitā”.</p>
<p><a class="sc" id="124"></a><a class="ms" id="p_20Ap2_388"></a><a class="msdiv" id="msdiv219"></a>Tadetarā bhikkhuniyo,<br>
āruhiṃsu nabhattalaṃ;<br>
<span class="var" title="khagatā (si) | sangatā (pts1)" id="note134">Saṅgatā</span> viya tārāyo,<br>
virociṃsu mahiddhikā.</p>
<p><a class="sc" id="125"></a><a class="ms" id="p_20Ap2_389"></a><a class="msdiv" id="msdiv220"></a>Iddhī anekā dassesuṃ,<br>
piḷan­dha­vikatiṃ yathā;<br>
Kammāro kanakasseva,<br>
<span class="var" title="puññakammesu sikkhitā (s2, s3) | kammaññassa susikkito (pts1)" id="note135">kammaññassa susikkhito</span>.</p>
<p><a class="sc" id="126"></a><a class="ms" id="p_20Ap2_390"></a><a class="msdiv" id="msdiv221"></a>Dassetvā pāṭihīrāni,<br>
<span class="var" title="vividhāni (s2, s3) | cittānī ca (pts1)" id="note136">vicittāni</span> bahūni ca;<br>
Tosetvā vādipavaraṃ,<br>
muniṃ saparisaṃ tadā.</p>
<p><a class="sc" id="127"></a><a class="ms" id="p_20Ap2_391"></a><a class="msdiv" id="msdiv222"></a>Orohitvāna gaganā,<br>
vanditvā isisattamaṃ;<br>
Anuññātā naraggena,<br>
yathāṭhāne nisīdisuṃ.</p>
<p><a class="sc" id="128"></a><a class="ms" id="p_20Ap2_392"></a><a class="msdiv" id="msdiv223"></a>“Ahonukampikā amhaṃ,<br>
sabbāsaṃ cira gotamī;<br>
Vāsitā tava puññehi,<br>
pattā no āsavakkhayaṃ.</p>
<p><a class="sc" id="129"></a><a class="pts" id="pts2.539"></a><a class="ms" id="p_20Ap2_393"></a><a class="msdiv" id="msdiv224"></a>Kilesā jhāpitā amhaṃ,<br>
bhavā sabbe samūhatā;<br>
Nāgīva bandhanaṃ chetvā,<br>
viharāma anāsavā.</p>
<p><a class="sc" id="130"></a><a class="ms" id="p_20Ap2_394"></a><a class="msdiv" id="msdiv225"></a>Svāgataṃ vata no āsi,<br>
buddha­seṭṭhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="131"></a><a class="ms" id="p_20Ap2_395"></a><a class="msdiv" id="msdiv226"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ.</p>
<p><a class="sc" id="132"></a><a class="ms" id="p_20Ap2_396"></a><a class="msdiv" id="msdiv227"></a>Iddhīsu ca vasī homa,<br>
dibbāya sotadhātuyā;<br>
Ceto­pariya­ñāṇassa,<br>
vasī homa mahāmune.</p>
<p><a class="sc" id="133"></a><a class="ms" id="p_20Ap2_397"></a><a class="msdiv" id="msdiv228"></a>Pubbenivāsaṃ jānāma,<br>
dibbacakkhu visodhitaṃ;<br>
Sabbā­sava­parik­khīṇā,<br>
natthi dāni punabbhavā.</p>
<p><a class="sc" id="134"></a><a class="ms" id="p_20Ap2_398"></a><a class="msdiv" id="msdiv229"></a><span class="var" title="atthe ca dhamme nerutte (bj)" id="note137">Atthe dhamme ca nerutte</span>,<br>
<span class="var" title="paṭibhāṇe (s2, s3)" id="note138">paṭibhāne</span> ca vijjati;<br>
Ñāṇaṃ amhaṃ mahāvīra,<br>
uppannaṃ tava santike.</p>
<p><a class="sc" id="135"></a><a class="ms" id="p_20Ap2_399"></a><a class="msdiv" id="msdiv230"></a>Asmābhi pariciṇṇosi,<br>
mettacittā hi nāyaka;<br>
Anujānāhi <span class="var" title="sabbāyo (s2, s3, pts1)" id="note139">sabbāsaṃ</span>,<br>
nibbānāya mahāmune”.</p>
<p><a class="sc" id="136"></a><a class="ms" id="p_20Ap2_400"></a><a class="msdiv" id="msdiv231"></a>“Nibbāyissāma iccevaṃ,<br>
kiṃ vakkhāmi vadantiyo;<br>
Yassadāni ca vo kālaṃ,<br>
maññathā”ti jinobravi.</p>
<p><a class="sc" id="137"></a><a class="ms" id="p_20Ap2_401"></a><a class="msdiv" id="msdiv232"></a>Gotamīādikā tāyo,<br>
tadā bhikkhuniyo jinaṃ;<br>
Vanditvā āsanā tamhā,<br>
vuṭṭhāya agamiṃsu tā.</p>
<p><a class="sc" id="138"></a><a class="ms" id="p_20Ap2_402"></a><a class="msdiv" id="msdiv233"></a>Mahatā janakāyena,<br>
saha lokagganāyako;<br>
<span class="var" title="anusaṃsāvayi (s2, s3) | anusaṃyāyi so (pts1) | anusaṃsāvayī (mr)" id="note140">Anusaṃyāyī so</span> <span class="var" title="dhīro (s2, s3, pts1)" id="note141">vīro</span>,<br>
mātucchaṃ yāvakoṭṭhakaṃ.</p>
<p><a class="sc" id="139"></a><a class="ms" id="p_20Ap2_403"></a><a class="msdiv" id="msdiv234"></a>Tadā nipati pādesu,<br>
gotamī lokabandhuno;<br>
Saheva tāhi sabbāhi,<br>
“pacchimaṃ pādavandanaṃ.</p>
<p><a class="sc" id="140"></a><a class="ms" id="p_20Ap2_404"></a><a class="msdiv" id="msdiv235"></a>Idaṃ pacchimakaṃ mayhaṃ,<br>
lokanāthassa dassanaṃ;<br>
Na puno amatākāraṃ,<br>
passissāmi mukhaṃ tava.</p>
<p><a class="sc" id="141"></a><a class="ms" id="p_20Ap2_405"></a><a class="msdiv" id="msdiv236"></a>Na ca me <span class="var" title="vadanaṃ (pts1, mr)" id="note142">vandanaṃ</span> vīra,<br>
tava pāde sukomale;<br>
Samphusissati lokagga,<br>
ajja gacchāmi nibbutiṃ”.</p>
<p><a class="sc" id="142"></a><a class="ms" id="p_20Ap2_406"></a><a class="msdiv" id="msdiv237"></a>“Rūpena kiṃ tavānena,<br>
diṭṭhe dhamme yathātathe;<br>
Sabbaṃ saṅ­kha­ta­me­vetaṃ,<br>
anassā­sika­mittaraṃ”.</p>
<p><a class="sc" id="143"></a><a class="ms" id="p_20Ap2_407"></a><a class="msdiv" id="msdiv238"></a>Sā saha tāhi gantvāna,<br>
­bhik­khu­nu­passa­yaṃ sakaṃ;<br>
Aḍḍha­pallaṅ­ka­mā­bhujja,<br>
nisīdi paramāsane.</p>
<p><a class="sc" id="144"></a><a class="ms" id="p_20Ap2_408"></a><a class="msdiv" id="msdiv239"></a>Tadā upāsikā tattha,<br>
buddha­sāsana­vacchalā;<br>
Tassā pavattiṃ sutvāna,<br>
upesuṃ pādavandikā.</p>
<p><a class="sc" id="145"></a><a class="ms" id="p_20Ap2_409"></a><a class="msdiv" id="msdiv240"></a>Karehi uraṃ pahantā,<br>
chinnamūlā yathā latā;<br>
Rodantā karuṇaṃ ravaṃ,<br>
sokaṭṭā bhūmipātitā.</p>
<p><a class="sc" id="146"></a><a class="pts" id="pts2.540"></a><a class="ms" id="p_20Ap2_410"></a><a class="msdiv" id="msdiv241"></a>“Mā no saraṇade nāthe,<br>
vihāya gami nibbutiṃ;<br>
Nipatitvāna yācāma,<br>
sabbāyo sirasā mayaṃ”.</p>
<p><a class="sc" id="147"></a><a class="ms" id="p_20Ap2_411"></a><a class="msdiv" id="msdiv242"></a>Yā padhānatamā tāsaṃ,<br>
saddhā paññā upāsikā;<br>
Tassā sīsaṃ pamajjantī,<br>
idaṃ vacanamabravi.</p>
<p><a class="sc" id="148"></a><a class="ms" id="p_20Ap2_412"></a><a class="msdiv" id="msdiv243"></a>“Alaṃ puttā visādena,<br>
māra­pā­sānu­vattinā;<br>
Aniccaṃ saṅkhataṃ sabbaṃ,<br>
viyogantaṃ calācalaṃ”.</p>
<p><a class="sc" id="149"></a><a class="ms" id="p_20Ap2_413"></a><a class="msdiv" id="msdiv244"></a>Tato sā tā visajjitvā,<br>
paṭhamaṃ jhānamuttamaṃ;<br>
Dutiyañca tatiyañca,<br>
samāpajji catutthakaṃ.</p>
<p><a class="sc" id="150"></a><a class="ms" id="p_20Ap2_414"></a><a class="msdiv" id="msdiv245"></a>Ākā­sāyata­nañ­ceva,<br>
viññāṇāyatanaṃ tathā;<br>
Ākiñcaṃ nevasaññañca,<br>
samāpajji yathākkamaṃ.</p>
<p><a class="sc" id="151"></a><a class="ms" id="p_20Ap2_415"></a><a class="msdiv" id="msdiv246"></a>Paṭilomena jhānāni,<br>
samāpajjittha gotamī;<br>
Yāvatā paṭhamaṃ jhānaṃ,<br>
tato yāva­catut­tha­kaṃ.</p>
<p><a class="sc" id="152"></a><a class="ms" id="p_20Ap2_416"></a><a class="msdiv" id="msdiv247"></a>Tato vuṭṭhāya nibbāyi,<br>
dīpaccīva <span class="var" title="nirāsanā (bj, pts1)" id="note143">nirāsavā</span>;<br>
Bhūmicālo mahā āsi,<br>
nabhasā vijjutā pati.</p>
<p><a class="sc" id="153"></a><a class="ms" id="p_20Ap2_417"></a><a class="msdiv" id="msdiv248"></a>Panāditā dundubhiyo,<br>
parideviṃsu devatā;<br>
Pupphavuṭṭhī ca gaganā,<br>
abhivassatha medaniṃ.</p>
<p><a class="sc" id="154"></a><a class="ms" id="p_20Ap2_418"></a><a class="msdiv" id="msdiv249"></a>Kampito merurājāpi,<br>
raṅgamajjhe yathā naṭo;<br>
Sokena cātidīnova,<br>
viravo āsi sāgaro.</p>
<p><a class="sc" id="155"></a><a class="ms" id="p_20Ap2_419"></a><a class="msdiv" id="msdiv250"></a>Devā nāgāsurā brahmā,<br>
saṃviggāhiṃsu taṅkhaṇe;<br>
“Aniccā vata saṅkhārā,<br>
yathāyaṃ vilayaṃ gatā”.</p>
<p><a class="sc" id="156"></a><a class="ms" id="p_20Ap2_420"></a><a class="msdiv" id="msdiv251"></a>Yā ce maṃ parivāriṃsu,<br>
satthu sāsanakārikā;<br>
Tāyopi anupādānā,<br>
<span class="var" title="dīpaccī (bj) | dīpasikhā (s2, s3)" id="note144">dīpacci</span> viya nibbutā.</p>
<p><a class="sc" id="157"></a><a class="ms" id="p_20Ap2_421"></a><a class="msdiv" id="msdiv252"></a>Hā yogā vippayogantā,<br>
hāniccaṃ sabbasaṅkhataṃ;<br>
Hā jīvitaṃ vināsantaṃ,<br>
iccāsi paridevanā.</p>
<p><a class="sc" id="158"></a><a class="ms" id="p_20Ap2_422"></a><a class="msdiv" id="msdiv253"></a>Tato devā ca brahmā ca,<br>
loka­dham­mānu­vatta­naṃ;<br>
Kālānurūpaṃ kubbanti,<br>
upetvā isisattamaṃ.</p>
<p><a class="sc" id="159"></a><a class="pts" id="pts2.541"></a><a class="ms" id="p_20Ap2_423"></a><a class="msdiv" id="msdiv254"></a>Tadā āmantayī satthā,<br>
ānandaṃ <span class="var" title="sutisāgaraṃ (bj, s2, s3, pts1)" id="note145">sutasāgaraṃ</span>;<br>
“Gacchānanda nivedehi,<br>
bhikkhūnaṃ mātu nibbutiṃ”.</p>
<p><a class="sc" id="160"></a><a class="ms" id="p_20Ap2_424"></a><a class="msdiv" id="msdiv255"></a>Tadānando nirānando,<br>
assunā puṇṇalocano;<br>
Gaggarena sarenāha,<br>
“samāgacchantu bhikkhavo.</p>
<p><a class="sc" id="161"></a><a class="ms" id="p_20Ap2_425"></a><a class="msdiv" id="msdiv256"></a>Pubba­dak­khi­ṇa­pacchāsu,<br>
uttarāya ca santike;<br>
Suṇantu bhāsitaṃ mayhaṃ,<br>
bhikkhavo sugatorasā.</p>
<p><a class="sc" id="162"></a><a class="ms" id="p_20Ap2_426"></a><a class="msdiv" id="msdiv257"></a>Yā vaḍḍhayi payattena,<br>
sarīraṃ pacchimaṃ mune;<br>
Sā gotamī gatā santiṃ,<br>
tārāva sūriyodaye.</p>
<p><a class="sc" id="163"></a><a class="ms" id="p_20Ap2_427"></a><a class="msdiv" id="msdiv258"></a>Buddhamātāti <span class="var" title="saññattiṃ (s2, s3)" id="note146">paññattiṃ</span>,<br>
ṭhapayitvā gatāsamaṃ;<br>
Na yattha pañcanettopi,<br>
<span class="var" title="gataṃ (bj, pts1) | tattha (s2, s3)" id="note147">gatiṃ</span> dakkhati nāyako.</p>
<p><a class="sc" id="164"></a><a class="ms" id="p_20Ap2_428"></a><a class="msdiv" id="msdiv259"></a>Yassatthi sugate saddhā,<br>
yo ca piyo mahāmune;<br>
<span class="var" title="buddhamātari (bj) | buddhassa mātu (s2, s3)" id="note148">Buddhamātussa</span> sakkāraṃ,<br>
karotu sugatoraso”.</p>
<p><a class="sc" id="165"></a><a class="ms" id="p_20Ap2_429"></a><a class="msdiv" id="msdiv260"></a>Sudūraṭṭhāpi taṃ sutvā,<br>
sīghamāgacchu bhikkhavo;<br>
Keci buddhā­nu­bhāvena,<br>
keci iddhīsu kovidā.</p>
<p><a class="sc" id="166"></a><a class="ms" id="p_20Ap2_430"></a><a class="msdiv" id="msdiv261"></a>Kūṭāgāravare ramme,<br>
sabbasoṇṇamaye subhe;<br>
Mañcakaṃ samāropesuṃ,<br>
yattha suttāsi gotamī.</p>
<p><a class="sc" id="167"></a><a class="ms" id="p_20Ap2_431"></a><a class="msdiv" id="msdiv262"></a>Cattāro lokapālā te,<br>
aṃsehi samadhārayuṃ;<br>
Sesā sakkādikā devā,<br>
kūṭāgāre samaggahuṃ.</p>
<p><a class="sc" id="168"></a><a class="ms" id="p_20Ap2_432"></a><a class="msdiv" id="msdiv263"></a>Kūṭāgārāni sabbāni,<br>
āsuṃ pañcasatānipi;<br>
Saradā­dic­cavaṇṇāni,<br>
vis­sakam­ma­ka­tāni hi.</p>
<p><a class="sc" id="169"></a><a class="ms" id="p_20Ap2_433"></a><a class="msdiv" id="msdiv264"></a>Sabbā tāpi bhikkhuniyo,<br>
āsuṃ mañcesu sāyitā;<br>
Devānaṃ khandhamāruḷhā,<br>
niyyanti anupubbaso.</p>
<p><a class="sc" id="170"></a><a class="ms" id="p_20Ap2_434"></a><a class="msdiv" id="msdiv265"></a>Sabbaso chāditaṃ āsi,<br>
vitānena nabhattalaṃ;<br>
Satārā candasūrā ca,<br>
lañchitā kanakāmayā.</p>
<p><a class="sc" id="171"></a><a class="pts" id="pts2.542"></a><a class="ms" id="p_20Ap2_435"></a><a class="msdiv" id="msdiv266"></a>Paṭākā ussitānekā,<br>
vitatā pupphakañcukā;<br>
<span class="var" title="obhag­gā­kā­sapa­dumā (s2, s3) | ogatā­kāsa­dhūmāva (pts1)" id="note149">Ogatā­kā­sapa­dumā</span>,<br>
mahiyā pupphamuggataṃ.</p>
<p><a class="sc" id="172"></a><a class="ms" id="p_20Ap2_436"></a><a class="msdiv" id="msdiv267"></a>Dissanti candasūriyā,<br>
pajjalanti ca tārakā;<br>
Majjhaṃ gatopi cādicco,<br>
na tāpesi sasī yathā.</p>
<p><a class="sc" id="173"></a><a class="ms" id="p_20Ap2_437"></a><a class="msdiv" id="msdiv268"></a>Devā dibbehi gandhehi,<br>
mālehi surabhīhi ca;<br>
Vāditehi ca naccehi,<br>
saṅgītīhi ca pūjayuṃ.</p>
<p><a class="sc" id="174"></a><a class="ms" id="p_20Ap2_438"></a><a class="msdiv" id="msdiv269"></a>Nāgāsurā ca brahmāno,<br>
yathāsatti yathābalaṃ;<br>
Pūjayiṃsu ca niyyantiṃ,<br>
nibbutaṃ buddhamātaraṃ.</p>
<p><a class="sc" id="175"></a><a class="ms" id="p_20Ap2_439"></a><a class="msdiv" id="msdiv270"></a>Sabbāyo purato nītā,<br>
nibbutā sugatorasā;<br>
Gotamī niyyate pacchā,<br>
sakkatā buddhaposikā.</p>
<p><a class="sc" id="176"></a><a class="ms" id="p_20Ap2_440"></a><a class="msdiv" id="msdiv271"></a>Purato devamanujā,<br>
sanā­gāsurab­rahmakā;<br>
Pacchā sasāvako buddho,<br>
pūjatthaṃ yāti mātuyā.</p>
<p><a class="sc" id="177"></a><a class="ms" id="p_20Ap2_441"></a><a class="msdiv" id="msdiv272"></a>Buddhassa parinibbānaṃ,<br>
nedisaṃ āsi yādisaṃ;<br>
Gotamī­pari­nib­bā­naṃ,<br>
<span class="var" title="atīvacchariyaṃ (bj, pts1) | atiacchariyaṃ (s2, s3)" id="note150">atevacchariyaṃ</span> ahu.</p>
<p><a class="sc" id="178"></a><a class="ms" id="p_20Ap2_442"></a><a class="msdiv" id="msdiv273"></a><span class="var" title="na buddho buddhanibbāne (s2, s3, pts1)" id="note151">Buddho buddhassa nibbāne</span>,<br>
<span class="var" title="nopadissati (bj, pts1) | sāriputtādi (s2, s3)" id="note152">nopaṭiyādi</span> bhikkhavo;<br>
Buddho gotaminibbāne,<br>
sāriputtādikā <span class="var" title="yathā (s2, s3)" id="note153">tathā</span>.</p>
<p><a class="sc" id="179"></a><a class="ms" id="p_20Ap2_443"></a><a class="msdiv" id="msdiv274"></a>Citakāni karitvāna,<br>
sabba­gandha­mayāni te;<br>
Gandha­cuṇṇa­pa­kiṇṇāni,<br>
jhāpayiṃsu ca tā tahiṃ.</p>
<p><a class="sc" id="180"></a><a class="ms" id="p_20Ap2_444"></a><a class="msdiv" id="msdiv275"></a>Sesabhāgāni ḍayhiṃsu,<br>
aṭṭhī sesāni sabbaso;<br>
Ānando ca tadāvoca,<br>
saṃvegajanakaṃ vaco.</p>
<p><a class="sc" id="181"></a><a class="ms" id="p_20Ap2_445"></a><a class="msdiv" id="msdiv276"></a>“Gotamī nidhanaṃ yātā,<br>
ḍayhañcassā sarīrakaṃ;<br>
Saṅketaṃ buddhanibbānaṃ,<br>
na cirena bhavissati”.</p>
<p><a class="sc" id="182"></a><a class="ms" id="p_20Ap2_446"></a><a class="msdiv" id="msdiv277"></a>Tato gotamidhātūni,<br>
tassā pattagatāni so;<br>
Upanāmesi nāthassa,<br>
ānando buddhacodito.</p>
<p><a class="sc" id="183"></a><a class="ms" id="p_20Ap2_447"></a><a class="msdiv" id="msdiv278"></a>Pāṇinā tāni paggayha,<br>
avoca isisattamo;<br>
“Mahato sāravantassa,<br>
yathā rukkhassa tiṭṭhato.</p>
<p><a class="sc" id="184"></a><a class="pts" id="pts2.543"></a><a class="ms" id="p_20Ap2_448"></a><a class="msdiv" id="msdiv279"></a>Yo so mahattaro khandho,<br>
palujjeyya aniccatā;<br>
Tathā ­bhik­khu­ni­saṃ­ghassa,<br>
gotamī parinibbutā.</p>
<p><a class="sc" id="185"></a><a class="ms" id="p_20Ap2_449"></a><a class="msdiv" id="msdiv280"></a><span class="var" title="ānanda passa buddhassa (s2, s3)" id="note154">Aho acchariyaṃ mayhaṃ</span>,<br>
nibbutāyapi mātuyā;<br>
Sarīra­matta­sesāya,<br>
<span class="var" title="na sokaparidevanā (s2, s3)" id="note155">natthi sokapariddavo</span>.</p>
<p><a class="sc" id="186"></a><a class="ms" id="p_20Ap2_450"></a><a class="msdiv" id="msdiv281"></a>Na sociyā paresaṃ sā,<br>
tiṇṇa­saṃsā­ra­sāgarā;<br>
Pari­vajji­ta­santāpā,<br>
sītibhūtā sunibbutā.</p>
<p><a class="sc" id="187"></a><a class="ms" id="p_20Ap2_451"></a><a class="msdiv" id="msdiv282"></a>Paṇḍitāsi mahāpaññā,<br>
puthupaññā tatheva ca;<br>
Rattaññū bhikkhunīnaṃ sā,<br>
evaṃ dhāretha bhikkhavo.</p>
<p><a class="sc" id="188"></a><a class="ms" id="p_20Ap2_452"></a><a class="msdiv" id="msdiv283"></a>Iddhīsu ca vasī āsi,<br>
dibbāya sotadhātuyā;<br>
Ceto­pariya­ñāṇassa,<br>
vasī āsi ca gotamī.</p>
<p><a class="sc" id="189"></a><a class="ms" id="p_20Ap2_453"></a><a class="msdiv" id="msdiv284"></a>Pubbe­nivāsa­maññāsi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi tassā punabbhavo.</p>
<p><a class="sc" id="190"></a><a class="ms" id="p_20Ap2_454"></a><a class="msdiv" id="msdiv285"></a>Attha­dhamma­ni­rut­tīsu,<br>
paṭibhāne tatheva ca;<br>
Parisuddhaṃ ahu ñāṇaṃ,<br>
tasmā socaniyā na sā.</p>
<p><a class="sc" id="191"></a><a class="ms" id="p_20Ap2_455"></a><a class="msdiv" id="msdiv286"></a>Ayogha­na­hatas­seva,<br>
jalato jātavedassa;<br>
Anu­pub­bū­pasan­tassa,<br>
yathā na ñāyate gati.</p>
<p><a class="sc" id="192"></a><a class="ms" id="p_20Ap2_456"></a><a class="msdiv" id="msdiv287"></a>Evaṃ sammā vimuttānaṃ,<br>
kāma­bandho­ghatā­rinaṃ;<br>
Paññāpetuṃ gati natthi,<br>
pattānaṃ acalaṃ sukhaṃ.</p>
<p><a class="sc" id="193"></a><a class="ms" id="p_20Ap2_457"></a><a class="msdiv" id="msdiv288"></a>Attadīpā tato hotha,<br>
sati­paṭṭhā­na­gocarā;<br>
Bhāvetvā sattabojjhaṅge,<br>
dukkhassantaṃ karissatha”.</p>
</blockquote>
<p><a class="sc" id="194"></a><a class="ms" id="p_20Ap2_458"></a>Itthaṃ sudaṃ mahā­pajā­pati­gotamī imā gāthāyo abhāsitthāti.</p>
<p class="endsutta"><a class="sc" id="195"></a><a class="ms" id="p_20Ap2_459"></a>Mahā­pajā­pati­gotamī­theri­yāpadā­naṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
