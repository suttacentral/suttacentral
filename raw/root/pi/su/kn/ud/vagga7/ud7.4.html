<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud7.4">
<article>
<div class="hgroup">
<p class="division">Udāna 7.4</p>
<h1>Duti­yasatta­sutta</h1>
</div>
<p><a class="sc" id="1"></a><a class="ms" id="p_18Ud_618"></a><a class="msdiv" id="msdiv64"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena sāvatthiyā manussā yebhuyyena kāmesu sattā <span class="var" title="(honti) (s1-3, pts1)" id="note296">()</span> rattā giddhā gathitā mucchitā ajjhosannā andhīkatā sammattakajātā kāmesu viharanti.</p>
<p><a class="sc" id="2"></a><a class="pts" id="pts76"></a><a class="ms" id="p_18Ud_619"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya pāvisi. Addasā kho bhagavā sāvatthiyā te manusse yebhuyyena kāmesu satte ratte giddhe gathite mucchite ajjhopanne andhīkate sammattakajāte kāmesu viharante.</p>
<p><a class="sc" id="3"></a><a class="ms" id="p_18Ud_620"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc79"></a><a class="ms" id="p_18Ud_621"></a>“Kāmandhā jālasañchannā,<a class="brnum" id="br77"></a><br>
Taṇhā­chada­na­chā­ditā;<br>
­Pamat­ta­bandhunā baddhā,<br>
Macchāva kumināmukhe;<br>
<span class="var" title="jarāmaraṇaṃ gacchanti (bj, s1-3, pts1)" id="note298">Jarā­maraṇa­man­venti</span>,<br>
Vaccho khīrapakova mātaran”ti.</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Cūḷavagga</span> <span class="hidden">Duti­yasatta­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
