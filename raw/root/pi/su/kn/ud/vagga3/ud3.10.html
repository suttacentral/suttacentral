<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud3.10">
<article>
<div class="hgroup">
<p class="division">Udāna 3.10</p>
<h1><span class="var" title="loka­vo­loka­na­suttaṃ (bj)" id="note118">Lokasutta</span></h1>
</div>
<p><a class="sc" id="1"></a><a class="ms" id="p_18Ud_235"></a><a class="msdiv" id="msdiv30"></a><span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre bodhi­rukkha­mūle paṭha­mā­bhisam­buddho. Tena kho pana samayena bhagavā sattāhaṃ ekapallaṅkena nisinno hoti vimutti­su­kha­paṭi­saṃ­vedī.</p>
<p><a class="sc" id="2"></a><a class="ms" id="p_18Ud_236"></a>Atha kho bhagavā tassa sattāhassa accayena tamhā samādhimhā vuṭṭhahitvā buddhacakkhunā lokaṃ volokesi. Addasā kho bhagavā buddhacakkhunā volokento satte anekehi santāpehi santappamāne, anekehi ca pariḷāhehi pariḍayhamāne—rāgajehipi, dosajehipi, <span class="var" title="mohajehipīti (sabbattha)" id="note119">mohajehipi</span>.</p>
<p><a class="sc" id="3"></a><a class="ms" id="p_18Ud_237"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc34"></a><a class="ms" id="p_18Ud_238"></a>“Ayaṃ loko santāpajāto,<a class="brnum" id="br34"></a><br>
Phassapareto rogaṃ vadati attato;<br>
Yena <span class="var" title="yena hi maññati (s1-3) | yena yena hi maññanti (^ne6#288 [Sāsanapaṭṭhāna]; ^pe2#15 [Sāsana­paṭṭhā­na­dutiya­bhūmi])" id="note121">yena hi maññati</span>,<br>
Tato taṃ hoti aññathā.</p>
<p><a class="sc" id="5"></a><a class="verse-num-sc" id="verse-num-sc35"></a><a class="pts" id="pts33"></a><a class="ms" id="p_18Ud_239"></a>Aññathābhāvī bhavasatto loko,<a class="brnum" id="br35"></a><br>
Bhavapareto bhava­mevā­bhi­nandati;<br>
Yadabhinandati taṃ bhayaṃ,<br>
Yassa bhāyati taṃ dukkhaṃ;<br>
Bhava­vip­pahānāya kho,<br>
Panidaṃ brahmacariyaṃ vussati.</p>
</blockquote>
<p><a class="sc" id="6"></a><a class="ms" id="p_18Ud_240"></a>‘Ye hi keci samaṇā vā brāhmaṇā vā bhavena bhavassa vip­pamok­kha­māhaṃsu, sabbe te avippamuttā bhavasmā’ti vadāmi. ‘Ye vā pana keci samaṇā vā brāhmaṇā vā vibhavena bhavassa ­nissa­ra­ṇa­māhaṃsu, sabbe te anissaṭā bhavasmā’ti vadāmi.</p>
<p><a class="sc" id="7"></a><a class="ms" id="p_18Ud_241"></a><span class="var" title="upadhiṃ (bj) | upadhīhi (si, pts1) | sabbupadhiṃ hi (s1-3)" id="note122">Upadhiñhi</span> paṭicca dukkhamidaṃ sambhoti, sabbu­pādā­nak­khayā natthi dukkhassa sambhavo. Lokamimaṃ passa; puthū avijjāya paretā bhūtā bhūtaratā <span class="var" title="bhavā aparimuttā (bj) | vā aparimuttā (s1-3)" id="note123">aparimuttā</span>; ye hi keci bhavā sabbadhi sabbatthatāya sabbe te bhavā aniccā dukkhā vipari­ṇāma­dhammāti.</p>
<blockquote class="gatha">
<p><a class="sc" id="8"></a><a class="verse-num-sc" id="verse-num-sc36"></a><a class="ms" id="p_18Ud_242"></a>Evametaṃ yathābhūtaṃ,<a class="brnum" id="br36"></a><br>
Sammappaññāya passato;<br>
Bhavataṇhā pahīyati,<br>
Vibhavaṃ nābhinandati;<br>
Sabbaso taṇhānaṃ khayā,<br>
Asesa­virāga­nirodho nibbānaṃ.</p>
<p><a class="sc" id="9"></a><a class="verse-num-sc" id="verse-num-sc37"></a><a class="ms" id="p_18Ud_243"></a>Tassa nibbutassa bhikkhuno,<a class="brnum" id="br37"></a><br>
<span class="var" title="anupādānā (bj)" id="note125">Anupādā</span> punabbhavo na hoti;<br>
Abhibhūto māro vijitasaṅgāmo,<br>
Upaccagā sabbabhavāni tādī”ti.</p>
</blockquote>
<p class="endsection">Dasamaṃ.</p>
<p class="endsection">Nandavaggo tatiyo.</p>
<blockquote class="uddanagatha">
<p><a class="sc" id="10"></a><a class="ms" id="p_18Ud_247"></a>Kammaṃ nando yasojo ca,<br>
sāriputto ca kolito;<br>
<span class="var" title="pilindi (bj)" id="note126">Pilindo</span> kassapo piṇḍo,<br>
sippaṃ lokena te dasāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Nandavagga</span> <span class="hidden">Lokasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
