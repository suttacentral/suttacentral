<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud3.3">
<article>
<div class="hgroup">
<p class="division">Udāna 3.3</p>
<h1>Yasojasutta</h1>
</div>
<p><a class="sc" id="1"></a><a class="ms" id="p_18Ud_177"></a><a class="msdiv" id="msdiv23"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena yaso­jap­pamu­khāni pañcamattāni bhikkhusatāni sāvatthiṃ anuppattāni honti bhagavantaṃ dassanāya. Tedha kho āgantukā bhikkhū nevāsikehi bhikkhūhi saddhiṃ paṭi­sammo­damānā senāsanāni paññāpayamānā pattacīvarāni paṭisāmayamānā <span class="var" title="uccā­sadda­ma­hāsaddā (mr)" id="note93">uccāsaddā mahāsaddā</span> ahesuṃ.</p>
<p><a class="sc" id="2"></a><a class="ms" id="p_18Ud_178"></a>Atha kho bhagavā āyasmantaṃ ānandaṃ āmantesi: “ke panete, ānanda, uccāsaddā mahāsaddā kevaṭṭā maññe macchavilope”ti? “Etāni, bhante, yaso­jap­pamu­khāni pañcamattāni bhikkhusatāni sāvatthiṃ anuppattāni bhagavantaṃ dassanāya. Tete āgantukā bhikkhū nevāsikehi bhikkhūhi saddhiṃ paṭi­sammo­damānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti. “Tenahānanda, mama vacanena te bhikkhū āmantehi: ‘satthā āyasmante āmantetī’”ti.</p>
<p><a class="sc" id="3"></a><a class="pts" id="pts25"></a><a class="ms" id="p_18Ud_179"></a>“Evaṃ, bhante”ti kho āyasmā ānando bhagavato paṭissutvā yena te bhikkhū tenupasaṅkami; upasaṅkamitvā te bhikkhū etadavoca: “satthā āyasmante āmantetī”ti. “Evamāvuso”ti kho te bhikkhū āyasmato ānandassa paṭissutvā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te bhikkhū bhagavā etadavoca: </p>
<p><a class="sc" id="4"></a><a class="ms" id="p_18Ud_180"></a>“Kiṃ nu tumhe, bhikkhave, uccāsaddā mahāsaddā, kevaṭṭā maññe macchavilope”ti? Evaṃ vutte, āyasmā yasojo bhagavantaṃ etadavoca: “imāni, bhante, pañcamattāni bhikkhusatāni sāvatthiṃ anuppattāni bhagavantaṃ dassanāya. Teme āgantukā bhikkhū nevāsikehi bhikkhūhi saddhiṃ paṭi­sammo­damānā senāsanāni paññāpayamānā pattacīvarāni paṭisāmayamānā uccāsaddā mahāsaddā”ti. “Gacchatha, bhikkhave, <span class="var" title="vo panāmemi (bj) | vo paṇāmemi (s1-3, pts1)" id="note94">paṇāmemi vo</span>; na vo mama santike vatthabban”ti.</p>
<p><a class="sc" id="5"></a><a class="ms" id="p_18Ud_181"></a>“Evaṃ, bhante”ti kho te bhikkhū bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā senāsanaṃ <span class="var" title="paṭisāmetvā (s1-3, pts1)" id="note95">saṃsāmetvā</span> patta­cīvara­mādāya yena vajjī tena cārikaṃ pakkamiṃsu. Vajjīsu anupubbena cārikaṃ caramānā yena vaggumudā nadī tenu­pasaṅka­miṃsu; upasaṅkamitvā vaggumudāya nadiyā tīre paṇṇakuṭiyo karitvā vassaṃ upagacchiṃsu.</p>
<p><a class="sc" id="6"></a><a class="ms" id="p_18Ud_182"></a>Atha kho āyasmā yasojo <span class="var" title="vassupagato (pts1) | vassūpagate (mr)" id="note96">vassūpagato</span> bhikkhū āmantesi: “bhagavatā mayaṃ, āvuso, paṇāmitā atthakāmena hitesinā, anukampakena anukampaṃ upādāya. Handa mayaṃ, āvuso, tathā vihāraṃ kappema yathā no viharataṃ bhagavā attamano assā”ti. “Evamāvuso”ti kho te bhikkhū āyasmato yasojassa paccassosuṃ. Atha kho te bhikkhū vūpakaṭṭhā appamattā ātāpino pahitattā viharantā tene­vantara­vas­sena sabbeva tisso vijjā sacchākaṃsu.</p>
<p><a class="sc" id="7"></a><a class="ms" id="p_18Ud_183"></a>Atha kho bhagavā sāvatthiyaṃ yathābhirantaṃ viharitvā yena vesālī tena cārikaṃ pakkāmi. Anupubbena cārikaṃ caramāno yena vesālī tadavasari. Tatra sudaṃ bhagavā vesāliyaṃ viharati mahāvane kūṭā­gāra­sālāyaṃ.</p>
<p><a class="sc" id="8"></a><a class="pts" id="pts26"></a><a class="ms" id="p_18Ud_184"></a>Atha kho bhagavā vaggu­mudā­tīriyā­naṃ bhikkhūnaṃ cetasā ceto paricca manasi karitvā āyasmantaṃ ānandaṃ āmantesi: “ālokajātā viya me, ānanda, esā disā, obhāsajātā viya me, ānanda, esā disā; yassaṃ <span class="var" title="yāyaṃ (mr)" id="note97">disāyaṃ</span> vaggu­mudā­tīriyā bhikkhū viharanti. Gantuṃ appaṭikūlāsi me manasi kātuṃ. Pahiṇeyyāsi tvaṃ, ānanda, vaggu­mudā­tīriyā­naṃ bhikkhūnaṃ santike dūtaṃ: ‘satthā āyasmante āmanteti, satthā āyasmantānaṃ dassanakāmo’”ti.</p>
<p><a class="sc" id="9"></a><a class="ms" id="p_18Ud_185"></a>“Evaṃ, bhante”ti kho āyasmā ānando bhagavato paṭissutvā yena aññataro bhikkhu tenupasaṅkami; upasaṅkamitvā taṃ bhikkhuṃ etadavoca: “ehi tvaṃ, āvuso, yena vaggu­mudā­tīriyā bhikkhū tenupasaṅkama; upasaṅkamitvā vaggu­mudā­tīriye bhikkhū evaṃ vadehi: ‘satthā āyasmante āmanteti, satthā āyasmantānaṃ dassanakāmo’”ti.</p>
<p><a class="sc" id="10"></a><a class="ms" id="p_18Ud_186"></a>“Evamāvuso”ti kho so bhikkhu āyasmato ānandassa paṭissutvā—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ—mahāvane kūṭā­gāra­sālāyaṃ antarahito vaggumudāya nadiyā tīre tesaṃ bhikkhūnaṃ purato pāturahosi. Atha kho so bhikkhu vaggu­mudā­tīriye bhikkhū etadavoca: “satthā āyasmante āmanteti, satthā āyasmantānaṃ dassanakāmo”ti.</p>
<p><a class="sc" id="11"></a><a class="ms" id="p_18Ud_187"></a>“Evamāvuso”ti kho te bhikkhū tassa bhikkhuno paṭissutvā senāsanaṃ saṃsāmetvā patta­cīvara­mādāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ—vaggumudāya nadiyā tīre antarahitā mahāvane kūṭā­gāra­sālāyaṃ bhagavato sammukhe pāturahesuṃ. Tena kho pana samayena bhagavā āneñjena samādhinā nisinno hoti. Atha kho tesaṃ bhikkhūnaṃ etadahosi: “katamena nu kho bhagavā vihārena etarahi viharatī”ti? Atha kho tesaṃ bhikkhūnaṃ etadahosi: “āneñjena kho bhagavā vihārena etarahi viharatī”ti. Sabbeva āneñja­samā­dhinā nisīdiṃsu.</p>
<p><a class="sc" id="12"></a><a class="ms" id="p_18Ud_188"></a>Atha kho āyasmā ānando abhikkantāya rattiyā, nikkhante paṭhame yāme, uṭṭhāyāsanā ekaṃsaṃ <span class="var" title="cīvaraṃ (bj, pts1)" id="note99">uttarāsaṅgaṃ</span> karitvā yena bhagavā tenañjaliṃ paṇāmetvā bhagavantaṃ etadavoca: “abhikkantā, bhante, ratti; nikkhanto paṭhamo yāmo; ciranisinnā āgantukā bhikkhū; paṭisammodatu, bhante, bhagavā āgantukehi bhikkhūhī”ti. Evaṃ vutte, bhagavā tuṇhī ahosi.</p>
<p><a class="sc" id="13"></a><a class="pts" id="pts27"></a><a class="ms" id="p_18Ud_189"></a>Dutiyampi kho āyasmā ānando abhikkantāya rattiyā, nikkhante majjhime yāme, uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: “abhikkantā, bhante, ratti; nikkhanto majjhimo yāmo; ciranisinnā āgantukā bhikkhū; paṭisammodatu, bhante, bhagavā āgantukehi bhikkhūhī”ti. Dutiyampi kho bhagavā tuṇhī ahosi.</p>
<p><a class="sc" id="14"></a><a class="ms" id="p_18Ud_190"></a>Tatiyampi kho āyasmā ānando abhikkantāya rattiyā, nikkhante pacchime yāme, uddhaste aruṇe, nandimukhiyā rattiyā uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: “abhikkantā, bhante, ratti; nikkhanto pacchimo yāmo; uddhasto aruṇo; nandimukhī ratti; ciranisinnā āgantukā bhikkhū; paṭisammodatu, bhante, bhagavā, āgantukehi bhikkhūhī”ti.</p>
<p><a class="sc" id="15"></a><a class="ms" id="p_18Ud_191"></a>Atha kho bhagavā tamhā samādhimhā vuṭṭhahitvā āyasmantaṃ ānandaṃ āmantesi: “sace kho tvaṃ, ānanda, jāneyyāsi ettakampi te <span class="var" title="na paṭibhāseyya (s1-3, pts1) | nappa­ṭibhā­yeyya (^an10.96#1 [96. Kokanudasutta]) | nappaṭibheyya (?)" id="note100">nappa­ṭibhā­seyya</span>. Ahañca, ānanda, imāni ca pañca bhikkhusatāni sabbeva āneñja­samā­dhinā nisīdimhā”ti.</p>
<p><a class="sc" id="16"></a><a class="ms" id="p_18Ud_192"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="17"></a><a class="verse-num-sc" id="verse-num-sc27"></a><a class="ms" id="p_18Ud_193"></a>“Yassa jito kāmakaṇḍako,<a class="brnum" id="br27"></a><br>
Akkoso ca vadho ca bandhanañca;<br>
<span class="var" title="pabbato viya (bj, s1-3, pts1)" id="note101">Pabbatova</span> so ṭhito anejo,<br>
Sukhadukkhesu na vedhatī sa bhikkhū”ti.</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Nandavagga</span> <span class="hidden">Yasojasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
