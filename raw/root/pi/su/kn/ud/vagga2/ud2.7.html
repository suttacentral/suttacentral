<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud2.7">
<article>
<div class="hgroup">
<p class="division">Udāna 2.7</p>
<h1><span class="var" title="ekaputtasuttaṃ (bj)" id="note59">Eka­putta­ka­sutta</span></h1>
</div>
<p><a class="sc" id="1"></a><a class="ms" id="p_18Ud_109"></a><a class="msdiv" id="msdiv17"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarassa upāsakassa ekaputtako piyo manāpo kālaṅkato hoti.</p>
<p><a class="sc" id="2"></a><a class="ms" id="p_18Ud_110"></a>Atha kho sambahulā upāsakā allavatthā allakesā divā divassa yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te upāsake bhagavā etadavoca: “kiṃ nu kho tumhe, upāsakā, allavatthā allakesā idhūpa­saṅka­mantā divā divassā”ti?</p>
<p><a class="sc" id="3"></a><a class="ms" id="p_18Ud_111"></a>Evaṃ vutte, so upāsako bhagavantaṃ etadavoca: “mayhaṃ kho, bhante, ekaputtako piyo manāpo kālaṅkato. Tena mayaṃ allavatthā allakesā idhūpa­saṅka­mantā divā divassā”ti.</p>
<p><a class="sc" id="4"></a><a class="ms" id="p_18Ud_112"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc20"></a><a class="pts" id="pts15"></a><a class="ms" id="p_18Ud_113"></a>“<span class="var" title="piya­rūpas­sāda­ga­thi­tāse (bj) | piya­rūpas­sāda­gad­dhitāse (s1-3) | piya­rūpā­sāta­ga­thi­tāse (pts1)" id="note60">Piya­rūpas­sāda­gadhi­tāse</span>,<a class="brnum" id="br20"></a><br>
Devakāyā puthu manussā ca;<br>
Aghāvino parijunnā,<br>
Maccurājassa vasaṃ gacchanti.</p>
<p><a class="sc" id="6"></a><a class="verse-num-sc" id="verse-num-sc21"></a><a class="ms" id="p_18Ud_114"></a>Ye ve divā ca ratto ca,<a class="brnum" id="br21"></a><br>
Appamattā jahanti piyarūpaṃ;<br>
Te ve khaṇanti aghamūlaṃ,<br>
Maccuno āmisaṃ durativattan”ti.</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mucalindavagga</span> <span class="hidden">Eka­putta­ka­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
