<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud2.6">
<article>
<div class="hgroup">
<p class="division">Udāna 2.6</p>
<h1>Gabbhinīsutta</h1>
</div>
<p><a class="sc" id="1"></a><a class="ms" id="p_18Ud_100"></a><a class="msdiv" id="msdiv16"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarassa paribbājakassa daharamāṇavikā pajāpati hoti gabbhinī upavijaññā. Atha kho sā paribbājikā taṃ paribbājakaṃ etadavoca: “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.</p>
<p><a class="sc" id="2"></a><a class="ms" id="p_18Ud_101"></a>Evaṃ vutte, so paribbājako taṃ paribbājikaṃ etadavoca: “kuto panāhaṃ, <span class="var" title="bhotiyā (s1-3, pts1, mr)" id="note54">bhoti</span>, telaṃ āharāmī”ti? Dutiyampi kho sā paribbājikā taṃ paribbājakaṃ etadavoca: “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti. Dutiyampi kho so paribbājako taṃ paribbājikaṃ etadavoca: “kuto panāhaṃ, bhoti, telaṃ āharāmī”ti? Tatiyampi kho sā paribbājikā taṃ paribbājakaṃ etadavoca: “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.</p>
<p><a class="sc" id="3"></a><a class="pts" id="pts14"></a><a class="ms" id="p_18Ud_102"></a>Tena kho pana samayena rañño pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ <span class="var" title="diyyati (bj, mr)" id="note55">dīyati</span>, no nīharituṃ.</p>
<p><a class="sc" id="4"></a><a class="ms" id="p_18Ud_103"></a>Atha kho tassa paribbājakassa etadahosi: “rañño kho pana pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ. Yannūnāhaṃ rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā <span class="var" title="uggiritvāna (bj, s1-3, pts1) | ucchaditvā (s-a) | ucchaḍḍitvāna (mr)" id="note56">ucchadditvāna</span> dadeyyaṃ, yaṃ imissā vijātāya bhavissatī”ti.</p>
<p><a class="sc" id="5"></a><a class="ms" id="p_18Ud_104"></a>Atha kho so paribbājako rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā neva sakkoti uddhaṃ kātuṃ, na pana adho. So dukkhāhi <span class="var" title="tippāhi (s1-3)" id="note57">tibbāhi</span> kharāhi kaṭukāhi vedanāhi phuṭṭho āvaṭṭati parivaṭṭati.</p>
<p><a class="sc" id="6"></a><a class="ms" id="p_18Ud_105"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya sāvatthiṃ piṇḍāya pāvisi. Addasā kho bhagavā taṃ paribbājakaṃ dukkhāhi tibbāhi kharāhi kaṭukāhi vedanāhi phuṭṭhaṃ āvaṭṭamānaṃ parivaṭṭamānaṃ.</p>
<p><a class="sc" id="7"></a><a class="ms" id="p_18Ud_106"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="8"></a><a class="verse-num-sc" id="verse-num-sc19"></a><a class="ms" id="p_18Ud_107"></a>“Sukhino vata ye akiñcanā,<a class="brnum" id="br19"></a><br>
Vedaguno hi janā akiñcanā;<br>
Sakiñcanaṃ passa vihaññamānaṃ,<br>
Jano janasmiṃ <span class="var" title="paṭi­baddha­citto (bj, s1-3) | paṭibandharūpo (?)" id="note58">paṭi­bandha­citto</span>”ti.</p>
</blockquote>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Mucalindavagga</span> <span class="hidden">Gabbhinīsutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
