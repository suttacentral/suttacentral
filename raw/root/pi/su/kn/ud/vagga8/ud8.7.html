<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud8.7">
<article>
<div class="hgroup">
<p class="division">Udāna 8.7</p>
<h1>Dvidhā­patha­sutta</h1>
</div>
<p><a class="sc" id="1"></a><a class="ms" id="p_18Ud_732"></a><a class="msdiv" id="msdiv77"></a><span class="evam">Evaṃ me sutaṃ—​</span>   ekaṃ samayaṃ bhagavā kosalesu <span class="var" title="addhā­na­magga­paṭi­panno (bj, s1-3, c1, c2)" id="note361">addhā­na­maggap­paṭi­panno</span> hoti āyasmatā nāgasamālena pacchāsamaṇena. Addasā kho āyasmā nāgasamālo antarāmagge <span class="var" title="dvedhāpathaṃ (bj)" id="note362">dvidhāpathaṃ</span>. Disvāna bhagavantaṃ etadavoca: “ayaṃ, bhante, bhagavā pantho; iminā gacchāmā”ti. Evaṃ vutte, bhagavā āyasmantaṃ nāgasamālaṃ etadavoca: “ayaṃ, nāgasamāla, pantho; iminā gacchāmā”ti.</p>
<p><a class="sc" id="2"></a><a class="ms" id="p_18Ud_733"></a>Dutiyampi kho … pe … tatiyampi kho āyasmā nāgasamālo bhagavantaṃ etadavoca: “ayaṃ, bhante, bhagavā pantho; iminā gacchāmā”ti. Tatiyampi kho bhagavā āyasmantaṃ nāgasamālaṃ etadavoca: “ayaṃ, nāgasamāla, pantho; iminā gacchāmā”ti. Atha kho āyasmā nāgasamālo bhagavato pattacīvaraṃ tattheva chamāyaṃ nikkhipitvā pakkāmi: “idaṃ, bhante, bhagavato pattacīvaran”ti.</p>
<p><a class="sc" id="3"></a><a class="pts" id="pts91"></a><a class="ms" id="p_18Ud_734"></a>Atha kho āyasmato nāgasamālassa tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ pattañca bhindiṃsu saṅghāṭiñca vipphālesuṃ. Atha kho āyasmā nāgasamālo bhinnena pattena vipphālitāya saṅghāṭiyā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā nāgasamālo bhagavantaṃ etadavoca: “idha mayhaṃ, bhante, tena panthena gacchantassa antarāmagge corā nikkhamitvā hatthehi ca pādehi ca ākoṭesuṃ, pattañca bhindiṃsu, saṅghāṭiñca vipphālesun”ti.</p>
<p><a class="sc" id="4"></a><a class="ms" id="p_18Ud_735"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc97"></a><a class="ms" id="p_18Ud_736"></a>“Saddhiṃ caramekato vasaṃ,<a class="brnum" id="br90"></a><br>
Misso aññajanena vedagū;<br>
Vidvā pajahāti pāpakaṃ,<br>
Koñco khīrapakova ninnagan”ti.</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Pāṭali­gāmi­yavagga</span> <span class="hidden">Dvidhā­patha­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
