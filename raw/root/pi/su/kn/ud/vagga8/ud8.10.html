<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud8.10">
<article>
<div class="hgroup">
<p class="division">Udāna 8.10</p>
<h1>Dutiya­dabba­sutta</h1>
</div>
<p><a class="sc" id="1"></a><a class="ms" id="p_18Ud_753"></a><a class="msdiv" id="msdiv80"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a class="ms" id="p_18Ud_754"></a>“Dabbassa, bhikkhave, mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi. Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi; evamevaṃ kho, bhikkhave, dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masī”ti.</p>
<p><a class="sc" id="3"></a><a class="ms" id="p_18Ud_755"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc101"></a><a class="ms" id="p_18Ud_756"></a>“Ayogha­na­hatas­seva,<a class="brnum" id="br94"></a><br>
jalato <span class="var" title="jātavedassa (s1-3) | jātavedasso (pts1)" id="note369">jātavedaso</span>;<br>
Anu­pub­bū­pasan­tassa,<br>
yathā na ñāyate gati.</p>
<p><a class="sc" id="5"></a><a class="verse-num-sc" id="verse-num-sc102"></a><a class="ms" id="p_18Ud_757"></a>Evaṃ sammā­vimuttā­naṃ,<a class="brnum" id="br95"></a><br>
kāma­bandho­ghatā­rinaṃ;<br>
Paññāpetuṃ gati natthi,<br>
pattānaṃ acalaṃ sukhan”ti.</p>
</blockquote>
<p class="endsection">Dasamaṃ.</p>
<p class="endsection">Pāṭali­gāmi­yavaggo aṭṭhamo.</p>
<blockquote class="uddanagatha">
<p><a class="sc" id="6"></a><a class="pts" id="pts94"></a><a class="ms" id="p_18Ud_761"></a>Nibbānā caturo vuttā,<br>
cundo pāṭaligāmiyā;<br>
Dvidhāpatho visākhā ca,<br>
dabbena saha te dasāti.</p>
</blockquote>
<blockquote class="vagguddanagatha">
<p><a class="sc" id="7"></a><a class="ms" id="p_18Ud_763"></a>Vaggamidaṃ paṭhamaṃ varabodhi,<br>
Vaggamidaṃ dutiyaṃ mucalindo;<br>
Nanda­ka­vagga­varo tatiyo tu,<br>
Meghi­ya­vagga­varo ca catuttho.</p>
<p><a class="sc" id="8"></a><a class="ms" id="p_18Ud_764"></a>Pañca­ma­vagga­varan­tidha soṇo,<br>
<span class="var" title="­chaṭṭha­ma­vagga­varaṃ (bj, mr)" id="note371">Chaṭṭha­ma­vagga­varanti</span> <span class="var" title="tu tamandho (mr)" id="note372">jaccandho</span>;<br>
Satta­ma­vagga­varanti ca cūḷo,<br>
<span class="var" title="pāṭali­gāma­va­raṭṭha­ma­vaggo (bj, mr) | pāṭali­gāmi­yava­raṭṭha­ma­vaggo (s1-3, km, pts1)" id="note373">Pāṭali­gāmi­ya­maṭṭha­ma­vaggo</span>.</p>
<p><a class="sc" id="9"></a><a class="ms" id="p_18Ud_765"></a>Asīti­manūna­ka­sutta­varaṃ,<br>
Vagga­mi­daṭṭha­kaṃ suvibhattaṃ;<br>
Dassitaṃ cakkhumatā vimalena,<br>
<span class="var" title="addhā tamudāna­mi­tīda­māhu (bj) | saddhā hi taṃ udānantidamāhu (s1-3, km, pts1) | atthāyetaṃ udānamitimāhu (mr)" id="note374">Addhā hi taṃ udāna­mi­tīda­māhu</span>.</p>
</blockquote>
<p class="endbook">Udānapāḷi niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Pāṭali­gāmi­yavagga</span> <span class="hidden">Dutiya­dabba­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
