<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud8.8">
<article>
<div class="hgroup">
<p class="division">Udāna 8.8</p>
<h1>Visākhāsutta</h1>
</div>
<p><a class="sc" id="1"></a><a class="ms" id="p_18Ud_738"></a><a class="msdiv" id="msdiv78"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati pubbārāme migāramā­tu­pāsāde. Tena kho pana samayena visākhāya migāramātuyā nattā kālaṅkatā hoti piyā manāpā. Atha kho visākhā migāramātā allavatthā allakesā divā divassa yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho visākhaṃ migāramātaraṃ bhagavā etadavoca: </p>
<p><a class="sc" id="2"></a><a class="ms" id="p_18Ud_739"></a>“Handa kuto nu tvaṃ, visākhe, āgacchasi allavatthā allakesā idhūpasaṅkantā divā divassā”ti? “Nattā me, bhante, piyā manāpā kālaṅkatā. Tenāhaṃ allavatthā allakesā idhūpasaṅkantā divā divassā”ti. “Iccheyyāsi tvaṃ, visākhe, <span class="var" title="yāvatakā (?)" id="note363">yāvatikā</span> sāvatthiyā manussā <span class="var" title="tāvatake (?)" id="note364">tāvatike</span> putte ca nattāro cā”ti? “<span class="var" title="iccheyyāhaṃ bhante bhagavā (s1-3)" id="note365">Iccheyyāhaṃ, bhagavā</span>, yāvatikā sāvatthiyā manussā tāvatike putte ca nattāro cā”ti.</p>
<p><a class="sc" id="3"></a><a class="ms" id="p_18Ud_740"></a>“Kīvabahukā pana, visākhe, sāvatthiyā manussā devasikaṃ kālaṃ karontī”ti? “Dasapi, bhante, sāvatthiyā manussā devasikaṃ kālaṃ karonti; navapi, bhante … aṭṭhapi, bhante … sattapi, bhante … chapi, bhante … pañcapi, bhante … cattāropi, bhante … tīṇipi, bhante … dvepi, bhante, sāvatthiyā manussā devasikaṃ kālaṃ karonti. Ekopi, bhante, sāvatthiyā manusso devasikaṃ kālaṃ karoti. Avivittā, bhante, sāvatthi manussehi kālaṃ karontehī”ti.</p>
<p><a class="sc" id="4"></a><a class="pts" id="pts92"></a><a class="ms" id="p_18Ud_741"></a>“Taṃ kiṃ maññasi, visākhe, api nu tvaṃ kadāci karahaci anallavatthā vā bhaveyyāsi anallakesā vā”ti? “No hetaṃ, bhante. Alaṃ me, bhante, tāva bahukehi puttehi ca nattārehi cā”ti.</p>
<p><a class="sc" id="5"></a><a class="ms" id="p_18Ud_742"></a>“Yesaṃ kho, visākhe, sataṃ piyāni, sataṃ tesaṃ dukkhāni; yesaṃ navuti piyāni, navuti tesaṃ dukkhāni; yesaṃ asīti piyāni, asīti tesaṃ dukkhāni; yesaṃ sattati piyāni, sattati tesaṃ dukkhāni; yesaṃ saṭṭhi piyāni, saṭṭhi tesaṃ dukkhāni; yesaṃ paññāsaṃ piyāni, paññāsaṃ tesaṃ dukkhāni; yesaṃ cattārīsaṃ piyāni, cattārīsaṃ tesaṃ dukkhāni, yesaṃ tiṃsaṃ piyāni, tiṃsaṃ tesaṃ dukkhāni; yesaṃ vīsati piyāni, vīsati tesaṃ dukkhāni, yesaṃ dasa piyāni, dasa tesaṃ dukkhāni; yesaṃ nava piyāni, nava tesaṃ dukkhāni; yesaṃ aṭṭha piyāni, aṭṭha tesaṃ dukkhāni; yesaṃ satta piyāni, satta tesaṃ dukkhāni; yesaṃ cha piyāni, cha tesaṃ dukkhāni; yesaṃ pañca piyāni, pañca tesaṃ dukkhāni; yesaṃ cattāri piyāni, cattāri tesaṃ dukkhāni; yesaṃ tīṇi piyāni, tīṇi tesaṃ dukkhāni; yesaṃ dve piyāni, dve tesaṃ dukkhāni; yesaṃ ekaṃ piyaṃ, ekaṃ tesaṃ dukkhaṃ; yesaṃ natthi piyaṃ, natthi tesaṃ dukkhaṃ, asokā te virajā anupāyāsāti vadāmī”ti.</p>
<p><a class="sc" id="6"></a><a class="ms" id="p_18Ud_743"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="7"></a><a class="verse-num-sc" id="verse-num-sc98"></a><a class="ms" id="p_18Ud_744"></a>“Ye keci sokā paridevitā vā,<a class="brnum" id="br91"></a><br>
<span class="var" title="dukkhā ca (sabbattha; c1)" id="note367">Dukkhā va</span> lokasmi­maneka­rūpā;<br>
Piyaṃ paṭic­cap­pabha­vanti ete,<br>
Piye asante na bhavanti ete.</p>
<p><a class="sc" id="8"></a><a class="verse-num-sc" id="verse-num-sc99"></a><a class="ms" id="p_18Ud_745"></a>Tasmā hi te sukhino vītasokā,<a class="brnum" id="br92"></a><br>
Yesaṃ piyaṃ natthi kuhiñci loke;<br>
Tasmā asokaṃ virajaṃ patthayāno,<br>
Piyaṃ na kayirātha kuhiñci loke”ti.</p>
</blockquote>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Pāṭali­gāmi­yavagga</span> <span class="hidden">Visākhāsutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
