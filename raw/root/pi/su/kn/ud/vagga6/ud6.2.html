<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud6.2">
<article>
<div class="hgroup">
<p class="division">Udāna 6.2</p>
<h1><span class="var" title="jaṭilasuttaṃ (bj)" id="note244">Satta­jaṭila­sutta</span></h1>
</div>
<p><a class="sc" id="1"></a><a class="pts" id="pts65"></a><a class="ms" id="p_18Ud_475"></a><a class="msdiv" id="msdiv52"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati pubbārāme migāramā­tu­pāsāde. Tena kho pana samayena bhagavā sāyanhasamayaṃ paṭisallānā vuṭṭhito bahid­vāra­koṭṭhake nisinno hoti. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</p>
<p><a class="sc" id="2"></a><a class="ms" id="p_18Ud_476"></a>Tena kho pana samayena satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, ­parūḷ­ha­kaccha­na­kha­lomā <span class="var" title="khā­rī­vivi­dhamā­dāya (s1-3) | khā­rī­vidha­mādāya (mr ^dn3#46 [Ambaṭṭhasutta/5. Catuapāyamukha])" id="note246">khā­ri­vivi­dhamā­dāya</span> bhagavato avidūre atikkamanti.</p>
<p><a class="sc" id="3"></a><a class="ms" id="p_18Ud_477"></a>Addasā kho rājā pasenadi kosalo te satta ca jaṭile, satta ca nigaṇṭhe, satta ca acelake, satta ca ekasāṭake, satta ca paribbājake, ­parūḷ­ha­kaccha­na­kha­lome khā­ri­vivi­dhamā­dāya bhagavato avidūre atikkamante. Disvāna uṭṭhāyāsanā ekaṃsaṃ uttarāsaṅgaṃ karitvā ­dak­khi­ṇa­jāṇu­maṇḍa­laṃ <span class="var" title="paṭhaviyaṃ (bj, s1-3, pts1)" id="note247">pathaviyaṃ</span> nihantvā yena te satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, tenañjaliṃ paṇāmetvā tikkhattuṃ nāmaṃ sāvesi: “rājāhaṃ, bhante, pasenadi kosalo; rājāhaṃ, bhante, pasenadi kosalo; rājāhaṃ, bhante, pasenadi kosalo”ti.</p>
<p><a class="sc" id="4"></a><a class="ms" id="p_18Ud_478"></a>Atha kho rājā pasenadi kosalo acira­pakkan­tesu tesu sattasu ca jaṭilesu, sattasu ca nigaṇṭhesu, sattasu ca acelakesu, sattasu ca ekasāṭakesu, sattasu ca paribbājakesu, yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca: “ye <span class="var" title="ye ca kho (bj) | ye ca te (s1-3) | ye nu ke ci kho (pts1) | ye te (^sn3.11#1 [11. Satta­jaṭila­sutta]) | ye nu kho keci (?)" id="note248">kho</span>, bhante, loke arahanto vā arahattamaggaṃ vā samāpannā ete <span class="var" title="etesaṃ (s1-3, pts1)" id="note249">tesaṃ</span> <span class="var" title="aññatarāti (bj, mr) | aññataroti (s1-3, pts1)" id="note250">aññatare”ti</span>.</p>
<p><a class="sc" id="5"></a><a class="ms" id="p_18Ud_479"></a>“Dujjānaṃ kho etaṃ, mahārāja, tayā gihinā kāmabhoginā putta­sambā­dha­sayanaṃ ajjhāvasantena kāsikacandanaṃ pacca­nubhon­tena mālā­gandha­vi­lepa­naṃ dhārayantena jāta­rūpa­rajataṃ sādiyantena—ime vā arahanto, ime vā arahattamaggaṃ samāpannāti.</p>
<p><a class="sc" id="6"></a><a class="pts" id="pts66"></a><a class="ms" id="p_18Ud_480"></a>Saṃvāsena kho, mahārāja, sīlaṃ veditabbaṃ. Tañca kho dīghena addhunā <span class="var" title="na ittarena (bj, s1-3)" id="note251">na ittaraṃ</span>, manasikarotā no amanasikarotā, paññavatā no duppaññena. Saṃvohārena kho, mahārāja, soceyyaṃ veditabbaṃ. Tañca kho dīghena addhunā na ittaraṃ, manasikarotā no amanasikarotā, paññavatā no duppaññena. Āpadāsu kho, mahārāja, thāmo veditabbo. So ca kho dīghena addhunā na ittaraṃ, manasikarotā no amanasikarotā, paññavatā no duppaññena. Sākacchāya kho, mahārāja, paññā veditabbā. Sā ca kho dīghena addhunā na ittaraṃ, manasikarotā no amanasikarotā, paññavatā no duppaññenā”ti.</p>
<p><a class="sc" id="7"></a><a class="ms" id="p_18Ud_481"></a>“Acchariyaṃ, bhante, abbhutaṃ, bhante. Yāva <span class="var" title="subhāsitamidaṃ (^sn3.11#1 [11. Satta­jaṭila­sutta])" id="note252">subhāsi­tañ­cidaṃ</span>, bhante, bhagavatā: ‘dujjānaṃ kho etaṃ, mahārāja, tayā gihinā putta­sambā­dha­sayanaṃ ajjhāvasantena kāsikacandanaṃ pacca­nubhon­tena mālā­gandha­vi­lepa­naṃ dhārayantena jāta­rūpa­rajataṃ sādiyantena—ime vā arahanto, ime vā arahattamaggaṃ samāpannāti. Saṃvāsena kho, mahārāja, sīlaṃ veditabbaṃ … pe … sākacchāya kho, mahārāja, paññā veditabbā. Sā ca kho dīghena addhunā na ittaraṃ, manasikarotā no amanasikarotā, paññavatā no duppaññenā’”ti.</p>
<p><a class="sc" id="8"></a><a class="ms" id="p_18Ud_482"></a>“Ete, bhante, mama purisā <span class="var" title="carā (^sn3.11#1 [11. Satta­jaṭila­sutta])" id="note253">corā</span> ocarakā janapadaṃ ocaritvā <span class="var" title="āgacchanti (bj, s1-3, pts1)" id="note254">gacchanti</span>. Tehi paṭhamaṃ ociṇṇaṃ ahaṃ pacchā <span class="var" title="otarissāmi (bj, s1-3) | oyāyissāmi (bj-a, s-a) | osāpayissāmi (pts1 ^sn3.11#1 [11. Satta­jaṭila­sutta])" id="note255">osārissāmi</span>. Idāni te, bhante, taṃ rajojallaṃ pavāhetvā sunhātā suvilittā kap­pi­ta­kesa­massū odāta­vat­thava­sanā pañcahi kāmaguṇehi samappitā samaṅgibhūtā <span class="var" title="paricāriyanti (s1-3) | pari­cāris­santīti (pts1)" id="note256">paricāressantī”ti</span>.</p>
<p><a class="sc" id="9"></a><a class="ms" id="p_18Ud_483"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="10"></a><a class="verse-num-sc" id="verse-num-sc65"></a><a class="ms" id="p_18Ud_484"></a>“Na vāyameyya sabbattha,<a class="brnum" id="br63"></a><br>
nāññassa puriso siyā;<br>
Nāññaṃ nissāya jīveyya,<br>
dhammena na <span class="var" title="vaṇī (s1-3) | vāṇijjaṃ (pts1) | vāṇijaṃ (mr)" id="note257">vaṇiṃ</span> care”ti.</p>
</blockquote>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Jaccandhavagga</span> <span class="hidden">Satta­jaṭila­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
