<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud6.7">
<article>
<div class="hgroup">
<p class="division">Udāna 6.7</p>
<h1>Subhūtisutta</h1>
</div>
<p><a class="sc" id="1"></a><a class="pts" id="pts71"></a><a class="ms" id="p_18Ud_576"></a><a class="msdiv" id="msdiv57"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmā subhūti bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya avitakkaṃ samādhiṃ samāpajjitvā.</p>
<p><a class="sc" id="2"></a><a class="ms" id="p_18Ud_577"></a>Addasā kho bhagavā āyasmantaṃ subhūtiṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya avitakkaṃ samādhiṃ samāpannaṃ.</p>
<p><a class="sc" id="3"></a><a class="ms" id="p_18Ud_578"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc72"></a><a class="ms" id="p_18Ud_579"></a>“Yassa vitakkā vidhūpitā,<a class="brnum" id="br70"></a><br>
Ajjhattaṃ suvikappitā asesā;<br>
Taṃ saṅgamaticca arūpasaññī,<br>
<span class="var" title="na jātiṃ etīti (s1-3) | na jātimetīti (aṭṭhakathāyaṃ. pāṭhantaraṃ)" id="note271">Catuyogātigato na jātu metī”ti</span>.</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Jaccandhavagga</span> <span class="hidden">Subhūtisutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
