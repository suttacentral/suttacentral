<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud6.10">
<article>
<div class="hgroup">
<p class="division">Udāna 6.10</p>
<h1><span class="var" title="tathā­ga­tuppāda­suttaṃ (bj)" id="note276">Uppaj­jan­ti­sutta</span></h1>
</div>
<p><a class="sc" id="1"></a><a class="ms" id="p_18Ud_592"></a><a class="msdiv" id="msdiv60"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca:</p>
<p><a class="sc" id="2"></a><a class="pts" id="pts73"></a><a class="ms" id="p_18Ud_593"></a>“Yāvakīvañca, bhante, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ. Yato ca kho, bhante, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ. <span class="var" title="bhaga­vāce­vadāni (s1-3)" id="note277">Bhagavāyeva dāni</span>, bhante, sakkato hoti garukato mānito pūjito apacito lābhī cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ, bhikkhusaṃgho cā”ti.</p>
<p><a class="sc" id="3"></a><a class="ms" id="p_18Ud_594"></a>“Evametaṃ, ānanda, yāvakīvañca, ānanda, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ. Yato ca kho, ānanda, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ. <span class="var" title="tathā­gatoce­vadāni (s1-3)" id="note278">Tathāgatova dāni</span> sakkato hoti garukato mānito pūjito apacito lābhī cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­rā­naṃ, bhikkhusaṃgho cā”ti.</p>
<p><a class="sc" id="4"></a><a class="ms" id="p_18Ud_595"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc74"></a><a class="ms" id="p_18Ud_596"></a>“Obhāsati tāva so kimi,<a class="brnum" id="br72"></a><br>
Yāva na <span class="var" title="uggamati (bj) | uṇṇati (s1-3) | unnamati (pts1)" id="note279">unnamate</span> pabhaṅkaro;<br>
<span class="var" title="idaṃ padaṃ bj, s1-3, pts1 potthakesu" id="note280">Sa</span> verocanamhi uggate,<br>
Hatappabho hoti na cāpi bhāsati.</p>
<p><a class="sc" id="6"></a><a class="verse-num-sc" id="verse-num-sc75"></a><a class="ms" id="p_18Ud_597"></a>Evaṃ obhāsitameva <span class="var" title="titthiyānaṃ (s1-3, pts1)" id="note281">takkikānaṃ</span>,<a class="brnum" id="br73"></a><br>
Yāva sammāsambuddhā loke nuppajjanti;<br>
Na takkikā sujjhanti na cāpi sāvakā,<br>
Duddiṭṭhī na dukkhā pamuccare”ti.</p>
</blockquote>
<p class="endsection">Dasamaṃ.</p>
<blockquote class="uddanagatha">
<p><a class="sc" id="7"></a><a class="ms" id="p_18Ud_600"></a>Āyu­jaṭila­vek­khaṇā,<br>
tayo titthiyā subhūti;<br>
Gaṇikā upāti navamo,<br>
uppajjanti ca te dasāti.</p>
</blockquote>
<p class="endsection">Jaccandhavaggo chaṭṭho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Jaccandhavagga</span> <span class="hidden">Uppaj­jan­ti­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
