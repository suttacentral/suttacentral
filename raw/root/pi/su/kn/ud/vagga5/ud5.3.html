<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud5.3">
<article>
<div class="hgroup">
<p class="division">Udāna 5.3</p>
<h1>Sup­pa­buddha­kuṭṭhi­sutta</h1>
</div>
<p><a class="sc" id="1"></a><a class="ms" id="p_18Ud_363"></a><a class="msdiv" id="msdiv43"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho pana samayena rājagahe suppabuddho nāma kuṭṭhī ahosi—manussadaliddo, manussakapaṇo, manussavarāko. Tena kho pana samayena bhagavā mahatiyā parisāya parivuto dhammaṃ desento nisinno hoti.</p>
<p><a class="sc" id="2"></a><a class="ms" id="p_18Ud_364"></a>Addasā kho suppabuddho kuṭṭhī taṃ mahājanakāyaṃ dūratova sannipatitaṃ. Disvānassa etadahosi: “nissaṃsayaṃ kho ettha kiñci khādanīyaṃ vā bhojanīyaṃ vā <span class="var" title="bhājīyissati (bj) | bhājiyati (s1-3, pts1)" id="note185">bhājīyati</span>. Yannūnāhaṃ yena so mahājanakāyo tenu­pasaṅka­meyyaṃ. Appeva nāmettha kiñci khādanīyaṃ vā bhojanīyaṃ vā labheyyan”ti.</p>
<p><a class="sc" id="3"></a><a class="ms" id="p_18Ud_365"></a>Atha kho suppabuddho kuṭṭhī yena so mahājanakāyo tenupasaṅkami. Addasā kho suppabuddho kuṭṭhī bhagavantaṃ mahatiyā parisāya parivutaṃ dhammaṃ desentaṃ nisinnaṃ. Disvānassa etadahosi: “na kho ettha kiñci khādanīyaṃ vā bhojanīyaṃ vā bhājīyati. Samaṇo ayaṃ gotamo parisati dhammaṃ deseti. Yannūnāhampi dhammaṃ suṇeyyan”ti. Tattheva ekamantaṃ nisīdi: “ahampi dhammaṃ sossāmī”ti.</p>
<p><a class="sc" id="4"></a><a class="pts" id="pts49"></a><a class="ms" id="p_18Ud_366"></a>Atha kho bhagavā sabbāvantaṃ parisaṃ cetasā ceto paricca manasākāsi “ko nu kho idha bhabbo dhammaṃ viññātun”ti? Addasā kho bhagavā suppabuddhaṃ kuṭṭhiṃ tassaṃ parisāyaṃ nisinnaṃ. Disvānassa etadahosi: “ayaṃ kho idha bhabbo dhammaṃ viññātun”ti. Suppabuddhaṃ kuṭṭhiṃ ārabbha <span class="var" title="ānupubbīkathaṃ (bj) | anupubbīkathaṃ (si) | anupubbikathaṃ (s1-3, pts1, mr)" id="note186">anupubbiṃ kathaṃ</span> kathesi, seyyathidaṃ—dānakathaṃ sīlakathaṃ saggakathaṃ; kāmānaṃ ādīnavaṃ okāraṃ saṃkilesaṃ; <span class="var" title="nekkhamme ca (bj, s1-3) | nikkhame ca (pts1)" id="note187">nekkhamme</span> ānisaṃsaṃ pakāsesi. Yadā bhagavā aññāsi suppabuddhaṃ kuṭṭhiṃ kallacittaṃ muducittaṃ vinīvara­ṇa­cittaṃ udaggacittaṃ pasannacittaṃ, atha yā buddhānaṃ sāmukkaṃsikā dhammadesanā taṃ pakāsesi—dukkhaṃ, samudayaṃ, nirodhaṃ, maggaṃ. Seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya; evamevaṃ suppabuddhassa kuṭṭhissa tasmiṃyeva āsane virajaṃ vītamalaṃ dhammacakkhuṃ udapādi: “yaṃ kiñci samuda­ya­dhammaṃ sabbaṃ taṃ nirodhadhamman”ti.</p>
<p><a class="sc" id="5"></a><a class="ms" id="p_18Ud_367"></a>Atha kho suppabuddho kuṭṭhī diṭṭhadhammo pattadhammo viditadhammo pari­yogāḷ­ha­dhammo tiṇ­ṇavici­kiccho vigata­kathaṅ­katho vesāraj­jap­patto aparappaccayo satthu sāsane uṭṭhāyāsanā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho suppabuddho kuṭṭhī bhagavantaṃ etadavoca: </p>
<p><a class="sc" id="6"></a><a class="ms" id="p_18Ud_368"></a>“Abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā <span class="var" title="telappajjotaṃ (s2, s3)" id="note188">telapajjotaṃ</span> dhāreyya: ‘cakkhumanto rūpāni dakkhantī’ti; evamevaṃ bhagavatā aneka­pariyā­yena dhammo pakāsito. Esāhaṃ, bhante, bhagavantaṃ saraṇaṃ gacchāmi dhammañca ­bhik­khu­saṃ­ghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti.</p>
<p><a class="sc" id="7"></a><a class="ms" id="p_18Ud_369"></a>Atha kho suppabuddho kuṭṭhī bhagavatā dhammiyā kathāya sandassito samādapito samuttejito sampahaṃsito bhagavatā bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho <span class="var" title="atha kho suppabuddhaṃ kuṭṭhiṃ acirapakkantaṃ (bj) | atha kho suppabuddhaṃ acirapakkantaṃ (si) | atha kho suppabuddhaṃ (pts1)" id="note189">acirapakkantaṃ suppabuddhaṃ kuṭṭhiṃ</span> gāvī taruṇavacchā adhipatitvā jīvitā voropesi.</p>
<p><a class="sc" id="8"></a><a class="pts" id="pts50"></a><a class="ms" id="p_18Ud_370"></a>Atha kho sambahulā bhikkhū yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: “yo so, bhante, suppabuddho nāma kuṭṭhī bhagavatā dhammiyā kathāya sandassito samādapito samuttejito sampahaṃsito, so kālaṅkato. Tassa kā gati, ko abhisamparāyo”ti?</p>
<p><a class="sc" id="9"></a><a class="ms" id="p_18Ud_371"></a>“Paṇḍito, bhikkhave, suppabuddho kuṭṭhī; paccapādi dhammas­sānu­dhammaṃ; na ca maṃ dham­mādhika­ra­ṇaṃ vihesesi. Suppabuddho, bhikkhave, kuṭṭhī tiṇṇaṃ saṃyojanānaṃ parikkhayā sotāpanno avini­pāta­dhammo niyato sam­bodhi­parā­yaṇo”ti.</p>
<p><a class="sc" id="10"></a><a class="ms" id="p_18Ud_372"></a>Evaṃ vutte, aññataro bhikkhu bhagavantaṃ etadavoca: “ko nu kho, bhante, hetu, ko paccayo yena suppabuddho kuṭṭhī ahosi—manussadaliddo, manussakapaṇo, manussavarāko”ti?</p>
<p><a class="sc" id="11"></a><a class="ms" id="p_18Ud_373"></a>“Bhūtapubbaṃ, bhikkhave, suppabuddho kuṭṭhī imasmiṃyeva rājagahe seṭṭhiputto ahosi. So uyyānabhūmiṃ niyyanto addasa <span class="var" title="taggarasikhiṃ (mr)" id="note190">tagarasikhiṃ</span> paccekabuddhaṃ nagaraṃ piṇḍāya pavisantaṃ. Disvānassa etadahosi: ‘kvāyaṃ kuṭṭhī kuṭṭhicīvarena vicaratī’ti? Niṭṭhubhitvā <span class="var" title="apabyāmato (s1-3) | apasavyaṃ (pts1)" id="note191">apasabyato</span> karitvā pakkāmi. So tassa kammassa vipākena bahūni vassasatāni bahūni vassasahassāni bahūni vassa­sata­sahas­sāni niraye paccittha. Tasseva kammassa vipākāvasesena imasmiṃyeva rājagahe kuṭṭhī ahosi manussadaliddo, manussakapaṇo, manussavarāko. So tathā­gatap­pa­vedi­taṃ dhammavinayaṃ āgamma saddhaṃ samādiyi sīlaṃ samādiyi sutaṃ samādiyi cāgaṃ samādiyi paññaṃ samādiyi. So tathā­gatap­pa­vedi­taṃ dhammavinayaṃ āgamma saddhaṃ samādiyitvā sīlaṃ samādiyitvā sutaṃ samādiyitvā cāgaṃ samādiyitvā paññaṃ samādiyitvā kāyassa bhedā paraṃ maraṇā sugatiṃ saggaṃ lokaṃ upapanno devānaṃ tāvatiṃsānaṃ sahabyataṃ. So tattha aññe deve atirocati vaṇṇena ceva yasasā cā”ti.</p>
<p><a class="sc" id="12"></a><a class="ms" id="p_18Ud_374"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="13"></a><a class="verse-num-sc" id="verse-num-sc55"></a><a class="ms" id="p_18Ud_375"></a>“Cakkhumā visamānīva,<a class="brnum" id="br53"></a><br>
vijjamāne parakkame;<br>
Paṇḍito jīvalokasmiṃ,<br>
pāpāni parivajjaye”ti.</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Soṇavagga</span> <span class="hidden">Sup­pa­buddha­kuṭṭhi­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
