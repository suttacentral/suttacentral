<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ud5.1">
<article>
<div class="hgroup">
<p class="division"><span class="var" title="soṇattherassa vaggo (si) | soṇat­thera­vaggo (s1-3) | sonatherassa vaggo (pts1) | mahāvagga (aṭṭhakathāya sameti)" id="note179">Udāna 5.1</span></p>
<h1><span class="var" title="rājasuttaṃ (bj)" id="note180">Piyatarasutta</span></h1>
</div>
<p><a class="sc" id="1"></a><a class="pts" id="pts47"></a><a class="ms" id="p_18Ud_351"></a><a class="msdiv" id="msdiv41"></a><span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena rājā pasenadi kosalo mallikāya deviyā saddhiṃ upari­pāsāda­va­ragato hoti. Atha kho rājā pasenadi kosalo mallikaṃ deviṃ etadavoca: “atthi nu kho te, mallike, kocañño attanā piyataro”ti?</p>
<p><a class="sc" id="2"></a><a class="ms" id="p_18Ud_352"></a>“Natthi kho me, mahārāja, kocañño attanā piyataro. Tuyhaṃ pana, mahārāja, atthañño koci attanā piyataro”ti? “Mayhampi kho, mallike, natthañño koci attanā piyataro”ti.</p>
<p><a class="sc" id="3"></a><a class="ms" id="p_18Ud_353"></a>Atha kho rājā pasenadi kosalo pāsādā orohitvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca: </p>
<p><a class="sc" id="4"></a><a class="ms" id="p_18Ud_354"></a>“Idhāhaṃ, bhante, mallikāya deviyā saddhiṃ upari­pāsāda­va­ragato mallikaṃ deviṃ etadavocaṃ: ‘atthi nu kho te, mallike, kocañño attanā piyataro’ti? Evaṃ vutte, mallikā devī maṃ etadavoca: ‘natthi kho me, mahārāja, kocañño attanā piyataro. Tuyhaṃ pana, mahārāja, atthañño koci attanā piyataro’ti? Evaṃ vutte, ahaṃ, bhante, mallikaṃ deviṃ etadavocaṃ: ‘mayhampi kho, mallike, natthañño koci attanā piyataro’”ti.</p>
<p><a class="sc" id="5"></a><a class="ms" id="p_18Ud_355"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc53"></a><a class="ms" id="p_18Ud_356"></a>“Sabbā disā anuparigamma cetasā,<a class="brnum" id="br51"></a><br>
Nevajjhagā piyata­ra­mattanā kvaci;<br>
Evaṃ piyo puthu attā paresaṃ,<br>
Tasmā na hiṃse paramattakāmo”ti.</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Soṇavagga</span> <span class="hidden">Piyatarasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>
