<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil5.4.7">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Sabbañ­ñu­ta­ñā­ṇavagga</p>
<h1><span class="var" title="kusa­lā­kusa­la­sama­pañho (bj)" id="note332">7 Kusa­lā­kusa­la­sama­visama­pañha</span></h1>
</div>
<p><a class="sc" id="1"></a><a class="ms" id="p_28Mi_890"></a><a class="msdiv" id="msdiv156"></a>“Bhante nāgasena kusala­kāris­sapi akusa­la­kāris­sapi vipāko samasamo, udāhu koci viseso atthī”ti? “Atthi, mahārāja, kusalassa ca akusalassa ca viseso, kusalaṃ, mahārāja, sukhavipākaṃ sagga­saṃ­vatta­ni­kaṃ, akusalaṃ dukkhavipākaṃ niraya­saṃ­vatta­ni­kan”ti.</p>
<p><a class="sc" id="2"></a><a class="pts" id="pts201"></a><a class="ms" id="p_28Mi_891"></a>“Bhante nāgasena, tumhe bhaṇatha—‘devadatto ekantakaṇho, ekantakaṇhehi dhammehi samannāgato, bodhisatto ekantasukko, ekantasukkehi dhammehi samannāgato’ti. Puna ca devadatto bhave bhave yasena ca pakkhena ca bodhisattena samasamo hoti, kadāci adhikataro vā. Yadā devadatto nagare bārāṇasiyaṃ brahmadattassa rañño purohitaputto ahosi, tadā bodhisatto chavakacaṇḍālo ahosi vijjādharo, vijjaṃ parijappitvā akāle ambaphalāni nibbattesi, ettha tāva bodhisatto devadattato jātiyā nihīno yasena ca nihīno.</p>
<p><a class="sc" id="3"></a><a class="ms" id="p_28Mi_892"></a>Puna caparaṃ yadā devadatto rājā ahosi mahā mahīpati sabba­kā­masamaṅgī, tadā bodhisatto tassūpabhogo ahosi hatthināgo sabba­lak­kha­ṇa­sam­panno, tassa cāru­gati­vilāsaṃ asahamāno rājā vadhamicchanto hatthācariyaṃ evamavoca ‘asikkhito te, ācariya, hatthināgo, tassa ākāsagamanaṃ nāma kāraṇaṃ karohī’ti, tatthapi tāva bodhisatto devadattato jātiyā nihīno lāmako tiracchānagato.</p>
<p><a class="sc" id="4"></a><a class="ms" id="p_28Mi_893"></a>Puna caparaṃ yadā devadatto manusso ahosi pavane naṭṭhāyiko, tadā bodhisatto mahāpathavī nāma makkaṭo ahosi, etthapi tāva dissati viseso manussassa ca tiracchā­na­gatassa ca, tatthapi tāva bodhisatto devadattato jātiyā nihīno.</p>
<p><a class="sc" id="5"></a><a class="ms" id="p_28Mi_894"></a>Puna caparaṃ yadā devadatto manusso ahosi soṇuttaro nāma nesādo balavā balavataro nāgabalo, tadā bodhisatto chaddanto nāma nāgarājā ahosi, tadā so luddako taṃ hatthināgaṃ ghātesi, tatthapi tāva devadattova adhikataro.</p>
<p><a class="sc" id="6"></a><a class="ms" id="p_28Mi_895"></a>Puna caparaṃ yadā devadatto manusso ahosi vanacarako aniketavāsī, tadā bodhisatto sakuṇo ahosi tittiro mantajjhāyī, tadāpi so vanacarako taṃ sakuṇaṃ ghātesi, tatthapi tāva devadattova jātiyā adhikataro.</p>
<p><a class="sc" id="7"></a><a class="ms" id="p_28Mi_896"></a>Puna caparaṃ yadā devadatto <span class="var" title="(dummatinagare) (maku)" id="note333">()</span> kalābu nāma <span class="var" title="kāsikarājā (mr)" id="note334">kāsirājā</span> ahosi, tadā bodhisatto tāpaso ahosi khantivādī, tadā so rājā tassa tāpasassa kuddho hatthapāde vaṃsakaḷīre viya chedāpesi, tatthapi tāva devadattoyeva adhikataro jātiyā ca yasena ca.</p>
<p><a class="sc" id="8"></a><a class="ms" id="p_28Mi_897"></a>Puna caparaṃ yadā devadatto manusso ahosi vanacaro, tadā bodhisatto nandiyo nāma vānarindo ahosi, tadāpi so vanacaro taṃ vānarindaṃ ghātesi saddhiṃ mātarā ­kaniṭ­ṭha­bhāti­kena ca, tatthapi tāva devadattoyeva adhikataro jātiyā.</p>
<p><a class="sc" id="9"></a><a class="pts" id="pts202"></a><a class="ms" id="p_28Mi_898"></a>Puna caparaṃ yadā devadatto manusso ahosi acelako kārambhiyo nāma, tadā bodhisatto paṇḍarako nāma nāgarājā ahosi, tatthapi tāva devadattoyeva adhikataro jātiyā.</p>
<p><a class="sc" id="10"></a><a class="ms" id="p_28Mi_899"></a>Puna caparaṃ yadā devadatto manusso ahosi pavane jaṭilako, tadā bodhisatto tacchako nāma mahāsūkaro ahosi, tatthapi tāva devadattoyeva jātiyā adhikataro.</p>
<p><a class="sc" id="11"></a><a class="ms" id="p_28Mi_900"></a>Puna caparaṃ yadā devadatto cetīsu sūraparicaro nāma rājā ahosi upari purisamatte gagane vehāsaṅgamo, tadā bodhisatto kapilo nāma brāhmaṇo ahosi, tatthapi tāva devadattoyeva adhikataro jātiyā ca yasena ca.</p>
<p><a class="sc" id="12"></a><a class="ms" id="p_28Mi_901"></a>Puna caparaṃ yadā devadatto manusso ahosi sāmo nāma, tadā bodhisatto ruru nāma migarājā ahosi, tatthapi tāva devadatto yeva jātiyā adhikataro.</p>
<p><a class="sc" id="13"></a><a class="ms" id="p_28Mi_902"></a>Puna caparaṃ yadā devadatto manusso ahosi luddako pavanacaro, tadā bodhisatto hatthināgo ahosi, so luddako tassa hatthināgassa sattakkhattuṃ dante chinditvā hari, tatthapi tāva devadatto yeva yoniyā adhikataro.</p>
<p><a class="sc" id="14"></a><a class="ms" id="p_28Mi_903"></a>Puna caparaṃ yadā devadatto siṅgālo ahosi khattiyadhammo, so yāvatā jambudīpe padesarājāno te sabbe anuyutte akāsi, tadā bodhisatto vidhuro nāma paṇḍito ahosi, tatthapi tāva devadattoyeva yasena adhikataro.</p>
<p><a class="sc" id="15"></a><a class="ms" id="p_28Mi_904"></a>Puna caparaṃ yadā devadatto hatthināgo hutvā laṭukikāya sakuṇikāya puttake ghātesi, tadā bodhisattopi hatthināgo ahosi yūthapati, tattha tāva ubhopi te samasamā ahesuṃ.</p>
<p><a class="sc" id="16"></a><a class="ms" id="p_28Mi_905"></a>Puna caparaṃ yadā devadatto yakkho ahosi adhammo nāma, tadā bodhisattopi yakkho ahosi dhammo nāma, tatthapi tāva ubhopi samasamā ahesuṃ.</p>
<p><a class="sc" id="17"></a><a class="ms" id="p_28Mi_906"></a>Puna caparaṃ yadā devadatto nāviko ahosi pañcannaṃ kulasatānaṃ issaro, tadā bodhisattopi nāviko ahosi pañcannaṃ kulasatānaṃ issaro, tatthapi tāva ubhopi samasamā ahesuṃ.</p>
<p><a class="sc" id="18"></a><a class="ms" id="p_28Mi_907"></a>Puna caparaṃ yadā devadatto satthavāho ahosi pañcannaṃ sakaṭasatānaṃ issaro, tadā bodhisattopi satthavāho ahosi pañcannaṃ sakaṭasatānaṃ issaro, tatthapi tāva ubhopi samasamā ahesuṃ.</p>
<p><a class="sc" id="19"></a><a class="pts" id="pts203"></a><a class="ms" id="p_28Mi_908"></a>Puna caparaṃ yadā devadatto sākho nāma migarājā ahosi, tadā bodhisattopi nigrodho nāma migarājā ahosi, tatthapi tāva ubhopi samasamā ahesuṃ.</p>
<p><a class="sc" id="20"></a><a class="ms" id="p_28Mi_909"></a>Puna caparaṃ yadā devadatto sākho nāma senāpati ahosi, tadā bodhisattopi nigrodho nāma rājā ahosi, tatthapi tāva ubhopi samasamā ahesuṃ.</p>
<p><a class="sc" id="21"></a><a class="ms" id="p_28Mi_910"></a>Puna caparaṃ yadā devadatto khaṇḍahālo nāma brāhmaṇo ahosi, tadā bodhisatto cando nāma rājakumāro ahosi, tadā so khaṇḍahāloyeva adhikataro.</p>
<p><a class="sc" id="22"></a><a class="ms" id="p_28Mi_911"></a>Puna caparaṃ yadā devadatto brahmadatto nāma rājā ahosi, tadā bodhisatto tassa putto mahāpadumo nāma kumāro ahosi, tadā so rājā sakaputtaṃ corapapāte khipāpesi, yato kutoci pitāva puttānaṃ adhikataro hoti visiṭṭhoti, tatthapi tāva devadattoyeva adhikataro.</p>
<p><a class="sc" id="23"></a><a class="ms" id="p_28Mi_912"></a>Puna caparaṃ yadā devadatto mahāpatāpo nāma rājā ahosi, tadā bodhisatto tassa putto dhammapālo nāma kumāro ahosi, tadā so rājā sakaputtassa hatthapāde sīsañca chedāpesi, tatthapi tāva devadattoyeva uttaro adhikataro.</p>
<p><a class="sc" id="24"></a><a class="ms" id="p_28Mi_913"></a>Ajjetarahi ubhopi sakyakule jāyiṃsu. Bodhisatto buddho ahosi sabbaññū lokanāyako, devadatto tassa devātidevassa sāsane pabbajitvā iddhiṃ nibbattetvā buddhālayaṃ akāsi. Kiṃ nu kho, bhante nāgasena, yaṃ mayā bhaṇitaṃ, taṃ sabbaṃ tathaṃ udāhu vitathan”ti?</p>
<p><a class="sc" id="25"></a><a class="pts" id="pts204"></a><a class="ms" id="p_28Mi_914"></a>“Yaṃ tvaṃ, mahārāja, bahuvidhaṃ kāraṇaṃ osāresi, sabbaṃ taṃ tatheva, no aññathā”ti. “Yadi, bhante nāgasena, kaṇhopi sukkopi samasamagatikā honti, tena hi kusalampi akusalampi samasa­ma­vipākaṃ hotī”ti? “Na hi, mahārāja, kusalampi akusalampi samasa­ma­vipākaṃ hoti, na hi, mahārāja, devadatto sabbajanehi paṭiviruddho, bodhisatteneva paṭiviruddho. Yo tassa bodhisattena paṭiviruddho, so tasmiṃ tasmiṃyeva bhave paccati phalaṃ deti. Devadattopi, mahārāja, issariye ṭhito janapadesu ārakkhaṃ deti, setuṃ sabhaṃ puññasālaṃ kāreti, samaṇab­rāhma­ṇā­naṃ kapa­ṇaddhi­ka­vaṇib­bakā­naṃ nāthānāthānaṃ yathāpaṇihitaṃ dānaṃ deti. Tassa so vipākena bhave bhave sampattiyo paṭilabhati. Kassetaṃ, mahārāja, sakkā vattuṃ vinā dānena damena saṃyamena uposa­tha­kam­mena sampattiṃ anubha­vis­satīti?</p>
<p><a class="sc" id="26"></a><a class="ms" id="p_28Mi_915"></a>Yaṃ pana tvaṃ, mahārāja, evaṃ vadesi ‘devadatto ca bodhisatto ca ekato anu­pari­vattantī’ti, so na jātisatassa accayena samāgamo ahosi, na jātisahassassa accayena, na jāti­sata­sahas­sassa accayena, kadāci karahaci bahūnaṃ ahorattānaṃ accayena samāgamo ahosi. Yaṃ panetaṃ, mahārāja, bhagavatā kāṇa­kaccha­po­pamaṃ upadassitaṃ ­manus­sat­tap­paṭi­lābhāya, tathūpamaṃ, mahārāja, imesaṃ samāgamaṃ dhārehi.</p>
<p><a class="sc" id="27"></a><a class="ms" id="p_28Mi_916"></a>Na, mahārāja, bodhisattassa devadatteneva saddhiṃ samāgamo ahosi, theropi, mahārāja, sāriputto anekesu jāti­sata­sahas­sesu bodhisattassa pitā ahosi, mahāpitā ahosi, cūḷapitā ahosi, bhātā ahosi, putto ahosi, bhāgineyyo ahosi, mitto ahosi.</p>
<p><a class="sc" id="28"></a><a class="pts" id="pts205"></a><a class="ms" id="p_28Mi_917"></a>Bodhisattopi, mahārāja, anekesu jāti­sata­sahas­sesu therassa sāriputtassa pitā ahosi, mahāpitā ahosi, cūḷapitā ahosi, bhātā ahosi, putto ahosi, bhāgineyyo ahosi, mitto ahosi, sabbepi, mahārāja, satta­nikāya­pariyā­pannā ­saṃsā­ra­sota­manugatā saṃsārasotena vuyhantā appiyehipi piyehipi samāgacchanti. Yathā, mahārāja, udakaṃ sotena vuyhamānaṃ suci­asuci­kal­yāṇa­pāpa­kena samāgacchati; evameva kho, mahārāja, sabbepi satta­nikāya­pariyā­pannā ­saṃsā­ra­sota­manugatā saṃsārasotena vuyhantā appiyehipi piyehipi samāgacchanti. Devadatto, mahārāja, yakkho samāno attanā adhammo pare adhamme niyojetvā satta­paññā­sa­vassa­koṭiyo saṭṭhi ca vassa­sata­sahas­sāni mahāniraye pacci, bodhisattopi, mahārāja, yakkho samāno attanā dhammo pare dhamme niyojetvā satta­paññā­sa­vassa­koṭiyo saṭṭhi ca vassa­sata­sahas­sāni sagge modi sabba­kā­masamaṅgī, api ca, mahārāja, devadatto imasmiṃ bhave buddhaṃ anāsā­da­nīyamā­sādayitvā samaggañca saṃghaṃ bhinditvā pathaviṃ pāvisi, tathāgato bujjhitvā sabbadhamme parinibbuto upadhisaṅkhaye”ti. “Sādhu, bhante nāgasena, evametaṃ tathā sampaṭicchāmī”ti.</p>
<p class="endsutta"><a class="sc" id="29"></a><a class="ms" id="p_28Mi_918"></a><span class="var" title="kusalā­kusa­la­samasa­ma­pañho (maku)" id="note337">Kusa­lā­kusa­la­sama­visama­pañho</span> sattamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
