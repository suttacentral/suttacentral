<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.5.8">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Upacikāvagga</p>
<h1>8. Gorūpaṅgapañha</h1>
</div>
<p><a class="sc" id="1"></a><a class="ms" id="p_28Mi_1866"></a><a class="msdiv" id="msdiv262"></a>“Bhante nāgasena, ‘gorūpassa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti? “Yathā, mahārāja, gorūpo sakaṃ gehaṃ na vijahati; evameva kho, mahārāja, yoginā yogāvacarena sako kāyo na vijahitabbo ‘anic­cuc­chāda­na­parimad­dana­bheda­na­vi­kira­ṇa­viddhaṃ­sana­dhammo ayaṃ kāyo’ti. Idaṃ, mahārāja, gorūpassa paṭhamaṃ aṅgaṃ gahetabbaṃ.</p>
<p><a class="sc" id="2"></a><a class="pts" id="pts397"></a><a class="ms" id="p_28Mi_1867"></a>Puna caparaṃ, mahārāja, gorūpo ādinnadhuro sukhadukkhena dhuraṃ vahati; evameva kho, mahārāja, yoginā yogāvacarena ādinnab­rahma­cari­yena sukhadukkhena yāva jīvita­pariyā­dānā āpāṇakoṭikaṃ brahmacariyaṃ caritabbaṃ. Idaṃ, mahārāja, gorūpassa dutiyaṃ aṅgaṃ gahetabbaṃ.</p>
<p><a class="sc" id="3"></a><a class="ms" id="p_28Mi_1868"></a>Puna caparaṃ, mahārāja, gorūpo chandena ghāyamāno pānīyaṃ pivati; evameva kho, mahārāja, yoginā yogāvacarena ācari­yu­paj­jhā­yā­naṃ anusiṭṭhi chandena pemena pasādena ghāyamānena paṭiggahetabbā. Idaṃ, mahārāja, gorūpassa tatiyaṃ aṅgaṃ gahetabbaṃ.</p>
<p><a class="sc" id="4"></a><a class="ms" id="p_28Mi_1869"></a>Puna caparaṃ, mahārāja, gorūpo yena kenaci vāhiyamāno vahati; evameva kho, mahārāja, yoginā yogāvacarena thera­navamaj­jhima­bhik­khū­nampi gihi­u­pāsa­kas­sāpi ovādānusāsanī sirasā sam­paṭic­chi­tabbā. Idaṃ, mahārāja, gorūpassa catutthaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhamma­senā­patinā—</p>
<blockquote class="gatha">
<p><a class="sc" id="5"></a><a class="ms" id="p_28Mi_1870"></a>‘Tadahu pabbajito santo,<br>
jātiyā sattavassiko;<br>
Sopi maṃ anusāseyya,<br>
sampaṭicchāmi <span class="var" title="muddhanā (bj)" id="note654">matthake</span>.</p>
<p><a class="sc" id="6"></a><a class="ms" id="p_28Mi_1871"></a>Tibbaṃ chandañca pemañca,<br>
tasmiṃ disvā upaṭṭhape;<br>
Ṭha­pey­yā­cari­yaṭ­ṭhāne,<br>
sakkacca naṃ punappunan’”ti.</p>
</blockquote>
<p class="endsutta"><a class="sc" id="7"></a><a class="ms" id="p_28Mi_1872"></a>Gorūpaṅgapañho aṭṭhamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
