<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.5.6">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Upacikāvagga</p>
<h1>6. Jara­siṅgā­laṅga­pañha</h1>
</div>
<p><a class="sc" id="1"></a><a class="pts" id="pts395"></a><a class="ms" id="p_28Mi_1852"></a><a class="msdiv" id="msdiv260"></a>“Bhante nāgasena, ‘<span class="var" title="jarasigālassa (bj, pts1)" id="note642">jarasiṅgālassa</span> dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, jarasiṅgālo bhojanaṃ paṭilabhitvā ajigucchamāno yāvadatthaṃ āharayati; evameva kho, mahārāja, yoginā yogāvacarena bhojanaṃ paṭilabhitvā ajiguccha­mānena sarīra­yāpana­matta­meva pari­bhuñji­tabbaṃ. Idaṃ, mahārāja, jarasiṅgālassa paṭhamaṃ aṅgaṃ gahetabbaṃ. Bhāsitampetaṃ, mahārāja, therena mahākassapena—</p>
<blockquote class="gatha">
<p><a class="sc" id="2"></a><a class="ms" id="p_28Mi_1853"></a>‘Senāsanamhā oruyha,<br>
gāmaṃ piṇḍāya pāvisiṃ;<br>
Bhuñjantaṃ purisaṃ kuṭṭhiṃ,<br>
sakkacca naṃ upaṭṭhahiṃ.</p>
<p><a class="sc" id="3"></a><a class="ms" id="p_28Mi_1854"></a>So me pakkena hatthena,<br>
ālopaṃ upanāmayi;<br>
Ālopaṃ pakkhipantassa,<br>
aṅgulipettha chijjatha.</p>
<p><a class="sc" id="4"></a><a class="ms" id="p_28Mi_1855"></a>Kuṭṭamūlañca nissāya,<br>
ālopaṃ taṃ abhuñjisaṃ;<br>
Bhuñjamāne vā bhutte vā,<br>
jegucchaṃ me na vijjatī’ti.</p>
</blockquote>
<p><a class="sc" id="5"></a><a class="ms" id="p_28Mi_1856"></a>Puna caparaṃ, mahārāja, jarasiṅgālo bhojanaṃ paṭilabhitvā na vicināti lūkhaṃ vā paṇītaṃ vāti; evameva kho, mahārāja, yoginā yogāvacarena bhojanaṃ paṭilabhitvā na vicinitabbaṃ ‘lūkhaṃ vā paṇītaṃ vā sampannaṃ vā asampannaṃ vā’ti, yathāladdhena santussitabbaṃ. Idaṃ, mahārāja, jarasiṅgālassa dutiyaṃ aṅgaṃ gahetabbaṃ. Bhāsitampetaṃ, mahārāja, therena upasenena vaṅgan­ta­puttena—</p>
<blockquote class="gatha">
<p><a class="sc" id="6"></a><a class="ms" id="p_28Mi_1857"></a>‘<span class="var" title="lūkhenapi vā (^thag10.6#4 [Vaṅgan­ta­putta­upa­senat­thera­gāthā])" id="note644">Lūkhenapi ca</span> santusse,<br>
nāññaṃ patthe rasaṃ bahuṃ;<br>
Rasesu anugiddhassa,<br>
jhāne na <span class="var" title="ramatī (bj, maku, pts1)" id="note645">ramate</span> mano;<br>
Itarītarena <span class="var" title="santuṭṭhe (bj, pts1) | santuṭṭhī (maku)" id="note646">santuṭṭho</span>,<br>
sāmaññaṃ paripūratī’”ti.</p>
</blockquote>
<p class="endsutta"><a class="sc" id="7"></a><a class="ms" id="p_28Mi_1858"></a><span class="var" title="jara­sigālaṅ­gapañho (bj)" id="note647">Jara­siṅgā­laṅga­pañho</span> chaṭṭho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
