<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil3.1.3">
<article>
<div class="hgroup">
<p class="division">Milindapañha</p>
<p>Mahāvagga</p>
<h1>3. Vīmaṃsanapañha</h1>
</div>
<p><a class="sc" id="1"></a><a class="pts" id="pts29"></a><a class="ms" id="p_28Mi_105"></a><a class="msdiv" id="msdiv26"></a>Rājā āha—“bhante nāgasena, sallapissasi mayā saddhin”ti? “Sace tvaṃ, mahārāja, <span class="var" title="paṇḍitavādā (bj, pts1) | paṇḍitavādena (maku)" id="note41">paṇḍitavādaṃ</span> sallapissasi sallapissāmi, sace pana rājavādaṃ sallapissasi na sallapissāmī”ti. “Kathaṃ, bhante nāgasena, paṇḍitā sallapantī”ti? “Paṇḍitānaṃ kho, mahārāja, sallāpe āveṭhanampi kayirati, nibbeṭhanampi kayirati, niggahopi kayirati, paṭikammampi kayirati, <span class="var" title="visesopi (bj, pts1) | visesaṃpi (maku)" id="note42">vissāsopi</span> kayirati, paṭivissāsopi kayirati, na ca tena paṇḍitā kuppanti, evaṃ kho, mahārāja, paṇḍitā sallapantī”ti. “Kathaṃ pana, bhante, rājāno sallapantī”ti? “Rājāno kho, mahārāja, sallāpe ekaṃ vatthuṃ paṭijānanti, yo taṃ vatthuṃ vilometi, tassa daṇḍaṃ āṇāpenti ‘imassa daṇḍaṃ paṇethā’ti, evaṃ kho, mahārāja, rājāno sallapantī”ti. “Paṇḍitavādāhaṃ, bhante, sallapissāmi, no rājavādaṃ, vissaṭṭho bhadanto sallapatu yathā bhikkhunā vā sāmaṇerena vā upāsakena vā ārāmikena vā saddhiṃ sallapati, evaṃ vissaṭṭho bhadanto sallapatu mā bhāyatū”ti. “Suṭṭhu, mahārājā”ti thero abbhānumodi.</p>
<p><a class="sc" id="2"></a><a class="ms" id="p_28Mi_106"></a>Rājā āha—“bhante nāgasena, pucchissāmī”ti. “Puccha, mahārājā”ti. “Pucchitosi me, bhante”ti. “Visajjitaṃ, mahārājā”ti. “Kiṃ pana, bhante, tayā visajjitan”ti? “Kiṃ pana, mahārāja, tayā pucchitan”ti.</p>
<p class="endsutta"><a class="sc" id="3"></a><a class="ms" id="p_28Mi_107"></a><span class="var" title="therassa tik­kha­paṭiñ­ñāya pañho (maku)" id="note43">Vīmaṃsanapañho</span> tatiyo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
