<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil1">
<article>
<div class="hgroup">
<p class="division">Milindapañha</p>
<h1>1. Ārambhakathā</h1>
</div>
<p class="namo"><a class="sc" id="1"></a><a class="ms" id="p_28Mi_1"></a>Namo tassa Bhagavato Arahato Sammā­sambud­dhassa.</p>
<blockquote class="gatha">
<p><a class="sc" id="2"></a><a class="pts" id="pts1"></a><a class="ms" id="p_28Mi_2"></a><a class="msdiv" id="msdiv1"></a>Milindo nāma so rājā,<br>
sāgalāyaṃ puruttame;<br>
Upagañchi nāgasenaṃ,<br>
<span class="var" title="gaṅgāva (bj, maku, pts1)" id="note1">gaṅgā ca</span> yathā sāgaraṃ.</p>
<p><a class="sc" id="3"></a><a class="ms" id="p_28Mi_3"></a>Āsajja rājā citrakathiṃ,<br>
ukkādhāraṃ tamonudaṃ;<br>
Apucchi nipuṇe pañhe,<br>
ṭhā­nāṭṭhā­na­gate puthū.</p>
<p><a class="sc" id="4"></a><a class="ms" id="p_28Mi_4"></a>Pucchā <span class="var" title="vissajjanā (bj, pts1)" id="note2">visajjanā</span> ceva,<br>
gam­bhī­rat­thūpa­nissitā;<br>
Hadayaṅgamā kaṇṇasukhā,<br>
abbhutā lomahaṃsanā.</p>
<p><a class="sc" id="5"></a><a class="ms" id="p_28Mi_5"></a>Abhi­dham­ma­vi­nayogāḷhā,<br>
sutta­jā­lasamat­titā;<br>
Nāgasenakathā citrā,<br>
opammehi nayehi ca.</p>
<p><a class="sc" id="6"></a><a class="ms" id="p_28Mi_6"></a>Tattha ñāṇaṃ paṇidhāya,<br>
hāsayitvāna mānasaṃ;<br>
Suṇātha nipuṇe pañhe,<br>
kaṅ­khāṭ­ṭhāna­vi­dāla­neti.</p>
</blockquote>
<p><a class="sc" id="7"></a><a class="pts" id="pts2"></a><a class="ms" id="p_28Mi_7"></a><a class="msdiv" id="msdiv2"></a>Taṃ yathānusūyate—atthi yonakānaṃ nānā­puṭa­bheda­naṃ sāgalaṃ nāma nagaraṃ nadī­pabba­ta­sobhi­taṃ ramaṇī­ya­bhūmip­pa­desa­bhāgaṃ ārā­muy­yā­no­pavana­taḷāka­pok­kha­ra­ṇi­sam­pannaṃ nadī­pabba­ta­vana­rāma­ṇeyya­kaṃ sutavan­ta­nimmitaṃ <span class="var" title="nihata­pac­catthika (bj, pts1) | nīhata (maku) | nip­pac­catthi­kaṃ (mr)" id="note3">nihata­pac­catthi­kaṃ</span> pac­cā­mittā­nupa­pīḷitaṃ vividha­vi­citra­daḷha­maṭṭāla­koṭṭha­kaṃ <span class="var" title="pavara­pacura­gopura­toraṇaṃ (bj)" id="note4">vara­pavara­gopura­toraṇaṃ</span> gam­bhī­ra­pari­khā­paṇḍa­ra­pākāra­parik­khit­tan­te­puraṃ. Suvibhat­ta­vīthi­cac­cara­catuk­ka­siṅghā­ṭakaṃ suppa­sāri­tāneka­vidha­va­rabhaṇ­ḍa­pari­pūri­tan­ta­rāpaṇaṃ <span class="var" title="satata­mupa­so­bhi­taṃ (mr)" id="note5">vividha­dānag­ga­sata­sa­mupa­so­bhi­taṃ</span> hima­giri­sikha­ra­saṅkā­sa­va­rabhava­na­sata­sahas­sap­paṭimaṇ­ḍitaṃ gaja­haya­ratha­patti­samā­kulaṃ abhirū­pa­naranā­riga­ṇānu­cari­taṃ ākiṇṇa­ja­na­manus­saṃ puthu­khat­tiyab­rāhma­ṇa­vessa­suddaṃ <span class="var" title="... sammābhājana ... (mr) | ... samabhājana ... (c1)" id="note6">vivi­dhasama­ṇab­rāhma­ṇa­sabhā­jana­saṅgha­ṭi­taṃ</span> <span class="var" title="... vijjādhara (mr)" id="note7">bahu­vidha­vijjā­vanta</span> <span class="var" title="naravīra ... (bj, pts1)" id="note8">nara­cira­nisevi­taṃ</span> kāsika­ko­ṭumba­rikādi­nānā­vidha­vatthā­pa­ṇasam­pannaṃ sup­pa­sāri­ta­rucira­bahu­vidha­puppha­gandhā­paṇaṃ gandha­gandhi­taṃ āsī­sanīya­bahu­rata­na­pari­pūri­taṃ disā­mukha­sup­pa­sāri­tā­paṇaṃ siṅgā­ra­vāṇija­ga­ṇānu­cari­taṃ ­kahā­paṇa­rajata­su­vaṇṇa­kaṃ­sa­pattha­ra­pari­pūraṃ ­paj­jota­māna­nidhi­niketaṃ pahūta­dhana­dhañña­vit­tūpaka­ra­ṇaṃ pari­puṇṇa­kosa­koṭṭhā­gāraṃ bahvannapānaṃ bahu­vidha­khaj­ja­bhojja­leyya­peyya­sā­yanī­yaṃ uttara­kuru­saṅkā­saṃ sampannasassaṃ āḷakamandā viya devapuraṃ.</p>
<p><a class="sc" id="8"></a><a class="ms" id="p_28Mi_8"></a>Ettha ṭhatvā tesaṃ pubbakammaṃ kathetabbaṃ, kathentena ca chadhā vibhajitvā kathetabbaṃ. Seyyathidaṃ—pubbayogo milindapañhaṃ lakkhaṇapañhaṃ meṇḍakapañhaṃ anumānapañhaṃ opamma­kathā­pañhanti.</p>
<p><a class="sc" id="9"></a><a class="ms" id="p_28Mi_9"></a>Tattha milindapañho lakkhaṇapañho, vimatic­cheda­na­pañ­hoti duvidho. Meṇḍakapañhopi mahāvaggo, yogi­kathā­pañ­hoti duvidho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
