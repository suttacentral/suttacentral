<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.6.1">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Sīhavagga</p>
<h1>1. Sīhaṅgapañha</h1>
</div>
<p><a class="sc" id="1"></a><a class="pts" id="pts400"></a><a class="ms" id="p_28Mi_1887"></a><a class="msdiv" id="msdiv265"></a>“Bhante nāgasena, ‘sīhassa satta aṅgāni gahetabbānī’ti yaṃ vadesi, katamāni tāni satta aṅgāni gahetabbānī”ti? “Yathā, mahārāja, sīho nāma seta­vimala­pari­suddha­paṇḍaro; evameva kho, mahārāja, yoginā yogāvacarena seta­vimala­pari­suddha­paṇḍa­ra­cit­tena ­byapaga­ta­kukkuc­cena bhavitabbaṃ. Idaṃ, mahārāja, sīhassa paṭhamaṃ aṅgaṃ gahetabbaṃ.</p>
<p><a class="sc" id="2"></a><a class="ms" id="p_28Mi_1888"></a>Puna caparaṃ, mahārāja, sīho catucaraṇo vikkantacārī; evameva kho, mahārāja, yoginā yogāvacarena catu­riddhi­pāda­cara­ṇena bhavitabbaṃ. Idaṃ, mahārāja, sīhassa dutiyaṃ aṅgaṃ gahetabbaṃ.</p>
<p><a class="sc" id="3"></a><a class="ms" id="p_28Mi_1889"></a>Puna caparaṃ, mahārāja, sīho abhirū­pa­rucira­kesarī; evameva kho, mahārāja, yoginā yogāvacarena abhirū­pa­rucira­sīla­kesarinā bhavitabbaṃ. Idaṃ, mahārāja, sīhassa tatiyaṃ aṅgaṃ gahetabbaṃ.</p>
<p><a class="sc" id="4"></a><a class="ms" id="p_28Mi_1890"></a>Puna caparaṃ, mahārāja, sīho jīvita­pariyā­dānepi na kassaci onamati; evameva kho, mahārāja, yoginā yogāvacarena cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­ra­pariyā­dānepi na kassaci onamitabbaṃ. Idaṃ, mahārāja, sīhassa catutthaṃ aṅgaṃ gahetabbaṃ.</p>
<p><a class="sc" id="5"></a><a class="ms" id="p_28Mi_1891"></a>Puna caparaṃ, mahārāja, sīho ­sapadā­na­bhak­kho yasmiṃ okāse nipatati, tattheva yāvadatthaṃ bhakkhayati, na varamaṃsaṃ vicināti; evameva kho, mahārāja, yoginā yogāvacarena ­sapadā­na­bhak­khena bhavitabbaṃ, na kulāni vicinitabbāni, na pubbagehaṃ hitvā kulāni upasaṅka­mi­tab­bāni, na bhojanaṃ vicinitabbaṃ, yasmiṃ okāse kabaḷaṃ ādīyati, tasmiṃyeva okāse bhuñjitabbaṃ <span class="var" title="sarīra­yāpana­mattaṃ (bj, maku, pts1)" id="note658">sarīra­yā­panat­thaṃ</span>, na varabhojanaṃ vicinitabbaṃ. Idaṃ, mahārāja, sīhassa pañcamaṃ aṅgaṃ gahetabbaṃ.</p>
<p><a class="sc" id="6"></a><a class="ms" id="p_28Mi_1892"></a>Puna caparaṃ, mahārāja, sīho asanni­dhi­bhak­kho, sakiṃ gocaraṃ bhakkhayitvā na puna taṃ upagacchati; evameva kho, mahārāja, yoginā yogāvacarena asanni­dhi­kāra­pari­bhoginā bhavitabbaṃ. Idaṃ, mahārāja, sīhassa chaṭṭhaṃ aṅgaṃ gahetabbaṃ.</p>
<p><a class="sc" id="7"></a><a class="pts" id="pts401"></a><a class="ms" id="p_28Mi_1893"></a>Puna caparaṃ, mahārāja, sīho bhojanaṃ aladdhā na paritassati, laddhāpi bhojanaṃ <span class="var" title="agathito (bj)" id="note659">agadhito</span> amucchito anajjhosanno paribhuñjati; evameva kho, mahārāja, yoginā yogāvacarena bhojanaṃ aladdhā na pari­tassi­tab­baṃ, laddhāpi bhojanaṃ agadhitena amucchitena anajjhosannena ādīna­va­dassā­vinā ­nissa­ra­ṇa­pañ­ñena pari­bhuñji­tabbaṃ. Idaṃ, mahārāja, sīhassa sattamaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena saṃ­yutta­nikāya­vare theraṃ mahākassapaṃ pari­kit­tayamā­nena—</p>
<p><a class="sc" id="8"></a><a class="ms" id="p_28Mi_1894"></a>‘Santuṭṭhoyaṃ, bhikkhave, kassapo itarītarena piṇḍapātena, itarīta­ra­piṇḍa­pā­tasan­tuṭ­ṭhiyā ca vaṇṇavādī, na ca piṇḍapātahetu anesanaṃ appatirūpaṃ āpajjati, aladdhā ca piṇḍapātaṃ na paritassati, laddhā ca piṇḍapātaṃ agadhito amucchito anajjhosanno ādīnavadassāvī nissaraṇapañño paribhuñjatī’”ti.</p>
<p class="endsutta"><a class="sc" id="9"></a><a class="ms" id="p_28Mi_1895"></a>Sīhaṅgapañho paṭhamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
