<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.6.7">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Sīhavagga</p>
<h1>7. Vaggu­liṅ­gapañha</h1>
</div>
<p><a class="sc" id="1"></a><a class="ms" id="p_28Mi_1915"></a><a class="msdiv" id="msdiv271"></a>“Bhante nāgasena, ‘vaggulissa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, vagguli gehaṃ pavisitvā vicaritvā nikkhamati, na tattha palibuddhati; evameva kho, mahārāja, yoginā yogāvacarena gāmaṃ piṇḍāya pavisitvā sapadānaṃ vicaritvā paṭi­laddha­lā­bhena khippameva nikkhamitabbaṃ, na tattha palibuddhena bhavitabbaṃ. Idaṃ, mahārāja, vaggulissa paṭhamaṃ aṅgaṃ gahetabbaṃ.</p>
<p><a class="sc" id="2"></a><a class="pts" id="pts405"></a><a class="ms" id="p_28Mi_1916"></a>Puna caparaṃ, mahārāja, vagguli paragehe vasamāno na tesaṃ parihāniṃ karoti; evameva kho, mahārāja, yoginā yogāvacarena kulāni upasaṅkamitvā atiyācanāya vā viñ­ñat­ti­bahula­tāya vā kāya­dosa­bahula­tāya vā atibhāṇitāya vā samāna­su­kha­duk­kha­tāya vā na tesaṃ koci vippaṭisāro karaṇīyo, napi tesaṃ mūlakammaṃ parihāpetabbaṃ, sabbathā vaḍḍhiyeva icchitabbā. Idaṃ, mahārāja, vaggulissa dutiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena dīghanikā­ya­vare ­lak­kha­ṇa­suttante—</p>
<blockquote class="gatha">
<p><a class="sc" id="3"></a><a class="ms" id="p_28Mi_1917"></a>‘Suddhāya sīlena sutena buddhiyā,<br>
Cāgena dhammena bahūhi sādhuhi;<br>
Dhanena dhaññena ca khettavatthunā,<br>
Puttehi dārehi catuppadehi ca.</p>
<p><a class="sc" id="4"></a><a class="ms" id="p_28Mi_1918"></a>Ñātīhi mittehi ca bandhavehi,<br>
Balena vaṇṇena sukhena cūbhayaṃ;<br>
Kathaṃ na hāyeyyuṃ pareti icchati,<br>
Attha­samid­dhiñca panā­bhi­kaṅ­khatī’”ti.</p>
</blockquote>
<p class="endsutta"><a class="sc" id="5"></a><a class="ms" id="p_28Mi_1919"></a><span class="var" title="vaggul­yaṅga­pañho (bj)" id="note668">Vaggu­liṅ­gapañho</span> sattamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
