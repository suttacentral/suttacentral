<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil4.1">
<article>
<div class="hgroup">
<p class="division">Milindapañha</p>
<p>Meṇḍa­ka­pañ­hāram­bha­kathā</p>
<p>Upāsa­ka­gu­ṇavagga</p>
<h1>1. Aṭṭha­man­tapa­ri­vajja­nīyaṭ­ṭhāna</h1>
</div>
<blockquote class="gatha">
<p><a class="sc" id="1"></a><a class="pts" id="pts90"></a><a class="ms" id="p_28Mi_519"></a><a class="msdiv" id="msdiv113"></a><span class="var" title="bhassappavedī (bj, maku, pts1)" id="note142">Bhassappavādo</span> vetaṇḍī,<br>
atibuddhi vicakkhaṇo;<br>
Milindo ñāṇabhedāya,<br>
nāga­sena­mupāgami.</p>
<p><a class="sc" id="2"></a><a class="ms" id="p_28Mi_520"></a>Vasanto tassa chāyāya,<br>
paripucchaṃ punappunaṃ;<br>
Pabhinnabuddhi hutvāna,<br>
sopi āsi tipeṭako.</p>
<p><a class="sc" id="3"></a><a class="ms" id="p_28Mi_521"></a>Navaṅgaṃ anumajjanto,<br>
rattibhāge rahogato;<br>
Addakkhi meṇḍake pañhe,<br>
dunniveṭhe saniggahe.</p>
<p><a class="sc" id="4"></a><a class="ms" id="p_28Mi_522"></a>“­Pariyā­ya­bhāsi­taṃ atthi,<br>
atthi ­sandhā­ya­bhāsi­taṃ;<br>
Sabhā­vabhā­si­taṃ atthi,<br>
dhammarājassa sāsane.</p>
<p><a class="sc" id="5"></a><a class="ms" id="p_28Mi_523"></a>Tesamatthaṃ aviññāya,<br>
meṇḍake jinabhāsite;<br>
Anāgatamhi addhāne,<br>
viggaho tattha hessati.</p>
<p><a class="sc" id="6"></a><a class="ms" id="p_28Mi_524"></a>Handa kathiṃ pasādetvā,<br>
chejjāpessāmi meṇḍake;<br>
Tassa nid­diṭṭha­maggena,<br>
niddisis­san­tya­nāgate”ti.</p>
</blockquote>
<p><a class="sc" id="7"></a><a class="pts" id="pts91"></a><a class="ms" id="p_28Mi_525"></a><a class="msdiv" id="msdiv114"></a>Atha kho milindo rājā pabhātāya rattiyā <span class="var" title="uggate (bj, pts1) | uṭṭhite (maku)" id="note143">uddhaste</span> aruṇe sīsaṃ nhatvā sirasi añjaliṃ paggahetvā atī­tā­nāga­ta­pac­cup­panne sammāsambuddhe anussaritvā aṭṭha vattapadāni samādiyi “ito me anāgatāni satta divasāni aṭṭha guṇe samādiyitvā tapo caritabbo bhavissati, sohaṃ ciṇṇatapo samāno ācariyaṃ ārādhetvā meṇḍake pañhe pucchissāmī”ti. Atha kho milindo rājā pakati­dussa­yugaṃ apanetvā ābharaṇāni ca omuñcitvā kāsāvaṃ nivāsetvā muṇḍa­ka­paṭi­sīsakaṃ sīse paṭimuñcitvā muni­bhāva­mupagan­tvā aṭṭha guṇe samādiyi “imaṃ sattāhaṃ mayā na rājattho anusāsitabbo, na rāgūpasañhitaṃ cittaṃ uppādetabbaṃ, na dosūpasañhitaṃ cittaṃ uppādetabbaṃ, na mohūpasañhitaṃ cittaṃ uppādetabbaṃ, dāsakam­ma­ka­ra­porise janepi nivātavuttinā bhavitabbaṃ, kāyikaṃ vācasikaṃ anu­rak­khi­tab­baṃ, chapi āyatanāni niravasesato anu­rak­khi­tab­bāni, mettābhāvanāya mānasaṃ pakkhipitabban”ti. Ime aṭṭha guṇe samādiyitvā tesveva aṭṭhasu guṇesu mānasaṃ patiṭṭhapetvā bahi anikkhamitvā sattāhaṃ vītināmetvā aṭṭhame divase pabhātāya rattiyā pageva pātarāsaṃ katvā okkhittacakkhu mitabhāṇī susaṇṭhitena iriyāpathena avikkhittena cittena haṭṭhena udaggena vippasannena theraṃ nāgasenaṃ upasaṅkamitvā therassa pāde sirasā vanditvā ekamantaṃ ṭhito idamavoca—</p>
<p><a class="sc" id="8"></a><a class="ms" id="p_28Mi_526"></a>“Atthi me, bhante nāgasena, koci attho tumhehi saddhiṃ mantayitabbo, na tattha añño koci tatiyo icchitabbo, suññe okāse pavivitte araññe aṭṭhaṅgupāgate samaṇasāruppe. Tattha so pañho pucchitabbo bhavissati, tattha me guyhaṃ na kātabbaṃ na rahassakaṃ, arahāmahaṃ rahassakaṃ suṇituṃ sumantane upagate, upamāyapi so attho upapa­rikkhi­tabbo, yathā kiṃ viya, yathā nāma, bhante nāgasena, mahāpathavī nikkhepaṃ arahati nikkhepe upagate. Evameva kho, bhante nāgasena, arahāmahaṃ rahassakaṃ suṇituṃ sumantane upagate”ti.</p>
<p><a class="sc" id="9"></a><a class="ms" id="p_28Mi_527"></a>Garunā saha ­pavi­vitta­pavanaṃ pavisitvā idamavoca—“bhante nāgasena, idha purisena manta­yi­tukā­mena aṭṭha ṭhānāni pari­vajja­yi­tab­bāni bhavanti, na tesu ṭhānesu viññū puriso atthaṃ manteti, mantitopi attho paripatati na sambhavati. Katamāni aṭṭha ṭhānāni? Visamaṭṭhānaṃ parivajjanīyaṃ, sabhayaṃ parivajjanīyaṃ, ativātaṭṭhānaṃ parivajjanīyaṃ, paṭicchan­naṭ­ṭhānaṃ parivajjanīyaṃ, devaṭṭhānaṃ parivajjanīyaṃ, pantho parivajjanīyo, <span class="var" title="saṅkamo (bj, maku, pts1)" id="note144">saṅgāmo</span> parivajjanīyo, udakatitthaṃ parivajjanīyaṃ. Imāni aṭṭha ṭhānāni pari­vajja­nīyānī”ti.</p>
<p><a class="sc" id="10"></a><a class="pts" id="pts92"></a><a class="ms" id="p_28Mi_528"></a>Thero āha—“ko doso visamaṭṭhāne, sabhaye, ativāte, paṭicchanne, devaṭṭhāne, panthe, saṅgāme, udakatitthe”ti? “Visame, bhante nāgasena, mantito attho vikirati vidhamati paggharati na sambhavati, sabhaye mano santassati, santassito na sammā atthaṃ samanupassati, ativāte saddo avibhūto hoti, paṭicchanne upassutiṃ tiṭṭhanti, devaṭṭhāne mantito attho garukaṃ pariṇamati, panthe mantito attho tuccho bhavati, saṅgāme cañcalo bhavati, udakatitthe pākaṭo bhavati. Bhavatīha—</p>
<blockquote class="gatha">
<p><a class="sc" id="11"></a><a class="ms" id="p_28Mi_529"></a>‘Visamaṃ sabhayaṃ ativāto,<br>
Paṭicchannaṃ devanissitaṃ;<br>
Pantho ca saṅgāmo titthaṃ,<br>
Aṭṭhete parivajjiyā’”ti.</p>
</blockquote>
<p class="endsutta"><a class="sc" id="12"></a><a class="ms" id="p_28Mi_530"></a>Aṭṭha mantanassa pari­vajja­nīyaṭ­ṭhānāni.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
