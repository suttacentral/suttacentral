<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil5.5.4">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Santhavavagga</p>
<h1>4. Mag­guppāda­na­pañha</h1>
</div>
<p><a class="sc" id="1"></a><a class="ms" id="p_28Mi_968"></a><a class="msdiv" id="msdiv163"></a>“Bhante nāgasena, bhāsitampetaṃ bhagavatā—‘tathāgato bhikkhave, arahaṃ sammāsambuddho anuppannassa maggassa uppādetā’ti. Puna ca bhaṇitaṃ—‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammā­sambud­dhehi anuyātan’ti. Yadi, bhante nāgasena, tathāgato anuppannassa maggassa uppādetā, tena hi ‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammā­sambud­dhehi anuyātan’ti yaṃ vacanaṃ, taṃ micchā. Yadi tathāgatena bhaṇitaṃ—‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammā­sambud­dhehi anuyātan’ti, tena hi ‘tathāgato, bhikkhave, arahaṃ sammāsambuddho anuppannassa maggassa uppādetā’ti tampi vacanaṃ micchā. Ayampi ubhato koṭiko pañho tavānuppatto, so tayā nibbāhitabbo”ti.</p>
<p><a class="sc" id="2"></a><a class="pts" id="pts218"></a><a class="ms" id="p_28Mi_969"></a>“Bhāsitampetaṃ, mahārāja, bhagavatā—‘tathāgato, bhikkhave, arahaṃ sammāsambuddho anuppannassa maggassa uppādetā’ti. Bhaṇitañca—‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammā­sambud­dhehi anuyātan’ti, taṃ dvayampi sabhā­va­vacana­meva, pubbakānaṃ, mahārāja, tathāgatānaṃ antaradhānena asati anusāsake maggo antaradhāyi, <span class="var" title="so taṃ (bj, maku, pts1, mr)" id="note362">taṃ</span> tathāgato maggaṃ luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ paññācakkhunā <span class="var" title="sammasamāno (bj, pts1)" id="note363">sampassamāno</span> addasa pubbakehi sammā­sambud­dhehi anuyātaṃ, taṃkāraṇā āha—‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammā­sambud­dhehi anuyātan’ti.</p>
<p><a class="sc" id="3"></a><a class="ms" id="p_28Mi_970"></a>Pubbakānaṃ, mahārāja, tathāgatānaṃ antaradhānena asati anusāsake luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ maggaṃ yaṃ dāni tathāgato sañcaraṇaṃ akāsi, taṃkāraṇā āha—‘tathāgato, bhikkhave, arahaṃ sammāsambuddho anuppannassa maggassa uppādetā’ti.</p>
<p><a class="sc" id="4"></a><a class="ms" id="p_28Mi_971"></a>Idha, mahārāja, rañño cakkavattissa antaradhānena maṇiratanaṃ girisikhantare nilīyati, aparassa cakkavattissa sammā­paṭi­pattiyā upagacchati, api nu kho taṃ, mahārāja, maṇiratanaṃ tassa pakatan”ti? “Na hi, bhante, pākatikaṃyeva taṃ maṇiratanaṃ, tena pana <span class="var" title="nibbattanti (bj, maku, pts1)" id="note364">nibbattitan”ti</span>. “Evameva kho, mahārāja, pākatikaṃ pubbakehi tathāgatehi anuciṇṇaṃ aṭṭhaṅgikaṃ sivaṃ maggaṃ asati anusāsake luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ bhagavā paññācakkhunā sampassamāno uppādesi, sañcaraṇaṃ akāsi, taṃkāraṇā āha—‘tathāgato, bhikkhave, arahaṃ sammāsambuddho anuppannassa maggassa uppādetā’ti.</p>
<p><a class="sc" id="5"></a><a class="ms" id="p_28Mi_972"></a>Yathā vā pana, mahārāja, santaṃyeva puttaṃ yoniyā janayitvā mātā ‘janikā’ti vuccati; evameva kho, mahārāja, tathāgato santaṃyeva maggaṃ luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ paññācakkhunā sampassamāno uppādesi, sañcaraṇaṃ akāsi, taṃkāraṇā āha—‘tathāgato, bhikkhave, arahaṃ sammāsambuddho anuppannassa maggassa uppādetā’ti.</p>
<p><a class="sc" id="6"></a><a class="pts" id="pts219"></a><a class="ms" id="p_28Mi_973"></a>Yathā vā pana, mahārāja, koci puriso yaṃ kiñci naṭṭhaṃ passati, ‘tena taṃ bhaṇḍaṃ nibbattitan’ti jano voharati; evameva kho, mahārāja, tathāgato santaṃyeva maggaṃ luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ paññācakkhunā sampassamāno uppādesi, sañcaraṇaṃ akāsi, taṃkāraṇā āha— ‘tathāgato, bhikkhave, arahaṃ sammāsambuddho anuppannassa maggassa uppādetā’ti.</p>
<p><a class="sc" id="7"></a><a class="ms" id="p_28Mi_974"></a>Yathā vā pana, mahārāja, koci puriso vanaṃ sodhetvā bhūmiṃ nīharati, ‘tassa sā bhūmī’ti jano voharati, na cesā bhūmi tena pavattitā, taṃ bhūmiṃ kāraṇaṃ katvā bhūmisāmiko nāma hoti; evameva kho, mahārāja, tathāgato santaṃyeva maggaṃ luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ paññāya sampassamāno uppādesi, sañcaraṇaṃ akāsi, taṃkāraṇā āha—‘tathāgato, bhikkhave, arahaṃ sammāsambuddho anuppannassa maggassa uppādetā’”ti. “Sādhu, bhante nāgasena, evametaṃ tathā sampaṭicchāmī”ti.</p>
<p class="endsutta"><a class="sc" id="8"></a><a class="ms" id="p_28Mi_975"></a><span class="var" title="anup­panna­mag­guppāda­ka­pañho (bj) | anuppannassa maggassa uppādapañho (maku)" id="note365">Mag­guppāda­na­pañho</span> catuttho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
