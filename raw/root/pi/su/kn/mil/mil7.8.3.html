<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.8.3">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Kumbhavagga</p>
<h1>3. Chattaṅgapañha</h1>
</div>
<p><a class="sc" id="1"></a><a class="ms" id="p_28Mi_1993"></a><a class="msdiv" id="msdiv287"></a>“Bhante nāgasena, ‘chattassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, chattaṃ upari muddhani carati; evameva kho, mahārāja, yoginā yogāvacarena kilesānaṃ upari muddhani carena bhavitabbaṃ. Idaṃ, mahārāja, chattassa paṭhamaṃ aṅgaṃ gahetabbaṃ.</p>
<p><a class="sc" id="2"></a><a class="ms" id="p_28Mi_1994"></a>Puna caparaṃ, mahārāja, chattaṃ muddha­nu­pattham­bhaṃ hoti; evameva kho, mahārāja, yoginā yogāvacarena yoniso manasikā­ru­pattham­bhena bhavitabbaṃ. Idaṃ, mahārāja, chattassa dutiyaṃ aṅgaṃ gahetabbaṃ.</p>
<p><a class="sc" id="3"></a><a class="pts" id="pts416"></a><a class="ms" id="p_28Mi_1995"></a>Puna caparaṃ, mahārāja, chattaṃ ­vātāta­pa­megha­vuṭṭhiyo paṭihanati; evameva kho, mahārāja, yoginā yogāvacarena nānā­vidha­diṭṭhi­pu­thusa­maṇab­rāhma­ṇā­naṃ matavāta-<span class="var" title="mahāvāta ... (bj, mr) | maggavāta ... (maku)" id="note693">tividhag­gi­santā­pa­kilesa­vuṭṭhiyo</span> paṭihantabbā. Idaṃ, mahārāja, chattassa tatiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhamma­senā­patinā—</p>
<blockquote class="gatha">
<p><a class="sc" id="4"></a><a class="ms" id="p_28Mi_1996"></a>‘Yathāpi chattaṃ vipulaṃ,<br>
acchiddaṃ thirasaṃhitaṃ;<br>
Vātātapaṃ nivāreti,<br>
mahatī meghavuṭṭhiyo.</p>
<p><a class="sc" id="5"></a><a class="ms" id="p_28Mi_1997"></a>Tatheva buddhaputtopi,<br>
sīla­chatta­dharo suci;<br>
Kilesavuṭṭhiṃ vāreti,<br>
santā­pa­ti­vidhag­gayo’”ti.</p>
</blockquote>
<p class="endsutta"><a class="sc" id="6"></a><a class="ms" id="p_28Mi_1998"></a>Chattaṅgapañho tatiyo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
