<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil3.3.9">
<article>
<div class="hgroup">
<p class="division">Milindapañha</p>
<p>Vicāravagga</p>
<h1>9. Vedanā­lak­kha­ṇa­pañha</h1>
</div>
<p><a class="sc" id="1"></a><a class="ms" id="p_28Mi_287"></a><a class="msdiv" id="msdiv57"></a>“Bhante nāgasena, kiṃlakkhaṇā vedanā”ti? “Vedayi­ta­lak­khaṇā, mahārāja, vedanā anubha­va­na­lak­khaṇā cā”ti.</p>
<p><a class="sc" id="2"></a><a class="ms" id="p_28Mi_288"></a>“Opammaṃ karohī”ti. “Yathā, mahārāja, kocideva puriso rañño adhikāraṃ kareyya, tassa rājā tuṭṭho adhikāraṃ dadeyya, so tena adhikārena pañcahi kāmaguṇehi samappito samaṅgibhūto paricareyya, tassa evamassa ‘mayā kho pubbe rañño adhikāro kato, tassa me rājā tuṭṭho adhikāraṃ adāsi, svāhaṃ tatonidānaṃ imaṃ evarūpaṃ vedanaṃ vedayāmī’ti.</p>
<p><a class="sc" id="3"></a><a class="pts" id="pts61"></a><a class="ms" id="p_28Mi_289"></a>Yathā vā pana, mahārāja, kocideva puriso kusalaṃ kammaṃ katvā kāyassa bhedā paraṃ maraṇā sugatiṃ saggaṃ lokaṃ upapajjeyya, so ca tattha dibbehi pañcahi kāmaguṇehi samappito samaṅgibhūto paricareyya, tassa evamassa ‘svāhaṃ kho pubbe kusalaṃ kammaṃ akāsiṃ, sohaṃ tatonidānaṃ imaṃ evarūpaṃ vedanaṃ vedayāmī’ti. Evaṃ kho, mahārāja, vedayi­ta­lak­khaṇā vedanā anubha­va­na­lak­khaṇā cā”ti.</p>
<p><a class="sc" id="4"></a><a class="ms" id="p_28Mi_290"></a>“Kallosi, bhante nāgasenā”ti.</p>
<p class="endsutta"><a class="sc" id="5"></a><a class="ms" id="p_28Mi_291"></a>Vedanā­lak­kha­ṇa­pañho navamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
