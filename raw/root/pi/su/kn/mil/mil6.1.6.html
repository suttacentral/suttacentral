<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil6.1.6">
<article>
<div class="hgroup">
<p class="division">Milindapañha</p>
<p>Anumānapañha</p>
<p>Buddhavagga</p>
<h1>6. Arahan­ta­vedanā­ve­diyana­pañha</h1>
</div>
<p><a class="sc" id="1"></a><a class="pts" id="pts253"></a><a class="ms" id="p_28Mi_1120"></a><a class="msdiv" id="msdiv176"></a>“Bhante nāgasena, tumhe bhaṇatha—‘arahā ekaṃ vedanaṃ vedayati kāyikaṃ, na cetasikan’ti. Kiṃ nu kho, bhante nāgasena, arahato cittaṃ yaṃ kāyaṃ nissāya pavattati, tattha arahā anissaro assāmī avasavattī”ti? “Āma, mahārājā”ti. “Na kho, bhante nāgasena, yuttametaṃ, yaṃ so sakacittassa pavattamāne kāye anissaro hoti assāmī avasavattī; sakuṇopi tāva, bhante, yasmiṃ kulāvake paṭivasati, tattha so issaro hoti sāmī vasavattī”ti.</p>
<p><a class="sc" id="2"></a><a class="ms" id="p_28Mi_1121"></a>“Dasayime, mahārāja, kāyānugatā dhammā bhave bhave kāyaṃ anudhāvanti anu­pari­vattanti. Katame dasa? Sītaṃ uṇhaṃ jighacchā pipāsā uccāro <span class="var" title="thīnamiddhaṃ (bj, maku, pts1) | thinamiddhaṃ (c1)" id="note425">passāvo middhaṃ</span> jarā byādhi maraṇaṃ. Ime kho, mahārāja, dasa kāyānugatā dhammā bhave bhave kāyaṃ anudhāvanti anu­pari­vattanti, tattha arahā anissaro assāmī avasavattī”ti.</p>
<p><a class="sc" id="3"></a><a class="ms" id="p_28Mi_1122"></a>“Bhante nāgasena, kena kāraṇena arahato kāye āṇā nappavattati issariyaṃ vā, tattha me kāraṇaṃ brūhī”ti? “Yathā, mahārāja, ye keci pathavinissitā sattā, sabbe te pathaviṃ nissāya caranti viharanti vuttiṃ kappenti, api nu kho, mahārāja, tesaṃ pathaviyā āṇā pavattati issariyaṃ vā”ti? “Na hi, bhante”ti. “Evameva kho, mahārāja, arahato cittaṃ kāyaṃ nissāya pavattati, na ca arahato kāye āṇā pavattati issariyaṃ vā”ti.</p>
<p><a class="sc" id="4"></a><a class="pts" id="pts254"></a><a class="ms" id="p_28Mi_1123"></a>“Bhante nāgasena, kena kāraṇena puthujjano kāyikampi cetasikampi vedanaṃ vedayatī”ti? “Abhāvitattā, mahārāja, cittassa puthujjano kāyikampi cetasikampi vedanaṃ vedayati. Yathā, mahārāja, goṇo chāto paritasito abala­dubba­la­parit­ta­ka­tiṇesu vā latāya vā upanibaddho assa, yadā so goṇo parikupito hoti, tadā saha upani­bandha­nena pakkamati. Evameva kho, mahārāja, abhāvi­ta­cittassa vedanā uppajjitvā cittaṃ parikopeti, cittaṃ parikupitaṃ kāyaṃ ābhujati nibbhujati sam­pari­vatta­kaṃ karoti. Atha kho so abhāvitacitto tasati ravati ­bhe­rava­rā­vama­bhira­vati, idamettha, mahārāja, kāraṇaṃ, yena kāraṇena puthujjano kāyikampi cetasikampi vedanaṃ vedayatī”ti.</p>
<p><a class="sc" id="5"></a><a class="ms" id="p_28Mi_1124"></a>“Kiṃ pana taṃ kāraṇaṃ, yena kāraṇena arahā ekaṃ vedanaṃ vedayati kāyikaṃ, na cetasikan”ti? “Arahato, mahārāja, cittaṃ bhāvitaṃ hoti subhāvitaṃ dantaṃ sudantaṃ assavaṃ vacanakaraṃ, so dukkhāya vedanāya phuṭṭho samāno ‘aniccan’ti daḷhaṃ gaṇhāti, samādhithambhe cittaṃ upanibandhati, tassa taṃ cittaṃ samādhithambhe upanibandhanaṃ na vedhati na calati, ṭhitaṃ hoti avikkhittaṃ, tassa veda­nāvikā­ravip­phārena kāyo ābhujati nibbhujati samparivattati, idamettha, mahārāja, kāraṇaṃ, yena kāraṇena arahā ekaṃ vedanaṃ vedayati kāyikaṃ, na cetasikan”ti.</p>
<p><a class="sc" id="6"></a><a class="ms" id="p_28Mi_1125"></a>“Bhante nāgasena, taṃ nāma loke acchariyaṃ yaṃ kāye calamāne cittaṃ na calati, tattha me kāraṇaṃ brūhī”ti. “Yathā, mahārāja, mahati­mahā­rukkhe khan­dha­sā­khā­palāsa­sam­panne anila­ba­lasamā­hate sākhā calati, api nu tassa khandhopi calatī”ti? “Na hi, bhante”ti. “Evameva kho, mahārāja, arahā dukkhāya vedanāya phuṭṭho samāno ‘aniccan’ti daḷhaṃ gaṇhāti, samādhithambhe cittaṃ upanibandhati, tassa taṃ cittaṃ samādhithambhe upanibandhanaṃ na vedhati na calati, ṭhitaṃ hoti avikkhittaṃ, tassa veda­nāvikā­ravip­phārena kāyo ābhujati nibbhujati samparivattati, cittaṃ pana tassa na vedhati na calati khandho viya mahārukkhassā”ti. “Acchariyaṃ, bhante nāgasena, abbhutaṃ, bhante nāgasena, na me evarūpo sabbakāliko dhammapadīpo diṭṭhapubbo”ti.</p>
<p class="endsutta"><a class="sc" id="7"></a><a class="ms" id="p_28Mi_1126"></a><span class="var" title="arahato vedanā­ve­diyana­pañho (bj) | arahato kāyika­ce­tasi­ka­vedanā­pañho (maku)" id="note426">Arahan­ta­vedanā­ve­diyana­pañho</span> chaṭṭho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
