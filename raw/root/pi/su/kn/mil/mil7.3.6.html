<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.3.6">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Samuddavagga</p>
<h1>6. Nāvālagga­na­kaṅga­pañha</h1>
</div>
<p><a class="sc" id="1"></a><a class="ms" id="p_28Mi_1730"></a><a class="msdiv" id="msdiv240"></a>“Bhante nāgasena, ‘nāvālagga­na­kassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, nāvālagganakaṃ bahu­ūmi­jālā­kula­vik­kho­bhita­salila­tale mahati­ma­hāsa­mudde nāvaṃ laggeti ṭhapeti, na deti disāvidisaṃ harituṃ; evameva kho, mahārāja, yoginā yogāvacarena rāga­dosa­mo­hūmi­jāle mahati­mahā­vitak­ka­sam­pahāre cittaṃ laggetabbaṃ, na dātabbaṃ disāvidisaṃ harituṃ. Idaṃ, mahārāja, nāvālagga­na­kassa paṭhamaṃ aṅgaṃ gahetabbaṃ.</p>
<p><a class="sc" id="2"></a><a class="pts" id="pts378"></a><a class="ms" id="p_28Mi_1731"></a>Puna caparaṃ, mahārāja, nāvālagganakaṃ <span class="var" title="na pilavati (bj, pts1) | na palavati (maku)" id="note594">na plavati</span> visīdati, hatthasatepi udake nāvaṃ laggeti ṭhānamupaneti; evameva kho, mahārāja, yoginā yogāvacarena ­lābhaya­sa­sakkā­ra­mānana­vanda­na­pūjana­apaci­tīsu lābhag­ga­yasag­gepi na plavitabbaṃ, sarīra­yāpana­mattake yeva cittaṃ ṭhapetabbaṃ. Idaṃ, mahārāja, nāvālagga­na­kassa dutiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhamma­senā­patinā—</p>
<blockquote class="gatha">
<p><a class="sc" id="3"></a><a class="ms" id="p_28Mi_1732"></a>‘Yathā samudde lagganakaṃ,<br>
na plavati visīdati;<br>
Tatheva lābhasakkāre,<br>
mā plavatha visīdathā’”ti.</p>
</blockquote>
<p class="endsutta"><a class="sc" id="4"></a><a class="ms" id="p_28Mi_1733"></a><span class="var" title="nāvāla­kanakaṅ­gapañho (bj)" id="note595">Nāvālagga­na­kaṅga­pañho</span> chaṭṭho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
