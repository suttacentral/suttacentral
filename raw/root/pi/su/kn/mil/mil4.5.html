<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil4.5">
<article>
<div class="hgroup">
<p class="division">Milindapañha</p>
<p>Meṇḍa­ka­pañ­hāram­bha­kathā</p>
<p>Upāsa­ka­gu­ṇavagga</p>
<h1>5. Ācariyaguṇa</h1>
</div>
<p><a class="sc" id="1"></a><a class="pts" id="pts94"></a><a class="ms" id="p_28Mi_544"></a><a class="msdiv" id="msdiv118"></a>“Bhante nāgasena, ayaṃ bhūmibhāgo aṭṭha manta­dosavi­vajjito, ahañca loke paramo <span class="var" title="mantasahāyo (bj, maku)" id="note146">mantisahāyo</span>, guyha­ma­nurak­khī cāhaṃ yāvāhaṃ jīvissāmi tāva guyha­ma­nurak­khis­sāmi, aṭṭhahi ca me kāraṇehi buddhi pariṇāmaṃ gatā, dullabho etarahi mādiso antevāsī, sammā paṭipanne antevāsike ye ācariyānaṃ pañcavīsati ācariyaguṇā, tehi guṇehi ācariyena sammā paṭi­pajji­tabbaṃ. Katame pañcavīsati guṇā?</p>
<p><a class="sc" id="2"></a><a class="ms" id="p_28Mi_545"></a>Idha, bhante nāgasena, ācariyena antevāsimhi satataṃ samitaṃ ārakkhā upaṭṭhapetabbā, asevanasevanā jānitabbā, ­pamat­tāp­pamattā jānitabbā, seyyāvakāso jānitabbo, gelaññaṃ jānitabbaṃ, <span class="var" title="bhojanaṃ (bj, pts1) | bhojanīyaṃ (maku)" id="note147">bhojanassa</span> laddhāladdhaṃ jānitabbaṃ, viseso jānitabbo, pattagataṃ saṃ­vibha­ji­tab­baṃ, assāsitabbo ‘mā bhāyi, attho te abhikkamatī’ti, ‘iminā puggalena <span class="var" title="paṭicarāhīti (mr)" id="note148">paṭicaratī’ti</span> paṭicāro jānitabbo, gāme paṭicāro jānitabbo, vihāre paṭicāro jānitabbo, na tena hāso davo <span class="var" title="na tena saha sallāpo kātabbo (si, pts1)" id="note149">kātabbo, tena saha ālāpo kātabbo</span>, chiddaṃ disvā adhivāsetabbaṃ, sakkaccakārinā bhavitabbaṃ, akhaṇḍakārinā bhavitabbaṃ, arahassakārinā bhavitabbaṃ, nirava­sesa­kārinā bhavitabbaṃ, ‘<span class="var" title="janemi imaṃ (maku)" id="note150">janemimaṃ</span> sippesū’ti janakacittaṃ upaṭ­ṭhapetab­baṃ, ‘kathaṃ ayaṃ na parihāyeyyā’ti vaḍḍhicittaṃ upaṭ­ṭhapetab­baṃ, ‘balavaṃ imaṃ karomi sikkhābalenā’ti cittaṃ upaṭ­ṭhapetab­baṃ, mettacittaṃ upaṭ­ṭhapetab­baṃ, āpadāsu na vijahitabbaṃ, karaṇīye nappa­majji­tab­baṃ, khalite dhammena paggahetabboti. Ime kho, bhante, pañcavīsati ācariyassa ācariyaguṇā, tehi guṇehi mayi sammā paṭipajjassu, saṃsayo me, bhante, uppanno, atthi meṇḍakapañhā jinabhāsitā, anāgate addhāne tattha viggaho uppajjissati, anāgate ca addhāne dullabhā bhavissanti tumhādisā buddhimanto, tesu me pañhesu cakkhuṃ dehi paravādānaṃ niggahāyā”ti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
