<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil5.3.1">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Paṇāmitavagga</p>
<h1>1. Seṭ­ṭha­dham­ma­pañha</h1>
</div>
<p><a class="sc" id="1"></a><a class="pts" id="pts162"></a><a class="ms" id="p_28Mi_745"></a><a class="msdiv" id="msdiv138"></a>“Bhante nāgasena, bhāsitampetaṃ bhagavatā—‘dhammo hi, vāseṭṭha, seṭṭho janetasmiṃ diṭṭhe ceva dhamme <span class="var" title="abhisam­parā­yañca (8D.116/1)" id="note253">abhisamparāye cā’ti</span>. Puna ca ‘upāsako gihī sotāpanno pihitāpāyo diṭṭhippatto viññātasāsano bhikkhuṃ vā sāmaṇeraṃ vā puthujjanaṃ abhivādeti paccuṭṭhetī’ti. Yadi, bhante nāgasena, bhagavatā bhaṇitaṃ—‘dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāye cā’ti, tena hi ‘upāsako gihī sotāpanno pihitāpāyo diṭṭhippatto viññātasāsano bhikkhuṃ vā sāmaṇeraṃ vā puthujjanaṃ abhivādeti paccuṭṭhetī’ti yaṃ vacanaṃ, taṃ micchā. Yadi ‘upāsako gihī sotāpanno pihitāpāyo diṭṭhippatto viññātasāsano bhikkhuṃ vā sāmaṇeraṃ vā puthujjanaṃ abhivādeti paccuṭṭheti’, tena hi ‘dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāye cā’ti tampi vacanaṃ micchā. Ayampi ubhato koṭiko pañho tavānuppatto, so tayā nibbāhitabbo”ti.</p>
<p><a class="sc" id="2"></a><a class="ms" id="p_28Mi_746"></a>“Bhāsitampetaṃ, mahārāja, bhagavatā ‘dhammo hi, vāseṭṭha, seṭṭho janetasmiṃ diṭṭhe ceva dhamme abhisamparāye cā’ti, ‘upāsako ca gihī sotāpanno pihitāpāyo diṭṭhippatto viññātasāsano bhikkhuṃ vā sāmaṇeraṃ vā puthujjanaṃ abhivādeti paccuṭṭheti’. Tattha pana kāraṇaṃ atthi. Katamaṃ taṃ kāraṇaṃ?</p>
<p><a class="sc" id="3"></a><a class="pts" id="pts163"></a><a class="ms" id="p_28Mi_747"></a>Vīsati kho panime, mahārāja, samaṇassa samaṇakaraṇā dhammā dve ca liṅgāni, yehi samaṇo abhi­vāda­na­pac­cuṭ­ṭhā­na­sammā­na­na­pūjanā­raho hoti. Katame vīsati samaṇassa samaṇakaraṇā dhammā dve ca liṅgāni? <span class="var" title="seṭṭha­bhūmi­sayo (bj, maku) | seṭṭho yamo (pts1)" id="note254">Seṭṭho dhammārāmo</span>, aggo niyamo, cāro vihāro saṃyamo saṃvaro khanti soraccaṃ ekattacariyā ekattābhirati paṭisallānaṃ hiriottappaṃ vīriyaṃ appamādo <span class="var" title="sikkhāpadhānaṃ (si) | sikkhāpadānaṃ (maku) | sukkāvadānaṃ (mr)" id="note255">sikkhā­sa­mādā­naṃ</span> uddeso paripucchā sīlādiabhirati nirālayatā sikkhā­pada­pāri­pūritā, kāsāvadhāraṇaṃ, bhaṇḍubhāvo. Ime kho, mahārāja, vīsati samaṇassa samaṇakaraṇā dhammā dve ca liṅgāni. Ete guṇe bhikkhu samādāya vattati, so tesaṃ dhammānaṃ anūnattā paripuṇṇattā sampannattā samannāgatattā asekkhabhūmiṃ arahantabhūmiṃ okkamati, seṭṭhaṃ bhūmantaraṃ okkamati, arahat­tā­sanna­gatoti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="4"></a><a class="ms" id="p_28Mi_748"></a>‘Khīṇāsavehi so sāmaññaṃ upagato, <span class="var" title="taṃ sāmaññan'ti (?)" id="note256">natthi me so samayo’ti</span> arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="5"></a><a class="ms" id="p_28Mi_749"></a>‘Aggaparisaṃ so upagato, nāhaṃ taṃ ṭhānaṃ upagato’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="6"></a><a class="ms" id="p_28Mi_750"></a>‘Labhati so pāti­mok­khuddesaṃ sotuṃ, nāhaṃ taṃ labhāmi sotun’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="7"></a><a class="ms" id="p_28Mi_751"></a>‘So aññe pabbājeti upasampādeti jinasāsanaṃ vaḍḍheti, ahametaṃ na labhāmi kātun’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="8"></a><a class="ms" id="p_28Mi_752"></a>‘Appamāṇesu so sikkhāpadesu samattakārī, nāhaṃ tesu vattāmī’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="9"></a><a class="ms" id="p_28Mi_753"></a>‘Upagato so samaṇaliṅgaṃ, buddhādhippāye ṭhito, tenāhaṃ liṅgena dūramapagato’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="10"></a><a class="ms" id="p_28Mi_754"></a>‘­Parūḷ­ha­kaccha­lomo so anañjita­amaṇ­ḍito anu­litta­sīla­gandho, ahaṃ pana maṇḍa­na­vi­bhū­sa­nā­bhirato’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="11"></a><a class="pts" id="pts164"></a><a class="ms" id="p_28Mi_755"></a>Api ca, mahārāja, ‘ye te vīsati samaṇakaraṇā dhammā dve ca liṅgāni, sabbepete dhammā bhikkhussa saṃvijjanti, soyeva te dhamme dhāreti, aññepi tattha sikkhāpeti, so me āgamo sikkhāpanañca natthī’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="12"></a><a class="ms" id="p_28Mi_756"></a>Yathā, mahārāja, rājakumāro purohitassa santike vijjaṃ adhīyati, khat­tiya­dhammaṃ sikkhati, so aparena samayena abhisitto ācariyaṃ abhivādeti paccuṭṭheti ‘sikkhāpako me ayan’ti; evameva kho, mahārāja, ‘bhikkhu sikkhāpako vaṃsadharo’ti arahati upāsako sotāpanno bhikkhuṃ puthujjanaṃ abhivādetuṃ paccuṭṭhātuṃ.</p>
<p><a class="sc" id="13"></a><a class="ms" id="p_28Mi_757"></a>Api ca, mahārāja, imināpetaṃ pariyāyena jānāhi bhikkhubhūmiyā mahantataṃ asama­vipula­bhāvaṃ. Yadi, mahārāja, upāsako sotāpanno arahattaṃ sacchikaroti, dveva tassa gatiyo bhavanti anaññā tasmiṃyeva divase parinibbāyeyya vā, bhikkhubhāvaṃ vā upagaccheyya. Acalā hi sā, mahārāja, pabbajjā, mahatī accuggatā, yadidaṃ bhikkhubhūmī”ti. “Ñāṇagato, bhante nāgasena, pañho sunibbeṭhito balavatā atibuddhinā tayā, na yimaṃ pañhaṃ samattho añño evaṃ viniveṭhetuṃ aññatra tavādisena buddhimatā”ti.</p>
<p class="endsutta"><a class="sc" id="14"></a><a class="ms" id="p_28Mi_758"></a>Seṭ­ṭha­dham­ma­pañho paṭhamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
