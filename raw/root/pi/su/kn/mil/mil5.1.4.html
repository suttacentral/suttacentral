<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil5.1.4">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Iddhibalavagga</p>
<h1>4. Patha­vi­cala­na­pañha</h1>
</div>
<p><a class="sc" id="1"></a><a class="pts" id="pts114"></a><a class="ms" id="p_28Mi_595"></a><a class="msdiv" id="msdiv123"></a>“Bhante nāgasena, bhāsitampetaṃ bhagavatā—‘<span class="var" title="aṭṭha kho ime ānanda (7D.171/1) | aṭṭhime ānanda (17A8.70/1)" id="note168">aṭṭhime, bhikkhave</span>, hetū aṭṭha paccayā mahato bhūmicālassa pātubhāvāyā’ti. Asesavacanaṃ idaṃ, nissesavacanaṃ idaṃ, nip­pariyā­ya­vacanaṃ idaṃ, natthañño navamo hetu mahato bhūmicālassa pātubhāvāya. Yadi, bhante nāgasena, añño navamo hetu bhaveyya mahato bhūmicālassa pātubhāvāya, tampi hetuṃ bhagavā katheyya. Yasmā ca kho, bhante nāgasena, natthañño navamo hetu mahato bhūmicālassa pātubhāvāya, tasmā anācikkhito bhagavatā, ayañca navamo hetu dissati mahato bhūmicālassa pātubhāvāya, yaṃ vessantarena raññā mahādāne dīyamāne sattakkhattuṃ mahāpathavī kampitāti. Yadi, bhante nāgasena, aṭṭheva hetū aṭṭha paccayā mahato bhūmicālassa pātubhāvāya, tena hi vessantarena raññā mahādāne dīyamāne sattakkhattuṃ mahāpathavī kampitāti yaṃ vacanaṃ, taṃ micchā. Yadi vessantarena raññā mahādāne dīyamāne sattakkhattuṃ mahāpathavī kampitā, tena hi aṭṭheva hetū aṭṭha paccayā mahato bhūmicālassa pātubhāvāyāti tampi vacanaṃ micchā. Ayampi ubhato koṭiko pañho sukhumo dunniveṭhiyo andhakaraṇo ceva gambhīro ca, so tavānuppatto, neso aññena ittarapaññena sakkā visajjetuṃ aññatra tavādisena buddhimatā”ti.</p>
<p><a class="sc" id="2"></a><a class="ms" id="p_28Mi_596"></a>“Bhāsitampetaṃ, mahārāja, bhagavatā—‘aṭṭhime, bhikkhave, hetū aṭṭha paccayā mahato bhūmicālassa pātubhāvāyā’ti. Yaṃ vessantarena raññā mahādāne dīyamāne sattakkhattuṃ mahāpathavī kampitā, tañca pana akālikaṃ kadā­cup­patti­kaṃ aṭṭhahi hetūhi vippamuttaṃ, tasmā agaṇitaṃ aṭṭhahi hetūhi.</p>
<p><a class="sc" id="3"></a><a class="ms" id="p_28Mi_597"></a>Yathā, mahārāja, loke tayoyeva meghā gaṇīyanti vassiko hemantiko pāvusakoti. Yadi te muñcitvā añño megho pavassati, na so megho gaṇīyati sammatehi meghehi, akāla­meghot­veva saṅkhaṃ gacchati. Evameva kho, mahārāja, vessantarena raññā mahādāne dīyamāne yaṃ sattakkhattuṃ mahāpathavī kampitā, akālikaṃ etaṃ kadā­cup­patti­kaṃ aṭṭhahi hetūhi vippamuttaṃ, na taṃ gaṇīyati aṭṭhahi hetūhi.</p>
<p><a class="sc" id="4"></a><a class="ms" id="p_28Mi_598"></a>Yathā vā pana, mahārāja, himavantā pabbatā pañca nadisatāni sandanti, tesaṃ, mahārāja, pañcannaṃ nadisatānaṃ daseva nadiyo nadigaṇanāya gaṇīyanti. Seyyathidaṃ—gaṅgā yamunā aciravatī sarabhū mahī sindhu sarassatī vetravatī vītaṃsā candabhāgāti, avasesā nadiyo nadigaṇanāya agaṇitā. Kiṃ kāraṇā? Na tā nadiyo dhuvasalilā. Evameva kho, mahārāja, vessantarena raññā mahādāne dīyamāne yaṃ sattakkhattuṃ mahāpathavī kampitā, akālikaṃ etaṃ kadā­cup­patti­kaṃ aṭṭhahi hetūhi vippamuttaṃ, na taṃ gaṇīyati aṭṭhahi hetūhi.</p>
<p><a class="sc" id="5"></a><a class="pts" id="pts115"></a><a class="ms" id="p_28Mi_599"></a>Yathā vā pana, mahārāja, rañño satampi dvisatampi tisatampi amaccā honti, tesaṃ chayeva janā amaccagaṇanāya gaṇīyanti. Seyyathidaṃ—senāpati purohito akkhadasso bhaṇḍāgāriko chattaggāhako khaggaggāhako. Eteyeva amaccagaṇanāya gaṇīyanti. Kiṃ kāraṇā? Yuttattā rājaguṇehi, avasesā agaṇitā, sabbe amaccātveva saṅkhaṃ gacchanti. Evameva kho, mahārāja, vessantarena raññā mahādāne dīyamāne yaṃ sattakkhattuṃ mahāpathavī kampitā, akālikaṃ etaṃ kadā­cup­patti­kaṃ aṭṭhahi hetūhi vippamuttaṃ, na taṃ gaṇīyati aṭṭhahi hetūhi.</p>
<p><a class="sc" id="6"></a><a class="ms" id="p_28Mi_600"></a>Suyyati nu kho, mahārāja, etarahi jinasāsane katādhikārānaṃ diṭṭha­dhamma­su­kha­veda­nīyakam­maṃ, kitti ca yesaṃ abbhuggatā devamanussesū”ti? “Āma, bhante, suyyati etarahi jinasāsane katādhikārānaṃ diṭṭha­dhamma­su­kha­veda­nīyakam­maṃ, kitti ca yesaṃ abbhuggatā devamanussesu satta janāti”. “Ke ca te, mahārājā”ti? “Sumano ca, bhante, mālākāro, ekasāṭako ca brāhmaṇo, puṇṇo ca bhatako, mallikā ca devī, gopālamātā ca devī, suppiyā ca upāsikā, puṇṇā ca dāsīti ime satta diṭṭha­dhamma­su­kha­veda­nīyā sattā, kitti ca imesaṃ abbhuggatā devamanussesū”ti.</p>
<p><a class="sc" id="7"></a><a class="pts" id="pts116"></a><a class="ms" id="p_28Mi_601"></a>“Aparepi suyyanti nu kho atīte mānusakeneva sarīradehena tidasabhavanaṃ gatā”ti? “Āma, bhante, suyyantī”ti. “Ke ca te, mahārājā”ti? “Guttilo ca gandhabbo, sādhīno ca rājā, nimi ca rājā, mandhātā ca rājāti ime caturo janā suyyanti, teneva mānusakena sarīradehena tidasabhavanaṃ gatā”ti. “Sucirampi kataṃ suyyati sukata­dukka­ṭanti? Sutapubbaṃ pana tayā, mahārāja, atīte vā addhāne vattamāne vā addhāne itthannāmassa dāne dīyamāne sakiṃ vā dvikkhattuṃ vā tikkhattuṃ vā mahāpathavī kampitā”ti? “Na hi, bhante”ti. “Atthi me, mahārāja, āgamo adhigamo pariyatti savanaṃ sikkhābalaṃ sussūsā paripucchā ācariyupāsanaṃ, mayāpi na sutapubbaṃ ‘itthannāmassa dāne dīyamāne sakiṃ vā dvikkhattuṃ vā tikkhattuṃ vā mahāpathavī kampitā’ti ṭhapetvā vessantarassa rājavasabhassa dānavaraṃ. Bhagavato ca, mahārāja, kassapassa, bhagavato ca sakyamuninoti dvinnaṃ buddhānaṃ antare gaṇanapathaṃ vītivattā vassakoṭiyo atikkantā, tatthapi me savanaṃ natthi ‘itthannāmassa dāne dīyamāne sakiṃ vā dvikkhattuṃ vā tikkhattuṃ vā mahāpathavī kampitā’ti. Na, mahārāja, tāvatakena vīriyena tāvatakena parakkamena mahāpathavī kampati, guṇa­bhāra­bharitā, mahārāja, sabba­so­cey­yakiri­ya­guṇa­bhāra­bharitā dhāretuṃ na visahantī mahāpathavī calati kampati pavedhati.</p>
<p><a class="sc" id="8"></a><a class="ms" id="p_28Mi_602"></a>Yathā, mahārāja, sakaṭassa atibhā­ra­bhari­tassa nābhiyo ca nemiyo ca phalanti akkho bhijjati; evameva kho, mahārāja, sabba­so­cey­yakiri­ya­guṇa­bhāra­bharitā mahāpathavī dhāretuṃ na visahantī calati kampati pavedhati.</p>
<p><a class="sc" id="9"></a><a class="pts" id="pts117"></a><a class="ms" id="p_28Mi_603"></a>Yathā vā pana, mahārāja, gaganaṃ anilaja­lavega­sañ­chā­ditaṃ ussan­na­jalabhā­ra­bhari­taṃ ativātena phuṭitattā nadati ravati gaḷagaḷāyati; evameva kho, mahārāja, mahāpathavī rañño vessantarassa dānabala­vipula­us­san­na­bhāra­bharitā dhāretuṃ na visahantī calati kampati pavedhati. Na hi, mahārāja, rañño vessantarassa cittaṃ rāgavasena pavattati, na dosavasena pavattati, na mohavasena pavattati, na mānavasena pavattati, na diṭṭhivasena pavattati, na kilesavasena pavattati, na vitakkavasena pavattati, na arativasena pavattati, atha kho dānavasena bahulaṃ pavattati ‘kinti anāgatā yācakā mama santike āgaccheyyuṃ, āgatā ca yācakā yathākāmaṃ labhitvā attamanā bhaveyyun’ti satataṃ samitaṃ dānaṃ pati mānasaṃ ṭhapitaṃ hoti. Rañño, mahārāja, vessantarassa satataṃ samitaṃ dasasu ṭhānesu mānasaṃ ṭhapitaṃ hoti dame same khantiyaṃ saṃvare yame niyame akkodhe avihiṃsāyaṃ sacce soceyye. Rañño, mahārāja, vessantarassa kāmesanā pahīnā, bhavesanā paṭippassaddhā, brahma­cari­ye­sanāya­yeva ussukkaṃ āpanno, rañño, mahārāja, vessantarassa <span class="var" title="attārakkhā (maku)" id="note169">attarakkhā</span> pahīnā, sabba­sat­tarak­khāya ussukkaṃ āpanno ‘kinti ime sattā samaggā assu arogā sadhanā dīghāyukā’ti bahulaṃyeva mānasaṃ pavattati. Dadamāno ca, mahārāja, vessantaro rājā taṃ dānaṃ na bhava­sam­patti­hetu deti, na dhanahetu deti, na paṭidānahetu deti, na upalāpanahetu deti, na āyuhetu deti, na vaṇṇahetu deti, na sukhahetu deti, na balahetu deti, na yasahetu deti, na puttahetu deti, na dhītuhetu deti, atha kho sabbañ­ñu­ta­ñāṇa­hetu sabbañ­ñu­ta­ñāṇa­ratanassa kāraṇā evarūpe atula­vipulā­nuttare dānavare adāsi, sabbaññutaṃ patto ca imaṃ gāthaṃ abhāsi—</p>
<blockquote class="gatha">
<p><a class="sc" id="10"></a><a class="ms" id="p_28Mi_604"></a>‘Jāliṃ kaṇhājinaṃ dhītaṃ,<br>
maddideviṃ patibbataṃ;<br>
Cajamāno na cintesiṃ,<br>
bodhiyāyeva kāraṇā’ti.</p>
</blockquote>
<p><a class="sc" id="11"></a><a class="pts" id="pts118"></a><a class="ms" id="p_28Mi_605"></a>Vessantaro, mahārāja, rājā akkodhena kodhaṃ jināti, asādhuṃ sādhunā jināti, kadariyaṃ dānena jināti, alikavādinaṃ saccena jināti, sabbaṃ akusalaṃ kusalena jināti. Tassa evaṃ dadamānassa dham­mānuga­tassa <span class="var" title="dhammā­sīsakassa (mr)" id="note171">dhamma­sīsakassa</span> <span class="var" title="dāna­nissan­da­bala (bj, pts1) | dānabala (maku)" id="note172">dāna­nissan­da­balava</span> vīriya­vipula­vip­phārena heṭṭhā mahāvātā sañcalanti saṇikaṃ saṇikaṃ sakiṃ sakiṃ ākulākulā vāyanti onamanti unnamanti vinamanti, <span class="var" title="sīna­patta­pādapā (bj) | nisinnapattā (maku) | sīna­pattā­pādapā (pts1)" id="note173">chinna­pat­tapādapā</span> papatanti, gumbaṃ gumbaṃ valāhakā gagane sandhāvanti, rajosañcitā vātā dāruṇā honti, gaganaṃ uppīḷitā vātā vāyanti, sahasā dha­madhamā­yanti, mahābhīmo saddo niccharati, tesu vātesu kupitesu udakaṃ saṇikaṃ saṇikaṃ calati, udake calite khubbhanti macchakacchapā, yamakayamakā ūmiyo jāyanti, jalacarā sattā tasanti, jalavīci yuganaddho vattati, vīcinādo pavattati, ghorā <span class="var" title="bubbulā (bj, maku) | pubbuḷā (mr)" id="note174">bubbuḷā</span> uṭṭhahanti, pheṇamālā bhavanti, uttarati mahāsamuddo, disāvidisaṃ dhāvati udakaṃ, uddhaṃ­sota­paṭi­sota­mukhā sandanti saliladhārā, tasanti asurā garuḷā nāgā yakkhā, ubbijjanti ‘kiṃ nu kho, kathaṃ nu kho, sāgaro viparivattatī’ti, ­ga­mana­pa­tha­mesanti bhītacittā, khubhite luḷite jaladhāre pakampati mahāpathavī sanagā sasāgarā, parivattati sinerugiri kūṭa­sela­sikharo vinamamāno hoti, vimanā honti ahi­nakula­biḷāra­koṭṭhu­ka­sūkara­miga­pak­khino, rudanti yakkhā appesakkhā, hasanti yakkhā mahesakkhā kampamānāya mahāpathaviyā.</p>
<p><a class="sc" id="12"></a><a class="ms" id="p_28Mi_606"></a>Yathā, mahārāja, mahati mahāpariyoge uddhanagate udakasampuṇṇe ākiṇṇataṇḍule heṭṭhato aggi jalamāno paṭhamaṃ tāva pariyogaṃ santāpeti, pariyogo santatto udakaṃ santāpeti, udakaṃ santattaṃ taṇḍulaṃ santāpeti, taṇḍulaṃ santattaṃ ummujjati nimujjati, bubbuḷakajātaṃ hoti, pheṇamālā uttarati; evameva kho, mahārāja, vessantaro rājā yaṃ loke duccajaṃ, taṃ caji, tassa taṃ duccajaṃ cajantassa dānassa sabhā­va­nissan­dena heṭṭhā mahāvātā dhāretuṃ na visahantā <span class="var" title="sukhubbhiṃsu (maku) | parikampiṃsu (mr)" id="note175">parikuppiṃsu</span>, mahāvātesu <span class="var" title="pari­khub­bhi­tesu (maku)" id="note176">parikupitesu</span> udakaṃ kampi, udake kampite mahāpathavī kampi, iti tadā mahāvātā ca udakañca mahāpathavī cāti ime tayo ekamanā viya ahesuṃ mahādāna­nissan­dena vipula­bala­vīri­yena natthediso, mahārāja, aññassa dānānubhāvo, yathā vessantarassa rañño mahādānā­nubhāvo. Yathā, mahārāja, mahiyā bahuvidhā maṇayo vijjanti. Seyyathidaṃ—indanīlo mahānīlo jotiraso veḷuriyo ummāpuppho sirīsapuppho manoharo sūriyakanto candakanto vajiro khajjopanako phussarāgo lohitaṅgo masāragalloti, ete sabbe atikkamma cakkavattimaṇi aggamakkhāyati, cakkavattimaṇi, mahārāja, samantā yojanaṃ obhāseti. Evameva kho, mahārāja, yaṃ kiñci mahiyā dānaṃ vijjati api asadisadānaṃ paramaṃ, taṃ sabbaṃ atikkamma vessantarassa rañño mahādānaṃ aggamakkhāyati, vessantarassa, mahārāja, rañño mahādāne dīyamāne sattakkhattuṃ mahāpathavī kampitā”ti.</p>
<p><a class="sc" id="13"></a><a class="pts" id="pts119"></a><a class="ms" id="p_28Mi_607"></a>“Acchariyaṃ, bhante nāgasena, buddhānaṃ, abbhutaṃ, bhante nāgasena, buddhānaṃ, yaṃ tathāgato bodhisatto samāno asamo lokena evaṃkhanti evaṃcitto evaṃadhimutti evaṃadhippāyo, bodhisattānaṃ, bhante nāgasena, parakkamo dakkhāpito, pāramī ca jinānaṃ bhiyyo obhāsitā, cariyaṃ caratopi tāva tathāgatassa sadevake loke seṭṭhabhāvo anudassito. Sādhu, bhante nāgasena, thomitaṃ jinasāsanaṃ, jotitā jinapāramī, chinno titthiyānaṃ vādagaṇṭhi, <span class="var" title="bhinnā parap­pa­vāda­kumbhā (bj, pts1) | gumbo tayā viddhaṃsito (maku)" id="note177">bhinno parāpa­vāda­kumbho</span>, pañho gambhīro uttānīkato, gahanaṃ agahanaṃ kataṃ, sammā laddhaṃ jinaputtānaṃ <span class="var" title="nibbāyanaṃ (mr)" id="note178">nibbāhanaṃ</span>, evametaṃ, gaṇivarapavara, tathā sampaṭicchāmā”ti.</p>
<p class="endsutta"><a class="sc" id="14"></a><a class="ms" id="p_28Mi_608"></a><span class="var" title="mahā­bhūmi­cāla­pātu­bhāva­pañho (bj) | aṭṭhahetu aṭṭhapaccayā mahā­bhūmi­cāla­pātu­bhāva­pañho (maku)" id="note179">Patha­vi­cala­na­pañho</span> catuttho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
