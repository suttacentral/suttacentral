<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.6.9">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Sīhavagga</p>
<h1>9. Sappaṅgapañha</h1>
</div>
<p><a class="sc" id="1"></a><a class="pts" id="pts406"></a><a class="ms" id="p_28Mi_1923"></a><a class="msdiv" id="msdiv273"></a>“Bhante nāgasena, ‘sappassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, sappo urena gacchati; evameva kho, mahārāja, yoginā yogāvacarena paññāya caritabbaṃ, paññāya caramānassa kho, mahārāja, yogino cittaṃ ñāye carati, vilakkhaṇaṃ vivajjeti, salakkhaṇaṃ bhāveti. Idaṃ, mahārāja, sappassa paṭhamaṃ aṅgaṃ gahetabbaṃ.</p>
<p><a class="sc" id="2"></a><a class="ms" id="p_28Mi_1924"></a>Puna caparaṃ, mahārāja, sappo caramāno osadhaṃ parivajjento carati; evameva kho, mahārāja, yoginā yogāvacarena duccaritaṃ parivajjentena caritabbaṃ. Idaṃ, mahārāja, sappassa dutiyaṃ aṅgaṃ gahetabbaṃ.</p>
<p><a class="sc" id="3"></a><a class="ms" id="p_28Mi_1925"></a>Puna caparaṃ, <span class="var" title="manussaṃ disvā kampati (mr)" id="note669">mahārāja, sappo manusse disvā tappati</span> socati cintayati; evameva kho, mahārāja, yoginā yogāvacarena kuvitakke, vitakketvā aratiṃ uppādayitvā tappitabbaṃ socitabbaṃ cintayitabbaṃ ‘pamādena me divaso vītināmito, na so puna sakkā laddhun’ti. Idaṃ, mahārāja, sappassa tatiyaṃ aṅgaṃ gahetabbaṃ. Bhāsitampetaṃ, mahārāja, bhagavatā ­bhallā­ṭiya­jātake dvinnaṃ kinnarānaṃ—</p>
<blockquote class="gatha">
<p><a class="sc" id="4"></a><a class="ms" id="p_28Mi_1926"></a>‘<span class="var" title="yamekarattiṃ (bj, maku, pts1)" id="note671">Mayekarattaṃ</span> vippavasimha ludda,<br>
Akāmakā aññamaññaṃ sarantā;<br>
<span class="var" title="tamekarattiṃ (bj, pts1) | tameva rattim (maku)" id="note672">Tamekarattaṃ</span> anutappamānā,<br>
Socāmasā ratti puna na hessatī’”ti.</p>
</blockquote>
<p class="endsutta"><a class="sc" id="5"></a><a class="ms" id="p_28Mi_1927"></a>Sappaṅgapañho navamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
