<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.5.7">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Upacikāvagga</p>
<h1>7. Migaṅgapañha</h1>
</div>
<p><a class="sc" id="1"></a><a class="pts" id="pts396"></a><a class="ms" id="p_28Mi_1859"></a><a class="msdiv" id="msdiv261"></a>“Bhante nāgasena, ‘migassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, migo divā araññe carati, rattiṃ abbhokāse; evameva kho, mahārāja, yoginā yogāvacarena divā araññe viharitabbaṃ, rattiṃ abbhokāse. Idaṃ, mahārāja, migassa paṭhamaṃ aṅgaṃ gahetabbaṃ.</p>
<p><a class="sc" id="2"></a><a class="ms" id="p_28Mi_1860"></a>Bhāsitampetaṃ, mahārāja, bhagavatā devātidevena loma­haṃsa­na­pariyāye—</p>
<p><a class="sc" id="3"></a><a class="ms" id="p_28Mi_1861"></a>‘So kho ahaṃ, sāriputta, yā tā rattiyo sītā hemantikā <span class="var" title="antaraṭṭhake himapātasamaye (bj, pts1, mr) | antaraṭṭhakā himapātasamaye (maku)" id="note649">antaraṭṭhakā himapātasamayā</span>, tathārūpāsu rattīsu rattiṃ abbhokāse viharāmi, divā vanasaṇḍe. Gimhānaṃ pacchime māse divā abbhokāse viharāmi, rattiṃ vanasaṇḍe’ti.</p>
<p><a class="sc" id="4"></a><a class="ms" id="p_28Mi_1862"></a>Puna caparaṃ, mahārāja, migo sattimhi vā sare vā opatante <span class="var" title="vajjeti (mr)" id="note650">vañceti</span> palāyati, na kāyamupaneti; evameva kho, mahārāja, yoginā yogāvacarena kilesesu opatantesu <span class="var" title="vajjayitabbaṃ (mr)" id="note651">vañcayitabbaṃ</span> palāyitabbaṃ, na citta­mu­pa­netab­baṃ. Idaṃ, mahārāja, migassa dutiyaṃ aṅgaṃ gahetabbaṃ.</p>
<p><a class="sc" id="5"></a><a class="ms" id="p_28Mi_1863"></a>Puna caparaṃ, mahārāja, migo manusse disvā yena vā tena vā palāyati ‘mā maṃ te addasaṃsū’ti; evameva kho, mahārāja, yoginā yogāvacarena bhaṇḍa­na­kala­havig­gaha­vivāda­sīle dussīle kusīte saṅgaṇikārāme disvā yena vā tena vā palāyitabbaṃ ‘mā maṃ te addasaṃsu, ahañca te mā addasan’ti. Idaṃ, mahārāja, migassa tatiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhamma­senā­patinā—</p>
<blockquote class="gatha">
<p><a class="sc" id="6"></a><a class="ms" id="p_28Mi_1864"></a>‘Mā me kadāci pāpiccho,<br>
kusīto hīnavīriyo;<br>
Appassuto anācāro,<br>
<span class="var" title="sameto katthacī ahūti (bj, maku, pts1)" id="note653">sammato ahu katthacī’”ti</span>.</p>
</blockquote>
<p class="endsutta"><a class="sc" id="7"></a><a class="ms" id="p_28Mi_1865"></a>Migaṅgapañho sattamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
