<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.4.9">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Pathavīvagga</p>
<h1>9. Sakkaṅgapañha</h1>
</div>
<p><a class="sc" id="1"></a><a class="ms" id="p_28Mi_1820"></a><a class="msdiv" id="msdiv253"></a>“Bhante nāgasena, ‘sakkassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, sakko ekanta­su­kha­samap­pito; evameva kho, mahārāja, yoginā yogāvacarena ekanta­pavi­veka­su­khā­bhira­tena bhavitabbaṃ. Idaṃ, mahārāja, sakkassa paṭhamaṃ aṅgaṃ gahetabbaṃ.</p>
<p><a class="sc" id="2"></a><a class="pts" id="pts391"></a><a class="ms" id="p_28Mi_1821"></a>Puna caparaṃ, mahārāja, sakko deve disvā paggaṇhāti, ­hāsama­bhi­janeti; evameva kho, mahārāja, yoginā yogāvacarena kusalesu dhammesu alīna­matandi­taṃ santaṃ mānasaṃ paggahetabbaṃ, ­hāsama­bhi­ja­netab­baṃ, uṭṭhahitabbaṃ ghaṭitabbaṃ vāyamitabbaṃ. Idaṃ, mahārāja, sakkassa dutiyaṃ aṅgaṃ gahetabbaṃ.</p>
<p><a class="sc" id="3"></a><a class="ms" id="p_28Mi_1822"></a>Puna caparaṃ, mahārāja, sakkassa anabhirati nuppajjati; evameva kho, mahārāja, yoginā yogāvacarena suññāgāre anabhirati na uppādetabbā. Idaṃ, mahārāja, sakkassa tatiyaṃ aṅgaṃ gahetabbaṃ. Bhāsitampetaṃ, mahārāja, therena subhūtinā—</p>
<blockquote class="gatha">
<p><a class="sc" id="4"></a><a class="ms" id="p_28Mi_1823"></a>‘Sāsane te mahāvīra,<br>
yato pabbajito ahaṃ;<br>
Nābhijānāmi uppannaṃ,<br>
mānasaṃ kāmasaṃhitan’”ti.</p>
</blockquote>
<p class="endsutta"><a class="sc" id="5"></a><a class="ms" id="p_28Mi_1824"></a>Sakkaṅgapañho navamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
