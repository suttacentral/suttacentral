<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil3.7.1">
<article>
<div class="hgroup">
<p class="division">Milindapañha</p>
<p>Arū­pa­dham­ma­va­vatthā­na­vagga</p>
<h1>1. Sati­up­paj­ja­na­pañha</h1>
</div>
<p><a class="sc" id="1"></a><a class="ms" id="p_28Mi_435"></a><a class="msdiv" id="msdiv94"></a>Rājā āha—“bhante nāgasena, katihākārehi sati uppajjatī”ti? “Satta­rasa­hā­kārehi, mahārāja, sati uppajjatī”ti. “Katamehi satta­rasa­hā­kārehī”ti? “Abhijānatopi, mahārāja, sati uppajjati, kaṭumikāyapi sati uppajjati, oḷāri­ka­viñ­ñā­ṇa­topi sati uppajjati, hita­viñ­ñā­ṇa­topi sati uppajjati, ahita­viñ­ñā­ṇa­topi sati uppajjati, sabhā­ga­nimitta­topi sati uppajjati, visabhā­ga­nimitta­topi sati uppajjati, kathā­bhiñ­ñā­ṇa­topi sati uppajjati, lakkhaṇatopi sati uppajjati, sāraṇatopi sati uppajjati, muddātopi sati uppajjati, gaṇanātopi sati uppajjati, dhāraṇatopi sati uppajjati, bhāvanatopi sati uppajjati, ­pottha­ka­ni­ban­dha­na­topi sati uppajjati, upanik­khepa­topi sati uppajjati, anubhūtatopi sati uppajjatīti.</p>
<p><a class="sc" id="2"></a><a class="pts" id="pts79"></a><a class="ms" id="p_28Mi_436"></a>Kathaṃ abhijānato sati uppajjati? Yathā, mahārāja, āyasmā ca ānando khujjuttarā ca upāsikā, ye vā pana aññepi keci jātissarā jātiṃ saranti, evaṃ abhijānato sati uppajjati.</p>
<p><a class="sc" id="3"></a><a class="ms" id="p_28Mi_437"></a>Kathaṃ kaṭumikāya sati uppajjati? Yo pakatiyā muṭṭhassatiko, pare ca taṃ sarāpanatthaṃ nibandhanti, evaṃ kaṭumikāya sati uppajjati.</p>
<p><a class="sc" id="4"></a><a class="ms" id="p_28Mi_438"></a>Kathaṃ oḷāri­ka­viñ­ñā­ṇato sati uppajjati? Yadā rajje vā abhisitto hoti, sotā­patti­phalaṃ vā patto hoti, evaṃ oḷāri­ka­viñ­ñā­ṇato sati uppajjati.</p>
<p><a class="sc" id="5"></a><a class="ms" id="p_28Mi_439"></a>Kathaṃ hitaviññāṇato sati uppajjati? Yamhi sukhāpito, ‘amukasmiṃ evaṃ sukhāpito’ti sarati, evaṃ hitaviññāṇato sati uppajjati.</p>
<p><a class="sc" id="6"></a><a class="ms" id="p_28Mi_440"></a>Kathaṃ ahitaviññāṇato sati uppajjati? Yamhi dukkhāpito, ‘amukasmiṃ evaṃ dukkhāpito’ti sarati, evaṃ ahitaviññāṇato sati uppajjati.</p>
<p><a class="sc" id="7"></a><a class="ms" id="p_28Mi_441"></a>Kathaṃ sabhā­ga­nimittato sati uppajjati? Sadisaṃ puggalaṃ disvā mātaraṃ vā pitaraṃ vā bhātaraṃ vā bhaginiṃ vā sarati, oṭṭhaṃ vā goṇaṃ vā gadrabhaṃ vā disvā aññaṃ tādisaṃ oṭṭhaṃ vā goṇaṃ vā gadrabhaṃ vā sarati, evaṃ sabhā­ga­nimittato sati uppajjati.</p>
<p><a class="sc" id="8"></a><a class="ms" id="p_28Mi_442"></a>Kathaṃ visabhā­ga­nimittato sati uppajjati? Asukassa nāma vaṇṇo ediso, saddo ediso, gandho ediso, raso ediso, phoṭṭhabbo edisoti sarati, evampi visabhā­ga­nimitta­topi sati uppajjati.</p>
<p><a class="sc" id="9"></a><a class="ms" id="p_28Mi_443"></a>Kathaṃ kathā­bhiñ­ñā­ṇato sati uppajjati? Yo pakatiyā muṭṭhassatiko hoti, taṃ pare sarāpenti, tena so sarati, evaṃ kathā­bhiñ­ñā­ṇato sati uppajjati.</p>
<p><a class="sc" id="10"></a><a class="ms" id="p_28Mi_444"></a>Kathaṃ lakkhaṇato sati uppajjati? Yo pakatiyā balībaddānaṃ aṅgena jānāti, lakkhaṇena jānāti, evaṃ lakkhaṇato sati uppajjati.</p>
<p><a class="sc" id="11"></a><a class="ms" id="p_28Mi_445"></a>Kathaṃ sāraṇato sati uppajjati? Yo pakatiyā muṭṭhassatiko hoti, yo taṃ ‘sarāhi bho, sarāhi bho’ti punappunaṃ sarāpeti, evaṃ sāraṇato sati uppajjati.</p>
<p><a class="sc" id="12"></a><a class="ms" id="p_28Mi_446"></a>Kathaṃ muddāto sati uppajjati? Lipiyā sikkhitattā jānāti ‘imassa akkharassa anantaraṃ imaṃ akkharaṃ kātabban’ti evaṃ muddāto sati uppajjati.</p>
<p><a class="sc" id="13"></a><a class="ms" id="p_28Mi_447"></a>Kathaṃ gaṇanāto sati uppajjati? Gaṇanāya sikkhitattā gaṇakā bahumpi gaṇenti, evaṃ gaṇanāto sati uppajjati.</p>
<p><a class="sc" id="14"></a><a class="pts" id="pts80"></a><a class="ms" id="p_28Mi_448"></a>Kathaṃ dhāraṇato sati uppajjati? Dhāraṇāya sikkhitattā dhāraṇakā bahumpi dhārenti, evaṃ dhāraṇato sati uppajjati.</p>
<p><a class="sc" id="15"></a><a class="ms" id="p_28Mi_449"></a>Kathaṃ bhāvanāto sati uppajjati? Idha bhikkhu anekavihitaṃ pubbenivāsaṃ anussarati, seyyathidaṃ—ekampi jātiṃ dvepi jātiyo … pe … iti sākāraṃ sauddesaṃ pubbenivāsaṃ anussarati, evaṃ bhāvanāto sati uppajjati.</p>
<p><a class="sc" id="16"></a><a class="ms" id="p_28Mi_450"></a>Kathaṃ ­pottha­ka­ni­ban­dha­nato sati uppajjati? Rājāno anusāsaniyaṃ <span class="var" title="anussarantā (bj, maku, pts1)" id="note122">assarantā</span> etaṃ potthakaṃ āharathāti, tena potthakena anussaranti, evaṃ ­pottha­ka­ni­ban­dha­nato sati uppajjati.</p>
<p><a class="sc" id="17"></a><a class="ms" id="p_28Mi_451"></a>Kathaṃ upanikkhepato sati uppajjati? Upanikkhittaṃ bhaṇḍaṃ disvā sarati, evaṃ upanikkhepato sati uppajjati.</p>
<p><a class="sc" id="18"></a><a class="ms" id="p_28Mi_452"></a>Kathaṃ anubhūtato sati uppajjati? Diṭṭhattā rūpaṃ sarati, sutattā saddaṃ sarati, ghāyitattā gandhaṃ sarati, sāyitattā rasaṃ sarati, phuṭṭhattā phoṭṭhabbaṃ sarati, viññātattā dhammaṃ sarati, evaṃ anubhūtato sati uppajjati. Imehi kho, mahārāja, satta­rasa­hā­kārehi sati uppajjatī”ti.</p>
<p><a class="sc" id="19"></a><a class="ms" id="p_28Mi_453"></a>“Kallosi, bhante nāgasenā”ti.</p>
<p class="endsutta"><a class="sc" id="20"></a><a class="ms" id="p_28Mi_454"></a><span class="var" title="satiākārapañho (maku)" id="note123">Sati­up­paj­ja­na­pañho</span> paṭhamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
