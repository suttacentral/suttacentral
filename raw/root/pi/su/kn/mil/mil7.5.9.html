<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.5.9">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Upacikāvagga</p>
<h1>9. Varāhaṅgapañha</h1>
</div>
<p><a class="sc" id="1"></a><a class="ms" id="p_28Mi_1873"></a><a class="msdiv" id="msdiv263"></a>“Bhante nāgasena, ‘varāhassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, varāho <span class="var" title="santat­ta­ka­ṭhine (bj)" id="note655">santat­ta­ka­ṭhite</span> gimhasamaye sampatte udakaṃ upagacchati; evameva kho, mahārāja, yoginā yogāvacarena dosena citte ālu­ḷita­kha­li­ta­vib­bhan­ta­santatte sītalā­matapa­ṇīta­met­tābhāva­naṃ upagantabbaṃ. Idaṃ, mahārāja, varāhassa paṭhamaṃ aṅgaṃ gahetabbaṃ.</p>
<p><a class="sc" id="2"></a><a class="pts" id="pts398"></a><a class="ms" id="p_28Mi_1874"></a>Puna caparaṃ, mahārāja, varāho cik­khal­la­mudaka­mupagan­tvā nāsikāya pathaviṃ khaṇitvā doṇiṃ katvā doṇikāya sayati; evameva kho, mahārāja, yoginā yogāvacarena mānase kāyaṃ nikkhipitvā āramma­ṇan­ta­raga­tena sayitabbaṃ. Idaṃ, mahārāja, varāhassa dutiyaṃ aṅgaṃ gahetabbaṃ. Bhāsitampetaṃ, mahārāja, therena piṇḍo­labhā­radvā­jena—</p>
<blockquote class="gatha">
<p><a class="sc" id="3"></a><a class="ms" id="p_28Mi_1875"></a>‘Kāye <span class="var" title="kāyassabhāvaṃ (maku) | kāyena sabhāvaṃ (mr)" id="note656">sabhāvaṃ</span> disvāna,<br>
vicinitvā vipassako;<br>
Ekākiyo adutiyo,<br>
seti ārammaṇantare’”ti.</p>
</blockquote>
<p class="endsutta"><a class="sc" id="4"></a><a class="ms" id="p_28Mi_1876"></a>Varāhaṅgapañho navamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
