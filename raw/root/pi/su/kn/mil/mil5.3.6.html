<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil5.3.6">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Paṇāmitavagga</p>
<h1>6. Piṇḍa­pāta­mahap­phala­pañha</h1>
</div>
<p><a class="sc" id="1"></a><a class="ms" id="p_28Mi_798"></a><a class="msdiv" id="msdiv143"></a>“Bhante nāgasena, bhāsitampetaṃ dhamma­saṅ­gīti­kāra­kehi therehi—</p>
<blockquote class="gatha">
<p><a class="sc" id="2"></a><a class="ms" id="p_28Mi_799"></a>‘Cundassa bhattaṃ bhuñjitvā,<br>
Kammārassāti me sutaṃ;<br>
Ābādhaṃ samphusī dhīro,<br>
Pabāḷhaṃ māraṇantikan’ti.</p>
</blockquote>
<p><a class="sc" id="3"></a><a class="pts" id="pts175"></a><a class="ms" id="p_28Mi_800"></a>Puna ca bhagavatā bhaṇitaṃ—‘dveme, ānanda, piṇḍapātā samasamaphalā samavipākā ativiya aññehi piṇḍapātehi mahapphalatarā ca mahā­nisaṃ­sa­tarā ca. Katame dve? Yañca piṇḍapātaṃ paribhuñjitvā tathāgato anuttaraṃ sammāsambodhiṃ abhisambujjhi, yañca piṇḍapātaṃ paribhuñjitvā tathāgato anupādisesāya nibbānadhātuyā parinibbāyati. Ime dve piṇḍapātā samasamaphalā samavipākā, ativiya aññehi piṇḍapātehi mahapphalatarā ca mahā­nisaṃ­sa­tarā cā’ti. Yadi, bhante nāgasena, bhagavato cundassa bhattaṃ <span class="var" title="bhuñjitvā (si, maku)" id="note282">bhuttāvissa</span> kharo ābādho uppanno, pabāḷhā ca vedanā pavattā māraṇantikā, tena hi ‘dveme, ānanda, piṇḍapātā samasamaphalā samavipākā ativiya aññehi piṇḍapātehi mahapphalatarā ca mahā­nisaṃ­sa­tarā cā’ti yaṃ vacanaṃ, taṃ micchā. Yadi dveme piṇḍapātā samasamaphalā samavipākā ativiya aññehi piṇḍapātehi mahapphalatarā ca mahā­nisaṃ­sa­tarā ca, tena hi bhagavato cundassa bhattaṃ <span class="var" title="bhuñjitvā (si, maku)" id="note283">bhuttāvissa</span> kharo ābādho uppanno, pabāḷhā ca vedanā pavattā māraṇantikāti tampi vacanaṃ micchā. Kiṃ nu kho, bhante nāgasena, so piṇḍapāto visagatatāya mahapphalo, roguppāda­ka­tāya mahapphalo, āyu­vināsa­ka­tāya mahapphalo, bhagavato jīvi­tahara­ṇa­tāya mahapphalo? Tattha me kāraṇaṃ brūhi paravādānaṃ niggahāya, etthāyaṃ jano sammūḷho lobhavasena atibahuṃ khāyitena lohita­pak­khan­dikā uppannāti. Ayampi ubhato koṭiko pañho tavānuppatto, so tayā nibbāhitabbo”ti.</p>
<p><a class="sc" id="4"></a><a class="ms" id="p_28Mi_801"></a>“Bhāsitampetaṃ, mahārāja, dhamma­saṅ­gīti­kāra­kehi therehi—</p>
<blockquote class="gatha">
<p><a class="sc" id="5"></a><a class="ms" id="p_28Mi_802"></a>‘Cundassa bhattaṃ bhuñjitvā,<br>
kammārassāti me sutaṃ;<br>
Ābādhaṃ samphusī dhīro,<br>
pabāḷhaṃ māraṇantikan’ti.</p>
</blockquote>
<p><a class="sc" id="6"></a><a class="ms" id="p_28Mi_803"></a>Bhagavatā ca bhaṇitaṃ—‘dveme, ānanda, piṇḍapātā samasamaphalā samavipākā ativiya aññehi piṇḍapātehi mahapphalatarā ca mahā­nisaṃ­sa­tarā ca. Katame dve? Yañca piṇḍapātaṃ paribhuñjitvā tathāgato anuttaraṃ sammāsambodhiṃ abhisambujjhi, yañca piṇḍapātaṃ paribhuñjitvā tathāgato anupādisesāya nibbānadhātuyā <span class="var" title="parinibbāyi (bj)" id="note284">parinibbāyati</span>, ime dve piṇḍapātā samasamaphalā samavipākā, ativiya aññehi piṇḍapātehi mahapphalatarā ca mahā­nisaṃ­sa­tarā cā’ti.</p>
<p><a class="sc" id="7"></a><a class="ms" id="p_28Mi_804"></a>So pana piṇḍapāto bahuguṇo anekānisaṃso. Devatā, mahārāja, haṭṭhā pasannamānasā ‘ayaṃ bhagavato pacchimo piṇḍapāto’ti dibbaṃ ojaṃ sūkaramaddave ākiriṃsu. Tañca pana sammāpākaṃ <span class="var" title="bahupākaṃ (maku)" id="note285">lahupākaṃ</span> manuññaṃ bahurasaṃ ­jaṭṭha­rag­gi­tejassa hitaṃ. Na, mahārāja, tatonidānaṃ bhagavato koci anuppanno rogo uppanno, api ca, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi.</p>
<p><a class="sc" id="8"></a><a class="ms" id="p_28Mi_805"></a>Yathā, mahārāja, pakatiyā jalamāno aggi aññasmiṃ upādāne dinne bhiyyo pajjalati; evameva kho, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi.</p>
<p><a class="sc" id="9"></a><a class="pts" id="pts176"></a><a class="ms" id="p_28Mi_806"></a>Yathā vā pana, mahārāja, soto pakatiyā sandamāno abhivuṭṭhe mahāmeghe bhiyyo mahogho udakavāhako hoti; evameva kho, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi.</p>
<p><a class="sc" id="10"></a><a class="ms" id="p_28Mi_807"></a>Yathā vā pana, mahārāja, pakatiyā abhisannadhātu kucchi aññasmiṃ ajjhoharite bhiyyo <span class="var" title="āmayeyya (bj) | āmiyeyya (si) | āmiyati (maku)" id="note286">āyameyya</span>; evameva kho, mahārāja, bhagavato pakatidubbale sarīre khīṇe āyusaṅkhāre uppanno rogo bhiyyo abhivaḍḍhi, natthi, mahārāja, tasmiṃ piṇḍapāte doso, na ca tassa sakkā dosaṃ āropetun”ti.</p>
<p><a class="sc" id="11"></a><a class="ms" id="p_28Mi_808"></a>“Bhante nāgasena, kena kāraṇena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahā­nisaṃ­sa­tarā cā”ti? “Dham­mānu­majja­na­samā­patti­vasena, mahārāja, te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahā­nisaṃ­sa­tarā cā”ti.</p>
<p><a class="sc" id="12"></a><a class="ms" id="p_28Mi_809"></a>“Bhante nāgasena, katamesaṃ dhammānaṃ anu­majja­na­samā­patti­vasena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahā­nisaṃ­sa­tarā cā”ti? “Navannaṃ, mahārāja, anu­pubba­vihāra­samā­pattī­naṃ anu­lomap­paṭi­loma­samā­pajja­na­vasena te dve piṇḍapātā samasamaphalā samavipākā ativiya aññehi piṇḍapātehi mahapphalatarā ca mahā­nisaṃ­sa­tarā cā”ti.</p>
<p><a class="sc" id="13"></a><a class="ms" id="p_28Mi_810"></a>“Bhante nāgasena, dvīsuyeva divasesu adhimattaṃ tathāgato navānu­pubba­vihāra­samā­pattiyo anu­lomap­paṭi­lomaṃ samāpajjī”ti? “Āma, mahārājā”ti.</p>
<p><a class="sc" id="14"></a><a class="pts" id="pts177"></a><a class="ms" id="p_28Mi_811"></a>“Acchariyaṃ, bhante nāgasena, abbhutaṃ, bhante nāgasena. Yaṃ imasmiṃ buddhakkhette asadisaṃ paramadānaṃ, tampi imehi dvīhi piṇḍapātehi agaṇitaṃ. Acchariyaṃ, bhante nāgasena, abbhutaṃ, bhante nāgasena. Yāva mahantā navānu­pubba­vihāra­samā­pattiyo, yatra hi nāma navānu­pubba­vihāra­samā­patti­vasena dānaṃ mahap­phala­taraṃ hoti mahā­nisaṃ­sa­tarañca. Sādhu, bhante nāgasena, evametaṃ tathā sampaṭicchāmī”ti.</p>
<p class="endsutta"><a class="sc" id="15"></a><a class="ms" id="p_28Mi_812"></a><span class="var" title="piṇḍa­pāta­mahap­phala­bhāva­pañho (bj) | dvinnaṃ piṇḍapātānaṃ mahap­phala­bhāva­pañho (maku)" id="note287">Piṇḍa­pāta­mahap­phala­pañho</span> chaṭṭho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
