<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil6.2.8">
<article>
<div class="hgroup">
<p class="division">Milindapañha</p>
<p>Anumānapañha</p>
<p>Nip­pa­pañ­ca­vagga</p>
<h1><span class="var" title="sikkhā­pada­pañho (bj)" id="note445">8 Anava­sesa­sikkhā­pada­pañha</span></h1>
</div>
<p><a class="sc" id="1"></a><a class="ms" id="p_28Mi_1198"></a><a class="msdiv" id="msdiv187"></a>“Bhante nāgasena, ye te ahesuṃ tikicchakānaṃ pubbakā ācariyā seyyathidaṃ— nārado <span class="var" title="dhammantariko (maku) | dhanvantarī (?)" id="note446">dhammantarī</span> aṅgiraso kapilo kaṇḍaraggi sāmo atulo pubbakaccāyano, sabbepete ācariyā sakiṃyeva roguppattiñca nidānañca sabhāvañca samuṭṭhānañca tikicchañca kiriyañca siddhā­siddhañca <span class="var" title="sabbantaṃ (bj, maku) | santaṃ (mr)" id="note447">sabbaṃ taṃ</span> niravasesaṃ jānitvā ‘imasmiṃ kāye ettakā rogā uppajjissantī’ti ekappahārena kalāpaggāhaṃ karitvā suttaṃ bandhiṃsu, asabbaññuno ete sabbe, kissa pana tathāgato sabbaññū samāno anāgataṃ kiriyaṃ buddhañāṇena jānitvā ‘ettake nāma vatthusmiṃ ettakaṃ nāma sikkhāpadaṃ paññapetabbaṃ bhavissatī’ti paricchinditvā anavasesato sikkhāpadaṃ na paññapesi, uppannuppanne vatthusmiṃ ayase pākaṭe dose vitthārike puthugate ujjhāyantesu manussesu tasmiṃ tasmiṃ kāle sāvakānaṃ sikkhāpadaṃ paññapesī”ti?</p>
<p><a class="sc" id="2"></a><a class="pts" id="pts273"></a><a class="ms" id="p_28Mi_1199"></a>“Ñātametaṃ, mahārāja, tathāgatassa ‘imasmiṃ samaye imesu manussesu sādhikaṃ diyaḍ­ḍha­sikkhā­pada­sataṃ paññapetabbaṃ bhavissatī’ti, api ca tathāgatassa evaṃ ahosi ‘sace kho ahaṃ sādhikaṃ diyaḍ­ḍha­sikkhā­pada­sataṃ ekappahāraṃ paññapessāmi, mahājano santā­samā­pajjis­sati “bahukaṃ idha rakkhitabbaṃ, dukkaraṃ vata bho samaṇassa gotamassa sāsane pabbajitun”ti, pabba­ji­tu­kāmāpi na pabbajissanti, vacanañca me na saddahissanti, asaddahantā te manussā apāyagāmino bhavissanti uppannuppanne vatthusmiṃ dhammadesanāya viññāpetvā pākaṭe dose sikkhāpadaṃ paññapessāmī’”ti.</p>
<p><a class="sc" id="3"></a><a class="ms" id="p_28Mi_1200"></a>“Acchariyaṃ, bhante nāgasena, buddhānaṃ, abbhutaṃ, bhante nāgasena, buddhānaṃ, yāva mahantaṃ tathāgatassa sabbañ­ñu­ta­ñāṇaṃ, evametaṃ, bhante nāgasena, suniddiṭṭho eso attho tathāgatena, ‘bahukaṃ idha sikkhitabban’ti sutvā sattānaṃ santāso uppajjeyya, ekopi jinasāsane na pabbajeyya, evametaṃ tathā sampaṭicchāmī”ti.</p>
<p class="endsutta"><a class="sc" id="4"></a><a class="ms" id="p_28Mi_1201"></a><span class="var" title="sikkhā­pada­paññā­pana­pañho (bj) | sikkhā­pada­a­paññā­pana­pañho (maku)" id="note448">Anava­sesa­sikkhā­pada­pañho</span> aṭṭhamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
