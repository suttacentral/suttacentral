<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pe5">
<article>
<div class="hgroup">
<p class="division">Peṭakopadesa</p>
<h1>5. Hāra­vibhaṅ­ga­pañca­ma­bhūmi</h1>
</div>
<p><a class="sc" id="1"></a><a class="pts" id="pts81"></a><a class="ms" id="p_27Pe_460"></a><a class="msdiv" id="msdiv43"></a>Tattha katamo <strong>hāravibhaṅgo</strong>? Yattha soḷasa hārā akkharaso bhedaṃ gacchanti. Tattha ādimhi <strong>desanāhāro</strong>. Tattha ayaṃ gāthā kusalā vā akusalā vā saccāni vā saccekadeso vā. Kiṃ desitanti? Sutte vīmaṃsā desanāhāro. Yathā ariyasaccāni nikkhepo cattāri saccāni sādhāraṇāni asādhāraṇāni ca. Yāni ca aṭṭhārasa padāni dukkhato satta padāni saṅkhepena kāyikena cetasikena dukkhena, appiya­sam­payo­gena piya­vippa­yogena ca tīhi ca saṅkhatāhi. Tattha tīṇi saṅ­kha­ta­lak­kha­ṇāni tisso dukkhatā uppādo saṅ­kha­ta­lak­kha­ṇaṃ, saṅ­khā­ra­duk­kha­tāya dukkhatā ca saṅ­kha­ta­lak­kha­ṇaṃ, vipari­ṇāma­duk­kha­tāya dukkhatāti aññathattaṃ ca saṅ­kha­ta­lak­kha­ṇaṃ, duk­kha­duk­kha­tāya ca dukkhatā, imesaṃ tiṇṇaṃ saṅ­kha­ta­lak­kha­ṇā­naṃ tīsu vedanābhūmīsu adukkhamasukhā vedanā uppādo saṅ­kha­ta­lak­kha­ṇaṃ, saṅ­khā­ra­duk­kha­tāya ca dukkhatā tayo saṅ­kha­ta­lak­kha­ṇaṃ, sukhā vedanāya ca vipari­ṇāma­duk­kha­tāya ca dukkhatāti aññathattaṃ saṅ­kha­ta­lak­kha­ṇaṃ, dukkhāvedanā dukkhadukkhatā ca dukkhatā imamhi imesu navapadesu paṭhamakesu sattasu padesu soḷasasu padesu dukkhā pariyesitabbā, ekādasa dukkhatāya ca lakkhaṇaṃ niddese niddiṭṭhaṃ. Pātu­bhāva­lak­khaṇā jātiyā ca pātu­bhāva­cuti­lak­khaṇo cutoti vitthārena panna­rasa­padāni kattabbāni, evaṃ sādhāraṇāni asādhāraṇāni ca sattasu dasasu padesu paññāsa tividhe ca sāsanap­paṭṭhāne aṭṭhā­ra­sa­vi­dhesu ca suttā­dhiṭṭhā­nesu dasavidhesu ca sutta­vi­dhey­yesu soḷasavidhesu ca hāresu ekavī­sa­ti­vidhāya ca ­pavi­caya­vī­maṃ­sā­yāti idaṃ desitaṃ. Yathābhūtañca desitanti, ayaṃ vuccati desanāhāro. (1)</p>
<p><a class="sc" id="2"></a><a class="ms" id="p_27Pe_461"></a><a class="msdiv" id="msdiv44"></a>Tattha katamo <strong>vicayo hāro</strong>?</p>
<blockquote class="gatha">
<p><a class="sc" id="3"></a><a class="ms" id="p_27Pe_462"></a>“Padaṃ pañhā ca pucchā ca,<br>
kiṃ pubbaṃ kiñca pacchimaṃ;<br>
Anugīti sā ca vicayo,<br>
hāro vicayoti niddiṭṭho”.</p>
</blockquote>
<p><a class="sc" id="4"></a><a class="ms" id="p_27Pe_463"></a>Padanti paṭhamaṃ padaṃ. Tassa ko attho? Yaṃ bhagavā puṭṭho āyasmatā ajitena taṃ gahetabbaṃ, katipadāni puṭṭhāni yathā kiṃ kenassu nivuto lokoti gāthā, imāni katipadāni cattāri iti visajjanāya pucchā. Yattakehi padehi bhagavatā visajjitāni padāni iti pucchāya ca yā padānaṃ saṅkāsanā, idaṃ vuccati padanti.</p>
<p><a class="sc" id="5"></a><a class="pts" id="pts83"></a><a class="ms" id="p_27Pe_464"></a>Pañhāti imāni cattāri padāni. Kati pañhā? Eko vā dve vā taduttari vā imāni cattāri padāni eko pañho, atthānupa­rivatti byañjanaṃ hoti, sambahulānipi padāni ekamevatthaṃ pucchati. Imāni cattāri padāni anuparivattīni taṃ byañjanena eko pañhova hoti. Kenassu nivuto lokoti lokaṃ sandhāya pucchati, kenassu nappakāsati ­kissā­bhi­lepanaṃ brūsīti taṃyeva pucchati. Kiṃsu tassa mahabbhayanti taṃyeva pucchati. Evaṃ atthānupa­rivatti byañjanaṃ eko pañho hoti, so pañho catubbidho ekaṃsab­yākara­ṇīyo ­vibhaj­jab­yākara­ṇīyo paṭi­pucchāb­yākara­ṇīyo ṭhapaniyoti. Tattha cakkhu aniccanti ekaṃsab­yākara­ṇīyo, yaṃ aniccaṃ taṃ dukkhanti ­vibhaj­jab­yākara­ṇīyo, siyā aniccaṃ na cakkhu, yānipi āyatanāni ca na cakkhu, tānipi aniccanti na cakkhuyeva, ayaṃ ­vibhaj­jab­yākara­ṇīyo, yaṃ cakkhu taṃ cakkhundriyaṃ neti paṭi­pucchāb­yākara­ṇīyo, taṃ cakkhu tathāgatoti ṭhapaniyo. Aññatra cakkhunāti ṭhapaniyo pañho. Idaṃ pañhaṃ bhagavā kiṃ pucchito, lokassa saṃkileso pucchito. Kiṃkāraṇaṃ? Tividho hi saṃkileso taṇhāsaṃkileso ca diṭṭhi­saṃ­kileso ca ­ducca­rita­saṃ­kileso ca. Tattha avijjāya nivutoti avijjaṃ dasseti, jappāti taṇhaṃ dasseti, mahabbhayanti akusalassa kammassa vipākaṃ dasseti, sotaṃ nāma sukha­ve­danīyassa kammassa dukkhavedanīyo vipāko bhavissatīti netaṃ ṭhānaṃ vijjatīti bhagavā visajjeti, catūhi yo padehi avijjāya nivuto lokoti … pe … evaṃ vuccati.</p>
<p><a class="sc" id="6"></a><a class="ms" id="p_27Pe_465"></a><a class="msdiv" id="msdiv45"></a>Taduttari paṭipucchati, savanti sabbadhi sotāti gāthā, cattāri padāni pucchati taṃ bhagavā dvīhi padehi visajjeti.</p>
<blockquote class="gatha">
<p><a class="sc" id="7"></a><a class="pts" id="pts84"></a><a class="ms" id="p_27Pe_466"></a>“Yāni sotāni lokasmiṃ,<br>
sati tesaṃ nivāraṇaṃ;<br>
Sotānaṃ saṃvaraṃ brūmi,<br>
paññāyete pidhīyare”.</p>
</blockquote>
<p><a class="sc" id="8"></a><a class="ms" id="p_27Pe_467"></a>Imāni cattāri padāni dvīhi padehi visajjeti. Idaṃ padanti pucchito, tassa saṃkiliṭṭhassa lokassa vodānaṃ pucchito, sotāni cha taṇhākāyā bahulā­dhi­vaca­nena niddiṭṭhā bhavanti sabbehi āyatanehi. Tāni sotāni kena nivāriyantīti pari­yuṭ­ṭhā­na­pahānaṃ pucchati, kena sotā pidhīyareti anusa­ya­samug­ghātaṃ pucchati. Tattha bhagavā chasu dvāresu satiyā deseti, yo hi sampajāno viharati satidovārikena ca tassa indriyāni guttāni sambhavanti. Tattha guttesu indriyesu yā yā vipassanā, sā sā tesaṃ tesaṃ sotānaṃ tassā ca avijjāya yo loko nivuto accan­ta­pahānāya saṃvattati. Evaṃ sotāni pihitānipi bhavanti tato uttari pucchati.</p>
<p><span class="var" title=" paññā ceva sati ca, (iccāyasmā ajito)" id="note183"><a class="sc" id="9"></a><a class="ms" id="p_27Pe_468"></a>Paññā ca sati ca nāmarūpassa kho tassa bhagavantaṃ puṭṭhumāgamma katthetaṃ upasammati</span> imāni cattāri padāni bhagavā ekena padena visajjeti.</p>
<blockquote class="gatha">
<p><a class="sc" id="10"></a><a class="ms" id="p_27Pe_469"></a>“Yametaṃ <span class="var" title="pucchase pañhaṃ (pts1, mr)" id="note186">pañhaṃ apucchi</span>,<br>
Ajita taṃ vadāmi te;<br>
… pe …<br>
Viññāṇassa nirodhena,<br>
Etthetaṃ upasammati”.</p>
</blockquote>
<p><a class="sc" id="11"></a><a class="pts" id="pts85"></a><a class="ms" id="p_27Pe_470"></a>Iminā pañhena kiṃ pucchati? Anupā­disesa­nib­bā­na­dhātuṃ pucchati, taṃ bhagavā anupādisesāya nibbānadhātuyā visajjeti. Tattha paṭhamena pañhena saṃkilesaṃ pucchati. Dutiyena pañhena vodānaṃ pucchati. Tatiyena pañhena sopādi­sesa­nib­bā­na­dhātuṃ pucchati. Catutthena pañhena anupā­disesa­nib­bā­na­dhātuṃ paṭipucchati tato uttari paṭipucchati.</p>
<blockquote class="gatha">
<p><a class="sc" id="12"></a><a class="ms" id="p_27Pe_471"></a>“Ye ca saṅ­khā­ta­dhammāse,<br>
ye ca <span class="var" title="sekkhā (mr)" id="note188">sekhā</span> puthū idha;<br>
Tesaṃ me nipako iriyaṃ,<br>
puṭṭho pabrūhi mārisa”.</p>
</blockquote>
<p><a class="sc" id="13"></a><a class="ms" id="p_27Pe_472"></a>Imāni cattāri padāni pucchati. Kati ca pana te pañhe saṅkhātadhammā ca arahantā sekkhā ca? Kiṃ pubbaṃ kiñca pacchimanti ayamattho. Tattha kataraṃ paṭhamaṃ pucchati, kataraṃ pacchā? Arahantaṃ paṭhamaṃ pucchati. Sekkhadhamme tattha kena padena saṅ­khā­ta­dhammāti arahanto gahitā, puthūti sekkhā gahitā. Tesaṃ me nipakoti sādhāraṇaṃ padaṃ bhagavantaṃ pucchati. Tassa sādhāraṇāni ca asādhāraṇāni ca pañhesu pucchitabbāni. Taṃ bhagavā visajjeti. Na tathā puṭṭhaṃ, paṭhamaṃ puṭṭhaṃ, taṃ pucchā visajjeti. Yaṃ pacchā pucchitaṃ paṭhamaṃ visajjeti. Kiñca idaṃ pucchitaṃ visuddhānaṃ visuj­jhantā­nañca kā iriyāti idaṃ pucchi, taṃ kāmesu nābhigijjheyya. Manasānāvilo siyāti pariyuṭṭhānāni vitakkena ca bhagavā nivāreti, dve pana vitak­ka­a­nāvi­la­tāya pariyuṭṭhānaṃ, yathā nīvaraṇesu niddiṭṭhaṃ. Kusalā sab­badham­me­sūti arahantaṃ visajjeti.</p>
<p><a class="sc" id="14"></a><a class="pts" id="pts86"></a><a class="ms" id="p_27Pe_473"></a>Kenassu tarati oghanti gāthā, imāni cattāri padāni. Cattāroyeva pañhā. Kiṃkāraṇaṃ, na hi ettha <span class="var" title="yathānupa­ri­vatthi­vajjaṃ (pts1, mr)" id="note189">atthānupa­rivatti byañjanaṃ</span> yathā paṭhamaṃ ajitapañhesu, tassa na ekaṃsena bahūni visajjanāni, bahukā pañhā, ekova na cāpi, sabbe pucchati, pubbe visajjito, yathā catuttho ajitapañhe, yaṃ ettha yathābhūtaṃ pari­yesanā­pada­ban­dhena visajjanāyo evaṃ yathābhūtaṃ pariyesati. Yo puna ettha yaṃ evaṃ pucchati tattha ayamākāro pucchanāyaṃ antojaṭā bahijaṭāti <span class="var" title="^sn1.29#1 [29. Catucakkasutta]" id="note190">gāthā</span> pucchi­ta­visaj­janāya maggitabbā. Kathaṃ visajjitāti bhagavāti visajjeti? Sīle patiṭṭhāya naro sapaññoti gāthā. Tattha cittabhāvanāya samathā, paññābhāvanāya vipassanā. Tattha evaṃ anumīyati, ye dhammā samathena ca vipassanāya ca pahīyanti, te ime antojaṭā bahijaṭā. Tattha visajjanaṃ samathena rāgo pahīyati, vipassanāya avijjā. Ajjhat­ta­vatthuko rāgo antojaṭā, bāhiravatthuko rāgo bahijaṭā. Ajjhat­ta­vatthukā sakkāyadiṭṭhi, ayaṃ antojaṭā. Ekasaṭṭhi diṭṭhigatāni ca bāhira­vatthu­kāni bahijaṭā, yā hi ajjhat­ta­vatthukā yā diṭṭhi­bhāgi­yena bhavissati, ayaṃ jaṭā. Tathā saṃkhittena yā kāci ajjhat­ta­vatthukā taṇhā ca diṭṭhi ca, ayaṃ antojaṭā. Yā kāci bāhiravatthukā taṇhā ca diṭṭhi ca, ayaṃ bahijaṭā.</p>
<p><a class="sc" id="15"></a><a class="pts" id="pts87"></a><a class="ms" id="p_27Pe_474"></a>Yathā devatā bhagavantaṃ pucchati “catucakkaṃ navadvāran”ti gāthā. Tattha bhagavā visajjeti “chetvā naddhiṃ varattaṃ cā”ti gāthā, idaṃ bhagavā duk­kha­nirodha­gāminiṃ paṭipadaṃ visajjeti. Imāya visajjanāya bhagavā anumīyati kilese ettha purimāya gāthāya niddisitabbena. Taṃ hi catucakkanti cattāro vā hatthapādā. Navadvāranti nava vaṇamukhāni. Yathā catucakkanti cattāro upādānā, upādā­nap­pac­cayā bhavo, upādānanirodhā bhavanirodho. Navadvāranti nava mānavidhā, mānajātikāya hi dukkhaṃ seyyenamhi paraso tīṇi tikāni puṇṇaṃ. Tikena saṃyuttaṃ hi pañca­kā­ma­guṇiko rāgo. Tattha naddhīti taṇhā visajjīyati. Varattanti mānaṃ visajjeti, icchā lobho ca pāpakoti pañca­kā­ma­guṇiko rāgo. Tattha visamalobho pāpakoti niddisiyati samūlataṇhanti. Aññāṇamūlakā taṇhāti aññāṇamūlakā taṇhā, taṇhāya ca diṭṭhiyā ca pahānaṃ. Ye ca puna aññepi keci catu­cakka­yogena teneva kāraṇena ca yujjanti, saṃsāragāmino dhammā sabbe niddisitabbā. Tatthāyaṃ gāthā visajjanā pucchāya ca visajjanāya <span class="var" title="samanti (pts1)" id="note192">sameti</span>. Yaṃ yadi sandena atha saha byākaraṇena anugītiyaṃ ca so vicayoti bhagavā yattakāni padāni nikkhipati, tattakehi anugāyati.</p>
<p><a class="sc" id="16"></a><a class="ms" id="p_27Pe_475"></a><a class="msdiv" id="msdiv46"></a>Aṭṭhahi, bhikkhave, aṅgehi samannāgato bhikkhu dūteyyaṃ <span class="var" title="kātumarahati (pts1, mr)" id="note194">gantumarahati</span>. Imāni aṭṭha padāni nikkhittāni. Chahi padehi bhagavā anugāyati.</p>
<blockquote class="gatha">
<p><span class="var" title=" na vedhati (sī1), na byāthati (ka-ma)" id="note195"><a class="sc" id="17"></a><a class="ms" id="p_27Pe_476"></a>“Yo ve na byathati</span> patvā,<br>
parisaṃ uggavādiniṃ;<br>
Na ca hāpeti vacanaṃ,<br>
na ca chādeti sāsanaṃ.</p>
<p><a class="sc" id="18"></a><a class="ms" id="p_27Pe_477"></a>Asandiddhiṃ ca bhaṇati,<br>
Pucchito na ca kuppati;<br>
Sa ve tādisako bhikkhu,<br>
Dūteyyaṃ gantumarahatī”ti.</p>
</blockquote>
<p><a class="sc" id="19"></a><a class="pts" id="pts88"></a><a class="ms" id="p_27Pe_478"></a>Tattha pana bhagavā yattakāni padāni nikkhipati, tattakehi anugāyati. Sattahi, bhikkhave, aṅgehi samannāgato kalyāṇamitto piyo garu­bhāva­nīyoti vitthārena, idaṃ bhagavā sattahi padehi anugāyati. Iti bahussutavā anugāyati, appatarakathaṃ padaṃ vā nikkhepo, bahussutavā nava padāni nikkhepo, appatarikā anugītiyā bahutarikā anugāyati. Ayaṃ vuccati te anugīti ca vicayo, ayaṃ vicayo nāma hāro. (2)</p>
<p><a class="sc" id="20"></a><a class="ms" id="p_27Pe_479"></a>Tattha katamo <strong>yuttihāro</strong>?</p>
<blockquote class="gatha">
<p><a class="sc" id="21"></a><a class="ms" id="p_27Pe_480"></a>“Sabbesaṃ hārānaṃ,<br>
Yā bhūmī yo ca gocaro tesaṃ;<br>
Yuttāyutti parikkhā,<br>
Hāro yuttīti niddiṭṭho”.</p>
</blockquote>
<p><a class="sc" id="22"></a><a class="ms" id="p_27Pe_481"></a>Hārānaṃ soḷasannaṃ yathā desanā yathā vicayo yo ca niddisiyati, ayaṃ niddeso. Ayaṃ pucchā suttesu na yujjatīti yā tattha vīmaṃsā, ayaṃ yutti.</p>
<p><a class="sc" id="23"></a><a class="ms" id="p_27Pe_482"></a>Yathā hi sahetū sappaccayā sattā saṅkilissanti, atthi hetu atthi paccayo sattānaṃ saṃkilesāya, sahetū sappaccayā sattā visujjhanti, atthi hetu atthi paccayo sattānaṃ visuddhiyā. Sīlavatā, ānanda, puggalena na veyyākaraṇiyā kinti me vippaṭisāro uppādeyya … pe … abyākaraṇaṃ kattabbaṃ, ayaṃ visuddhiyā maggo. Tassa hetu ko paccayo, sīlak­khan­dhassa cattāri cattāri hetu ca paccayo ca. Sap­purisa­saṃ­sevo yo ca pati­rūpa­desa­vāso ca, ayaṃ upādāpaccayatā sappaccayo. Yaṃ porāṇakammaṃ assa vipāko paccayo, tāya paccayāya atta­sammā­paṇi­dhi, ayaṃ hetu. Iti sīlakkhandho sahetu sappaccayoti idaṃ lokikaṃ sīlaṃ.</p>
<p><a class="sc" id="24"></a><a class="pts" id="pts89"></a><a class="ms" id="p_27Pe_483"></a>Yaṃ pana lokuttaraṃ sīlaṃ, tassa tīṇi indriyāni paccayo—saddhindriyaṃ vīriyindriyaṃ samādhindriyaṃ—ayaṃ paccayo. Satindriyañca paññindriyañca hetu. Paññāya nibbedha­gā­miniyā, yaṃ sīlaṃ jāyati. Sotāpannassa ca sīlaṃ tenāyaṃ hetu ayaṃ paccayo. Yaṃ puna samādhino passaddhi ca pīti ca pāmojjaṃ paccayo. Yaṃ sukhaṃ hetu tena samā­dhik­khan­dho sahetu sappaccayo. Yaṃ samāhito yathābhūtaṃ pajānāti, ayaṃ paññā. Tassa paratoghoso ajjhattaṃ ca yoniso manasikāro hetu ca paccayo ca, iti ime tayo khandhā sahetū sappaccayā evaṃ satta paññā. Sattab­yākara­ṇīsu ca suttesu na yujjati. Ayaṃ yuttihāro. (3) So catūsu mahāpadesesu daṭṭhabbo.</p>
<p><a class="sc" id="25"></a><a class="ms" id="p_27Pe_484"></a><a class="msdiv" id="msdiv47"></a>Tattha katamaṃ <strong>padaṭṭhānaṃ</strong>?</p>
<blockquote class="gatha">
<p><a class="sc" id="26"></a><a class="ms" id="p_27Pe_485"></a>“Dhammaṃ deseti jino,<br>
Tassa ca dhammassa yaṃ padaṭṭhānaṃ;<br>
Iti yāva sabbadhammā,<br>
Eso hāro padaṭṭhāno”.</p>
</blockquote>
<p><a class="sc" id="27"></a><a class="pts" id="pts90"></a><a class="ms" id="p_27Pe_486"></a>Tattha pañca kāmaguṇā kāmarāgassa padaṭṭhānaṃ. Yesaṃ kesañci kāmarāgo uppajjati uppanno vā uppajjissati vā, etesu yepi pañcasu rūpesu āyatanesu nāññatra etehi kāmarāgassa padaṭṭhānanti. Vuccate, tena pañca kāmaguṇā kāmarāgassa padaṭṭhānaṃ. Pañcindriyāni rūparāgassa padaṭṭhānaṃ. Manindriyaṃ bhavarāgassa padaṭṭhānaṃ. Pañcakkhandhā sakkā­ya­diṭṭhiyā padaṭṭhānaṃ. Ekasaṭṭhi diṭṭhigatāni diṭṭhirāgassa padaṭṭhānaṃ. Kāmadhātu kāmarāgassa padaṭṭhānaṃ. Arūpadhātu arūparāgassa padaṭṭhānaṃ. Sukhasaññā kāmarāgassa padaṭṭhānaṃ. Byāpādasaññā byāpādassa padaṭṭhānaṃ. Asampajaññatā sammohassa padaṭṭhānaṃ. Nava āghātavatthūni byāpādassa padaṭṭhānaṃ. <span class="var" title="navavidhaṃ mānaṃ vidhāmānassa (bj) | nava mānaṃ vidhamānassa (pts1, mr)" id="note199">Navavidhaṃ mānaṃ mānassa</span> padaṭṭhānaṃ. Sukhā vedanā rāgānusayassa padaṭṭhānaṃ. Dukkhā vedanā paṭi­ghā­nusa­yassa padaṭṭhānaṃ. Adukkhamasukhā vedanā avij­jā­nusa­yassa padaṭṭhānaṃ. Attavā­du­pādā­nañca musāvādo ca lobhassa padaṭṭhānaṃ. Pāṇātipāto ca pisuṇavācā ca pharusavācā ca byāpādassa padaṭṭhānaṃ. Micchattañca samphappalāpo ca mohassa padaṭṭhānaṃ. Bhavaṃ bhogañca vokāro ahaṅkārassa padaṭṭhānaṃ. Bāhirānaṃ pariggaho mamaṅkārassa padaṭṭhānaṃ. <span class="var" title="kāyavaṅkaṃ (pts1)" id="note200">Kāyassa saṅgaṃ</span> diṭṭhiyā padaṭṭhānaṃ. Kāyikadoso dosassa padaṭṭhānaṃ. Kāyikakāsāvo lobhassa padaṭṭhānaṃ. Yo yo vā pana dhammo yena yena ārammaṇena uppajjati saccā­dhiṭṭhā­nena vā dhammā­dhiṭṭhā­nena vā anusayanena vā, so dhammo tassa padaṭṭhānaṃ. Tena sārammaṇena so dhammo uppajjati.</p>
<p><a class="sc" id="28"></a><a class="ms" id="p_27Pe_487"></a>Yathā manusso purimassa padassa padaṭṭhānaṃ alabhanto dutiyaṃ padaṃ uddharati, so pacchānupadaṃ saṃharati. Yadi pana yo na dutiyapadassa padaṭṭhānaṃ labhati, aparaṃ padaṃ uddharati. Tassa yo ceso paccayo bhavati. Evaṃ dhammo kusalo vā akusalo vā abyākato vā padaṭṭhānaṃ alabhanto na pavattati. Yathā payuttassa dhammassa <span class="var" title="yoniso (bj, pts1)" id="note201">yonilābho</span>, ayaṃ vuccati padaṭṭhāno hāro. (4)</p>
<p><a class="sc" id="29"></a><a class="ms" id="p_27Pe_488"></a><a class="msdiv" id="msdiv48"></a>Tattha katamo <strong>lakkhaṇo hāro</strong>?</p>
<blockquote class="gatha">
<p><a class="sc" id="30"></a><a class="ms" id="p_27Pe_489"></a>“Vuttamhi ekadhamme,<br>
Ye dhammā ekalakkhaṇā tena;<br>
Sabbe bhavanti vuttā,<br>
So hāro lakkhaṇo nāma”.</p>
</blockquote>
<p><a class="sc" id="31"></a><a class="pts" id="pts91"></a><a class="ms" id="p_27Pe_490"></a>Yesañca susamāraddhā, niccaṃ kāyagatāsatīti gāthāya vuttāya kāyagatāsatiyā vuttā vedanāgatā cittagatā dhammagatā ca sati catunnaṃ sati­paṭṭhā­nā­naṃ ekena satipaṭṭhānena. Na hi cittaṃ ekasmiṃ viñ­ñā­ṇaṭ­ṭhitiyā pavattati, nānāsu gatīsu pavattati, kāyagatāsatiyā vuttāya vuttā vedanāgatā cit­ta­dham­ma­gatā ca. Na hi kāyagatāsatiyā bhāvitāya satipaṭṭhānā cattāro bhāva­nā­pāri­pūriṃ na gacchanti. Evaṃ tassadisesu dhammesu vuttesu sabbadhammā vuttā ca bhavanti.</p>
<p><a class="sc" id="32"></a><a class="ms" id="p_27Pe_491"></a>Sacitta­pari­yo­dāpa­naṃ, etaṃ buddhāna sāsananti gāthā cetasikā dhammā vuttā, citte rūpaṃ vuttaṃ. Idaṃ nāmarūpaṃ dukkhaṃ ariyasaccaṃ. Tato sacitta­pari­yo­dāpanā yaṃ yaṃ odapeti, taṃ dukkhaṃ. Yena odapeti, so maggo. Yato odapanā, so nirodho. Cakkhuṃ ca paṭicca rūpe ca uppajjati cakkhuviññāṇaṃ, tattha sahajātā vedanā saññā cetanā phasso manasikāro etete dhammā ekalakkhaṇā uppāda­lak­kha­ṇena. Yo ca rūpe nibbindati, vedanāya so nibbindati, saññā­saṅ­khā­ra­viñ­ñā­ṇesupi so nibbindati. Iti ye ekalakkhaṇā dhammā, tesaṃ ekamhi dhamme niddiṭṭhe sabbe dhammā niddiṭṭhā honti, ayaṃ vuccati lakkhaṇo hāro. (5)</p>
<p><a class="sc" id="33"></a><a class="ms" id="p_27Pe_492"></a>Tattha katamo <strong>catubyūho hāro</strong>?</p>
<blockquote class="gatha">
<p><a class="sc" id="34"></a><a class="ms" id="p_27Pe_493"></a>“Nirutti adhippāyo ca,<br>
byañjanā desanāya ca;<br>
Suttattho pubbā­para­sandhi,<br>
eso hāro catubyūho”.</p>
</blockquote>
<p><a class="sc" id="35"></a><a class="pts" id="pts92"></a><a class="ms" id="p_27Pe_494"></a>Tattha katamā nirutti, sā kathaṃ <span class="var" title="passitabbā (pts1, mr)" id="note204">pariyesitabbā</span>? Yathā vuttaṃ bhagavatā ekādasahi aṅgehi samannāgato bhikkhu khippaṃ dhammesu mahattaṃ pāpuṇāti, atthakusalo ca hoti, dhammakusalo ca hoti, niruttikusalo ca hoti, itthādhi­vacana­kusalo ca hoti, puri­sādhi­vacana­kusalo ca, vipuri­sādhi­vacana­kusalo ca, atī­tādhi­vacana­kusalo ca, anāga­tādhi­vacana­kusalo ca, ­pac­cup­pan­nā­dhi­vacana­kusalo ca. Ekādhippāyena kusalo nānādhippāyena kusalo. Kimhi desitaṃ, atītā­nāgata­pac­cup­pan­naṃ. Itthā­dhi­vaca­nena purisā­dhi­vaca­nena vipurisā­dhi­vaca­nena sabbaṃ yathāsuttaṃ niddiṭṭhaṃ. Taṃ byañjanato nirutti­kosal­lato yo yaṃ suttassa sunirutti­dun­nirutti­taṃ avekkhati, idaṃ evaṃ niropayitabbaṃ. Idampi na niropayitabbaṃ. Idaṃ vuccate nirutti­kosal­laṃ.</p>
<p><a class="sc" id="36"></a><a class="ms" id="p_27Pe_495"></a><a class="msdiv" id="msdiv49"></a>Tattha katamaṃ adhip­pāya­kosal­laṃ? Yathādesitassa suttassa sabbassa vāraṃ gacchati imena bhagavatā desitabbanti. Yathā kiṃ appamādo amataṃ padaṃ, pamādo maccuno padanti gāthā. Ettha bhagavato ko adhippāyo? Ye asītimeva ākaṅkhanti te appamattā viharissanti, ayaṃ adhippāyo.</p>
<blockquote class="gatha">
<p><a class="sc" id="37"></a><a class="ms" id="p_27Pe_496"></a>“Yogassa kālaṃ na nivattati yā ca,<br>
So na tattha pāpintave bhavanti;<br>
<span class="var" title="vedanā maggaṃ isi na (pts1)" id="note205">Vedanā­magga­isinā</span> paveditaṃ,<br>
Dhutarajāsavā dukkhā pamokkhātā”.</p>
</blockquote>
<p><a class="sc" id="38"></a><a class="ms" id="p_27Pe_497"></a>Ettha bhagavato ko adhippāyo? Ye <span class="var" title="duk­khenā­nassādakā (bj) | dukkhena sādhakā (pts1)" id="note206">dukkhe nāssādakā</span>, te vīriya­mārabhis­santi duk­khak­kha­yā­yāti. Ayaṃ tattha bhagavato adhippāyo. Iti gāthāya vā byākaraṇena vā desite iminā suttena sādhakā, yo evaṃ dhammā­nu­dhammaṃ paṭipajjatīti so adhippāyo, ayaṃ vuccati desanādhippāyo.</p>
<p><a class="sc" id="39"></a><a class="pts" id="pts93"></a><a class="ms" id="p_27Pe_498"></a>Tattha katamo pubbā­para­sandhi? Yaṃ gāthāyaṃ vā suttesu vā padāni asīti tāni bhavanti evaṃ vā evameti tassā gāthāya suttassa vā yāni purimāni padāni yāni ca pacchimakāni, tāni samo­sā­retab­bāni. Evaṃ so pubbāparena sandhi ñāyati. Yā ekā samāraddhā gāthā dve tīṇi vā tassa mekadese bhāsitānaṃ abhāsitāhi gāthāhi aniddiṭṭho attho bhavati tadupa­dhāri­tab­baṃ. <span class="var" title="yaṃ vattabbaṃ (bj, pts1)" id="note207">Yaṃva sabbā</span> itissa pari­ye­samā­nassa pariyesanā kaṅkhā, tassa vā puggalassa paññattīnaṃ apare pariyesitabbaṃ. Idaṃ vuccate pubbāparena sandhi. Kosallanti vatthuto nidānakosallaṃ. Byañjanato nirutti­kosal­laṃ. Desanā­dhip­pāya­kosal­laṃ. Pubbāparena sandhikosallaṃ. Tattha tassa gāthā pariyesitā nidānaṃ vā. Upalabbhituṃ na attho niddisitabbo vatthuto nidānakosallaṃ atthakosallaṃ imehi catūhi padehi attho pariyesiyanto yathābhūtaṃ pariyiṭṭho hoti. Atha ca sabbo vatthuto vā nidānena vā yo adhippāyo byañjano nirutti sandhi ca anuttaro eso pubbāparena evaṃ suttatthena desitabbaṃ. Ayaṃ catubyūho hāro. (6)</p>
<p><a class="sc" id="40"></a><a class="ms" id="p_27Pe_499"></a><a class="msdiv" id="msdiv50"></a>Tattha katamo <strong>āvaṭṭo hāro</strong>?</p>
<blockquote class="gatha">
<p><a class="sc" id="41"></a><a class="ms" id="p_27Pe_500"></a>“Ekamhi padaṭṭhāne,<br>
Pariyesati sesakaṃ padaṭṭhānaṃ;<br>
Āvaṭṭati paṭipakkhe,<br>
Āvaṭṭo nāma so hāro”.</p>
</blockquote>
<p><a class="sc" id="42"></a><a class="pts" id="pts94"></a><a class="ms" id="p_27Pe_501"></a>Yathā kiṃ unnaḷānaṃ pamattānanti gāthāyo. Yaṃ pamādo, idaṃ kissa padaṭṭhānaṃ? Kusalānaṃ dhammānaṃ osaggassa. Kusala­dham­mosaggo pana kissa padaṭṭhānaṃ? Akusala­dhamma­paṭi­sevanāya. Kissa padaṭṭhānaṃ, kusala­dhamma­paṭi­sevanāya? Kissa padaṭṭhānaṃ, kilesa­vatthu­paṭi­sevanāya? Iti pamādena mohapakkhiyā diṭṭhi avijjā ­chanda­rāga­pak­khiyā. Tattha taṇhā ca diṭṭhi cattāro āsavā taṇhā kāmāsavo ca bhavāsavo ca diṭṭhāsavo ca avijjāsavo ca. Tattha citte atthīti diṭṭhi cetasikesu niccanti pañcasu kāmaguṇesu ajjhāvahanena kāmāsavo, upapattīsu āsatti bhavāsavo. Tattha rūpakāyo kāmāsavassa bhavāsavassa ca padaṭṭhānaṃ. Nāmakāyo diṭṭhāsavassa avijjāsavassa ca padaṭṭhānaṃ.</p>
<p><a class="sc" id="43"></a><a class="pts" id="pts95"></a><a class="ms" id="p_27Pe_502"></a>Tattha alliyanāya ajjhat­ta­vāhanaṃ kāmāsavassa lakkhaṇaṃ. Pattha­na­gantha­na­abhi­saṅ­khā­ra­kāya­saṅ­khā­ra­ṇaṃ bhavāsavassa lakkhaṇaṃ, abhiniveso ca parāmāso ca diṭṭhāsavassa lakkhaṇaṃ. Appaṭivedho dhammesu asampajaññā ca avijjāsavassa lakkhaṇaṃ. Ime cattāro āsavā cattāri upādānāni. Kāmāsavo kāmupādānaṃ, bhavāsavo bhavupādānaṃ, diṭṭhāsavo diṭṭhupādānaṃ, avijjāsavo attavā­du­pādā­naṃ, imehi catūhi upādānehi pañcakkhandhā. Tattha avijjāsavo citte pahātabbo, so citte cit­tānupas­sissa pahīyati. Diṭṭhāsavo dhammesu pahātabbo, so dhammesu dham­mānupas­sissa pahīyati. Bhavāsavo āsattiyā pahātabbo, so vedanāsu veda­nānupas­sissa pahīyati. Kāmāsavo pañcasu kāmaguṇesu pahātabbo, so kāye kāyānupassissa pahīyati. Tattha kāyānupassanā duk­kha­mariya­saccaṃ bhajati. Vedanā­nu­passanā pañcannaṃ indriyānaṃ paccayo sukhindriyassa duk­khin­dri­yassa somanas­sindriyassa domanas­sindriyassa upekkhin­dri­yassa, satta­kile­so­pacāro tena samudayaṃ bhajati. Citte cittānupassanā nirodhaṃ bhajati. Dhammesu dhammā­nu­passanā maggaṃ bhajati. Tenassa catūsu ca dassanena tasseva sabbe pahīyanti, yena niddiṭṭhā paṭhamaṃ unnaḷānaṃ pamattānaṃ tesaṃ vaḍḍhanti āsavā. Jānato hi passato āsavānaṃ khayo dukkhaṃ samudayo nirodho maggo hi akusalā dhammā. Evaṃ pariyesitabbā. Yāva tassa akusalassa gati tato paṭipakkhena akusale dhamme pariyesati tesaṃ kilesānaṃ hārena āvaṭṭati. Ayaṃ vuccate āvaṭṭo hāro. (7) Evaṃ sukkāpi dhammā pariyesitabbā. Akusaladhamme āgamissa.</p>
<p><a class="sc" id="44"></a><a class="ms" id="p_27Pe_503"></a>Tattha āvaṭṭassa hārassa ayaṃ bhūmi sati upaṭṭhānā ca vipallāsā ca cattāri ñāṇāni sakkā­ya­sa­muppādā­yagāminī ca paṭipadā sakkā­ya­nirodha­gāminī paṭipadā.</p>
<p><a class="sc" id="45"></a><a class="ms" id="p_27Pe_504"></a><a class="msdiv" id="msdiv51"></a>Tattha katamo <strong>vibhatti hāro</strong>? Yaṃ kiñci ­vibhaj­jab­yākara­ṇīyaṃ vuccati vibhatti hāro. Yathā kiṃ āgantvā ca puna puggalo <span class="var" title="no vā na paribhāsati (pts1) | na tāvāyaṃ paribhāsi (mr)" id="note209">hoti, no vāgataṃ na paribhāsati</span> paripucchatāya pañhāya atiyanaṃ ekassa kiñci—ayaṃ vuccate vibhatti hāro. (8)</p>
<p><a class="sc" id="46"></a><a class="pts" id="pts96"></a><a class="ms" id="p_27Pe_505"></a>Tattha katamo <strong>parivattano hāro</strong>? Yaṃ kiñci paṭi­pak­kha­niddeso, ayaṃ vuccati parivattano hāro. Yathā vuttaṃ bhagavatā sammā­diṭṭhi­kassa purisa­pugga­lassa micchādiṭṭhi nijjiṇṇā hotīti vitthārena sabbāni maggaṅgāni. Ayaṃ vuccate parivattano hāro. (9)</p>
<p><a class="sc" id="47"></a><a class="ms" id="p_27Pe_506"></a>Tattha katamo <strong>vevacano hāro</strong>?</p>
<blockquote class="gatha">
<p><a class="sc" id="48"></a><a class="ms" id="p_27Pe_507"></a>“Vevacanehi anekehi,<br>
Ekaṃ dhammaṃ pakāsitaṃ;<br>
Sutte yo jānāti suttavidū,<br>
Vevacano nāma so hāro”.</p>
</blockquote>
<p><a class="sc" id="49"></a><a class="ms" id="p_27Pe_508"></a>Yathā āyasmā sāriputto ekamhi vatthumhi vevacanena nānāvuttena bhagavatā pasaṃsito “mahāpañño sāriputto hāsapañño javanapañño”ti idaṃ paññāya vevacanaṃ. Yathā ca maggavibhaṅge niyyānattho ekamekaṃ maggaṅgaṃ vevacanehi niddiṭṭhaṃ. Evaṃ avijjāya vevacanā. Ekaṃ akusalamūlaṃ tadeva santaṃ tesu tesu janapadesu tena tena pajānanti. Na hi anena tadevapi ālapiyanti aññaṃ bhajati. Sabba­kāma­jahassa bhikkhunoti kāmā ālapitā. Yassa nitthiṇṇo saṅkoti teyeva kāme saṅkāti ālapati. Suṇamānassa puretaraṃ rajjanti teyeva kāme rajjanti ālapati. Evaṃ suttamhi yo dhammo desiyati tassa pariyeṭṭhi “katamassa dhammassa idaṃ nāmaṃ katamassa idaṃ vevacanan”ti. Sabbaññū hi yesaṃ yesaṃ yā nirutti hoti, yathā gāmi tena tena desetīti tassa vevacanaṃ pariyesitabbaṃ. Ayaṃ vevacano hāro. (10)</p>
<p><a class="sc" id="50"></a><a class="pts" id="pts97"></a><a class="ms" id="p_27Pe_509"></a><a class="msdiv" id="msdiv52"></a>Tattha katamo <strong>paññatti hāro</strong>? Cattāri ariyasaccānīti suttaṃ niddisati, nikkhepa­paññatti. Yā samuda­ya­paññatti. Kabaḷīkāre āhāre atthi chando atthi rāgo yāva patiṭṭhitaṃ. Tattha viññāṇaṃ pabha­va­paññat­tiṃ paññapeti. Kabaḷīkāre āhāre natthi chando … pe … samugghāti paññatti.</p>
<p><a class="sc" id="51"></a><a class="pts" id="pts98"></a><a class="ms" id="p_27Pe_510"></a>Tassa kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccatīti pahāna­paññat­tiṃ paññapeti. Taṇhā yassa purakkhatā paññā parivattati gāthā manāpa­paññat­tiṃ paññapeti. Evaṃ pana manāpa­paññat­tīti ekadhammaṃ bhagavā paññapeti. Na hi taṇhā duk­kha­sa­muda­yoti kāretvā sabbattha taṇhāsamudayo niddisitabbo. Yathā uppannaṃ kāmavitakkaṃ nādhivāseti vinodeti pajahatīti paṭik­khepa­paññatti. Evaṃ sabbesaṃ dhammānaṃ kusalānañca akusalānañca yañcassa dhammakkhettaṃ bhavati, so ceva dhammo tattha pavattati. Tadavasiṭṭhā dhammā tassānuvattakā honti. Sā duvidhā paññatti—parādhī­na­paññatti ca sādhī­napañ­ñatti ca. Katamā sādhī­napañ­ñatti? Samādhiṃ, bhikkhave, bhāvetha, samāhito, bhikkhave, bhikkhu yathābhūtaṃ pajānāti. “Rūpaṃ aniccan”ti yathābhūtaṃ pajānāti, ayaṃ sādhī­napañ­ñatti parādhī­na­paññatti ca, sā paññatti paññāya ca sīlassa ca, yathā cattāri jhānāni bhāvetha. Tassa atthi samādhindriyaṃ mudūni cattāri indriyāni tāni catu­pa­rādhī­nāni, tīṇi aveccap­pasā­deti parādhīnaṃ samādhindriyaṃ cattāri indriyāni parādhīnāti catūsu ariyasaccesu aparādhīnaṃ paññindriyaṃ satipaṭṭhānesu sammap­pa­dhā­nesu vīriyindriyaṃ. Iti sake padaṭṭhāne sake khettasādhīno so dhammo, so ca tattha paññāpetabbo. Tassa paṭipakkhā nighāto niddisitabbo. Etthāyaṃ anekākā­ra­paññatti kena kāraṇena ayaṃ dhammo paññattoti. Ayaṃ vuccate paññatti. (11)</p>
<p><a class="sc" id="52"></a><a class="pts" id="pts99"></a><a class="ms" id="p_27Pe_511"></a><a class="msdiv" id="msdiv53"></a>Tattha katamo <strong>otaraṇo hāro</strong>? Chasu dhammesu otāretabbaṃ. Katamesu chasu? Khandhesu dhātūsu āyatanesu indriyesu saccesu paṭic­ca­samup­pā­desu. Natthi taṃ suttaṃ vā gāthā vā byākaraṇaṃ vā. Imesu channaṃ dhammānaṃ aññatarasmiṃ na sandissati. Ettāvatā esa sabbā desanā yā tā khandhā vā dhātuyo vā āyatanāni vā saccāni vā paṭic­ca­samup­pādo vā, tattha pañcannaṃ khandhānaṃ vedanākkhandho rāgado­samohā­naṃ padaṭṭhānaṃ. Tattha tisso vedanāyo tassa sukhāya vedanāya somanasso savicāro, dukkhāya vedanāya domanasso savicāro, aduk­kha­ma­su­khāya vedanāya upekkho savicāro. Yaṃ puna tattha vedayitaṃ idaṃ dukkhasaccaṃ, khandhesu saṅ­khā­rak­khan­dho tattha kāyo pamattaṃ saupavattati, tañca saṅkhāragato dvidhā ca bhavaṅ­gotara­ṇaṃ kammaṃ tīṇi ca saṅkhārāni puññā­bhi­saṅ­khārā vā apuññā vā āneñjā vā hetu sabbasarāgassa no vītarāgassa, dosassa abhisaṅkhārāni ca avītarāgo ceteti ca pakappeti ca, vītarāgo pana ceteti ca no abhisaṅkharoti, yaṃ uṇhaṃ vajiraṃ kaṭṭhe vā rukkhe vā aññattha vā patantaṃ bhindati ca ḍahati ca, evaṃ sarāgacetanā ceteti ca abhisaṅkharoti ca. Yathā sataṃ vajiraṃ na bhindati na ca ḍahati, evaṃ vītarāgacetanā ceteti na ca abhisaṅkharoti. Tattha pañcannaṃ khandhānaṃ eko khandho anindriya­sarīraṃ saññākkhandho.</p>
<p><a class="sc" id="53"></a><a class="pts" id="pts100"></a><a class="ms" id="p_27Pe_512"></a>Tattha dhātūnaṃ aṭṭhārasa dhātuyo. Tattha yā rūpī dasa dhātuyo, tāsu desiyamānāsu rūpakkhandho niddisitabbo, dukkhaṃ ariyasaccaṃ. Yepi ca cha viññāṇakāyā mano­dhātu­sattamā, tattha viññā­ṇak­khan­dho ca niddisitabbo, dukkhaṃ ariyasaccaṃ. Dhammadhātu pana dhamma­samo­saraṇā, so dhammo hetunā ca nissandena ca phalena ca kiccena ca vevacanena ca yena yena upalabbhati, tena tena niddisitabbo. Yadi vā kusalā yadi vā akusalā yadi vā abyākatā yadi vā asaṅkhatā. Dvādasannaṃ āyatanānaṃ dasa āyatanāni rūpāni taṃ dukkhaṃ ariyasaccaṃ niddisitabbaṃ. Rūpakkhandho ca manāyatanañca viññā­ṇak­khan­dhena niddisitabbaṃ, dukkhaṃ ariyasaccaṃ. Dhammāyatanaṃ nānā­dhamma­samo­sara­ṇaṃ. Tattha ye dhammā indriyānaṃ indriyesu niddisitabbā, ye anindriyānaṃ anindriyesu niddisitabbā. Pariyāyato ca otāretabbā. Yathā sā dhammadhātu tathā dhammāyatanaṃ pariyesitabbaṃ. Yāyeva hi dhammadhātu tadeva dhammāyatanaṃ anūnaṃ anadhikaṃ.</p>
<p><a class="sc" id="54"></a><a class="ms" id="p_27Pe_513"></a>Tattha paṭic­ca­samup­pādo atthi tividho, atthi catubbidho, atthi duvidho. Tattha tividho paṭic­ca­samup­pādo hetu­phala­nissando. Avijjā saṅkhārā taṇhā upādānaṃ ca ayaṃ hetu, viññāṇaṃ nāmarūpaṃ saḷāyatanaṃ phasso vedanā ca ayaṃ paccayo, yo bhavo ayaṃ vipāko, yā jāti maraṇaṃ ayaṃ nissando.</p>
<p><a class="sc" id="55"></a><a class="ms" id="p_27Pe_514"></a>Kathaṃ catubbidho hetu paccayo vipāko nissando ca? Avijjā ca taṇhāsaṅkhārā ca upādānaṃ ca—ayaṃ hetu. Viññāṇaṃ nāmarūpassa paccayo. Nāmarūpaṃ upapajjati, tathā upapannassa saḷāyatanaṃ phasso vedanā ca—ayaṃ paccayo. Yo bhavo ayaṃ vipāko. Yā jāti yā ca jarāmaraṇaṃ—ayaṃ nissando.</p>
<p><a class="sc" id="56"></a><a class="ms" id="p_27Pe_515"></a>Kathaṃ duvidho paṭic­ca­samup­pādo? Avijjā saṅkhārā taṇhā upādānaṃ—ayaṃ samudayo. Viññāṇaṃ nāmarūpaṃ saḷāyatanaṃ phasso vedanā bhavo jāti maraṇañca— idaṃ dukkhaṃ. Yaṃ pana avijjānirodhā saṅ­khā­ra­nirodho imāni ­tappa­ṭi­pak­khena dve saccāni. Tasmā paṭic­ca­samup­pādo yena ākārena niddiṭṭho, tena tena niddisitabbo.</p>
<p><a class="sc" id="57"></a><a class="pts" id="pts101"></a><a class="ms" id="p_27Pe_516"></a>Tathā bāvīsati indriyāni. Dvādasa indriyāni cakkhundriyāni cakkhundriyaṃ yena domanas­sindriyaṃ, idaṃ dukkhaṃ. Purisindriyaṃ ca diṭṭhiyā ca taṇhā­pa­daṭṭhā­naṃ. Yato puriso purisakānaṃ taṃ evaṃ kātabbatā. Atha ajjhattaṃ sārajjati. Ayaṃ ahaṅkāro taṃ yasā sāratto bahiddhā pariyesati, ayaṃ mamaṅkāro evaṃ itthī, tattha sukhindriyaṃ ca somanas­sindriyaṃ ca purisin­driyas­sānu­vattakā honti. Tassa adhip­pāya­pari­puṇṇā lobhadhammā kusalamūle pavaḍḍhenti. Tassa ce ayamadhippāyo na pāripūriṃ gacchati. Tassa dukkhindriyaṃ ca domanas­sindriyaṃ ca vattati. Doso ca akusalamūlaṃ pavaḍḍhati. Sace pana upekkhā bhāveti upekkhin­dri­yassa anuvattakāmā bhavati. Amoho ca kusalamūlaṃ pavaḍḍhati. Iti satta indriyāni kilesa­vatthu­mu­pādāya ananvemāni avamāni sabbassa vedanā itthindriyaṃ purisindriyaṃ. Tattha aṭṭha indriyāni saddhindriyaṃ yāva aññātāvino indriyaṃ, ayaṃ duk­kha­nirodha­gāminī paṭipadā. Dasannaṃ paññindriyānaṃ kāmarāgassa padaṭṭhānaṃ. Manindriyaṃ bhavarāgassa padaṭṭhānaṃ. Paññindriyāni rūparāgassa padaṭṭhānaṃ. Itthindriyaṃ ca purisindriyaṃ ca satta paññattiyā padaṭṭhānaṃ. Tattha yena yena indriyena yuttaṃ vā gāthāya otāretuṃ sakkoti, tena tena niddisitabbo. Evaṃ khandhesu dhātūsu āyatanesu saccesu paṭic­ca­samup­pā­desu ayaṃ otaraṇo hāro. (12)</p>
<p><a class="sc" id="58"></a><a class="ms" id="p_27Pe_517"></a><a class="msdiv" id="msdiv54"></a>Tattha katamo <strong>sodhano hāro</strong>? Yo gāthā ekena ārambho bhāsissanti. Tattha ekissā bhāsitāya avasiṭṭhāsu bhāsitāsu so attho na niddisitabbo. Kiṃkāraṇaṃ? Na hi tāva so attho bhāsito, so abhāsito na sakkā niddisituṃ. Yathā kiṃ appamādo amataṃ padanti gāthā ayamekā gāthā niddisitabbā. Kiṃkāraṇaṃ, atthikkhātāva imassa ārambhassa anabhāsitaṃ?</p>
<blockquote class="gatha">
<p><a class="sc" id="59"></a><a class="ms" id="p_27Pe_518"></a>“<span class="var" title="etaṃ (pts1)" id="note212">Evaṃ</span> visesato ñatvā,<br>
Appamādamhi paṇḍitā;<br>
Appamāde pamodanti,<br>
Ariyānaṃ gocare ratāti”.</p>
</blockquote>
<p><a class="sc" id="60"></a><a class="ms" id="p_27Pe_519"></a>Idaṃ abhāsitaṃ. Imissāpi gāthāya bhāsitāya attho niddisitabbo. Kiṃkāraṇaṃ, atthi tattha avasiṭṭhaṃ? Te jhāyino sātatikā, niccaṃ daḷha­pa­rakka­māti gāthā, evaṃ imā gāthāyo upadhāritā yadā bhavanti, tadā attho niddisitabbo. Evaṃ assutapubbesu suttesu byākaraṇesu vā ekuddeso bhāsito. Yā vīmaṃsā tulanā idaṃ atthi kiccaṃ, idaṃ suttaṃ bhāsitaṃ tassa vevacanaṃ niddiṭṭhaṃ vā na vāti. Tattha yā vīmaṃsā, ayaṃ vuccate sodhano hāro. (13)</p>
<p><a class="sc" id="61"></a><a class="pts" id="pts103"></a><a class="ms" id="p_27Pe_520"></a><a class="msdiv" id="msdiv55"></a>Tattha katamo <strong>adhiṭṭhāno hāro</strong>? Ekattatā ca vemattatā ca. Tattha kitapaññatti ca kiccapaññatti ca. Sā ekattatā ca vemattatā ca yathā paññatti ekavevacanena vemattatā pajānātīti paññā, sā ca ādhipa­teyyaṭ­ṭhena paññatti. Yaṃ anomat­ti­yaṭ­ṭhena paññattanti. Taṃ anomat­ti­yaṭ­ṭhena paññābalaṃ. Tanubhūtā gocarattavasā sevasati tīsu ratanesu anussati buddhānussati dhammānussati saṃghānussati avi­parī­tānus­sara­ṇa­tāya. Sammādiṭṭhi dhammānaṃ pavicayena dhamma­vicaya­sam­boj­jhaṅgo abhinīhārato abhiññāti. Saṅkhepena maggā kā vatthu avikopanatāya ekattā, yathā uṇhena saṃsaṭṭhaṃ uṇhodakaṃ, sītena saṃsaṭṭhaṃ sītodakaṃ khārodakaṃ guḷhodakanti, idaṃ ekattatā vemattatā ca.</p>
<p><a class="sc" id="62"></a><a class="ms" id="p_27Pe_521"></a>Atthi puna dhammo nānā­dham­ma­saṃ­ghato ekato yathārūpaṃ cattāro vāretabbā, tañca rūpanti ekattatā. Pathavīdhātu āpo tejo vāyodhātūti vemattatā. Evaṃ sabbā catasso dhātuyo rūpanti ekattatā, pathavīdhātu āpo tejo vāyodhātūti vemattatā. Pathavīdhātūti lakkhaṇato ekattatā, saṃ­kiṇṇa­vatthuto vemattatā. Yaṃ kiñci ­kak­kha­ḷa­lak­kha­ṇaṃ, sabbaṃ taṃ pathavīdhātūti ekattatā. Kesā lomā nakhā dantā chavi cammanti vemattatā. Evaṃ sabbaṃ catasso dhātuyo rūpanti ekattaṃ. Saddā gandhā rasā phoṭṭhabbāti vemattatā.</p>
<p><a class="sc" id="63"></a><a class="pts" id="pts104"></a><a class="ms" id="p_27Pe_522"></a>Atthi puna dhammo vemattatā añño nāmaṃ labhati. Yathā kāyānu­passa­nāya navasaññā vinīlakasaññā uddhumā­ta­ka­saññā, ayaṃ asubhasaññā, yā ekattatā ārammaṇato vemattato, sā evaṃ saññāvedanāsu ādīnavaṃ samanupassato tathā­dhiṭṭhā­naṃ samādhindriyaṃ ca sāyeva dhammesu tattha saññābhāvanā vīriyindriyaṃ ca dhammesu dhammā­nu­passanā citte attasaññaṃ pajahato paññindriyaṃ ca citte cittānupassanā. Iti yo koci ñāṇapacāro sabbaso paññāya gocaro paññā, ayaṃ vemattatā, yathā kāmarāgo bhavarāgo diṭṭhirāgoti vemattatā taṇhāya. Iti yaṃ ekattatāya ca vemattatāya ca ñāṇaṃ vīmaṃsanā tulanā. Ayaṃ adhiṭṭhāno hāro. (14)</p>
<p><a class="sc" id="64"></a><a class="ms" id="p_27Pe_523"></a><a class="msdiv" id="msdiv56"></a>Tattha katamo <strong>parikkhāro hāro</strong>? Sahetu sappaccayaṃ vodānañca saṃkileso ca, yaṃ tadubhayaṃ pariyeṭṭhi, saparikkhāro hāro. Iti dhammānaṃ sahetukānaṃ hetu pariyesitabbo, sappaccayānaṃ paccayo pariyesitabbo.</p>
<p><a class="sc" id="65"></a><a class="ms" id="p_27Pe_524"></a>Tattha kiṃ nānākaraṇaṃ, hetussa ca paccayassa ca? Sabhāvo hetu, parabhāvo paccayo. Parabhāvassa paccayo hetupi, sabhāvassa hetuyā parabhāvassa kassaci paccayo avutto hetu, vutto paccayo. Ajjhattiko hetu, bāhiro paccayo. Sabhāvo hetu, parabhāvo paccayo. Nibbattako hetu, <span class="var" title="pariggāhako (bj, mr) | paṭigāhako (pts1)" id="note214">paṭiggāhako</span> paccayo. Nevāsiko hetu, āgantuko paccayo. Asādhāraṇo hetu, sādhāraṇo paccayo. Ekoyeva hetu, aparāparo paccayo.</p>
<p><a class="sc" id="66"></a><a class="ms" id="p_27Pe_525"></a>Hetussa upakaraṇaṃ samudānetabbo. Samudānaṃ hetu, tattha duvidho hetu. Duvidho paccayo—samananta­ra­pac­cayo ca param­para­pac­cayo ca. Hetupi duvidho— samananta­ra­hetu ca paramparahetu ca. Tattha katamo param­para­pac­cayo? Avijjā nāmarūpassa param­para­pac­cayo, viññāṇaṃ samananta­ra­pac­ca­ya­tāya paccayo. Yadi ādimhi avijjānirodho bhavati nāmarūpassa nirodhopi. Tattha samanantaraṃ kiṃkāraṇaṃ param­para­pac­cayo samananta­ra­pac­cayo samuddānito, ayaṃ paccayato. Tattha katamo paramparahetu? Vijānantassa param­para­hetu­tāya hetu, aññākāro samananta­ra­hetu­tāya hetu. Yassa hi yaṃ samanantaraṃ nibbattati, so tassa hetupi jātinirodhā bahi ākāranirodho, ākāranirodhā daṇḍanirodho, daṇḍanirodhā khaṇḍanirodho. Evaṃ hetupi dvidhā so tāhi passitabbo.</p>
<p><a class="sc" id="67"></a><a class="ms" id="p_27Pe_526"></a>Paṭic­ca­samup­pādo yathā avijjāpaccayo tassa puna kiṃpaccayo, ayoniso manasikāro. So kassa paccayo saṅkhārānaṃ, iti paccayo ca samuppannaṃ ca tassa ko hetu avijjāyeva. Tathā hi purimā koṭi na paññāyati. Tattha avijjānusayo avijjā­pari­yuṭ­ṭhā­nassa hetu purimā hetu pacchā paccayo, sāpi avijjā­saṅ­khā­rā­naṃ paccayo catūhi kāraṇehi sahajā­ta­pac­ca­ya­tāya samananta­ra­pac­ca­ya­tāya abhisan­da­na­pac­ca­ya­tāya patiṭ­ṭhā­na­pac­ca­ya­tāya.</p>
<p><a class="sc" id="68"></a><a class="pts" id="pts106"></a><a class="ms" id="p_27Pe_527"></a><a class="msdiv" id="msdiv57"></a>Kathaṃ sahajā­ta­pac­ca­ya­tāya avijjā­saṅ­khā­rā­naṃ paccayo? Yaṃ cittaṃ rāga­pari­yuṭ­ṭhaṃ, tattha avijjā­pari­yuṭ­ṭhā­nena sabbaṃ paññāya gocaraṃ hanti. Tattha saṅkhārā tipac­ca­yaṭ­ṭhikā <span class="var" title="laddhā bhūmi­karama­hatthassa (pts1) | laddhā bhūmi­kara­mahat­tassa (mr)" id="note215">addhā­bhūmi­kāra­mahat­tassa</span> ayaṃ avij­jā­saha­sa­mup­pan­naṃ vuddhiṃ virūḷhiṃ vepulla­ta­mā­pajjantī catūhi kāraṇehi paññā pahīyati. Katamehi catūhi? Anusayo pariyuṭṭhānaṃ saṃyojanaṃ upādānaṃ. Tattha anusayo pariyuṭṭhānaṃ jāti pariyuṭṭhitā saṃyujjati saṃyuttā upādiyati upādānapaccayā bhavo. Evaṃ te saṅkhārā tividhā uppannā bhūmigatā nāsaññattha ayaṃ maggena <span class="var" title="vinibhattāyāti (pts1) | vini­bhatta­tāyāti (mr)" id="note216">vinītattāyāti</span> te thāmagatā apati­vinītā­tipi te saṅkhārāti vuccati, evaṃ sahetu­sa­mup­pan­naṭ­ṭhena atthi meva paccayā saṅkhārānaṃ paccayo niddiṭṭhaṃ apanetvā kusalaṃ akusalaṃ kusalo ca akusalo ca pakkhipitabbo, vipākadhammā apanetvā vacanīyaṃ avacanīyaṃ vacanīyañca avacanīyañca pakkhipitabbaṃ, bhava­ape­virittā, sabbasuttaṃ parik­khi­pi­tabbaṃ.</p>
<p><a class="sc" id="69"></a><a class="pts" id="pts107"></a><a class="ms" id="p_27Pe_528"></a>Dasa tathā­gata­balāni cattāri vesārajjāni puññāni anaññākataṃ avijjā samananta­ra­pac­ca­ya­tāya saṅkhārānaṃ paccayo yena cittena saha samuppannā avijjā tassa cittassa samananta­ra­cittaṃ samuppannanti, tassa yaṃ samananta­ra­cittaṃ samuppannanti, tassa pacchimassa cittassa purimacittaṃ hetu­pac­ca­ya­tāya paccayo, tena avijjā hetu tena cittena upādānaṃ anokāsakatā ñāṇaṃ na uppajjanti. Yā tassa appamādā dhātu abhij­jhā­bhisan­ditā tahiṃ vipallāsā uppajjanti “asubhe subhan”ti “dukkhe sukhan”ti, tattha saṅkhārā uppajjanti rattā duṭṭhā mūlassa cetanā rāga­pari­yuṭ­ṭhā­nena ­byāpā­da­pari­yuṭ­ṭhā­nena avijjā­pari­yuṭ­ṭhā­nena diṭṭhi­vi­pallāso vatthuniddese niddisitabbo, yaṃ viparītacitto vijānāti ayaṃ cittavipallāso, yā viparītasaññā upaggaṇhāti ayaṃ saññāvipallāso. Yaṃ viparītadiṭṭhi abhinivisati ayaṃ diṭṭhi­vi­pallāso. Aṭṭha micchattāni vaḍḍhanti, tīṇi akusalāni ayoniso manasikāre uppannaṃ viññāṇañca vijjañca karonti. Iti pubbāparante akusa­lā­nā­taritaro saṅkhārā vuddhiṃ vepullataṃ gacchanti. Te ca mahatā ca appaṭividitā <span class="var" title="ponobbhavikā (pts1, mr)" id="note217">ponobhavikā</span> saṅkhārā bhavanti. Iti evaṃ avijjā sahajā­ta­pac­ca­ya­tāya saṅkhārānaṃ paccayo samananta­ra­pac­ca­ya­tāya ca.</p>
<p><a class="sc" id="70"></a><a class="ms" id="p_27Pe_529"></a><a class="msdiv" id="msdiv58"></a>Kathaṃ abhisan­da­nā­kārena avijjā saṅkhārānaṃ paccayo? Sā avijjā te saṅkhāre abhisanneti parippharati. Seyyathāpi nāma uppalaṃ vā padumaṃ vā taṃ udake vaḍḍhaṃ assa, sītena vārinā abhisannaṃ parisandanaṃ vuddhiṃ virūḷhiṃ vepullataṃ āpajjati. Evaṃ abhisan­da­naṭ­ṭhena avijjā saṅkhārānaṃ paccayo.</p>
<p><a class="sc" id="71"></a><a class="ms" id="p_27Pe_530"></a>Kathaṃ patiṭ­ṭha­hanaṭ­ṭhena avijjā saṅkhārānaṃ paccayo? Te saṅkhārā avijjāyaṃ nissāya vuddhiṃ virūḷhiṃ vepullataṃ āpajjanti. Seyyathāpi nāma uppalaṃ vā padumaṃ vā pathaviṃ nissāya pathaviṃ patiṭṭhāya vuddhiṃ virūḷhiṃ vepullataṃ āpajjati. Ete saṅkhārā avijjāyaṃ patiṭṭhitā avijjāyaṃ nissāya vuddhiṃ virūḷhiṃ vepullataṃ gacchanti. Evaṃ patiṭ­ṭha­hanaṭ­ṭhena avijjā saṅkhārānaṃ paccayo.</p>
<p><a class="sc" id="72"></a><a class="pts" id="pts108"></a><a class="ms" id="p_27Pe_531"></a>Puna rāga­saha­gatassa kammassa vipākena paṭisandhimhi bhavo nibbattati, taṃ <span class="var" title="kāmassa (pts1)" id="note218">kammassa</span> sabbaṃ abhiniviṭṭhaṃ aññāṇavasena ponobhavikā saṅkhārāti vuccanti, evampi avijjāpaccayā saṅkhārā atthi. Puna pañcasu ye ca sekkhā puggalā, ye ca asaññi­samā­pattiṃ samāpannā, ye ca bhavagatā, ye ca antogatāyeva saṃsedajā, ye ca vā pana añño hi koci anāgāmibhūtā na cetenti na ca patthenti, tesaṃ kiṃ paccayā saṅkhārā. Puna rāgā atthi tesaṃ saṅkhārāni upādānāni cit­ta­manus­sa­ran­ti­yeva avi­pak­ka­vi­pākasa­mūhatā asa­muc­chin­na­pac­cayā tesaṃ puna ca gato bhavati. Evampi hi avijjāpaccayā saṅkhārā. Puna sā te na upādānā napi saṅkhārā atthi, puna tesaṃ satta anusayā asamūhatā asamucchinnā tadārammaṇaṃ bhavati. Viññāṇassa patiṭṭhāya viññāṇapaccayā nāmarūpaṃ. Evampi avijjāpaccayā saṅkhārā. Puna sā yaṃ kiñci kammaṃ ācayagāmi sabbaṃ taṃ avijjāvasena abhi­saṅ­kha­ri­yati taṇhāvasena ca allīyati aññāṇavasena ca tattha ādīnavampi na jānāti. Tadeva viññāṇabījaṃ bhavati, sāyeva taṇhāsineho bhavati. Sāyeva avijjā sammohoti. Evampi avijjāpaccayā saṅkhārā vattabbā. Iti imehi ākārehi avijjā saṅkhārānaṃ paccayo.</p>
<p><a class="sc" id="73"></a><a class="pts" id="pts109"></a><a class="ms" id="p_27Pe_532"></a>Tattha avijjāya hetu ayoniso manasikāro paccayo hoti. Tattha <span class="var" title="avicchedo (bj)" id="note219">abhicchedo</span> ayaṃ tattha tatiyaṃ <span class="var" title="phalaṃ (mr)" id="note220">balaṃ</span> nivatti, ayaṃ paṭisandhi. Tattha punabbhavo yo avecchedo asamug­ghāta­naṭ­ṭhena ayaṃ anusayo. Yathā paṭākaṃ vā sāṭakaṃ vā dve janā pīḷesu ca ekā vā balaṃ vā assa nivāṭassesu, na pana pīḷesu soseyya. Tattha yaṃ sinehā āpodhātu anupullanā sosetabbā. Uṇha­dhātumā­gamma sace puna taṃ ākāse nikkhipeyya taṃ ussāvena yebhuyyataraṃ sineha­māpaj­jeyya, na hi anāgamma tejodhātuṃ parisesaṃ gaccheyya. Evameva bhavag­ga­paramāpi samāpatti na anurūpassa samugghātāya saṃvattati. Te hi ālayanti sammasanti, na ca taṇhāya taṇhāpahānaṃ gacchanti. Tattha so asamugghāto. Avijjāya anusayo ca cittassa sampalibodho, idaṃ pariyuṭṭhānaṃ. Yathābhūtaṃ viññāṇassa appaṭivedho ayaṃ avijjāāsavo avijjā­viñ­ñā­ṇa­bījaṃ bhavati. Yaṃ bījaṃ so hetu na samucchijjati, asa­mucchij­janto paṭisandehati. Paṭisandahanto na samugghātaṃ gacchati. Asamugghātaṃ cittaṃ pariyonahati, pari­yo­naddha­citto yathābhūtaṃ nappajānāti, iti saññāṇassa sāsavattho, avijjattho, hetuattho, avacchedattho, anivattiattho, phalattho paṭi­sandhi­attho, punabbhavattho, asamug­ghātat­tho, anusayattho, pari­yuṭ­ṭhā­nat­tho, apaṭi­vedha­nattho. Ettāvatā avijjāya khettaṃ niddiṭṭhaṃ bhavati. Ayaṃ vuccate parikkhāro nāma hāro. (15)</p>
<p><a class="sc" id="74"></a><a class="pts" id="pts110"></a><a class="ms" id="p_27Pe_533"></a><a class="msdiv" id="msdiv59"></a>Tattha katamo <strong>samāropano hāro</strong>? Ugghaṭitamhi tamhi santañceva ca naṃ vitthāraṃ pana vattabbaṃ. Vitthāravidhaṃ cittaññā ayaṃ samāropano hāro. Tattha nāmaniddeso <span class="var" title="upaghaṭako (bj) | ugghaṭakā (pts1)" id="note221">upaghaṭakā</span> vatthuniddeso vevacanaṃ vatthubhūto vitthāro. <span class="var" title="yo bhikkhu (bj) | yā bhikkhu (pts1)" id="note222">Yathā kiṃ, yā bhikkhūnaṃ</span> <span class="var" title="nivattato (bj, pts1)" id="note223">vattato</span> pahātabbo, ayaṃ upaghaṭanā.</p>
<p><a class="sc" id="75"></a><a class="ms" id="p_27Pe_534"></a>Tattha katamo samāropano? Kiñci na vattabbaṃ, rūparāgaṃ vā <span class="var" title="­nāmaman­tapa­hātab­baṃ (mr)" id="note224">nāma­van­tapa­hātab­baṃ</span>. Yāva viññāṇanti vitthārena kātabbāni. Avijjā tā opammena paññāpetabbā, ayaṃ samāropano. Nissita­cittassa ca mattiko ca nissayo taṇhā ca diṭṭhi ca. Tattha diṭṭhi avijjā taṇhā saṅkhārā. Tattha diṭṭhipaccayā taṇhā ime avijjāpaccayā saṅkhārā. Tattha nissitaṃ viññāṇaṃ idaṃ saṅ­khā­ra­pac­cayā viññāṇaṃ yāva jarāmaraṇaṃ, idaṃ saṃkhittena bhāsite avasiṭṭhaṃ paropayati.</p>
<p><a class="sc" id="76"></a><a class="ms" id="p_27Pe_535"></a>Anissitassa calitaṃ natthīti tassa evaṃ diṭṭhiyā taṇhāya ca pahānaṃ tattha diṭṭhi­avijjā­nirodhāya bhūtaṃ viññāṇaṃ sarāgaṭ­ṭhāni­yesu dhammesu taṃ taṃ dhammaṃ upecca aññaṃ dhammaṃ dhāvati ­makka­ṭo­pamatāya, atha khvassa parittesu dhammesu sarāgaṭ­ṭhāni­yesu chandarāgo natthi kuto tato calanā, adhimattesu sattesu cittaṃ nivessayati taṃ apatiṭṭhitaṃ viññāṇaṃ anāhāraṃ nirujjhati viññāṇanirodhā nāmarūpa­nirodho yāva jarā­maraṇa­nirodho. Ayaṃ samāropano. (16)</p>
<p><a class="sc" id="77"></a><a class="pts" id="pts111"></a><a class="ms" id="p_27Pe_536"></a>Tattha rāgavasena viññāṇassa calitaṃ sapariggaho, tasmiṃ calite asati yo pari­kile­so­pacāro tividho aggi paṭippassaddho bhavati. Tenāha calite asante passaddhi hoti. Tattha yaṃ samāropanā passaddhakāyo sukhaṃ vedeti, sukhino cittaṃ samādhiyati. Yāva vimuttitamiti ñāṇadassanaṃ bhavati. So āsavānaṃ khayā ca vimutti no upapajjati. Tassa upapattissa āgatigatiyā asantiyā nevidha na huraṃ na ubhaya­manta­rena. Esevanto dukkhassāti anupādisesā nibbānadhātu. Idamassa suttassa majjhe samāropitaṃ paṭic­ca­samup­pāde ca vimuttiyaṃ ca yogo na ca etaṃ tassa saṃkhittena bhāsitassa vitthārena atthaṃ vibhajjanti. Ayaṃ vuccate samāropano hāro. Na ca saṃ­kilesa­bhāgi­yena suttena saṃ­kilesa­bhāgiyo ye ca dhammā samāro­payitabbā nāññe. Evaṃ vāsanābhāgiye nibbedha­bhāgiye, ayaṃ samāropano hāro. Ime soḷasa hārā.</p>
<p class="endsutta"><a class="sc" id="78"></a><a class="ms" id="p_27Pe_537"></a>Suvīrassa mahā­kaccāya­nassa jambu­va­navā­sino peṭakopadese <span class="var" title=" etthantare pāṭho sī potthake" id="note226">hāravibhaṅgo nāma</span> pañcamā bhūmi.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
