<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja508">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>12. Pañca­paṇ­ḍita­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.473"></a><a class="ms" id="p_22J_3178"></a><a class="msdiv" id="msdiv315"></a>“Pañca paṇḍitā samāgatāttha,<br>
Pañhā me paṭibhāti taṃ suṇātha;<br>
Nindiyamatthaṃ pasaṃsiyaṃ vā,<br>
<span class="var" title="kas­sevā­vī­kareyya (s2, s3) | kassa vāvīkareyya (mr)" id="note1992">Kas­sevā­vi­kareyya</span> guyhamatthaṃ”.</p>
<p><a class="sc" id="2"></a><a class="ms" id="p_22J_3179"></a><a class="msdiv" id="msdiv316"></a>“Tvaṃ āvikarohi bhūmipāla,<br>
Bhattā bhārasaho tuvaṃ vade taṃ;<br>
Tava <span class="var" title="chandañca ruciñca (bj, pts1)" id="note1993">chandarucīni</span> sammasitvā,<br>
Atha vakkhanti janinda pañca dhīrā”.</p>
<p><a class="sc" id="3"></a><a class="ms" id="p_22J_3180"></a><a class="msdiv" id="msdiv317"></a>“Yā sīlavatī <span class="var" title="anaññadheyyā (bj, pts1)" id="note1994">anaññatheyyā</span>,<br>
Bhat­tucchan­davasā­nugā <span class="var" title="piyā manāpā (s2, s3, mr)" id="note1995">manāpā</span>;<br>
Nindiyamatthaṃ pasaṃsiyaṃ vā,<br>
<span class="var" title="bhari­yā­yāvī­kareyya (s2, s3) | bhariyāya vāvīkareyya (mr)" id="note1996">Bhari­yā­yāvi­kareyya</span> guyhamatthaṃ”.</p>
<p><a class="sc" id="4"></a><a class="ms" id="p_22J_3181"></a><a class="msdiv" id="msdiv318"></a>“Yo kicchagatassa āturassa,<br>
Saraṇaṃ hoti gatī parāyanañca;<br>
Nindiyamatthaṃ pasaṃsiyaṃ vā,<br>
Sakhino vāvikareyya guyhamatthaṃ”.</p>
<p><a class="sc" id="5"></a><a class="ms" id="p_22J_3182"></a><a class="msdiv" id="msdiv319"></a>“<span class="var" title="yo jeṭṭho (s2, s3)" id="note1997">Jeṭṭho</span> atha majjhimo kaniṭṭho,<br>
<span class="var" title="so (bj, s2, s3, pts1)" id="note1998">Yo</span> ce sīlasamāhito ṭhitatto;<br>
Nindiyamatthaṃ pasaṃsiyaṃ vā,<br>
Bhātu vāvīkareyya guyhamatthaṃ”.</p>
<p><a class="sc" id="6"></a><a class="ms" id="p_22J_3183"></a><a class="msdiv" id="msdiv320"></a>“Yo ve <span class="var" title="hadayassa (bj)" id="note1999">pituhadayassa</span> <span class="var" title="patthagū (s2, s3) | pattagū (mr)" id="note2000">paddhagū</span>,<br>
Anujāto pitaraṃ anomapañño;<br>
Nindiyamatthaṃ pasaṃsiyaṃ vā,<br>
<span class="var" title="puttas­sāvīka­reyya (s2, s3) | puttassa vāvīkareyya (mr)" id="note2001">Puttas­sāvika­reyya</span> guyhamatthaṃ”.</p>
<p><a class="sc" id="7"></a><a class="ms" id="p_22J_3184"></a><a class="msdiv" id="msdiv321"></a>“Mātā dvipa­dā­janin­da­seṭṭha,<br>
Yā <span class="var" title="yā taṃ (bj, pts1)" id="note2002">naṃ</span> poseti chandasā piyena;<br>
Nindiyamatthaṃ pasaṃsiyaṃ vā,<br>
<span class="var" title="mātuyā vāvīkareyya (mr)" id="note2003">Mātu­yāvī­kareyya</span> guyhamatthaṃ”.</p>
<p><a class="sc" id="8"></a><a class="ms" id="p_22J_3185"></a><a class="msdiv" id="msdiv322"></a>“Guyhassa hi guyhameva sādhu,<br>
Na hi guyhassa pasat­tha­māvi­kammaṃ;<br>
<span class="var" title="anipphādāya (bj, pts1) | anipphannatāya (s2, s3) | ānipphādā (?)" id="note2004">Anipphannatā</span> saheyya dhīro,<br>
<span class="var" title="nipphannattho (bj, pts1) | nip­phan­nat­thova (s2, s3)" id="note2005">Nipphannova</span> yathāsukhaṃ bhaṇeyya”.</p>
<p><a class="sc" id="9"></a><a class="ms" id="p_22J_3186"></a><a class="msdiv" id="msdiv323"></a>“<span class="var" title="kinnu (bj)" id="note2006">Kiṃ</span> tvaṃ vimanosi rājaseṭṭha,<br>
<span class="var" title="dipadinda (bj, s2, s3, pts1)" id="note2007">Dvipadajaninda</span> vacanaṃ suṇoma <span class="var" title="netaṃ (bj, pts1) | te taṃ (s2, s3)" id="note2008">metaṃ</span>;<br>
Kiṃ cintayamāno dummanosi,<br>
Nūna deva aparādho atthi mayhaṃ”.</p>
<p><a class="sc" id="10"></a><a class="ms" id="p_22J_3187"></a><a class="msdiv" id="msdiv324"></a>“‘<span class="var" title="pañño (bj, pts1) | pañhe (s2, s3) | panhe (mr)" id="note2009">Paṇhe</span> vajjho mahosadho’ti,<br>
Āṇatto me vadhāya bhūripañño;<br>
Taṃ cintayamāno dummanosmi,<br>
Na hi devī aparādho atthi tuyhaṃ”.</p>
<p><a class="sc" id="11"></a><a class="ms" id="p_22J_3188"></a><a class="msdiv" id="msdiv325"></a>“Abhidosagato dāni ehisi,<br>
Kiṃ sutvā kiṃ saṅkate mano te;<br>
Ko te kimavoca bhūripañña,<br>
Iṅgha vacanaṃ suṇoma brūhi metaṃ”.</p>
<p><a class="sc" id="12"></a><a class="ms" id="p_22J_3189"></a><a class="msdiv" id="msdiv326"></a>“‘Paṇhe vajjho mahosadho’ti,<br>
Yadi te mantayitaṃ janinda dosaṃ;<br>
Bhariyāya rahogato asaṃsi,<br>
Guyhaṃ pātukataṃ sutaṃ mametaṃ”.</p>
<p><a class="sc" id="13"></a><a class="ms" id="p_22J_3190"></a><a class="msdiv" id="msdiv327"></a>“Yaṃ sālavanasmiṃ senako,<br>
Pāpakammaṃ akāsi asabbhirūpaṃ;<br>
Sakhinova rahogato asaṃsi,<br>
Guyhaṃ pātukataṃ sutaṃ mametaṃ.</p>
<p><a class="sc" id="14"></a><a class="ms" id="p_22J_3191"></a><a class="msdiv" id="msdiv328"></a><span class="var" title="pakkusa (mr)" id="note2010">Pukkusa</span> purisassa te janinda,<br>
Uppanno rogo arājayutto;<br>
<span class="var" title="bhātucca (bj, pts1) | bhātuva (s2, s3)" id="note2011">Bhātuñca</span> rahogato asaṃsi,<br>
Guyhaṃ pātukataṃ sutaṃ mametaṃ.</p>
<p><a class="sc" id="15"></a><a class="ms" id="p_22J_3192"></a><a class="msdiv" id="msdiv329"></a>Ābādhoyaṃ asabbhirūpo,<br>
<span class="var" title="kāvindo (bj, pts1)" id="note2012">Kāmindo</span> naradevena phuṭṭho;<br>
Puttassa rahogato asaṃsi,<br>
Guyhaṃ pātukataṃ sutaṃ mametaṃ.</p>
<p><a class="sc" id="16"></a><a class="ms" id="p_22J_3193"></a><a class="msdiv" id="msdiv330"></a>Aṭṭhavaṅkaṃ maṇiratanaṃ uḷāraṃ,<br>
Sakko te adadā pitāmahassa;<br>
<span class="var" title="devindassa tadajja hatthagataṃ (mr)" id="note2013">Devindassa gataṃ tadajja hatthaṃ</span>,<br>
Mātuñca rahogato asaṃsi;<br>
Guyhaṃ pātukataṃ sutaṃ mametaṃ.</p>
<p><a class="sc" id="17"></a><a class="ms" id="p_22J_3194"></a><a class="msdiv" id="msdiv331"></a>Guyhassa hi guyhameva sādhu,<br>
Na hi guyhassa pasat­tha­māvi­kammaṃ;<br>
Anipphannatā saheyya dhīro,<br>
Nipphannova yathāsukhaṃ bhaṇeyya.</p>
<p><a class="sc" id="18"></a><a class="ms" id="p_22J_3195"></a><a class="msdiv" id="msdiv332"></a>Na guyhamatthaṃ vivareyya,<br>
rakkheyya naṃ yathā nidhiṃ;<br>
Na hi pātukato sādhu,<br>
guyho attho pajānatā.</p>
<p><a class="sc" id="19"></a><a class="ms" id="p_22J_3196"></a><a class="msdiv" id="msdiv333"></a>Thiyā guyhaṃ na saṃseyya,<br>
amittassa ca paṇḍito;<br>
Yo cāmisena saṃhīro,<br>
hadayattheno ca yo naro.</p>
<p><a class="sc" id="20"></a><a class="ms" id="p_22J_3197"></a><a class="msdiv" id="msdiv334"></a>Guyhamatthaṃ asambuddhaṃ,<br>
sambodhayati yo naro;<br>
Manta­bheda­bhayā tassa,<br>
dāsabhūto titikkhati.</p>
<p><a class="sc" id="21"></a><a class="ms" id="p_22J_3198"></a><a class="msdiv" id="msdiv335"></a>Yāvanto purisassatthaṃ,<br>
guyhaṃ jānanti mantinaṃ;<br>
Tāvanto tassa ubbegā,<br>
tasmā guyhaṃ na vissaje.</p>
<p><a class="sc" id="22"></a><a class="ms" id="p_22J_3199"></a><a class="msdiv" id="msdiv336"></a>Vivicca bhāseyya divā rahassaṃ,<br>
Rattiṃ giraṃ nātivelaṃ pamuñce;<br>
Upassutikā hi suṇanti mantaṃ,<br>
Tasmā manto khippamupeti bhedan”ti.</p>
</blockquote>
<p class="endsutta"><a class="sc" id="23"></a><a class="ms" id="p_22J_3200"></a>Pañca­paṇ­ḍita­jātakaṃ dvādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
