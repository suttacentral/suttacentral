<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja537">
<article>
<div class="hgroup">
<p class="division">Jātaka</p>
<p>Asītinipāta</p>
<p>Cūḷahaṃsavagga</p>
<h1>5. Mahā­suta­soma­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.460"></a><a class="ms" id="p_23J_1187"></a><a class="msdiv" id="msdiv371"></a>“Kasmā tuvaṃ rasaka edisāni,<br>
Karosi kammāni sudāruṇāni;<br>
Hanāsi itthī purise ca mūḷho,<br>
Maṃsassa hetu <span class="var" title="ādu (bj) | ādū (s2, s3)" id="note898">adu</span> dhanassa kāraṇā”.</p>
<p><a class="sc" id="2"></a><a class="ms" id="p_23J_1188"></a><a class="msdiv" id="msdiv372"></a>“Na attahetū na dhanassa kāraṇā,<br>
Na puttadārassa sahāyañātinaṃ;<br>
Bhattā ca me bhagavā bhūmipālo,<br>
So khādati maṃsaṃ bhadantedisaṃ”.</p>
<p><a class="sc" id="3"></a><a class="pts" id="pts5.461"></a><a class="ms" id="p_23J_1189"></a><a class="msdiv" id="msdiv373"></a>“Sace tuvaṃ bhatturatthe payutto,<br>
Karosi kammāni sudāruṇāni;<br>
Pātova antepuraṃ pāpuṇitvā,<br>
Lapeyyāsi me rājino sammukhe taṃ”.</p>
<p><a class="sc" id="4"></a><a class="ms" id="p_23J_1190"></a><a class="msdiv" id="msdiv374"></a>“Tathā karissāmi ahaṃ bhadante,<br>
<span class="var" title="yameva tvaṃ (bj)" id="note899">Yathā tuvaṃ</span> bhāsasi kāḷahatthi;<br>
Pātova antepuraṃ pāpuṇitvā,<br>
Vakkhāmi te rājino sammukhe taṃ”.</p>
<p><a class="sc" id="5"></a><a class="ms" id="p_23J_1191"></a><a class="msdiv" id="msdiv375"></a>Tato ratyā <span class="var" title="vivasane (bj, s2, s3, pts1)" id="note900">vivasāne</span>,<br>
sūriyuggamanaṃ pati;<br>
Kāḷo rasakamādāya,<br>
rājānaṃ upasaṅkami;<br>
<span class="var" title="upasaṅkamitvā (bj, s2, s3, pts1)" id="note901">Upasaṅkamma</span> rājānaṃ,<br>
idaṃ vacanamabravi.</p>
<p><a class="sc" id="6"></a><a class="ms" id="p_23J_1192"></a><a class="msdiv" id="msdiv376"></a>“Saccaṃ kira mahārāja,<br>
rasako pesito tayā;<br>
Hanati itthipurise,<br>
tuvaṃ maṃsāni khādasi”.</p>
<p><a class="sc" id="7"></a><a class="pts" id="pts5.462"></a><a class="ms" id="p_23J_1193"></a><a class="msdiv" id="msdiv377"></a>“Evameva tathā kāḷa,<br>
rasako pesito mayā;<br>
Mama atthaṃ karontassa,<br>
kimetaṃ paribhāsasi”.</p>
<p><a class="sc" id="8"></a><a class="pts" id="pts5.464"></a><a class="ms" id="p_23J_1194"></a><a class="msdiv" id="msdiv378"></a>“Ānando sabbamacchānaṃ,<br>
khāditvā rasagiddhimā;<br>
Parikkhīṇāya parisāya,<br>
attānaṃ khādiyā mato.</p>
<p><a class="sc" id="9"></a><a class="ms" id="p_23J_1195"></a><a class="msdiv" id="msdiv379"></a>Evaṃ pamatto rasagārave <span class="var" title="rato (bj, s2, s3, pts1)" id="note902">ratto</span>,<br>
Bālo yadī āyati nāvabujjhati;<br>
Vidhamma putte <span class="var" title="cajitvā (mr)" id="note903">caji</span> ñātake ca,<br>
Parivattiya <span class="var" title="attānameva (bj, pts1)" id="note904">attānaññeva</span> khādati.</p>
<p><a class="sc" id="10"></a><a class="ms" id="p_23J_1196"></a><a class="msdiv" id="msdiv380"></a>Idaṃ te sutvāna <span class="var" title="vihetu (bj, pts1)" id="note905">vigetu</span> chando,<br>
Mā <span class="var" title="mā bhakkhasi (bj) | mā bhakkhasī (pts1)" id="note906">bhakkhayī</span> rāja manussamaṃsaṃ;<br>
Mā tvaṃ imaṃ kevalaṃ vārijova,<br>
<span class="var" title="dipadādipa (bj) | dipadādhipa (pts1)" id="note907">Dvipadādhipa</span> suññamakāsi raṭṭhaṃ”.</p>
<p><a class="sc" id="11"></a><a class="pts" id="pts5.465"></a><a class="ms" id="p_23J_1197"></a><a class="msdiv" id="msdiv381"></a>“Sujāto nāma nāmena,<br>
oraso <span class="var" title="tassa atraja oraso (pts1)" id="note908">tassa atrajo</span>;<br>
Jambu­pesima­laddhāna,<br>
mato so tassa saṅkhaye.</p>
<p><a class="sc" id="12"></a><a class="ms" id="p_23J_1198"></a><a class="msdiv" id="msdiv382"></a>Evameva ahaṃ kāḷa,<br>
bhutvā bhakkhaṃ rasuttamaṃ;<br>
Aladdhā mānusaṃ maṃsaṃ,<br>
maññe <span class="var" title="hessāmi (bj, s2, s3) | hassāmi (pts1)" id="note909">hissāmi</span> jīvitaṃ”.</p>
<p><a class="sc" id="13"></a><a class="pts" id="pts5.467"></a><a class="ms" id="p_23J_1199"></a><a class="msdiv" id="msdiv383"></a>“Māṇava abhirūposi,<br>
kule jātosi sotthiye;<br>
Na tvaṃ arahasi tāta,<br>
abhakkhaṃ bhakkhayetave”.</p>
<p><a class="sc" id="14"></a><a class="ms" id="p_23J_1200"></a><a class="msdiv" id="msdiv384"></a>“Rasānaṃ aññataraṃ etaṃ,<br>
<span class="var" title="yasmā (bj, pts1)" id="note910">kasmā</span> maṃ tvaṃ nivāraye;<br>
Sohaṃ tattha gamissāmi,<br>
yattha lacchāmi edisaṃ.</p>
<p><a class="sc" id="15"></a><a class="ms" id="p_23J_1201"></a><a class="msdiv" id="msdiv385"></a>Sovāhaṃ nippatissāmi,<br>
na te vacchāmi santike;<br>
Yassa me dassanena tvaṃ,<br>
nābhinandasi brāhmaṇa”.</p>
<p><a class="sc" id="16"></a><a class="ms" id="p_23J_1202"></a><a class="msdiv" id="msdiv386"></a>“Addhā aññepi dāyāde,<br>
putte lacchāma māṇava;<br>
Tvañca jamma vinassassu,<br>
yattha pattaṃ na taṃ suṇe”.</p>
<p><a class="sc" id="17"></a><a class="ms" id="p_23J_1203"></a><a class="msdiv" id="msdiv387"></a>“Evameva tuvaṃ rāja,<br>
dvipadinda suṇohi me;<br>
Pabbājessanti taṃ raṭṭhā,<br>
soṇḍaṃ māṇavakaṃ yathā”.</p>
<p><a class="sc" id="18"></a><a class="ms" id="p_23J_1204"></a><a class="msdiv" id="msdiv388"></a>“Sujāto nāma nāmena,<br>
bhāvitattāna sāvako;<br>
Accharaṃ kāmayantova,<br>
na so bhuñji na so pivi.</p>
<p><a class="sc" id="19"></a><a class="ms" id="p_23J_1205"></a><a class="msdiv" id="msdiv389"></a><span class="var" title="kusagge udakamādāya (bj, pts1)" id="note911">Kusag­ge­nu­da­kamādāya</span>,<br>
samudde udakaṃ mine;<br>
Evaṃ mānusakā kāmā,<br>
dibbakāmāna santike.</p>
<p><a class="sc" id="20"></a><a class="ms" id="p_23J_1206"></a><a class="msdiv" id="msdiv390"></a>Evameva ahaṃ kāḷa,<br>
bhutvā bhakkhaṃ rasuttamaṃ;<br>
Aladdhā mānusaṃ maṃsaṃ,<br>
maññe hissāmi jīvitaṃ”.</p>
<p><a class="sc" id="21"></a><a class="pts" id="pts5.469"></a><a class="ms" id="p_23J_1207"></a><a class="msdiv" id="msdiv391"></a>“Yathāpi te dhataraṭṭhā,<br>
haṃsā vehāyasaṅgamā;<br>
<span class="var" title="avutti­pari­bho­gena (bj, pts1) | ayutta­pari­bho­gena (s2, s3)" id="note912">Abhutta­pari­bho­gena</span>,<br>
sabbe abbhatthataṃ gatā.</p>
<p><a class="sc" id="22"></a><a class="ms" id="p_23J_1208"></a><a class="msdiv" id="msdiv392"></a>Evameva tuvaṃ rāja,<br>
dvipadinda suṇohi me;<br>
Abhakkhaṃ rāja bhakkhesi,<br>
tasmā pabbājayanti taṃ”.</p>
<p><a class="sc" id="23"></a><a class="pts" id="pts5.475"></a><a class="ms" id="p_23J_1209"></a><a class="msdiv" id="msdiv393"></a>“Tiṭṭhāhīti mayā vutto,<br>
So tvaṃ gacchasi <span class="var" title="yammukho (pts1) | pāmukho (mr)" id="note913">pammukho</span>;<br>
Aṭṭhito tvaṃ ṭhitomhīti,<br>
Lapasi brahmacārini;<br>
Idaṃ te samaṇāyuttaṃ,<br>
Asiñca me maññasi <span class="var" title="kaṅkhapattaṃ (s2, s3, mr)" id="note914">kaṅkapattaṃ</span>”.</p>
<p><a class="sc" id="24"></a><a class="ms" id="p_23J_1210"></a><a class="msdiv" id="msdiv394"></a>“Ṭhitohamasmī sadhammesu rāja,<br>
Na nāmagottaṃ parivattayāmi;<br>
Corañca loke aṭhitaṃ vadanti,<br>
Āpāyikaṃ nerayikaṃ ito cutaṃ.</p>
<p><a class="sc" id="25"></a><a class="ms" id="p_23J_1211"></a><a class="msdiv" id="msdiv395"></a>Sace tvaṃ <span class="var" title="sacepi sahasi (pts1)" id="note915">saddahasi</span> rāja,<br>
sutaṃ gaṇhāhi <span class="var" title="khattiyaṃ (s2, s3)" id="note916">khattiya</span>;<br>
Tena yaññaṃ yajitvāna,<br>
evaṃ saggaṃ gamissasi”.</p>
<p><a class="sc" id="26"></a><a class="pts" id="pts5.476"></a><a class="ms" id="p_23J_1212"></a><a class="msdiv" id="msdiv396"></a>“Kismiṃ nu raṭṭhe tava <span class="var" title="jātabhūmi (bj)" id="note917">jātibhūmi</span>,<br>
Atha kena atthena idhānupatto;<br>
Akkhāhi me brāhmaṇa etamatthaṃ,<br>
Kimicchasī demi tayajja patthitaṃ”.</p>
<p><a class="sc" id="27"></a><a class="ms" id="p_23J_1213"></a><a class="msdiv" id="msdiv397"></a>“Gāthā catasso dhara­ṇī­mahis­sara,<br>
Sugambhiratthā varasāgarūpamā;<br>
Taveva atthāya idhāgatosmi,<br>
Suṇohi gāthā paramat­tha­saṃhitā”.</p>
<p><a class="sc" id="28"></a><a class="pts" id="pts5.478"></a><a class="ms" id="p_23J_1214"></a><a class="msdiv" id="msdiv398"></a>“Na ve rudanti matimanto sapaññā,<br>
Bahussutā ye bahu­ṭhāna­cintino;<br>
Dīpañhi etaṃ paramaṃ narānaṃ,<br>
Yaṃ paṇḍitā sokanudā bhavanti.</p>
<p><a class="sc" id="29"></a><a class="pts" id="pts5.479"></a><a class="ms" id="p_23J_1215"></a><a class="msdiv" id="msdiv399"></a>Attānaṃ ñātī <span class="var" title="uda (bj, pts1)" id="note918">udāhu</span> puttadāraṃ,<br>
Dhaññaṃ dhanaṃ rajataṃ jātarūpaṃ;<br>
<span class="var" title="kimonu tvaṃ (bj, pts1)" id="note919">Kimeva tvaṃ</span> suta­somā­nu­tappe,<br>
Korabyaseṭṭha vacanaṃ suṇoma tetaṃ”.</p>
<p><a class="sc" id="30"></a><a class="ms" id="p_23J_1216"></a><a class="msdiv" id="msdiv400"></a>“Nevāha­mattāna­manut­thunāmi,<br>
Na puttadāraṃ na dhanaṃ na raṭṭhaṃ;<br>
Satañca dhammo carito purāṇo,<br>
Taṃ <span class="var" title="saṅgaraṃ (bj, s2, s3, pts1)" id="note920">saṅkaraṃ</span> brāhma­ṇas­sānu­tappe.</p>
<p><a class="sc" id="31"></a><a class="ms" id="p_23J_1217"></a><a class="msdiv" id="msdiv401"></a>Kato mayā saṅkaro brāhmaṇena,<br>
Raṭṭhe sake issariye ṭhitena;<br>
Taṃ saṅkaraṃ brāhma­ṇa­sappa­dāya,<br>
Saccānurakkhī punarāvajissaṃ”.</p>
<p><a class="sc" id="32"></a><a class="ms" id="p_23J_1218"></a><a class="msdiv" id="msdiv402"></a>“Nevāhametaṃ abhisaddahāmi,<br>
Sukhī naro maccumukhā pamutto;<br>
Amittahatthaṃ punarāvajeyya,<br>
Korabyaseṭṭha na hi maṃ upesi.</p>
<p><a class="sc" id="33"></a><a class="pts" id="pts5.480"></a><a class="ms" id="p_23J_1219"></a><a class="msdiv" id="msdiv403"></a>Mutto tuvaṃ porisādassa hatthā,<br>
Gantvā sakaṃ mandiraṃ kāmakāmī;<br>
Madhuraṃ piyaṃ jīvitaṃ laddha rāja,<br>
Kuto tuvaṃ ehisi me sakāsaṃ”.</p>
<p><a class="sc" id="34"></a><a class="ms" id="p_23J_1220"></a><a class="msdiv" id="msdiv404"></a>“Mataṃ vareyya parisuddhasīlo,<br>
<span class="var" title="na hi jīvitaṃ (bj)" id="note921">Na jīvitaṃ</span> garahito pāpadhammo;<br>
Na hi taṃ naraṃ <span class="var" title="tāyate (bj, s2, s3, pts1, mr)" id="note922">tāyati</span> duggatīhi,<br>
Yassāpi hetu alikaṃ bhaṇeyya.</p>
<p><a class="sc" id="35"></a><a class="ms" id="p_23J_1221"></a><a class="msdiv" id="msdiv405"></a>Sacepi vāto girimāvaheyya,<br>
Cando ca suriyo ca chamā pateyyuṃ;<br>
Sabbā ca najjo paṭisotaṃ vajeyyuṃ,<br>
Na tvevahaṃ rāja musā bhaṇeyyaṃ.</p>
<p><a class="sc" id="36"></a><a class="ms" id="p_23J_1222"></a><a class="msdiv" id="msdiv406"></a><span class="var" title=" ayaṃ gāthā pā1 potthake" id="note923">Nabhaṃ phaleyya udadhīpi susse,<br>Saṃvaṭṭaye bhūtadharā vasundharā;<br>Siluccayo meru samūlamuppate,<br>Na tvevahaṃ rāja musā bhaṇeyyaṃ</span>.</p>
<p><a class="sc" id="37"></a><a class="pts" id="pts5.481"></a><a class="ms" id="p_23J_1223"></a><a class="msdiv" id="msdiv407"></a>Asiñca sattiñca parāmasāmi,<br>
Sapathampi te samma ahaṃ karomi;<br>
Tayā pamutto anaṇo bhavitvā,<br>
Saccānurakkhī punarāvajissaṃ”.</p>
<p><a class="sc" id="38"></a><a class="ms" id="p_23J_1224"></a><a class="msdiv" id="msdiv408"></a>“Yo te kato saṅgaro brāhmaṇena,<br>
Raṭṭhe sake issariye ṭhitena;<br>
Taṃ <span class="var" title="saṅkaraṃ (c1)" id="note925">saṅgaraṃ</span> brāhma­ṇa­sappa­dāya,<br>
Saccānurakkhī punarāvajassu”.</p>
<p><a class="sc" id="39"></a><a class="ms" id="p_23J_1225"></a><a class="msdiv" id="msdiv409"></a>“Yo me kato saṅgaro brāhmaṇena,<br>
Raṭṭhe sake issariye ṭhitena;<br>
Taṃ <span class="var" title="saṅkaraṃ (c1)" id="note926">saṅgaraṃ</span> brāhma­ṇa­sappa­dāya,<br>
Saccānurakkhī punarāvajissaṃ”.</p>
<p><a class="sc" id="40"></a><a class="pts" id="pts5.482"></a><a class="ms" id="p_23J_1226"></a><a class="msdiv" id="msdiv410"></a>Mutto ca so porisādassa hatthā,<br>
Gantvāna taṃ brāhmaṇaṃ etadavoca;<br>
“<span class="var" title="suṇomi (bj, s2, s3)" id="note927">Suṇoma</span> gāthāyo satārahāyo,<br>
Yā me sutā assu hitāya brahme”.</p>
<p><a class="sc" id="41"></a><a class="ms" id="p_23J_1227"></a><a class="msdiv" id="msdiv411"></a>“Sakideva sutasoma,<br>
sabbhi <span class="var" title="hotu (pts1)" id="note928">hoti</span> samāgamo;<br>
Sā naṃ saṅgati pāleti,<br>
nāsabbhi bahu saṅgamo.</p>
<p><a class="sc" id="42"></a><a class="ms" id="p_23J_1228"></a><a class="msdiv" id="msdiv412"></a>Sabbhireva samāsetha,<br>
sabbhi kubbetha santhavaṃ;<br>
Sataṃ saddham­ma­maññāya,<br>
seyyo hoti na pāpiyo.</p>
<p><a class="sc" id="43"></a><a class="ms" id="p_23J_1229"></a><a class="msdiv" id="msdiv413"></a>Jīranti ve rājarathā sucittā,<br>
Atho sarīrampi jaraṃ upeti;<br>
Satañca dhammo na jaraṃ upeti,<br>
Santo have sabbhi pavedayanti.</p>
<p><a class="sc" id="44"></a><a class="ms" id="p_23J_1230"></a><a class="msdiv" id="msdiv414"></a>Nabhañca dūre pathavī ca dūre,<br>
Pāraṃ samuddassa tadāhu dūre;<br>
Tato have dūrataraṃ vadanti,<br>
Satañca <span class="var" title="dhammaṃ (bj, pts1)" id="note930">dhammo</span> asatañca rāja”.</p>
<p><a class="sc" id="45"></a><a class="pts" id="pts5.484"></a><a class="ms" id="p_23J_1231"></a><a class="msdiv" id="msdiv415"></a>“<span class="var" title="sahassiyo (bj, pts1) | sāhassiyā (s2, s3)" id="note931">Sahassiyā</span> imā gāthā,<br>
<span class="var" title="na imā (bj, pts1) | nayimā (s2, s3)" id="note932">nahimā</span> gāthā satārahā;<br>
Cattāri tvaṃ sahassāni,<br>
khippaṃ gaṇhāhi brāhmaṇa”.</p>
<p><a class="sc" id="46"></a><a class="pts" id="pts5.485"></a><a class="ms" id="p_23J_1232"></a><a class="msdiv" id="msdiv416"></a>“Āsītiyā <span class="var" title="asītiyā navutiyā (pts1)" id="note933">nāvutiyā</span> ca gāthā,<br>
Satārahā cāpi <span class="var" title="bhaveyyu (bj, s2, s3, pts1)" id="note934">bhaveyya</span> gāthā;<br>
Paccattameva sutasoma jānahi,<br>
<span class="var" title="sahassiyo nāma idhatthi (bj) | sahassiyo nāma kuthatthi (pts1)" id="note935">Sahassiyā nāma kā atthi</span> gāthā”.</p>
<p><a class="sc" id="47"></a><a class="ms" id="p_23J_1233"></a><a class="msdiv" id="msdiv417"></a>“Icchāmi vohaṃ suta­vuddhi­mattano,<br>
<span class="var" title="santo ca maṃ (bj, pts1, mr) | santo mamaṃ (s2, s3)" id="note936">Santoti maṃ</span> sappurisā bhajeyyuṃ;<br>
Ahaṃ savantīhi mahodadhīva,<br>
Na hi tāta tappāmi subhāsitena.</p>
<p><a class="sc" id="48"></a><a class="ms" id="p_23J_1234"></a><a class="msdiv" id="msdiv418"></a>Aggi yathā tiṇakaṭṭhaṃ dahanto,<br>
Na tappatī <span class="var" title="sāgaro vā (bj, pts1 ^mi7.3.10#1 [­Samud­daṅ­gapañha])" id="note937">sāgarova</span> nadīhi;<br>
Evampi te paṇḍitā rājaseṭṭha,<br>
Sutvā na tappanti subhāsitena.</p>
<p><a class="sc" id="49"></a><a class="pts" id="pts5.486"></a><a class="ms" id="p_23J_1235"></a><a class="msdiv" id="msdiv419"></a>Sakassa dāsassa yadā suṇomi,<br>
<span class="var" title="gāthā ahaṃ atthavatī (bj, pts1)" id="note938">Gāthaṃ ahaṃ atthavatiṃ</span> janinda;<br>
Tameva sakkacca nisāmayāmi,<br>
Na hi tāta dhammesu mamatthi titti.</p>
<p><a class="sc" id="50"></a><a class="ms" id="p_23J_1236"></a><a class="msdiv" id="msdiv420"></a>Idaṃ te raṭṭhaṃ sadhanaṃ sayoggaṃ,<br>
Sakāyuraṃ sabba­kā­mū­papan­naṃ;<br>
Kiṃ kāmahetu <span class="var" title="bhāsase maṃ (bj, s2, s3) | paribhāsase maṃ (pts1)" id="note939">paribhāsasi maṃ</span>,<br>
Gacchāmahaṃ <span class="var" title="porisādassa kante (bj, pts1) | porisādassa ñante (s2, s3) | porisā­das­supante (mr)" id="note940">porisādassa ñatte</span>”.</p>
<p><a class="sc" id="51"></a><a class="ms" id="p_23J_1237"></a><a class="msdiv" id="msdiv421"></a>“Attānurakkhāya bhavanti hete,<br>
Hatthārohā rathikā pattikā ca;<br>
<span class="var" title="assārohā (bj, s2, s3, pts1)" id="note941">Assāruhā</span> ye ca dhanuggahāse,<br>
Senaṃ payuñjāma hanāma sattuṃ”.</p>
<p><a class="sc" id="52"></a><a class="pts" id="pts5.487"></a><a class="ms" id="p_23J_1238"></a><a class="msdiv" id="msdiv422"></a>“Sudukkaraṃ porisādo akāsi,<br>
Jīvaṃ gahetvāna avassajī maṃ;<br>
Taṃ tādisaṃ pubbakiccaṃ saranto,<br>
Dubbhe ahaṃ tassa kathaṃ janinda”.</p>
<p><a class="sc" id="53"></a><a class="ms" id="p_23J_1239"></a><a class="msdiv" id="msdiv423"></a>Vanditvā so pitaraṃ mātarañca,<br>
Anusāsetvā negamañca balañca;<br>
Saccavādī sac­cā­nurak­kha­māno,<br>
Agamāsi so yattha porisādo.</p>
<p><a class="sc" id="54"></a><a class="ms" id="p_23J_1240"></a><a class="msdiv" id="msdiv424"></a>“Kato mayā saṅgaro brāhmaṇena,<br>
Raṭṭhe sake issariye ṭhitena;<br>
Taṃ saṅgaraṃ brāhma­ṇa­sappa­dāya,<br>
Saccānurakkhī punarāgatosmi;<br>
Yajassu yaññaṃ khāda maṃ porisāda”.</p>
<p><a class="sc" id="55"></a><a class="ms" id="p_23J_1241"></a><a class="msdiv" id="msdiv425"></a>“Na hāyate <span class="var" title="khādituṃ (bj, s2, s3, pts1)" id="note942">khāditaṃ</span> mayhaṃ pacchā,<br>
Citakā ayaṃ tāva <span class="var" title="sadhūmakā ca (bj, s2, s3)" id="note943">sadhūmikāva</span>;<br>
Niddhūmake pacitaṃ sādhupakkaṃ,<br>
<span class="var" title="suṇomi (bj) | suṇāma (pts1)" id="note944">Suṇoma</span> gāthāyo satārahāyo”.</p>
<p><a class="sc" id="56"></a><a class="pts" id="pts5.489"></a><a class="ms" id="p_23J_1242"></a><a class="msdiv" id="msdiv426"></a>“Adhammiko tvaṃ <span class="var" title="purisādakāsi (s2, s3) | porisādamakāsi (mr)" id="note945">porisādakāsi</span>,<br>
Raṭṭhā ca bhaṭṭho udarassa hetu;<br>
Dhammañcimā abhivadanti gāthā,<br>
Dhammo ca adhammo ca kuhiṃ sameti.</p>
<p><a class="sc" id="57"></a><a class="ms" id="p_23J_1243"></a><a class="msdiv" id="msdiv427"></a>Adhammikassa luddassa,<br>
niccaṃ lohitapāṇino;<br>
Natthi saccaṃ kuto dhammo,<br>
kiṃ sutena karissasi”.</p>
<p><a class="sc" id="58"></a><a class="ms" id="p_23J_1244"></a><a class="msdiv" id="msdiv428"></a>“Yo maṃsahetu migavaṃ careyya,<br>
Yo vā hane puri­samat­ta­hetu;<br>
Ubhopi te pecca samā bhavanti,<br>
<span class="var" title="kasmā nu (mr)" id="note946">Kasmā no</span> adhammikaṃ brūsi maṃ tvaṃ”.</p>
<p><a class="sc" id="59"></a><a class="ms" id="p_23J_1245"></a><a class="msdiv" id="msdiv429"></a>“Pañca pañca na khā bhakkhā,<br>
khattiyena pajānatā;<br>
Abhakkhaṃ rāja bhakkhesi,<br>
tasmā adhammiko tuvaṃ”.</p>
<p><a class="sc" id="60"></a><a class="pts" id="pts5.490"></a><a class="ms" id="p_23J_1246"></a><a class="msdiv" id="msdiv430"></a>“Mutto tuvaṃ porisādassa hatthā,<br>
Gantvā sakaṃ mandiraṃ kāmakāmī;<br>
Amittahatthaṃ punarāgatosi,<br>
Na khattadhamme kusalosi rāja”.</p>
<p><a class="sc" id="61"></a><a class="ms" id="p_23J_1247"></a><a class="msdiv" id="msdiv431"></a>“Ye khattadhamme kusalā bhavanti,<br>
Pāyena te nerayikā bhavanti;<br>
Tasmā ahaṃ khattadhammaṃ pahāya,<br>
Saccānurakkhī punarāgatosmi;<br>
Yajassu yaññaṃ khāda maṃ porisāda”.</p>
<p><a class="sc" id="62"></a><a class="ms" id="p_23J_1248"></a><a class="msdiv" id="msdiv432"></a>“Pāsādavāsā pathavīgavāssā,<br>
Kāmitthiyo kāsika­canda­nañca;<br>
Sabbaṃ tahiṃ <span class="var" title="labbhati (pts1)" id="note947">labhasi</span> sāmitāya,<br>
Saccena kiṃ passasi ānisaṃsaṃ”.</p>
<p><a class="sc" id="63"></a><a class="pts" id="pts5.491"></a><a class="ms" id="p_23J_1249"></a><a class="msdiv" id="msdiv433"></a>“Ye kecime atthi rasā pathabyā,<br>
Saccaṃ tesaṃ sādhutaraṃ rasānaṃ;<br>
Sacce ṭhitā samaṇabrāhmaṇā ca,<br>
Taranti jātimaraṇassa pāraṃ”.</p>
<p><a class="sc" id="64"></a><a class="ms" id="p_23J_1250"></a><a class="msdiv" id="msdiv434"></a>“Mutto tuvaṃ porisādassa hatthā,<br>
Gantvā sakaṃ mandiraṃ kāmakāmī;<br>
Amittahatthaṃ punarāgatosi,<br>
Na hi nūna te maraṇabhayaṃ janinda;<br>
Alīnacitto <span class="var" title="ca'si (bj, s2, s3, pts1)" id="note948">asi</span> saccavādī”.</p>
<p><a class="sc" id="65"></a><a class="ms" id="p_23J_1251"></a><a class="msdiv" id="msdiv435"></a>“Katā me kalyāṇā anekarūpā,<br>
Yaññā yiṭṭhā ye vipulā pasatthā;<br>
Visodhito paralokassa maggo,<br>
Dhamme ṭhito ko maraṇassa bhāye.</p>
<p><a class="sc" id="66"></a><a class="pts" id="pts5.492"></a><a class="ms" id="p_23J_1252"></a><a class="msdiv" id="msdiv436"></a>Katā me kalyāṇā anekarūpā,<br>
Yaññā yiṭṭhā ye vipulā pasatthā;<br>
Anānutappaṃ paralokaṃ gamissaṃ,<br>
Yajassu yaññaṃ <span class="var" title="khāda (bj, s2, s3, pts1)" id="note949">ada</span> maṃ porisāda.</p>
<p><a class="sc" id="67"></a><a class="ms" id="p_23J_1253"></a><a class="msdiv" id="msdiv437"></a>Pitā ca mātā ca upaṭṭhitā me,<br>
Dhammena me issariyaṃ pasatthaṃ;<br>
Visodhito paralokassa maggo,<br>
Dhamme ṭhito ko maraṇassa bhāye.</p>
<p><a class="sc" id="68"></a><a class="ms" id="p_23J_1254"></a><a class="msdiv" id="msdiv438"></a>Pitā ca mātā ca upaṭṭhitā me,<br>
Dhammena me issariyaṃ pasatthaṃ;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda.</p>
<p><a class="sc" id="69"></a><a class="ms" id="p_23J_1255"></a><a class="msdiv" id="msdiv439"></a>Ñātīsu mittesu <span class="var" title="katūpakāro (s2, s3, mr)" id="note950">katā me kārā</span>,<br>
Dhammena me issariyaṃ pasatthaṃ;<br>
Visodhito paralokassa maggo,<br>
Dhamme ṭhito ko maraṇassa bhāye.</p>
<p><a class="sc" id="70"></a><a class="ms" id="p_23J_1256"></a><a class="msdiv" id="msdiv440"></a>Ñātīsu mittesu katā me kārā,<br>
Dhammena me issariyaṃ pasatthaṃ;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda.</p>
<p><a class="sc" id="71"></a><a class="ms" id="p_23J_1257"></a><a class="msdiv" id="msdiv441"></a>Dinnaṃ me dānaṃ bahudhā bahūnaṃ,<br>
Santappitā samaṇabrāhmaṇā ca;<br>
Visodhito paralokassa maggo,<br>
Dhamme ṭhito ko maraṇassa bhāye.</p>
<p><a class="sc" id="72"></a><a class="ms" id="p_23J_1258"></a><a class="msdiv" id="msdiv442"></a>Dinnaṃ me dānaṃ bahudhā bahūnaṃ,<br>
Santappitā samaṇabrāhmaṇā ca;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda”.</p>
<p><a class="sc" id="73"></a><a class="pts" id="pts5.493"></a><a class="ms" id="p_23J_1259"></a><a class="msdiv" id="msdiv443"></a>“Visaṃ pajānaṃ puriso adeyya,<br>
Āsīvisaṃ jalita­mugga­tejaṃ;<br>
Muddhāpi tassa <span class="var" title="vipateyya (bj, pts1)" id="note951">viphaleyya</span> sattadhā,<br>
Yo tādisaṃ saccavādiṃ adeyya.</p>
<p><a class="sc" id="74"></a><a class="ms" id="p_23J_1260"></a><a class="msdiv" id="msdiv444"></a>Sutvā dhammaṃ vijānanti,<br>
Narā kalyāṇapāpakaṃ;<br>
Api gāthā suṇitvāna,<br>
Dhamme me <span class="var" title="ramatī (bj, pts1)" id="note952">ramate</span> mano”.</p>
<p><a class="sc" id="75"></a><a class="ms" id="p_23J_1261"></a><a class="msdiv" id="msdiv445"></a>“Sakideva <span class="var" title="sutasoma (bj, pts1)" id="note953">mahārāja</span>,<br>
sabbhi hoti samāgamo;<br>
Sā naṃ saṅgati pāleti,<br>
nāsabbhi bahu saṅgamo.</p>
<p><a class="sc" id="76"></a><a class="ms" id="p_23J_1262"></a><a class="msdiv" id="msdiv446"></a>Sabbhireva samāsetha,<br>
sabbhi kubbetha santhavaṃ;<br>
Sataṃ saddham­ma­maññāya,<br>
seyyo hoti na pāpiyo.</p>
<p><a class="sc" id="77"></a><a class="ms" id="p_23J_1263"></a><a class="msdiv" id="msdiv447"></a>Jīranti ve rājarathā sucittā,<br>
Atho sarīrampi jaraṃ upeti;<br>
Satañca dhammo na jaraṃ upeti,<br>
Santo have sabbhi pavedayanti.</p>
<p><a class="sc" id="78"></a><a class="ms" id="p_23J_1264"></a><a class="msdiv" id="msdiv448"></a>Nabhañca dūre pathavī ca dūre,<br>
Pāraṃ samuddassa tadāhu dūre;<br>
Tato have dūrataraṃ vadanti,<br>
Satañca <span class="var" title="dhammaṃ (bj, pts1)" id="note955">dhammo</span> asatañca rāja”.</p>
<p><a class="sc" id="79"></a><a class="ms" id="p_23J_1265"></a><a class="msdiv" id="msdiv449"></a>“Gāthā imā atthavatī subyañjanā,<br>
Subhāsitā tuyha janinda sutvā;<br>
Ānandi vitto sumano patīto,<br>
Cattāri te samma vare dadāmi”.</p>
<p><a class="sc" id="80"></a><a class="pts" id="pts5.495"></a><a class="ms" id="p_23J_1266"></a><a class="msdiv" id="msdiv450"></a>“Yo nattano maraṇaṃ <span class="var" title="bujjhasi tvaṃ (bj, pts1) | bujjhase tuvaṃ (s2, s3)" id="note956">bujjhasi tuvaṃ</span>,<br>
Hitāhitaṃ vinipātañca saggaṃ;<br>
Giddho rase duccarite niviṭṭho,<br>
Kiṃ tvaṃ varaṃ dassasi pāpadhamma.</p>
<p><a class="sc" id="81"></a><a class="ms" id="p_23J_1267"></a><a class="msdiv" id="msdiv451"></a>Ahañca taṃ dehi varanti vajjaṃ,<br>
Tvañcāpi datvāna avākareyya;<br>
Sandiṭṭhikaṃ kalahamimaṃ vivādaṃ,<br>
Ko paṇḍito jānamu­pabba­jeyya”.</p>
<p><a class="sc" id="82"></a><a class="ms" id="p_23J_1268"></a><a class="msdiv" id="msdiv452"></a>“Na taṃ varaṃ arahati jantu dātuṃ,<br>
Yaṃ vāpi datvāna avākareyya;<br>
Varassu samma avikampamāno,<br>
Pāṇaṃ cajitvānapi dassameva”.</p>
<p><a class="sc" id="83"></a><a class="ms" id="p_23J_1269"></a><a class="msdiv" id="msdiv453"></a>“Ariyassa ariyena sameti <span class="var" title="sakkhi (bj, s2, s3, pts1)" id="note957">sakhyaṃ</span>,<br>
Paññassa paññāṇavatā sameti;<br>
Passeyya taṃ vassasataṃ <span class="var" title="ārogyaṃ (mr)" id="note958">arogaṃ</span>,<br>
Etaṃ varānaṃ paṭhamaṃ varāmi”.</p>
<p><a class="sc" id="84"></a><a class="pts" id="pts5.496"></a><a class="ms" id="p_23J_1270"></a><a class="msdiv" id="msdiv454"></a>“Ariyassa ariyena sameti sakhyaṃ,<br>
Paññassa paññāṇavatā sameti;<br>
Passāsi maṃ vassasataṃ arogaṃ,<br>
Etaṃ varānaṃ paṭhamaṃ dadāmi”.</p>
<p><a class="sc" id="85"></a><a class="ms" id="p_23J_1271"></a><a class="msdiv" id="msdiv455"></a>“Ye khattiyāse idha bhūmipālā,<br>
Muddhābhisittā katanāmadheyyā;<br>
Na tādise bhūmipatī adesi,<br>
Etaṃ varānaṃ dutiyaṃ varāmi”.</p>
<p><a class="sc" id="86"></a><a class="ms" id="p_23J_1272"></a><a class="msdiv" id="msdiv456"></a>“Ye khattiyāse idha bhūmipālā,<br>
Muddhābhisittā katanāmadheyyā;<br>
Na tādise bhūmipatī ademi,<br>
Etaṃ varānaṃ dutiyaṃ dadāmi”.</p>
<p><a class="sc" id="87"></a><a class="pts" id="pts5.497"></a><a class="ms" id="p_23J_1273"></a><a class="msdiv" id="msdiv457"></a>“Parosataṃ khattiyā te gahitā,<br>
Talāvutā assumukhā rudantā;<br>
Sake te raṭṭhe paṭipādayāhi,<br>
Etaṃ varānaṃ tatiyaṃ varāmi”.</p>
<p><a class="sc" id="88"></a><a class="ms" id="p_23J_1274"></a><a class="msdiv" id="msdiv458"></a>“Parosataṃ khattiyā me gahitā,<br>
Talāvutā assumukhā rudantā;<br>
<span class="var" title="sakena raṭṭhena paṭipādayāmi te (bj)" id="note959">Sake te raṭṭhe paṭipādayāmi</span>,<br>
Etaṃ varānaṃ tatiyaṃ dadāmi”.</p>
<p><a class="sc" id="89"></a><a class="ms" id="p_23J_1275"></a><a class="msdiv" id="msdiv459"></a>“Chiddaṃ te raṭṭhaṃ <span class="var" title="byathitaṃ (bj) | vyādhitaṃ (pts1)" id="note960">byathitā</span> bhayā hi,<br>
Puthū narā leṇa­manup­paviṭ­ṭhā;<br>
Manussamaṃsaṃ <span class="var" title="viramāhi (s2, s3)" id="note961">viramehi</span> rāja,<br>
Etaṃ varānaṃ catutthaṃ varāmi”.</p>
<p><a class="sc" id="90"></a><a class="pts" id="pts5.498"></a><a class="ms" id="p_23J_1276"></a><a class="msdiv" id="msdiv460"></a>“Addhā hi so bhakkho <span class="var" title="mamaṃ (bj, s2, s3, pts1)" id="note962">mama</span> manāpo,<br>
Etassa <span class="var" title="hetumpi (pts1)" id="note963">hetumhi</span> vanaṃ paviṭṭho;<br>
Sohaṃ kathaṃ etto upārameyyaṃ,<br>
Aññaṃ varānaṃ catutthaṃ varassu”.</p>
<p><a class="sc" id="91"></a><a class="ms" id="p_23J_1277"></a><a class="msdiv" id="msdiv461"></a>“Na ve piyaṃ meti janinda tādiso,<br>
Attaṃ <span class="var" title="niraṃkatvā (bj, pts1) | niraṅkatva (s2, s3)" id="note964">niraṃkacca</span> piyāni sevati;<br>
Attāva seyyo <span class="var" title="paramāva (bahūsu)" id="note965">paramā ca</span> seyyo,<br>
Labbhā piyā <span class="var" title="ocitattena (s2, s3, mr)" id="note966">ocitatthena</span> pacchā”.</p>
<p><a class="sc" id="92"></a><a class="pts" id="pts5.499"></a><a class="ms" id="p_23J_1278"></a><a class="msdiv" id="msdiv462"></a>“Piyaṃ me mānusaṃ maṃsaṃ,<br>
Sutasoma vijānahi;<br>
<span class="var" title="namhi sakko (bj, s3, pts1)" id="note967">Namhi sakkā</span> nivāretuṃ,<br>
<span class="var" title="aññaṃ tuvaṃ (bj, s2, s3, pts1)" id="note968">Aññaṃ</span> varaṃ <span class="var" title="samma varaṃ varassu (bj, s2, s3) | samma varaṃ varassūti (pts1)" id="note969">samma varassu</span>”.</p>
<p><a class="sc" id="93"></a><a class="ms" id="p_23J_1279"></a><a class="msdiv" id="msdiv463"></a>“Yo ve piyaṃ meti <span class="var" title="piyānukaṅkhī (bj, pts1)" id="note970">piyānurakkhī</span>,<br>
Attaṃ niraṃkacca piyāni sevati;<br>
Soṇḍova <span class="var" title="pītvana visassa thālaṃ (bj) | pitvā visamissa­thālaṃ (s2, s3, mr) | pītvāna visassathālaṃ (pts1)" id="note971">pitvā visamissapānaṃ</span>,<br>
Teneva so hoti dukkhī parattha.</p>
<p><a class="sc" id="94"></a><a class="ms" id="p_23J_1280"></a><a class="msdiv" id="msdiv464"></a>Yo cīdha saṅkhāya piyāni hitvā,<br>
Kicchenapi sevati <span class="var" title="ariyadhammaṃ (bj, pts1)" id="note972">ariyadhamme</span>;<br>
Dukkhitova pitvāna yathosadhāni,<br>
Teneva so hoti sukhī parattha”.</p>
<p><a class="sc" id="95"></a><a class="ms" id="p_23J_1281"></a><a class="msdiv" id="msdiv465"></a>“Ohāyahaṃ pitaraṃ mātarañca,<br>
<span class="var" title="manāpike (bj, s2, s3, pts1)" id="note973">Manāpiye</span> <span class="var" title="kāmaguṇepi (s2, s3, mr)" id="note974">kāmaguṇe ca</span> pañca;<br>
Etassa hetumhi vanaṃ paviṭṭho,<br>
Taṃ te varaṃ kinti mahaṃ dadāmi”.</p>
<p><a class="sc" id="96"></a><a class="pts" id="pts5.500"></a><a class="ms" id="p_23J_1282"></a><a class="msdiv" id="msdiv466"></a>“Na paṇḍitā diguṇamāhu vākyaṃ,<br>
Saccap­paṭiñ­ñāva bhavanti santo;<br>
Varassu samma iti maṃ avoca,<br>
Iccabravī tvaṃ na hi te sameti”.</p>
<p><a class="sc" id="97"></a><a class="ms" id="p_23J_1283"></a><a class="msdiv" id="msdiv467"></a>“Apuññalābhaṃ ayasaṃ akittiṃ,<br>
Pāpaṃ bahuṃ duccaritaṃ kilesaṃ;<br>
­Manus­sa­maṃsassa <span class="var" title="bhavo (s2, s3, mr)" id="note975">kate</span> upāgā,<br>
Taṃ te varaṃ kinti mahaṃ dadeyyaṃ”.</p>
<p><a class="sc" id="98"></a><a class="ms" id="p_23J_1284"></a><a class="msdiv" id="msdiv468"></a>“Na taṃ varaṃ arahati jantu dātuṃ,<br>
Yaṃ vāpi datvāna avākareyya;<br>
Varassu samma avikampamāno,<br>
Pāṇaṃ cajitvānapi dassameva.</p>
<p><a class="sc" id="99"></a><a class="ms" id="p_23J_1285"></a><a class="msdiv" id="msdiv469"></a>Pāṇaṃ cajanti santo nāpi dhammaṃ,<br>
Saccap­paṭiñ­ñāva bhavanti santo;<br>
Datvā varaṃ khippa­ma­vāka­rohi,<br>
Etena sampajja surājaseṭṭha.</p>
<p><a class="sc" id="100"></a><a class="pts" id="pts5.501"></a><a class="ms" id="p_23J_1286"></a><a class="msdiv" id="msdiv470"></a>Caje <span class="var" title="dhanaṃ caje (bj)" id="note976">dhanaṃ</span> <span class="var" title="yo pana aṅgahetu (bj, pts1)" id="note977">aṅgavarassa hetu</span>,<br>
Aṅgaṃ caje jīvitaṃ rakkhamāno;<br>
Aṅgaṃ dhanaṃ jīvitañcāpi sabbaṃ,<br>
Caje naro dham­ma­manus­sa­ranto.</p>
<p><a class="sc" id="101"></a><a class="ms" id="p_23J_1287"></a><a class="msdiv" id="msdiv471"></a><span class="var" title="yassā (bj, pts1)" id="note978">Yasmā</span> hi dhammaṃ puriso vijaññā,<br>
Ye cassa kaṅkhaṃ vinayanti santo;<br>
Taṃ hissa dīpañca parāyaṇañca,<br>
Na tena mittiṃ <span class="var" title="jarayetha (bj, pts1)" id="note979">jirayetha</span> pañño”.</p>
<p><a class="sc" id="102"></a><a class="pts" id="pts5.502"></a><a class="ms" id="p_23J_1288"></a><a class="msdiv" id="msdiv472"></a>“Addhā hi so bhakkho mama manāpo,<br>
Etassa hetumhi vanaṃ paviṭṭho;<br>
Sace ca maṃ yācasi etamatthaṃ,<br>
Etampi te samma varaṃ dadāmi.</p>
<p><a class="sc" id="103"></a><a class="pts" id="pts5.503"></a><a class="ms" id="p_23J_1289"></a><a class="msdiv" id="msdiv473"></a>Satthā ca me hosi sakhā ca mesi,<br>
Vacanampi te samma ahaṃ akāsiṃ;<br>
<span class="var" title="tvaṃpi (s2, mr)" id="note980">Tuvampi</span> me samma karohi vākyaṃ,<br>
Ubhopi gantvāna pamocayāma”.</p>
<p><a class="sc" id="104"></a><a class="ms" id="p_23J_1290"></a><a class="msdiv" id="msdiv474"></a>“Satthā ca te homi sakhā ca tyamhi,<br>
Vacanampi me samma tuvaṃ akāsi;<br>
Ahampi te samma karomi vākyaṃ,<br>
Ubhopi gantvāna pamocayāma”.</p>
<p><a class="sc" id="105"></a><a class="ms" id="p_23J_1291"></a><a class="msdiv" id="msdiv475"></a>“Kammāsapādena <span class="var" title="viheṭhitamhā (s2, mr) | viheṭhitattā (pts1)" id="note981">viheṭhitattha</span>,<br>
Talāvutā assumukhā rudantā;<br>
Na jātu dubbhetha imassa rañño,<br>
Saccappaṭiññaṃ me paṭissuṇātha”.</p>
<p><a class="sc" id="106"></a><a class="ms" id="p_23J_1292"></a><a class="msdiv" id="msdiv476"></a>“Kammāsapādena viheṭhitamhā,<br>
Talāvutā assumukhā rudantā;<br>
Na jātu dubbhema imassa rañño,<br>
Saccappaṭiññaṃ te paṭissuṇāma”.</p>
<p><a class="sc" id="107"></a><a class="pts" id="pts5.504"></a><a class="ms" id="p_23J_1293"></a><a class="msdiv" id="msdiv477"></a>“Yathā pitā vā atha vāpi mātā,<br>
Anukampakā atthakāmā pajānaṃ;<br>
<span class="var" title="evampi vo (s2, s3) | evameva no (pts1)" id="note982">Evameva vo</span> hotu ayañca rājā,<br>
Tumhe ca vo hotha yatheva puttā”.</p>
<p><a class="sc" id="108"></a><a class="ms" id="p_23J_1294"></a><a class="msdiv" id="msdiv478"></a>“Yathā pitā vā atha vāpi mātā,<br>
Anukampakā atthakāmā pajānaṃ;<br>
<span class="var" title="evampi no (s2, s3)" id="note983">Evameva no</span> hotu ayañca rājā,<br>
Mayampi hessāma <span class="var" title="tatheva (pts1)" id="note984">yatheva</span> puttā”.</p>
<p><a class="sc" id="109"></a><a class="pts" id="pts5.505"></a><a class="ms" id="p_23J_1295"></a><a class="msdiv" id="msdiv479"></a>“Catuppadaṃ sakuṇañcāpi maṃsaṃ,<br>
Sūdehi randhaṃ sukataṃ suniṭṭhitaṃ;<br>
Sudhaṃva indo paribhuñjiyāna,<br>
Hitvā katheko ramasī araññe.</p>
<p><a class="sc" id="110"></a><a class="pts" id="pts5.506"></a><a class="ms" id="p_23J_1296"></a><a class="msdiv" id="msdiv480"></a>Tā khattiyā valli­vilā­kamaj­jhā,<br>
Alaṅkatā sam­pari­vāra­yitvā;<br>
Indaṃva devesu pamodayiṃsu,<br>
Hitvā katheko ramasī araññe.</p>
<p><a class="sc" id="111"></a><a class="ms" id="p_23J_1297"></a><a class="msdiv" id="msdiv481"></a>Tambūpadhāne bahugoṇakamhi,<br>
<span class="var" title="sucimhi (bj, pts1)" id="note985">Subhamhi</span> sabbas­sa­yanamhi <span class="var" title="saññate (bj, pts1) | laṅkate (s2, s3)" id="note986">saṅge</span>;<br>
<span class="var" title="sayanassa (bj, s2, s3, pts1, mr)" id="note987">Seyyassa</span> majjhamhi sukhaṃ sayitvā,<br>
Hitvā katheko ramasī araññe.</p>
<p><a class="sc" id="112"></a><a class="ms" id="p_23J_1298"></a><a class="msdiv" id="msdiv482"></a>Pāṇissaraṃ kumbhathūṇaṃ nisīthe,<br>
Athopi ve nippurisampi tūriyaṃ;<br>
Bahuṃ sugītañca suvāditañca,<br>
Hitvā katheko ramasī araññe.</p>
<p><a class="sc" id="113"></a><a class="ms" id="p_23J_1299"></a><a class="msdiv" id="msdiv483"></a>Uyyā­nasam­pannaṃ pahūtamālyaṃ,<br>
<span class="var" title="migāvi­rūpeta­puraṃ (bj) | migā­ci­rūpeta­puraṃ (pts1)" id="note988">Migā­ji­nūpeta­puraṃ</span> surammaṃ;<br>
Hayehi nāgehi rathehupetaṃ,<br>
Hitvā katheko ramasī araññe”.</p>
<p><a class="sc" id="114"></a><a class="pts" id="pts5.507"></a><a class="ms" id="p_23J_1300"></a><a class="msdiv" id="msdiv484"></a>“Kāḷapakkhe yathā cando,<br>
hāyateva suve suve;<br>
Kāḷapakkhūpamo rāja,<br>
asataṃ hoti samāgamo.</p>
<p><a class="sc" id="115"></a><a class="ms" id="p_23J_1301"></a><a class="msdiv" id="msdiv485"></a><span class="var" title="yathā (bj)" id="note989">Yathāhaṃ</span> rasakamāgamma,<br>
<span class="var" title="sūdakaṃ purisādhamaṃ (bj, pts1)" id="note990">sūdaṃ kāpurisādhamaṃ</span>;<br>
Akāsiṃ pāpakaṃ kammaṃ,<br>
yena gacchāmi duggatiṃ.</p>
<p><a class="sc" id="116"></a><a class="ms" id="p_23J_1302"></a><a class="msdiv" id="msdiv486"></a>Sukkapakkhe yathā cando,<br>
vaḍḍhateva suve suve;<br>
Sukka­pak­khū­pamo rāja,<br>
sataṃ hoti samāgamo.</p>
<p><a class="sc" id="117"></a><a class="ms" id="p_23J_1303"></a><a class="msdiv" id="msdiv487"></a>Yathāhaṃ tuvamāgamma,<br>
sutasoma vijānahi;<br>
Kāhāmi kusalaṃ kammaṃ,<br>
yena gacchāmi suggatiṃ.</p>
<p><a class="sc" id="118"></a><a class="pts" id="pts5.508"></a><a class="ms" id="p_23J_1304"></a><a class="msdiv" id="msdiv488"></a>Thale yathā vāri janinda <span class="var" title="vaṭṭaṃ (bj, pts1)" id="note991">vuṭṭhaṃ</span>,<br>
Anaddhaneyyaṃ na ciraṭṭhitīkaṃ;<br>
Evampi hoti asataṃ samāgamo,<br>
Anaddhaneyyo udakaṃ thaleva.</p>
<p><a class="sc" id="119"></a><a class="ms" id="p_23J_1305"></a><a class="msdiv" id="msdiv489"></a>Sare yathā vāri janinda vuṭṭhaṃ,<br>
Ciraṭṭhitīkaṃ <span class="var" title="nara­viriya­seṭṭha (bj, pts1)" id="note992">naravīraseṭṭha</span>;<br>
<span class="var" title="evampi me (s2, s3) | evampi ce (pts1, mr)" id="note993">Evampi ve</span> hoti sataṃ samāgamo,<br>
<span class="var" title="ciraṭṭhitikaṃ (mr)" id="note994">Ciraṭṭhitīko</span> udakaṃ sareva.</p>
<p><a class="sc" id="120"></a><a class="ms" id="p_23J_1306"></a><a class="msdiv" id="msdiv490"></a>Abyāyiko hoti sataṃ samāgamo,<br>
Yāvampi tiṭṭheyya tatheva hoti;<br>
Khippañhi veti asataṃ samāgamo,<br>
Tasmā sataṃ dhammo asabbhi ārakā”.</p>
<p><a class="sc" id="121"></a><a class="pts" id="pts5.509"></a><a class="ms" id="p_23J_1307"></a><a class="msdiv" id="msdiv491"></a>“<span class="var" title="rājā na so yo (mr)" id="note995">Na so rājā yo</span> ajeyyaṃ jināti,<br>
Na so sakhā yo sakhāraṃ jināti;<br>
Na sā bhariyā yā patino na vibheti,<br>
Na te <span class="var" title="puttā na te (mr)" id="note996">puttā</span> ye na bharanti jiṇṇaṃ.</p>
<p><a class="sc" id="122"></a><a class="ms" id="p_23J_1308"></a><a class="msdiv" id="msdiv492"></a>Na sā sabhā yattha na santi santo,<br>
Na te <span class="var" title="santo na te (bj, mr)" id="note997">santo</span> ye na bhaṇanti dhammaṃ;<br>
Rāgañca dosañca pahāya mohaṃ,<br>
Dhammaṃ bhaṇantāva bhavanti santo.</p>
<p><a class="sc" id="123"></a><a class="ms" id="p_23J_1309"></a><a class="msdiv" id="msdiv493"></a><span class="var" title="na bhāsamānaṃ (bj)" id="note998">Nābhāsamānaṃ</span> jānanti,<br>
missaṃ bālehi paṇḍitaṃ;<br>
Bhāsamānañca jānanti,<br>
desentaṃ amataṃ padaṃ.</p>
<p><a class="sc" id="124"></a><a class="ms" id="p_23J_1310"></a><a class="msdiv" id="msdiv494"></a>Bhāsaye jotaye dhammaṃ,<br>
Paggaṇhe isinaṃ dhajaṃ;<br>
Subhāsi­tad­dhajā isayo,<br>
Dhammo hi isinaṃ dhajo”ti. (4212)</p>
</blockquote>
<p class="endsutta"><a class="sc" id="125"></a><a class="ms" id="p_23J_1311"></a>Mahā­suta­soma­jātakaṃ pañcamaṃ.</p>
<p class="endsection"><a class="sc" id="126"></a><a class="ms" id="p_23J_1312"></a>Asītinipātaṃ niṭṭhitaṃ.</p>
<p class="endsection summary"><a class="sc" id="127"></a><a class="ms" id="p_23J_1313"></a>Tassuddānaṃ</p>
<blockquote class="uddanagatha">
<p><a class="sc" id="128"></a><a class="ms" id="p_23J_1314"></a>Sumukho pana haṃsavaro ca mahā,<br>
Sudhabhojaniko ca paro pavaro;<br>
Sakuṇāla­di­jādhipa­tiv­hayano,<br>
Suta­soma­va­ruttama­savhaya­noti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
