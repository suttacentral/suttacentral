<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja402">
<article>
<div class="hgroup">
<p class="division">Jātaka</p>
<p>Sattakanipāta</p>
<p>Kukkuvagga</p>
<h1>7. Sattu­bhasta­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.344"></a><a class="ms" id="p_22J_1536"></a><a class="msdiv" id="msdiv46"></a>“Vibbhantacitto kupitindriyosi,<br>
Nettehi te vārigaṇā savanti;<br>
Kiṃ te naṭṭhaṃ kiṃ pana patthayāno,<br>
Idhāgamā <span class="var" title="brāhmaṇa iṅgha (bj, s2, s3)" id="note895">brahme tadiṅgha</span> brūhi”.</p>
<p><a class="sc" id="2"></a><a class="pts" id="pts3.345"></a><a class="ms" id="p_22J_1537"></a><a class="msdiv" id="msdiv47"></a>“Miyyetha bhariyā vajato mamajja,<br>
Agacchato maraṇamāha yakkho;<br>
Etena dukkhena pavedhitosmi,<br>
Akkhāhi me senaka etamatthaṃ”.</p>
<p><a class="sc" id="3"></a><a class="ms" id="p_22J_1538"></a><a class="msdiv" id="msdiv48"></a>“Bahūni ṭhānāni vicintayitvā,<br>
Yamettha vakkhāmi tadeva saccaṃ;<br>
Maññāmi te brāhmaṇa sattubhastaṃ,<br>
Ajānato kaṇhasappo paviṭṭho.</p>
<p><a class="sc" id="4"></a><a class="pts" id="pts3.347"></a><a class="ms" id="p_22J_1539"></a><a class="msdiv" id="msdiv49"></a>Ādāya daṇḍaṃ parisumbha bhastaṃ,<br>
Passeḷamūgaṃ uragaṃ <span class="var" title="dvijivhaṃ (bj) | dijivhaṃ (pts1)" id="note896">dujivhaṃ</span>;<br>
Chindajja kaṅkhaṃ vicikicchitāni,<br>
Bhujaṅgamaṃ passa pamuñca bhastaṃ”.</p>
<p><a class="sc" id="5"></a><a class="pts" id="pts3.348"></a><a class="ms" id="p_22J_1540"></a><a class="msdiv" id="msdiv50"></a>Saṃviggarūpo parisāya majjhe,<br>
So brāhmaṇo sattubhastaṃ pamuñci;<br>
Atha nikkhami urago uggatejo,<br>
Āsīviso sappo phaṇaṃ karitvā.</p>
<p><a class="sc" id="6"></a><a class="pts" id="pts3.349"></a><a class="ms" id="p_22J_1541"></a><a class="msdiv" id="msdiv51"></a>“Suladdhalābhā janakassa rañño,<br>
Yo passatī senakaṃ sādhupaññaṃ;<br>
<span class="var" title="vivattacchaddo (bj) | vivaṭṭacchado (s2, s3) | vivattacchaddā (pts1)" id="note897">Vivaṭṭachaddo</span> nusi sabbadassī,<br>
Ñāṇaṃ nu te brāhmaṇa bhiṃsarūpaṃ”.</p>
<p><a class="sc" id="7"></a><a class="ms" id="p_22J_1542"></a><a class="msdiv" id="msdiv52"></a>“Imāni me sattasatāni atthi,<br>
Gaṇhāhi sabbāni dadāmi tuyhaṃ;<br>
Tayā hi me jīvitamajja laddhaṃ,<br>
Athopi bhariyāya makāsi sotthiṃ”.</p>
<p><a class="sc" id="8"></a><a class="ms" id="p_22J_1543"></a><a class="msdiv" id="msdiv53"></a>“Na paṇḍitā vetana­mādiyanti,<br>
Citrāhi gāthāhi subhāsitāhi;<br>
Itopi te brahme dadantu vittaṃ,<br>
Ādāya tvaṃ gaccha sakaṃ niketan”ti.</p>
</blockquote>
<p class="endsutta"><a class="sc" id="9"></a><a class="ms" id="p_22J_1544"></a><span class="var" title="senakajātakaṃ (s2, s3)" id="note898">Sattu­bhasta­jātakaṃ</span> sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
