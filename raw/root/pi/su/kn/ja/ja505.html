<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja505">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>9. Somanas­sa­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.446"></a><a class="ms" id="p_22J_3071"></a><a class="msdiv" id="msdiv211"></a>“Ko taṃ hiṃsati heṭheti,<br>
<span class="var" title="kinnu (pts1, mr)" id="note1932">Kiṃ</span> dummano socasi appatīto;<br>
Kassajja mātāpitaro rudantu,<br>
<span class="var" title="ko nvajja seti (mr) | ko ajja setu (?)" id="note1933">Kvajja setu</span> nihato pathabyā”.</p>
<p><a class="sc" id="2"></a><a class="ms" id="p_22J_3072"></a><a class="msdiv" id="msdiv212"></a>“Tuṭṭhosmi deva tava dassanena,<br>
Cirassaṃ passāmi taṃ bhūmipāla;<br>
Ahiṃsako reṇu­manup­pavissa,<br>
Puttena te <span class="var" title="pothayitosmi (mr)" id="note1934">heṭhayitosmi</span> deva”.</p>
<p><a class="sc" id="3"></a><a class="ms" id="p_22J_3073"></a><a class="msdiv" id="msdiv213"></a>“Āyantu dovārikā <span class="var" title="khaggabaddhā (bj, pts1)" id="note1935">khaggabandhā</span>,<br>
Kāsāviyā <span class="var" title="hantu (mr)" id="note1936">yantu</span> antepurantaṃ;<br>
Hantvāna taṃ somanassaṃ kumāraṃ,<br>
Chetvāna sīsaṃ varamāharantu”.</p>
<p><a class="sc" id="4"></a><a class="ms" id="p_22J_3074"></a><a class="msdiv" id="msdiv214"></a>“Pesitā rājino dūtā,<br>
kumāraṃ etadabravuṃ;<br>
Issarena vitiṇṇosi,<br>
vadhaṃ pattosi khattiya”.</p>
<p><a class="sc" id="5"></a><a class="ms" id="p_22J_3075"></a><a class="msdiv" id="msdiv215"></a>“Sa rājaputto paridevayanto,<br>
Dasaṅguliṃ añjaliṃ paggahetvā;<br>
Ahampi icchāmi janinda daṭṭhuṃ,<br>
<span class="var" title="jīvaṃ panetvā (bj, pts1)" id="note1937">Jīvaṃ maṃ netvā</span> paṭidassayetha”.</p>
<p><a class="sc" id="6"></a><a class="ms" id="p_22J_3076"></a><a class="msdiv" id="msdiv216"></a>Tassa taṃ vacanaṃ sutvā,<br>
rañño puttaṃ adassayuṃ;<br>
Putto ca pitaraṃ disvā,<br>
dūrato­vajjha­bhāsa­tha.</p>
<p><a class="sc" id="7"></a><a class="ms" id="p_22J_3077"></a><a class="msdiv" id="msdiv217"></a>“<span class="var" title="āgañchuṃ (bj) | āgañchu (pts1)" id="note1938">Āgacchuṃ</span> dovārikā khaggabandhā,<br>
Kāsāviyā hantu mamaṃ janinda;<br>
Akkhāhi me pucchito etamatthaṃ,<br>
Aparādho ko nidha mamajja atthi”.</p>
<p><a class="sc" id="8"></a><a class="pts" id="pts4.448"></a><a class="ms" id="p_22J_3078"></a><a class="msdiv" id="msdiv218"></a>“Sāyañca pāto udakaṃ sajāti,<br>
Aggiṃ sadā pāri­ca­ratappa­matto;<br>
Taṃ tādisaṃ saṃyataṃ brahmacāriṃ,<br>
Kasmā tuvaṃ brūsi gahappatīti”.</p>
<p><a class="sc" id="9"></a><a class="ms" id="p_22J_3079"></a><a class="msdiv" id="msdiv219"></a>“Tālā ca mūlā ca phalā ca deva,<br>
Pariggahā vividhā santimassa;<br>
Te rakkhati gopa­yatappa­matto,<br><span class="var" title=" brāhmaṇo gahapati tena hoti (sī1, pā1)" id="note1939">Tasmā ahaṃ brūmi gahappatīti”</span>.</p>
<p><a class="sc" id="10"></a><a class="ms" id="p_22J_3080"></a><a class="msdiv" id="msdiv220"></a>“Saccaṃ kho etaṃ vadasi kumāra,<br>
Pariggahā vividhā santimassa;<br>
Te rakkhati gopa­yatappa­matto,<br>
<span class="var" title="idaṃ bj, s2, s3, pts1 potthakesu" id="note1941">Sa</span> brāhmaṇo gahapati tena hoti”.</p>
<p><a class="sc" id="11"></a><a class="ms" id="p_22J_3081"></a><a class="msdiv" id="msdiv221"></a>“Suṇantu mayhaṃ parisā samāgatā,<br>
Sanegamā jānapadā ca sabbe;<br>
Bālāyaṃ bālassa vaco nisamma,<br>
Ahetunā <span class="var" title="ghātayate (bj, pts1)" id="note1942">ghātayate maṃ</span> janindo.</p>
<p><a class="sc" id="12"></a><a class="ms" id="p_22J_3082"></a><a class="msdiv" id="msdiv222"></a>Daḷhasmi mūle visaṭe virūḷhe,<br>
Dunnikkayo veḷu pasākhajāto;<br>
Vandāmi pādāni <span class="var" title="tavaṃ (bj, pts1)" id="note1943">tava</span> janinda,<br>
Anujāna maṃ pabbajissāmi deva”.</p>
<p><a class="sc" id="13"></a><a class="pts" id="pts4.450"></a><a class="ms" id="p_22J_3083"></a><a class="msdiv" id="msdiv223"></a>“Bhuñjassu bhoge vipule kumāra,<br>
Sabbañca te issariyaṃ dadāmi;<br>
Ajjeva tvaṃ kurūnaṃ hohi rājā,<br>
Mā pabbajī pabbajjā hi dukkhā”.</p>
<p><a class="sc" id="14"></a><a class="ms" id="p_22J_3084"></a><a class="msdiv" id="msdiv224"></a>“Kinnūdha deva tavamatthi bhogā,<br>
<span class="var" title="pubbe cahaṃ (mr)" id="note1944">Pubbevahaṃ</span> devaloke ramissaṃ;<br>
Rūpehi saddehi atho rasehi,<br>
Gandhehi phassehi manoramehi.</p>
<p><a class="sc" id="15"></a><a class="ms" id="p_22J_3085"></a><a class="msdiv" id="msdiv225"></a><span class="var" title="bhuttā me (bj, pts1)" id="note1945">Bhuttā ca me</span> bhogā tidivasmiṃ deva,<br>
<span class="var" title="parivāritā (bj, pts1) | paricāritā (mr)" id="note1946">Parivārito</span> <span class="var" title="accharāsaṃ gaṇena (s2, s3, pts1, mr)" id="note1947">accharānaṃ gaṇena</span>;<br>
<span class="var" title="tavañca (pts1)" id="note1948">Tuvañca</span> bālaṃ paraneyyaṃ viditvā,<br>
Na tādise rājakule vaseyyaṃ”.</p>
<p><a class="sc" id="16"></a><a class="ms" id="p_22J_3086"></a><a class="msdiv" id="msdiv226"></a>“Sacāhaṃ bālo paraneyyo asmi,<br>
<span class="var" title="etāparādhaṃ (mr)" id="note1949">Ekāparādhaṃ</span> khama putta mayhaṃ;<br>
Punapi ce edisakaṃ bhaveyya,<br>
Yathāmatiṃ somanassa karohi”.</p>
<p><a class="sc" id="17"></a><a class="pts" id="pts4.451"></a><a class="ms" id="p_22J_3087"></a><a class="msdiv" id="msdiv227"></a>“Anisamma kataṃ kammaṃ,<br>
anavatthāya cintitaṃ;<br>
Bhesajjasseva vebhaṅgo,<br>
vipāko hoti pāpako.</p>
<p><a class="sc" id="18"></a><a class="ms" id="p_22J_3088"></a><a class="msdiv" id="msdiv228"></a>Nisamma ca kataṃ kammaṃ,<br>
sammāvatthāya cintitaṃ;<br>
Bhesajjasseva sampatti,<br>
vipāko hoti bhadrako.</p>
<p><a class="sc" id="19"></a><a class="ms" id="p_22J_3089"></a><a class="msdiv" id="msdiv229"></a>Alaso gihī kāmabhogī na sādhu,<br>
Asaññato pabbajito na sādhu;<br>
Rājā na sādhu anisammakārī,<br>
Yo paṇḍito kodhano taṃ na sādhu.</p>
<p><a class="sc" id="20"></a><a class="ms" id="p_22J_3090"></a><a class="msdiv" id="msdiv230"></a>Nisamma khattiyo kayirā,<br>
nānisamma disampati;<br>
Nisammakārino rāja,<br>
yaso kitti ca vaḍḍhati.</p>
<p><a class="sc" id="21"></a><a class="ms" id="p_22J_3091"></a><a class="msdiv" id="msdiv231"></a>Nisamma daṇḍaṃ paṇayeyya issaro,<br>
Vegā kataṃ tappati bhūmipāla;<br>
Sammāpaṇīdhī ca narassa atthā,<br>
Anānutappā te bhavanti pacchā.</p>
<p><a class="sc" id="22"></a><a class="ms" id="p_22J_3092"></a><a class="msdiv" id="msdiv232"></a>Anānutappāni hi ye karonti,<br>
Vibhajja kammāyatanāni loke;<br>
Viññup­pasat­thāni sukhudrayāni,<br>
Bhavanti <span class="var" title="vaddhānumatāni (bj, pts1)" id="note1950">buddhānumatāni</span> tāni.</p>
<p><a class="sc" id="23"></a><a class="ms" id="p_22J_3093"></a><a class="msdiv" id="msdiv233"></a>Āgacchuṃ dovārikā khaggabandhā,<br>
Kāsāviyā hantu mamaṃ janinda;<br>
<span class="var" title="mātu ca (bj, s2, s3) | mātucca (pts1)" id="note1951">Mātuñca</span> aṅkasmimahaṃ nisinno,<br>
Ākaḍḍhito sahasā tehi deva.</p>
<p><a class="sc" id="24"></a><a class="ms" id="p_22J_3094"></a><a class="msdiv" id="msdiv234"></a>Kaṭukañhi sambādhaṃ <span class="var" title="sukiccha (bj, pts1)" id="note1952">sukicchaṃ</span> patto,<br>
Madhurampi yaṃ jīvitaṃ laddha rāja;<br>
Kicchenahaṃ ajja vadhā pamutto,<br>
Pabbaj­ja­mevā­bhima­no­hamasmi”.</p>
<p><a class="sc" id="25"></a><a class="pts" id="pts4.452"></a><a class="ms" id="p_22J_3095"></a><a class="msdiv" id="msdiv235"></a>“Putto tavāyaṃ taruṇo sudhamme,<br>
Anukampako somanasso kumāro;<br>
Taṃ yācamāno na labhāmi <span class="var" title="sajja (bj, pts1)" id="note1953">svajja</span>,<br>
Arahasi naṃ <span class="var" title="yācituye (mr)" id="note1954">yācitave</span> tuvampi”.</p>
<p><a class="sc" id="26"></a><a class="ms" id="p_22J_3096"></a><a class="msdiv" id="msdiv236"></a>“Ramassu ­bhik­khā­cariyāya putta,<br>
Nisamma dhammesu paribbajassu;<br>
Sabbesu bhūtesu nidhāya daṇḍaṃ,<br>
Anindito brahmamupehi ṭhānaṃ”.</p>
<p><a class="sc" id="27"></a><a class="pts" id="pts4.453"></a><a class="ms" id="p_22J_3097"></a><a class="msdiv" id="msdiv237"></a>“<span class="var" title="acchariya (bj, s2, s3, pts1)" id="note1955">Acchera</span> rūpaṃ vata yādisañca,<br>
Dukkhitaṃ maṃ dukkhāpayase sudhamme;<br>
Yācassu puttaṃ iti vuccamānā,<br>
Bhiyyova ussāhayase kumāraṃ”.</p>
<p><a class="sc" id="28"></a><a class="ms" id="p_22J_3098"></a><a class="msdiv" id="msdiv238"></a>“Ye vippamuttā <span class="var" title="... bhojino (bj, s2, s3, pts1)" id="note1956">anavajja­bhogino</span>,<br>
Parinibbutā lokamimaṃ caranti;<br>
Tamariyamaggaṃ paṭipajjamānaṃ,<br>
Na ussahe vārayituṃ kumāraṃ”.</p>
<p><a class="sc" id="29"></a><a class="ms" id="p_22J_3099"></a><a class="msdiv" id="msdiv239"></a>“Addhā have sevitabbā sapaññā,<br>
Bahussutā ye bahu­ṭhāna­cintino;<br>
Yesāyaṃ sutvāna subhāsitāni,<br>
Appossukkā vītasokā sudhammā”ti.</p>
</blockquote>
<p class="endsutta"><a class="sc" id="30"></a><a class="ms" id="p_22J_3100"></a>Somanas­sa­jāta­kaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>