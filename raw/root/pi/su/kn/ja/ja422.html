<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja422">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>6. Cetiyajātaka</h1>
</div>
<blockquote class="gatha">
<p><a class="sc" id="1"></a><a class="ms" id="p_22J_1722"></a><a class="msdiv" id="msdiv45"></a>“Dhammo have hato hanti,<br>
Nāhato hanti <span class="var" title="kiñcinaṃ (s2, s3) | kañcinaṃ (pts1)" id="note1004">kiñcanaṃ</span>;<br>
Tasmā hi dhammaṃ na hane,<br>
Mā <span class="var" title="taṃ (bj, s2, s3, pts1)" id="note1005">tvaṃ</span> dhammo hato hani. (1)</p>
<p><a class="sc" id="2"></a><a class="pts" id="pts3.457"></a><a class="ms" id="p_22J_1723"></a><a class="msdiv" id="msdiv46"></a>Alikaṃ bhāsamānassa,<br>
apakkamanti devatā;<br>
Pūtikañca mukhaṃ vāti,<br>
sakaṭṭhānā ca dhaṃsati;<br>
Yo jānaṃ pucchito pañhaṃ,<br>
aññathā naṃ viyākare.</p>
<p><a class="sc" id="3"></a><a class="ms" id="p_22J_1724"></a><a class="msdiv" id="msdiv47"></a>Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhūmiyaṃ tiṭṭha cetiya. (2)</p>
<p><a class="sc" id="4"></a><a class="pts" id="pts3.458"></a><a class="ms" id="p_22J_1725"></a><a class="msdiv" id="msdiv48"></a>Akāle vassatī tassa,<br>
kāle tassa na vassati;<br>
Yo jānaṃ pucchito pañhaṃ,<br>
aññathā naṃ viyākare.</p>
<p><a class="sc" id="5"></a><a class="ms" id="p_22J_1726"></a><a class="msdiv" id="msdiv49"></a>Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhūmiṃ pavisa cetiya. (3)</p>
<p><a class="sc" id="6"></a><a class="ms" id="p_22J_1727"></a><a class="msdiv" id="msdiv50"></a>Jivhā tassa dvidhā hoti,<br>
uragasseva disampati;<br>
Yo jānaṃ pucchito pañhaṃ,<br>
aññathā naṃ viyākare.</p>
<p><a class="sc" id="7"></a><a class="ms" id="p_22J_1728"></a><a class="msdiv" id="msdiv51"></a>Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhiyyo pavisa cetiya. (4)</p>
<p><a class="sc" id="8"></a><a class="ms" id="p_22J_1729"></a><a class="msdiv" id="msdiv52"></a>Jivhā tassa na bhavati,<br>
macchasseva disampati;<br>
Yo jānaṃ pucchito pañhaṃ,<br>
aññathā naṃ viyākare.</p>
<p><a class="sc" id="9"></a><a class="ms" id="p_22J_1730"></a><a class="msdiv" id="msdiv53"></a>Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhiyyo pavisa cetiya. (5)</p>
<p><a class="sc" id="10"></a><a class="ms" id="p_22J_1731"></a><a class="msdiv" id="msdiv54"></a><span class="var" title="thiyo tassa pajāyanti (pts1, mr)" id="note1006">Thiyova tassa jāyanti</span>,<br>
na pumā jāyare kule;<br>
Yo jānaṃ pucchito pañhaṃ,<br>
aññathā naṃ viyākare.</p>
<p><a class="sc" id="11"></a><a class="ms" id="p_22J_1732"></a><a class="msdiv" id="msdiv55"></a>Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhiyyo pavisa cetiya. (6)</p>
<p><a class="sc" id="12"></a><a class="ms" id="p_22J_1733"></a><a class="msdiv" id="msdiv56"></a>Puttā tassa na bhavanti,<br>
pakkamanti disodisaṃ;<br>
Yo jānaṃ pucchito pañhaṃ,<br>
aññathā naṃ viyākare.</p>
<p><a class="sc" id="13"></a><a class="ms" id="p_22J_1734"></a><a class="msdiv" id="msdiv57"></a>Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhiyyo pavisa cetiya”. (7)</p>
<p><a class="sc" id="14"></a><a class="pts" id="pts3.460"></a><a class="ms" id="p_22J_1735"></a><a class="msdiv" id="msdiv58"></a>“Sa rājā isinā satto,<br>
antalikkhacaro pure;<br>
Pāvekkhi pathaviṃ cecco,<br>
hīnatto <span class="var" title="attapariyāyaṃ (bj, s2, s3) | pattapariyāyaṃ (si -nissya)" id="note1007">patva pariyāyaṃ</span>.</p>
<p><a class="sc" id="15"></a><a class="ms" id="p_22J_1736"></a><a class="msdiv" id="msdiv59"></a>Tasmā hi chandāgamanaṃ,<br>
Nappasaṃsanti paṇḍitā;<br>
Aduṭṭhacitto bhāseyya,<br>
Giraṃ sac­cūpa­saṃhi­tanti”. (8)</p>
</blockquote>
<p class="endsutta"><a class="sc" id="16"></a><a class="ms" id="p_22J_1737"></a><span class="var" title="cetiya­rāja­jātakaṃ (s2, s3)" id="note1008">Cetiyajātakaṃ</span> chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
