<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja513">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>3. Jayad­disa­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.23"></a><a class="ms" id="p_22J_3321"></a><a class="msdiv" id="msdiv64"></a>“Cirassaṃ vata me udapādi ajja,<br>
Bhakkho mahā satta­mi­bhattakāle;<br>
Kutosi ko vāsi tadiṅgha brūhi,<br>
Ācikkha jātiṃ vidito yathāsi”.</p>
<p><a class="sc" id="2"></a><a class="ms" id="p_22J_3322"></a><a class="msdiv" id="msdiv65"></a>“Pañcālarājā migavaṃ paviṭṭho,<br>
Jayaddiso nāma yadissuto te;<br>
Carāmi kacchāni vanāni cāhaṃ,<br>
Pasadaṃ imaṃ khāda mamajja muñca”.</p>
<p><a class="sc" id="3"></a><a class="pts" id="pts5.24"></a><a class="ms" id="p_22J_3323"></a><a class="msdiv" id="msdiv66"></a>“Seneva tvaṃ paṇasi <span class="var" title="sayhamāno (s2, s3, mr)" id="note2094">sassamāno</span>,<br>
Mamesa bhakkho pasado yaṃ vadesi;<br>
Taṃ khādiyāna pasadaṃ <span class="var" title="dighaññaṃ (pts1) | jighacchaṃ (?)" id="note2095">jighaññaṃ</span>,<br>
Khādissaṃ pacchā na vilāpakālo”.</p>
<p><a class="sc" id="4"></a><a class="ms" id="p_22J_3324"></a><a class="msdiv" id="msdiv67"></a>“Na catthi mokkho mama <span class="var" title="vikkayena (bj)" id="note2096">nikkayena</span>,<br>
Gantvāna paccāgamanāya paṇhe;<br>
Taṃ <span class="var" title="saṅkaraṃ (mr)" id="note2097">saṅgaraṃ</span> brāhma­ṇas­sappa­dāya,<br>
Saccānurakkhī punarāvajissaṃ”.</p>
<p><a class="sc" id="5"></a><a class="ms" id="p_22J_3325"></a><a class="msdiv" id="msdiv68"></a>“Kiṃ kammajātaṃ <span class="var" title="anutappatī taṃ (bj, pts1)" id="note2098">anutappate tvaṃ</span>,<br>
Pattaṃ samīpaṃ maraṇassa rāja;<br>
Ācikkha me taṃ api sakkuṇemu,<br>
Anujānituṃ āgamanāya paṇhe”.</p>
<p><a class="sc" id="6"></a><a class="pts" id="pts5.25"></a><a class="ms" id="p_22J_3326"></a><a class="msdiv" id="msdiv69"></a>“Katā mayā brāhmaṇassa dhanāsā,<br>
Taṃ saṅgaraṃ paṭimukkaṃ na muttaṃ;<br>
Taṃ saṅgaraṃ brāhma­ṇas­sappa­dāya,<br>
Saccānurakkhī punarāvajissaṃ”.</p>
<p><a class="sc" id="7"></a><a class="ms" id="p_22J_3327"></a><a class="msdiv" id="msdiv70"></a>“Yā te katā brāhmaṇassa dhanāsā,<br>
Taṃ saṅgaraṃ paṭimukkaṃ na muttaṃ;<br>
Taṃ saṅgaraṃ brāhma­ṇas­sappa­dāya,<br>
Saccānurakkhī punarāvajassu”.</p>
<p><a class="sc" id="8"></a><a class="pts" id="pts5.26"></a><a class="ms" id="p_22J_3328"></a><a class="msdiv" id="msdiv71"></a>Mutto ca so <span class="var" title="purisādassa (pts1)" id="note2099">porisādassa</span> hatthā,<br>
Gantvā sakaṃ mandiraṃ kāmakāmī;<br>
Taṃ saṅgaraṃ brāhma­ṇas­sappa­dāya,<br>
Āmantayī <span class="var" title="... sattuṃ (s2, s3, pts1, mr)" id="note2100">putta­malīna­sattaṃ</span>.</p>
<p><a class="sc" id="9"></a><a class="ms" id="p_22J_3329"></a><a class="msdiv" id="msdiv72"></a>“Ajjeva rajjaṃ abhisiñcayassu,<br>
Dhammaṃ cara sesu paresu cāpi;<br>
Adhammakāro ca te māhu raṭṭhe,<br>
Gacchāmahaṃ porisādassa <span class="var" title="ñante (s2, s3)" id="note2101">ñatte</span>”.</p>
<p><a class="sc" id="10"></a><a class="ms" id="p_22J_3330"></a><a class="msdiv" id="msdiv73"></a>“Kiṃ kamma kubbaṃ tava <span class="var" title="devapāde (bj, s2, s3, pts1)" id="note2102">deva pāva</span>,<br>
Nārādhayī taṃ tadicchāmi sotuṃ;<br>
Yamajja rajjamhi udassaye tuvaṃ,<br>
Rajjampi niccheyyaṃ tayā vināhaṃ”.</p>
<p><a class="sc" id="11"></a><a class="ms" id="p_22J_3331"></a><a class="msdiv" id="msdiv74"></a>“Na kammunā vā vacasā va tāta,<br>
Aparādhitohaṃ tuviyaṃ sarāmi;<br>
<span class="var" title="saddhiñca (s2, s3, mr)" id="note2103">Sandhiñca</span> katvā purisādakena,<br>
Saccānurakkhī punāhaṃ gamissaṃ”.</p>
<p><a class="sc" id="12"></a><a class="pts" id="pts5.27"></a><a class="ms" id="p_22J_3332"></a><a class="msdiv" id="msdiv75"></a>“Ahaṃ gamissāmi idheva hohi,<br>
Natthi tato jīvato vippamokkho;<br>
Sace tuvaṃ gacchasiyeva rāja,<br>
Ahampi gacchāmi ubho na homa”.</p>
<p><a class="sc" id="13"></a><a class="ms" id="p_22J_3333"></a><a class="msdiv" id="msdiv76"></a>“Addhā hi tāta satānesa dhammo,<br>
Maraṇā ca me dukkhataraṃ tadassa;<br>
Kammāsapādo taṃ yadā pacitvā,<br>
Pasayha khāde bhidā rukkhasūle”.</p>
<p><a class="sc" id="14"></a><a class="ms" id="p_22J_3334"></a><a class="msdiv" id="msdiv77"></a>“Pāṇena te pāṇamahaṃ nimissaṃ,<br>
Mā tvaṃ agā porisādassa ñatte;<br>
Etañca te pāṇamahaṃ nimissaṃ,<br>
Tasmā mataṃ jīvitassa <span class="var" title="varemi (bj)" id="note2104">vaṇṇemi</span>”.</p>
<p><a class="sc" id="15"></a><a class="pts" id="pts5.28"></a><a class="ms" id="p_22J_3335"></a><a class="msdiv" id="msdiv78"></a>Tato have dhitimā rājaputto,<br>
<span class="var" title="vandittha mātucca pitucca (bj, pts1) | vanditvā mātuñca pituñca (s2, s3)" id="note2105">Vanditvā mātu ca pitu ca</span> pāde;<br>
Dukhinissa mātā <span class="var" title="nipatī (bj, s2, s3, pts1)" id="note2106">nipatā</span> pathabyā,<br>
Pitāssa paggayha bhujāni kandati.</p>
<p><a class="sc" id="16"></a><a class="ms" id="p_22J_3336"></a><a class="msdiv" id="msdiv79"></a>Taṃ gacchantaṃ tāva pitā viditvā,<br>
Parammukho vandati pañjalīko;<br>
“Somo ca rājā varuṇo ca rājā,<br>
Pajāpatī candimā sūriyo ca;<br>
Etehi gutto purisādakamhā,<br>
Anuññāto sotthi paccehi tāta”.</p>
<p><a class="sc" id="17"></a><a class="pts" id="pts5.29"></a><a class="ms" id="p_22J_3337"></a><a class="msdiv" id="msdiv80"></a>“<span class="var" title="yaṃ daṇḍa­kārañña­gatassa (pts1)" id="note2107">Yaṃ daṇḍakirañño gatassa</span> mātā,<br>
Rāmassakāsi sotthānaṃ suguttā;<br>
Taṃ te ahaṃ sotthānaṃ karomi,<br>
Etena saccena sarantu devā;<br>
Anuññāto sotthi paccehi putta”.</p>
<p><a class="sc" id="18"></a><a class="ms" id="p_22J_3338"></a><a class="msdiv" id="msdiv81"></a>“Āvī raho vāpi manopadosaṃ,<br>
Nāhaṃ sare jātu malīnasatte;<br>
Etena saccena sarantu devā,<br>
Anuññāto sotthi paccehi <span class="var" title="bhāta (bj) | bhātā (s2, s3, pts1)" id="note2108">bhātika</span>”.</p>
<p><a class="sc" id="19"></a><a class="ms" id="p_22J_3339"></a><a class="msdiv" id="msdiv82"></a>“Yasmā ca me anadhimanosi sāmi,<br>
Na cāpi me manasā appiyosi;<br>
Etena saccena sarantu devā,<br>
Anuññāto sotthi paccehi sāmi”.</p>
<p><a class="sc" id="20"></a><a class="pts" id="pts5.30"></a><a class="ms" id="p_22J_3340"></a><a class="msdiv" id="msdiv83"></a>“Brahā ujū cārumukho kutosi,<br>
Na maṃ pajānāsi vane vasantaṃ;<br>
Luddaṃ maṃ ñatvā ‘purisādako’ti,<br>
Ko sotthi­mā­jāna­mi­dhāva­jeyya”.</p>
<p><a class="sc" id="21"></a><a class="ms" id="p_22J_3341"></a><a class="msdiv" id="msdiv84"></a>“Jānāmi ludda purisādako tvaṃ,<br>
Na taṃ na jānāmi vane vasantaṃ;<br>
Ahañca puttosmi jayaddisassa,<br>
Mamajja khāda pituno pamokkhā”.</p>
<p><a class="sc" id="22"></a><a class="pts" id="pts5.31"></a><a class="ms" id="p_22J_3342"></a><a class="msdiv" id="msdiv85"></a>“Jānāmi <span class="var" title="puttosi (s2, s3, mr)" id="note2109">puttoti</span> jayaddisassa,<br>
Tathā hi vo mukhavaṇṇo ubhinnaṃ;<br>
<span class="var" title="sudukkarañceva (s2, s3, pts1, mr)" id="note2110">Sudukkaraññeva</span> kataṃ tavedaṃ,<br>
Yo mattumicche pituno pamokkhā”.</p>
<p><a class="sc" id="23"></a><a class="ms" id="p_22J_3343"></a><a class="msdiv" id="msdiv86"></a>“Na dukkaraṃ kiñci mahettha maññe,<br>
Yo mattumicche pituno pamokkhā;<br>
Mātu <span class="var" title="mātucca (bj) | mātū ca (s2, s3)" id="note2111">ca</span> hetu paraloka <span class="var" title="gamyā (bj, s2, s3) | gamya (pts1)" id="note2112">gantvā</span>,<br>
Sukhena saggena ca sampayutto”.</p>
<p><a class="sc" id="24"></a><a class="ms" id="p_22J_3344"></a><a class="msdiv" id="msdiv87"></a>“Ahañca kho attano pāpakiriyaṃ,<br>
Āvī raho vāpi sare na jātu;<br>
Saṅ­khā­ta­jātī­mara­ṇo­hamasmi,<br>
Yatheva me idha tathā parattha.</p>
<p><a class="sc" id="25"></a><a class="ms" id="p_22J_3345"></a><a class="msdiv" id="msdiv88"></a>Khādajja maṃ dāni mahānubhāva,<br>
Karassu kiccāni imaṃ sarīraṃ;<br>
Rukkhassa vā te papatāmi aggā,<br>
Chādayamāno mayhaṃ tvamadesi maṃsaṃ”.</p>
<p><a class="sc" id="26"></a><a class="pts" id="pts5.32"></a><a class="ms" id="p_22J_3346"></a><a class="msdiv" id="msdiv89"></a>“Idañca te ruccati rājaputta,<br>
<span class="var" title="cajāsi (bj, pts1)" id="note2113">Cajesi</span> pāṇaṃ pituno pamokkhā;<br>
<span class="var" title="tasmātiha (bj, s2, s3)" id="note2114">Tasmā hi so</span> tvaṃ taramānarūpo,<br>
Sambhañja kaṭṭhāni jalehi aggiṃ”.</p>
<p><a class="sc" id="27"></a><a class="ms" id="p_22J_3347"></a><a class="msdiv" id="msdiv90"></a>Tato have dhitimā rājaputto,<br>
Dāruṃ samāhatvā mahantamaggiṃ;<br>
Sandīpayitvā paṭivedayittha,<br>
“Ādīpito dāni <span class="var" title="mayā yakkhamaggi (mr)" id="note2115">mahāyamaggi</span>”.</p>
<p><a class="sc" id="28"></a><a class="pts" id="pts5.33"></a><a class="ms" id="p_22J_3348"></a><a class="msdiv" id="msdiv91"></a>“Khādajja maṃ dāni pasayhakāri,<br>
Kiṃ maṃ muhuṃ pekkhasi haṭṭhalomo;<br>
Tathā tathā tuyhamahaṃ karomi,<br>
Yathā yathā maṃ chādayamāno adesi”.</p>
<p><a class="sc" id="29"></a><a class="ms" id="p_22J_3349"></a><a class="msdiv" id="msdiv92"></a>“Ko tādisaṃ arahati khāditāye,<br>
Dhamme ṭhitaṃ saccavādiṃ vadaññuṃ;<br>
Muddhāpi tassa viphaleyya sattadhā,<br>
Yo tādisaṃ saccavādiṃ adeyya”.</p>
<p><a class="sc" id="30"></a><a class="ms" id="p_22J_3350"></a><a class="msdiv" id="msdiv93"></a>“Idañhi so brāhmaṇaṃ maññamāno,<br>
Saso avāsesi sake sarīre;<br>
Teneva so candimā devaputto,<br>
<span class="var" title="sasaṭṭhako (s2, s3)" id="note2116">Sasatthuto</span> <span class="var" title="kāmaruhajja (mr)" id="note2117">kāmaduhajja</span> yakkha”.</p>
<p><a class="sc" id="31"></a><a class="pts" id="pts5.34"></a><a class="ms" id="p_22J_3351"></a><a class="msdiv" id="msdiv94"></a>“Cando yathā rāhumukhā pamutto,<br>
Virocate pannaraseva <span class="var" title="bhānumā (bj, pts1)" id="note2118">bhāṇumā</span>;<br>
Evaṃ tuvaṃ porisādā pamutto,<br>
Viroca <span class="var" title="kampilla (bj, pts1) | kapille (s2, s3)" id="note2119">kapile</span> mahānubhāva;<br>
Āmodayaṃ pitaraṃ mātarañca,<br>
Sabbo ca te nandatu ñātipakkho”.</p>
<p><a class="sc" id="32"></a><a class="ms" id="p_22J_3352"></a><a class="msdiv" id="msdiv95"></a>Tato have dhitimā rājaputto,<br>
Katañjalī <span class="var" title="pariyagā (bj) | paggayha (s2, s3, pts1)" id="note2120">pariyāya</span> porisādaṃ;<br>
Anuññāto sotthi sukhī arogo,<br>
<span class="var" title="paccāga (pts1)" id="note2121">Paccāgamā</span> <span class="var" title="kampilla'malīnasatto (bj, pts1) | kapil­la­malīna­satto (s2, s3) | kapila'malīnasattā (mr)" id="note2122">kapila­malīna­satto</span>.</p>
<p><a class="sc" id="33"></a><a class="ms" id="p_22J_3353"></a><a class="msdiv" id="msdiv96"></a>Taṃ negamā jānapadā ca sabbe,<br>
Hatthārohā rathikā pattikā ca;<br>
Namassamānā pañjalikā upāgamuṃ,<br>
“Namatthu te ­dukka­ra­kāra­kosī”ti.</p>
</blockquote>
<p class="endsutta"><a class="sc" id="34"></a><a class="ms" id="p_22J_3354"></a><span class="var" title="jayadisa­jātakaṃ (mr)" id="note2123">Jayad­disa­jātakaṃ</span> tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
