<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja425">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>9. Aṭṭhānajātaka</h1>
</div>
<blockquote class="gatha">
<p><a class="sc" id="1"></a><a class="ms" id="p_22J_1757"></a><a class="msdiv" id="msdiv77"></a>“Gaṅgā kumudinī santā,<br>
saṅkhavaṇṇā ca kokilā;<br>
Jambu tālaphalaṃ dajjā,<br>
atha nūna tadā siyā.</p>
<p><a class="sc" id="2"></a><a class="ms" id="p_22J_1758"></a><a class="msdiv" id="msdiv78"></a>Yadā kaccha­pa­lomā­naṃ,<br>
pāvāro tividho siyā;<br>
Hemantikaṃ <span class="var" title="pāpuraṇaṃ (bj, s2, s3, pts1)" id="note1021">pāvuraṇaṃ</span>,<br>
atha nūna tadā siyā.</p>
<p><a class="sc" id="3"></a><a class="ms" id="p_22J_1759"></a><a class="msdiv" id="msdiv79"></a>Yadā <span class="var" title="... dāṭhānaṃ (bj, pts1)" id="note1022">makasapādānaṃ</span>,<br>
aṭṭālo sukato siyā;<br>
Daḷho ca <span class="var" title="appakampi ca (bj) | appakampī ca (pts1)" id="note1023">avikampī ca</span>,<br>
atha nūna tadā siyā.</p>
<p><a class="sc" id="4"></a><a class="ms" id="p_22J_1760"></a><a class="msdiv" id="msdiv80"></a>Yadā sasavisāṇānaṃ,<br>
nisseṇī sukatā siyā;<br>
Sag­gassā­roha­ṇatthāya,<br>
atha nūna tadā siyā.</p>
<p><a class="sc" id="5"></a><a class="ms" id="p_22J_1761"></a><a class="msdiv" id="msdiv81"></a>Yadā nisseṇimāruyha,<br>
candaṃ khādeyyu mūsikā;<br>
Rāhuñca <span class="var" title="paribāheyyuṃ (s2, s3)" id="note1024">paripāteyyuṃ</span>,<br>
atha nūna tadā siyā.</p>
<p><a class="sc" id="6"></a><a class="ms" id="p_22J_1762"></a><a class="msdiv" id="msdiv82"></a>Yadā surāghaṭaṃ pitvā,<br>
makkhikā gaṇacāriṇī;<br>
Aṅgāre vāsaṃ kappeyyuṃ,<br>
atha nūna tadā siyā.</p>
<p><a class="sc" id="7"></a><a class="ms" id="p_22J_1763"></a><a class="msdiv" id="msdiv83"></a>Yadā bim­boṭṭha­sam­panno,<br>
gadrabho sumukho siyā;<br>
Kusalo naccagītassa,<br>
atha nūna tadā siyā.</p>
<p><a class="sc" id="8"></a><a class="ms" id="p_22J_1764"></a><a class="msdiv" id="msdiv84"></a>Yadā kākā ulūkā ca,<br>
mantayeyyuṃ rahogatā;<br>
Aññamaññaṃ pihayeyyuṃ,<br>
atha nūna tadā siyā.</p>
<p><a class="sc" id="9"></a><a class="pts" id="pts3.478"></a><a class="ms" id="p_22J_1765"></a><a class="msdiv" id="msdiv85"></a>Yadā <span class="var" title="pulasa (bj, pts1) | mulāsa (s2, s3)" id="note1025">muḷāla</span> pattānaṃ,<br>
chattaṃ thirataraṃ siyā;<br>
Vassassa paṭighātāya,<br>
atha nūna tadā siyā.</p>
<p><a class="sc" id="10"></a><a class="ms" id="p_22J_1766"></a><a class="msdiv" id="msdiv86"></a>Yadā <span class="var" title="kuluṅko (bj, pts1) | kuluko (s2, s3)" id="note1026">kulako</span> sakuṇo,<br>
pabbataṃ gandhamādanaṃ;<br>
Tuṇḍenādāya gaccheyya,<br>
atha nūna tadā siyā.</p>
<p><a class="sc" id="11"></a><a class="ms" id="p_22J_1767"></a><a class="msdiv" id="msdiv87"></a>Yadā sāmuddikaṃ nāvaṃ,<br>
sayantaṃ <span class="var" title="sapaṭākāraṃ (mr)" id="note1027">savaṭākaraṃ</span>;<br>
Ceṭo ādāya gaccheyya,<br>
atha nūna tadā siyā”ti.</p>
</blockquote>
<p class="endsutta"><a class="sc" id="12"></a><a class="ms" id="p_22J_1768"></a>Aṭṭhānajātakaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
