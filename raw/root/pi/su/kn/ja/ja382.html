<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja382">
<article>
<div class="hgroup">
<p class="division">Jātaka</p>
<p>Chakkanipāta</p>
<p>Avāriyavagga</p>
<h1>7. Siri­kāḷakaṇ­ṇi­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.259"></a><a class="ms" id="p_22J_1363"></a><a class="msdiv" id="msdiv40"></a>“Kā nu kāḷena vaṇṇena,<br>
<span class="var" title="na cāsi (bj)" id="note782">na cāpi</span> piyadassanā;<br>
Kā vā tvaṃ kassa vā dhītā,<br>
kathaṃ jānemu taṃ mayaṃ”.</p>
<p><a class="sc" id="2"></a><a class="ms" id="p_22J_1364"></a><a class="msdiv" id="msdiv41"></a>“Mahārājassahaṃ dhītā,<br>
virūpakkhassa caṇḍiyā;<br>
Ahaṃ kāḷī alakkhikā,<br>
kāḷakaṇṇīti maṃ vidū;<br>
Okāsaṃ yācito dehi,<br>
vasemu tava santike”.</p>
<p><a class="sc" id="3"></a><a class="ms" id="p_22J_1365"></a><a class="msdiv" id="msdiv42"></a>“Kiṃsīle kiṃsamācāre,<br>
Purise nivisase tuvaṃ;<br>
Puṭṭhā me kāḷi akkhāhi,<br>
<span class="var" title="yathā (bj, pts1)" id="note783">Kathaṃ</span> jānemu taṃ mayaṃ”.</p>
<p><a class="sc" id="4"></a><a class="ms" id="p_22J_1366"></a><a class="msdiv" id="msdiv43"></a>“Makkhī paḷāsī sārambhī,<br>
issukī maccharī saṭho;<br>
So mayhaṃ puriso kanto,<br>
laddhaṃ yassa vinassati.</p>
<p><a class="sc" id="5"></a><a class="pts" id="pts3.260"></a><a class="ms" id="p_22J_1367"></a><a class="msdiv" id="msdiv44"></a>Kodhano upanāhī ca,<br>
pisuṇo ca vibhedako;<br>
<span class="var" title="aṇḍakavāco (si, pts1) | kaṇṭakavāco (s2, s3)" id="note784">Kaṇḍakavāco</span> pharuso,<br>
so me kantataro tato.</p>
<p><a class="sc" id="6"></a><a class="ms" id="p_22J_1368"></a><a class="msdiv" id="msdiv45"></a>Ajja suveti puriso,<br>
sadatthaṃ nāvabujjhati;<br>
Ovajjamāno kuppati,<br>
seyyaṃ so atimaññati.</p>
<p><a class="sc" id="7"></a><a class="ms" id="p_22J_1369"></a><a class="msdiv" id="msdiv46"></a><span class="var" title="davappaladdho (pts1) | devappaluddho (mr)" id="note785">Davappaluddho</span> puriso,<br>
sabbamittehi dhaṃsati;<br>
So mayhaṃ puriso kanto,<br>
tasmiṃ homi anāmayā”.</p>
<p><a class="sc" id="8"></a><a class="pts" id="pts3.261"></a><a class="ms" id="p_22J_1370"></a><a class="msdiv" id="msdiv47"></a>“Apehi etto tvaṃ kāḷi,<br>
netaṃ amhesu vijjati;<br>
Aññaṃ janapadaṃ gaccha,<br>
nigame rājadhāniyo”.</p>
<p><a class="sc" id="9"></a><a class="ms" id="p_22J_1371"></a><a class="msdiv" id="msdiv48"></a>“Ahampi kho taṃ jānāmi,<br>
netaṃ tumhesu vijjati;<br>
Santi loke alakkhikā,<br>
saṃgharanti bahuṃ dhanaṃ;<br>
Ahaṃ devo ca me bhātā,<br>
ubho naṃ vidhamāmase”.</p>
<p><a class="sc" id="10"></a><a class="ms" id="p_22J_1372"></a><a class="msdiv" id="msdiv49"></a>“Kā nu dibbena vaṇṇena,<br>
pathabyā supatiṭṭhitā;<br>
Kā vā tvaṃ kassa vā dhītā,<br>
kathaṃ jānemu taṃ mayaṃ”.</p>
<p><a class="sc" id="11"></a><a class="pts" id="pts3.262"></a><a class="ms" id="p_22J_1373"></a><a class="msdiv" id="msdiv50"></a>“Mahārājassahaṃ dhītā,<br>
<span class="var" title="dhata­raṭṭha­si­rīmato (s2, s3, mr)" id="note786">dhataraṭṭhassa sirīmato</span>;<br>
Ahaṃ sirī ca lakkhī ca,<br>
bhūripaññāti maṃ vidū;<br>
Okāsaṃ yācito dehi,<br>
vasemu tava santike”.</p>
<p><a class="sc" id="12"></a><a class="ms" id="p_22J_1374"></a><a class="msdiv" id="msdiv51"></a>“Kiṃsīle kiṃsamācāre,<br>
Purise nivisase tuvaṃ;<br>
Puṭṭhā me lakkhi akkhāhi,<br>
<span class="var" title="yathā (bj, s2, s3, pts1)" id="note787">Kathaṃ</span> jānemu taṃ mayaṃ”.</p>
<p><a class="sc" id="13"></a><a class="ms" id="p_22J_1375"></a><a class="msdiv" id="msdiv52"></a>“Yo cāpi sīte atha vāpi uṇhe,<br>
Vātātape ḍaṃsasarīsape ca;<br>
<span class="var" title="khudaṃ (bj, pts1) | khuddaṃ (s2, mr) | khudda (s3)" id="note788">Khudhaṃ</span> pipāsaṃ abhibhuyya sabbaṃ,<br>
Rattindivaṃ yo satataṃ niyutto.</p>
<p><a class="sc" id="14"></a><a class="ms" id="p_22J_1376"></a><a class="msdiv" id="msdiv53"></a>Kālāgatañca na hāpeti atthaṃ,<br>
So me manāpo nivise ca tamhi;<br>
Akkodhano mittavā cāgavā ca,<br>
Sīlūpapanno <span class="var" title="asathojubhūto (s2, s3) | asaṭho ujjubhūto (pts1)" id="note789">asaṭhojubhūto</span>.</p>
<p><a class="sc" id="15"></a><a class="ms" id="p_22J_1377"></a><a class="msdiv" id="msdiv54"></a>Saṅgāhako sakhilo saṇhavāco,<br>
Mahattapattopi nivātavutti;<br>
<span class="var" title="tasmāhaṃ (bj, pts1) | tasmiṃha (s2, s3)" id="note790">Tasmiṃhaṃ</span> pose vipulā bhavāmi,<br>
Ūmi samuddassa yathāpi vaṇṇaṃ.</p>
<p><a class="sc" id="16"></a><a class="ms" id="p_22J_1378"></a><a class="msdiv" id="msdiv55"></a>Yo cāpi mitte atha vā amitte,<br>
Seṭṭhe sarikkhe atha vāpi hīne;<br>
Atthaṃ carantaṃ atha vā anatthaṃ,<br>
Āvī raho saṅgahameva <span class="var" title="vatto (s2, s3, mr)" id="note791">vatte</span>.</p>
<p><a class="sc" id="17"></a><a class="pts" id="pts3.263"></a><a class="ms" id="p_22J_1379"></a><a class="msdiv" id="msdiv56"></a>Vācaṃ na vajjā pharusaṃ kadāci,<br>
Matassa jīvassa ca tassa homi;<br>
Etesaṃ yo aññataraṃ labhitvā,<br>
<span class="var" title="kantaṃ siriṃ (s2, s3) | kantasiriṃ (katthaci)" id="note792">Kantā sirī</span> majjati appapañño;<br>
Taṃ dittarūpaṃ visamaṃ carantaṃ,<br>
<span class="var" title="karīsajātaṃ va (bj, s2, s3) | karīsavācaṃ va (pts1)" id="note793">Karīsaṭhānaṃva</span> vivajjayāmi.</p>
<p><a class="sc" id="18"></a><a class="ms" id="p_22J_1380"></a><a class="msdiv" id="msdiv57"></a>Attanā kurute lakkhiṃ,<br>
alakkhiṃ kurutattanā;<br>
Na hi lakkhiṃ alakkhiṃ vā,<br>
añño aññassa kārako”ti.</p>
</blockquote>
<p class="endsutta"><a class="sc" id="19"></a><a class="ms" id="p_22J_1381"></a><span class="var" title="siri­kālakaṇ­ṇi­jātakaṃ (bj, pts1)" id="note794">Siri­kāḷakaṇ­ṇi­jātakaṃ</span> sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
