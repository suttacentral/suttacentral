<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja458">
<article>
<div class="hgroup">
<p class="division">Jātaka</p>
<p>Ekā­dasaka­nipāta</p>
<p>Mātu­posa­ka­vagga</p>
<h1>4. Udayajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.106"></a><a class="ms" id="p_22J_2146"></a><a class="msdiv" id="msdiv37"></a>“Ekā nisinnā suci saññatūrū,<br>
Pāsādamāruyha aninditaṅgī;<br>
Yācāmi taṃ kinna­ra­netta­cak­khu,<br>
Imekarattiṃ ubhayo vasema”.</p>
<p><a class="sc" id="2"></a><a class="ms" id="p_22J_2147"></a><a class="msdiv" id="msdiv38"></a>“Okiṇṇan­tara­pari­khaṃ,<br>
daḷha­maṭṭāla­koṭṭha­kaṃ;<br>
Rakkhitaṃ khaggahatthehi,<br>
duppavesamidaṃ puraṃ.</p>
<p><a class="sc" id="3"></a><a class="ms" id="p_22J_2148"></a><a class="msdiv" id="msdiv39"></a>Daharassa yuvino cāpi,<br>
āgamo ca na vijjati;<br>
Atha kena nu vaṇṇena,<br>
saṅgamaṃ icchase mayā”.</p>
<p><a class="sc" id="4"></a><a class="pts" id="pts4.107"></a><a class="ms" id="p_22J_2149"></a><a class="msdiv" id="msdiv40"></a>“Yakkhohamasmi kalyāṇi,<br>
Āgatosmi <span class="var" title="tavantikaṃ (bj) | tamantikaṃ (pts1)" id="note1275">tavantike</span>;<br>
Tvaṃ maṃ <span class="var" title="nandassu (s2, s3, mr)" id="note1276">nandaya</span> bhaddante,<br>
Puṇṇakaṃsaṃ dadāmi te”.</p>
<p><a class="sc" id="5"></a><a class="ms" id="p_22J_2150"></a><a class="msdiv" id="msdiv41"></a>“Devaṃ va yakkhaṃ atha vā manussaṃ,<br>
Na patthaye udayamaticca aññaṃ;<br>
Gaccheva tvaṃ yakkha mahānubhāva,<br>
Mā cassu gantvā punarāvajittha”.</p>
<p><a class="sc" id="6"></a><a class="ms" id="p_22J_2151"></a><a class="msdiv" id="msdiv42"></a>“Yā sā rati uttamā kāmabhoginaṃ,<br>
Yaṃ hetu sattā visamaṃ caranti;<br>
Mā taṃ ratiṃ jīyi tuvaṃ sucimhite,<br>
Dadāmi te rūpiyaṃ kaṃsapūraṃ”.</p>
<p><a class="sc" id="7"></a><a class="pts" id="pts4.108"></a><a class="ms" id="p_22J_2152"></a><a class="msdiv" id="msdiv43"></a>“Nāriṃ naro nijjhapayaṃ dhanena,<br>
Ukkaṃsatī yattha karoti chandaṃ;<br>
Vipaccanīko tava devadhammo,<br>
Paccakkhato thokatarena esi”.</p>
<p><a class="sc" id="8"></a><a class="ms" id="p_22J_2153"></a><a class="msdiv" id="msdiv44"></a>“Āyu <span class="var" title="āyuñca vaṇṇañca (bj, pts1)" id="note1277">ca vaṇṇo ca</span> manussaloke,<br>
Nihīyati manujānaṃ sugatte;<br>
Teneva vaṇṇena dhanampi tuyhaṃ,<br>
Nihīyati jiṇṇatarāsi ajja.</p>
<p><a class="sc" id="9"></a><a class="ms" id="p_22J_2154"></a><a class="msdiv" id="msdiv45"></a>Evaṃ me pekkhamānassa,<br>
rājaputti yasassini;<br>
<span class="var" title="hāyate vata te (bj, s2, s3, mr) | hāyateva tato (pts1)" id="note1278">Hāyateva tava</span> vaṇṇo,<br>
ahorat­tā­namaccaye”.</p>
<p><a class="sc" id="10"></a><a class="ms" id="p_22J_2155"></a><a class="msdiv" id="msdiv46"></a>“Imināva tvaṃ vayasā,<br>
rājaputti sumedhase;<br>
Brahmacariyaṃ careyyāsi,<br>
bhiyyo vaṇṇavatī siyā”.</p>
<p><a class="sc" id="11"></a><a class="pts" id="pts4.109"></a><a class="ms" id="p_22J_2156"></a><a class="msdiv" id="msdiv47"></a>“Devā na jīranti yathā manussā,<br>
Gattesu tesaṃ valiyo na honti;<br>
Pucchāmi taṃ yakkha mahānubhāva,<br>
<span class="var" title="kathaṃ na devānaṃ (pts1)" id="note1279">Kathaṃ nu devāna</span> sarīradeho”.</p>
<p><a class="sc" id="12"></a><a class="ms" id="p_22J_2157"></a><a class="msdiv" id="msdiv48"></a>“Devā na jīranti yathā manussā,<br>
Gattesu tesaṃ valiyo na honti;<br>
Suve suve <span class="var" title="bhiyyataro ca (mr)" id="note1280">bhiyyatarova</span> tesaṃ,<br>
Dibbo ca vaṇṇo vipulā ca bhogā”.</p>
<p><a class="sc" id="13"></a><a class="pts" id="pts4.110"></a><a class="ms" id="p_22J_2158"></a><a class="msdiv" id="msdiv49"></a>“Kiṃsūdha bhītā janatā anekā,<br>
Maggo ca nekāyatanaṃ pavutto;<br>
Pucchāmi taṃ yakkha mahānubhāva,<br>
Katthaṭṭhito paralokaṃ na bhāye”.</p>
<p><a class="sc" id="14"></a><a class="ms" id="p_22J_2159"></a><a class="msdiv" id="msdiv50"></a>“Vācaṃ manañca paṇidhāya sammā,<br>
Kāyena pāpāni akubbamāno;<br>
Bahunnapānaṃ gharamāvasanto,<br>
Saddho mudū saṃvibhāgī vadaññū;<br>
Saṅgāhako sakhilo saṇhavāco,<br>
Etthaṭṭhito paralokaṃ na bhāye”.</p>
<p><a class="sc" id="15"></a><a class="pts" id="pts4.111"></a><a class="ms" id="p_22J_2160"></a><a class="msdiv" id="msdiv51"></a>“Anusāsasi maṃ yakkha,<br>
yathā mātā yathā pitā;<br>
Uḷāravaṇṇaṃ pucchāmi,<br>
ko nu tvamasi subrahā”.</p>
<p><a class="sc" id="16"></a><a class="ms" id="p_22J_2161"></a><a class="msdiv" id="msdiv52"></a>“Udayohamasmi kalyāṇi,<br>
<span class="var" title="saṅgaratthā idhāgato (bj, pts1) | ­saṅka­rat­thāyi­dhāgato (s2, s3)" id="note1282">saṅgarattā idhāgato</span>;<br>
Āmanta kho taṃ gacchāmi,<br>
muttosmi tava <span class="var" title="saṅkarā (s2, s3, mr)" id="note1283">saṅgarā</span>”.</p>
<p><a class="sc" id="17"></a><a class="ms" id="p_22J_2162"></a><a class="msdiv" id="msdiv53"></a>“Sace kho tvaṃ udayosi,<br>
saṅgarattā idhāgato;<br>
Anusāsa maṃ rājaputta,<br>
yathāssa puna saṅgamo”.</p>
<p><a class="sc" id="18"></a><a class="ms" id="p_22J_2163"></a><a class="msdiv" id="msdiv54"></a>“<span class="var" title="adhipatati (bj, pts1)" id="note1284">Atipatati</span> vayo khaṇo tatheva,<br>
Ṭhānaṃ natthi dhuvaṃ cavanti sattā;<br>
Parijiyyati addhuvaṃ sarīraṃ,<br>
<span class="var" title="mā pamādaṃ (bj)" id="note1285">Udaye mā pamāda</span> carassu dhammaṃ.</p>
<p><a class="sc" id="19"></a><a class="ms" id="p_22J_2164"></a><a class="msdiv" id="msdiv55"></a>Kasiṇā pathavī dhanassa pūrā,<br>
Ekasseva siyā anaññadheyyā;<br>
Tañcāpi <span class="var" title="jahāti (bj, s2, s3, pts1) | jahātī (?)" id="note1286">jahati</span> avītarāgo,<br>
Udaye mā pamāda carassu dhammaṃ.</p>
<p><a class="sc" id="20"></a><a class="pts" id="pts4.112"></a><a class="ms" id="p_22J_2165"></a><a class="msdiv" id="msdiv56"></a>Mātā ca pitā ca bhātaro ca,<br>
<span class="var" title="bhariyā sāmiko sadhanena hoti (s2, s3) | bhariyāpi dhanena honti atittā (mr)" id="note1287">Bhariyā yāpi dhanena hoti kītā</span>;<br>
Te cāpi jahanti aññamaññaṃ,<br>
Udaye mā pamāda carassu dhammaṃ.</p>
<p><a class="sc" id="21"></a><a class="ms" id="p_22J_2166"></a><a class="msdiv" id="msdiv57"></a>Kāyo <span class="var" title="kāyo parabhojananti viditvā (s2, s3) | kāyo ca parabhojanaṃ viditvā (mr)" id="note1288">parabhojananti ñatvā</span>,<br>
Saṃsāre <span class="var" title="sugatī ca duggatī ca (bj, s2, s3, pts1) | suggatiṃ duggatiñca (mr)" id="note1289">sugatiñca duggatiñca</span>;<br>
Ittaravāsoti jāniyāna,<br>
Udaye mā pamāda carassu dhammaṃ”.</p>
<p><a class="sc" id="22"></a><a class="pts" id="pts4.113"></a><a class="ms" id="p_22J_2167"></a><a class="msdiv" id="msdiv58"></a>“Sādhu <span class="var" title="bhāsatayaṃ (bj, pts1)" id="note1290">bhāsatiyaṃ</span> yakkho,<br>
appaṃ maccāna jīvitaṃ;<br>
Kasirañca parittañca,<br>
tañca dukkhena saṃyutaṃ;<br>
Sāhaṃ ekā pabbajissāmi,<br>
hitvā kāsiṃ surundhanan”ti.</p>
</blockquote>
<p class="endsutta"><a class="sc" id="23"></a><a class="ms" id="p_22J_2168"></a>Udayajātakaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
