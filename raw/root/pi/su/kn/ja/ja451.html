<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja451">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>13. Cakka­vāka­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.70"></a><a class="ms" id="p_22J_2055"></a><a class="msdiv" id="msdiv135"></a>“Vaṇṇavā abhirūposi,<br>
ghano sañjātarohito;<br>
Cakkavāka surūposi,<br>
vippa­sanna­mukhindriyo.</p>
<p><a class="sc" id="2"></a><a class="ms" id="p_22J_2056"></a><a class="msdiv" id="msdiv136"></a>Pāṭhīnaṃ pāvusaṃ macchaṃ,<br>
<span class="var" title="valajaṃ (bj) | vālajaṃ (pts1) | balajjaṃ (s2, s3)" id="note1214">balajaṃ</span> muñjarohitaṃ;<br>
<span class="var" title="gaṅgātīre nisinnosi (s2, s3, mr) | gaṅgātīresu nisinno (pts1)" id="note1215">Gaṅgāya tīre nisinno</span>,<br>
evaṃ bhuñjasi bhojanaṃ”.</p>
<p><a class="sc" id="3"></a><a class="pts" id="pts4.71"></a><a class="ms" id="p_22J_2057"></a><a class="msdiv" id="msdiv137"></a>“Na <span class="var" title="sabbatthapi" id="note1216">vāhametaṃ</span> bhuñjāmi,<br>
Jaṅga­lā­no­dakāni vā;<br>
Aññatra sevālapaṇakā,<br>
<span class="var" title="aññaṃ (s2, s3)" id="note1217">Etaṃ</span> me samma bhojanaṃ”.</p>
<p><a class="sc" id="4"></a><a class="ms" id="p_22J_2058"></a><a class="msdiv" id="msdiv138"></a>“Na vāhametaṃ saddahāmi,<br>
cakkavākassa bhojanaṃ;<br>
Ahampi samma bhuñjāmi,<br>
gāme loṇiyateliyaṃ.</p>
<p><a class="sc" id="5"></a><a class="ms" id="p_22J_2059"></a><a class="msdiv" id="msdiv139"></a>Manussesu kataṃ bhattaṃ,<br>
suciṃ maṃsūpasecanaṃ;<br>
Na ca me tādiso vaṇṇo,<br>
cakkavāka yathā tuvaṃ”.</p>
<p><a class="sc" id="6"></a><a class="ms" id="p_22J_2060"></a><a class="msdiv" id="msdiv140"></a>“Sampassaṃ attani veraṃ,<br>
<span class="var" title="hiṃsāya (s2, s3, pts1, mr)" id="note1218">hiṃsayaṃ</span> mānusiṃ pajaṃ;<br>
Utrasto ghasasī bhīto,<br>
tena vaṇṇo tavediso.</p>
<p><a class="sc" id="7"></a><a class="ms" id="p_22J_2061"></a><a class="msdiv" id="msdiv141"></a>Sab­baloka­viruddhosi,<br>
dhaṅka pāpena kammunā;<br>
Laddho piṇḍo na pīṇeti,<br>
tena vaṇṇo tavediso.</p>
<p><a class="sc" id="8"></a><a class="ms" id="p_22J_2062"></a><a class="msdiv" id="msdiv142"></a><span class="var" title="ahañca (?)" id="note1219">Ahampi</span> samma bhuñjāmi,<br>
ahiṃsaṃ sabbapāṇinaṃ;<br>
Appossukko nirāsaṅkī,<br>
asoko akutobhayo.</p>
<p><a class="sc" id="9"></a><a class="ms" id="p_22J_2063"></a><a class="msdiv" id="msdiv143"></a>So karassu ānubhāvaṃ,<br>
vītivattassu sīliyaṃ;<br>
Ahiṃsāya cara loke,<br>
piyo hohisi maṃmiva.</p>
<p><a class="sc" id="10"></a><a class="ms" id="p_22J_2064"></a><a class="msdiv" id="msdiv144"></a>Yo na hanti na ghāteti,<br>
na jināti na jāpaye;<br>
Mettaṃso sabbabhūtesu,<br>
veraṃ tassa na kenacī”ti.</p>
</blockquote>
<p class="endsutta"><a class="sc" id="11"></a><a class="ms" id="p_22J_2065"></a>Cakka­vāka­jātakaṃ terasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
