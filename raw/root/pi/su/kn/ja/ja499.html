<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja499">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>3. Sivijātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.403"></a><a class="ms" id="p_22J_2906"></a><a class="msdiv" id="msdiv52"></a>“Dūre apassaṃ therova,<br>
cakkhuṃ yācitumāgato;<br>
Ekanettā bhavissāma,<br>
cakkhuṃ me dehi yācito”.</p>
<p><a class="sc" id="2"></a><a class="ms" id="p_22J_2907"></a><a class="msdiv" id="msdiv53"></a>“Kenānusiṭṭho idha māgatosi,<br>
<span class="var" title="vaṇibbaka (bj)" id="note1829">Vanibbaka</span> cakkhupathāni yācituṃ;<br>
Suduccajaṃ yācasi uttamaṅgaṃ,<br>
Yamāhu nettaṃ purisena duccajaṃ”.</p>
<p><a class="sc" id="3"></a><a class="pts" id="pts4.404"></a><a class="ms" id="p_22J_2908"></a><a class="msdiv" id="msdiv54"></a>“Yamāhu devesu sujampatīti,<br>
Maghavāti naṃ āhu manussaloke;<br>
Tenānusiṭṭho idha māgatosmi,<br>
Vanibbako cakkhupathāni yācituṃ.</p>
<p><a class="sc" id="4"></a><a class="ms" id="p_22J_2909"></a><a class="msdiv" id="msdiv55"></a><span class="var" title="vaṇibbato (bj) | vanibbako (s2, s3, pts1)" id="note1830">Vanibbato</span> mayha <span class="var" title="vaṇiṃ (bj, s2, s3, pts1) | vanaṃ (mr)" id="note1831">vaniṃ</span> anuttaraṃ,<br>
Dadāhi te cakkhupathāni yācito;<br>
Dadāhi me cakkhupathaṃ anuttaraṃ,<br>
Yamāhu nettaṃ purisena duccajaṃ”.</p>
<p><a class="sc" id="5"></a><a class="ms" id="p_22J_2910"></a><a class="msdiv" id="msdiv56"></a>“Yena atthena <span class="var" title="āgañchi (bj, s2, s3, pts1)" id="note1832">āgacchi</span>,<br>
yamattha­ma­bhi­pattha­yaṃ;<br>
Te te ijjhantu saṅkappā,<br>
labha cakkhūni brāhmaṇa.</p>
<p><a class="sc" id="6"></a><a class="ms" id="p_22J_2911"></a><a class="msdiv" id="msdiv57"></a>Ekaṃ te yācamānassa,<br>
Ubhayāni dadāmahaṃ;<br>
Sa cakkhumā gaccha janassa pekkhato,<br>
Yadicchase tvaṃ tadate samijjhatu”.</p>
<p><a class="sc" id="7"></a><a class="ms" id="p_22J_2912"></a><a class="msdiv" id="msdiv58"></a>“Mā no deva adā cakkhuṃ,<br>
mā no sabbe <span class="var" title="parakkari (s2, s3, Ma-aka) | parikkari (mr)" id="note1833">parākari</span>;<br>
Dhanaṃ dehi mahārāja,<br>
muttā veḷuriyā bahū.</p>
<p><a class="sc" id="8"></a><a class="ms" id="p_22J_2913"></a><a class="msdiv" id="msdiv59"></a>Yutte deva rathe dehi,<br>
ājānīye calaṅkate;<br>
Nāge dehi mahārāja,<br>
hema­kappa­na­vāsase.</p>
<p><a class="sc" id="9"></a><a class="pts" id="pts4.405"></a><a class="ms" id="p_22J_2914"></a><a class="msdiv" id="msdiv60"></a>Yathā taṃ <span class="var" title="sīviyo (s2, s3)" id="note1834">sivayo</span> sabbe,<br>
sayoggā sarathā sadā;<br>
Samantā <span class="var" title="parikareyyuṃ (s2, s3, pts1)" id="note1835">parikireyyuṃ</span>,<br>
evaṃ dehi rathesabha”.</p>
<p><a class="sc" id="10"></a><a class="ms" id="p_22J_2915"></a><a class="msdiv" id="msdiv61"></a>“Yo ve dassanti vatvāna,<br>
adāne kurute mano;<br>
<span class="var" title="bhūmyā (bj, pts1)" id="note1836">Bhūmyaṃ</span> so patitaṃ pāsaṃ,<br>
gīvāyaṃ paṭimuñcati.</p>
<p><a class="sc" id="11"></a><a class="ms" id="p_22J_2916"></a><a class="msdiv" id="msdiv62"></a>Yo ve dassanti vatvāna,<br>
adāne kurute mano;<br>
Pāpā pāpataro hoti,<br>
sampatto yamasādhanaṃ.</p>
<p><a class="sc" id="12"></a><a class="ms" id="p_22J_2917"></a><a class="msdiv" id="msdiv63"></a>Yañhi yāce tañhi dade,<br>
yaṃ na yāce na taṃ dade;<br>
Svāhaṃ tameva dassāmi,<br>
yaṃ maṃ yācati brāhmaṇo”.</p>
<p><a class="sc" id="13"></a><a class="ms" id="p_22J_2918"></a><a class="msdiv" id="msdiv64"></a>“Āyuṃ nu vaṇṇaṃ nu sukhaṃ balaṃ nu,<br>
Kiṃ patthayāno nu janinda desi;<br>
Kathañhi rājā sivinaṃ anuttaro,<br>
Cakkhūni dajjā paralokahetu”.</p>
<p><a class="sc" id="14"></a><a class="pts" id="pts4.406"></a><a class="ms" id="p_22J_2919"></a><a class="msdiv" id="msdiv65"></a>“Na vāhametaṃ yasasā dadāmi,<br>
Na puttamicche na dhanaṃ na raṭṭhaṃ;<br>
Satañca dhammo carito purāṇo,<br>
Icceva dāne ramate mano <span class="var" title="mamaṃ (bj, pts1)" id="note1837">mama</span>”.<br>
<span class="var" title="(na me dessā ubho cakkhū," id="note1838">()</span></p>
<p><a class="sc" id="15"></a><a class="ms" id="p_22J_2920"></a><a class="msdiv" id="msdiv66"></a>“Sakhā ca mitto ca mamāsi <span class="var" title="sīvaka (bj, pts1)" id="note1839">sīvika</span>,<br>
Susikkhito sādhu karohi me vaco;<br>
<span class="var" title="uddhatva (bj) | laddha tvaṃ (pts1)" id="note1840">Uddharitvā</span> cakkhūni mamaṃ jigīsato,<br>
Hatthesu <span class="var" title="āvesi (bj)" id="note1841">ṭhapehi</span> vanibbakassa”.</p>
<p><a class="sc" id="16"></a><a class="pts" id="pts4.408"></a><a class="ms" id="p_22J_2921"></a><a class="msdiv" id="msdiv67"></a>Codito sivirājena,<br>
sīviko vacanaṅkaro;<br>
Rañño <span class="var" title="cakkhūni uddhatvā (bj, pts1) | cakkhūni uddharitvā (s2, s3)" id="note1842">cak­khū­nuddha­ritvā</span>,<br>
brāhma­ṇas­sū­panāmayi;<br>
Sacakkhu brāhmaṇo āsi,<br>
andho rājā upāvisi.</p>
<p><a class="sc" id="17"></a><a class="ms" id="p_22J_2922"></a><a class="msdiv" id="msdiv68"></a>Tato so katipāhassa,<br>
uparūḷhesu cakkhusu;<br>
Sūtaṃ āmantayī rājā,<br>
sivīnaṃ raṭṭhavaḍḍhano.</p>
<p><a class="sc" id="18"></a><a class="pts" id="pts4.409"></a><a class="ms" id="p_22J_2923"></a><a class="msdiv" id="msdiv69"></a>“Yojehi sārathi yānaṃ,<br>
yuttañca paṭivedaya;<br>
Uyyānabhūmiṃ gacchāma,<br>
pokkharañño vanāni ca”.</p>
<p><a class="sc" id="19"></a><a class="ms" id="p_22J_2924"></a><a class="msdiv" id="msdiv70"></a>So ca <span class="var" title="pokkharaṇiyā tīre (bj, pts1)" id="note1843">pokkharaṇītīre</span>,<br>
pallaṅkena upāvisi;<br>
Tassa sakko pāturahu,<br>
devarājā sujampati.</p>
<p><a class="sc" id="20"></a><a class="ms" id="p_22J_2925"></a><a class="msdiv" id="msdiv71"></a>“Sakkohamasmi devindo,<br>
āgatosmi tavantike;<br>
Varaṃ varassu rājīsi,<br>
yaṃ kiñci manasicchasi”.</p>
<p><a class="sc" id="21"></a><a class="ms" id="p_22J_2926"></a><a class="msdiv" id="msdiv72"></a>“Pahūtaṃ me dhanaṃ sakka,<br>
balaṃ koso canappako;<br>
Andhassa me sato dāni,<br>
maraṇaññeva ruccati”.</p>
<p><a class="sc" id="22"></a><a class="ms" id="p_22J_2927"></a><a class="msdiv" id="msdiv73"></a>“Yāni saccāni dvipadinda,<br>
tāni bhāsassu khattiya;<br>
Saccaṃ te bhaṇamānassa,<br>
puna cakkhu bhavissati”.</p>
<p><a class="sc" id="23"></a><a class="pts" id="pts4.410"></a><a class="ms" id="p_22J_2928"></a><a class="msdiv" id="msdiv74"></a>“Ye maṃ yācitumāyanti,<br>
nānāgottā vanibbakā;<br>
Yopi maṃ yācate tattha,<br>
sopi me manaso piyo;<br>
Etena saccavajjena,<br>
cakkhu me upapajjatha.</p>
<p><a class="sc" id="24"></a><a class="ms" id="p_22J_2929"></a><a class="msdiv" id="msdiv75"></a>Yaṃ maṃ so yācituṃ āgā,<br>
dehi cakkhunti brāhmaṇo;<br>
Tassa cakkhūni pādāsiṃ,<br>
brāhmaṇassa <span class="var" title="vaṇibbino (bj) | vanibbino (pts1)" id="note1844">vanibbato</span>.</p>
<p><a class="sc" id="25"></a><a class="ms" id="p_22J_2930"></a><a class="msdiv" id="msdiv76"></a>Bhiyyo maṃ āvisī pīti,<br>
somanas­sañ­ca­nappa­kaṃ;<br>
Etena saccavajjena,<br>
dutiyaṃ me upapajjatha”.</p>
<p><a class="sc" id="26"></a><a class="pts" id="pts4.411"></a><a class="ms" id="p_22J_2931"></a><a class="msdiv" id="msdiv77"></a>“Dhammena bhāsitā gāthā,<br>
sivīnaṃ raṭṭhavaḍḍhana;<br>
Etāni tava nettāni,<br>
dibbāni paṭidissare.</p>
<p><a class="sc" id="27"></a><a class="ms" id="p_22J_2932"></a><a class="msdiv" id="msdiv78"></a>Tirokuṭṭaṃ tiroselaṃ,<br>
samatiggayha pabbataṃ;<br>
Samantā yojanasataṃ,<br>
dassanaṃ anubhontu te”.</p>
<p><a class="sc" id="28"></a><a class="ms" id="p_22J_2933"></a><a class="msdiv" id="msdiv79"></a>“Ko nīdha vittaṃ na dadeyya yācito,<br>
Api visiṭṭhaṃ supiyampi attano;<br>
Tadiṅgha sabbe sivayo samāgatā,<br>
Dibbāni nettāni mamajja passatha.</p>
<p><a class="sc" id="29"></a><a class="ms" id="p_22J_2934"></a><a class="msdiv" id="msdiv80"></a>Tirokuṭṭaṃ tiroselaṃ,<br>
samatiggayha pabbataṃ;<br>
Samantā yojanasataṃ,<br>
dassanaṃ anubhonti me.</p>
<p><a class="sc" id="30"></a><a class="ms" id="p_22J_2935"></a><a class="msdiv" id="msdiv81"></a>Na cāgamattā paramatthi kiñci,<br>
Maccānaṃ idha jīvite;<br>
<span class="var" title="datvā mānusakaṃ (bj)" id="note1845">Datvāna mānusaṃ</span> cakkhuṃ,<br>
Laddhaṃ me cakkhuṃ amānusaṃ.</p>
<p><a class="sc" id="31"></a><a class="ms" id="p_22J_2936"></a><a class="msdiv" id="msdiv82"></a>Etampi disvā sivayo,<br>
Detha dānāni bhuñjatha;<br>
Datvā ca bhutvā ca yathānubhāvaṃ,<br>
Aninditā saggamupetha ṭhānan”ti.</p>
</blockquote>
<p class="endsutta"><a class="sc" id="32"></a><a class="ms" id="p_22J_2937"></a><span class="var" title="sīvirā­ja­jātakaṃ (s2, s3)" id="note1846">Sivijātakaṃ</span> tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
