<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja506">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>10. Campeyyajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.459"></a><a class="ms" id="p_22J_3101"></a><a class="msdiv" id="msdiv240"></a>“Kā nu vijjurivābhāsi,<br>
Osadhī viya tārakā;<br>
Devatā nusi gandhabbī,<br>
Na taṃ maññāmi <span class="var" title="mānusī (s2, s3, pts1, mr)" id="note1958">mānusiṃ</span>”.</p>
<p><a class="sc" id="2"></a><a class="ms" id="p_22J_3102"></a><a class="msdiv" id="msdiv241"></a>“Namhi devī na gandhabbī,<br>
na mahārāja mānusī;<br>
Nāgakaññāsmi bhaddante,<br>
atthenamhi idhāgatā”.</p>
<p><a class="sc" id="3"></a><a class="ms" id="p_22J_3103"></a><a class="msdiv" id="msdiv242"></a>“Vibbhantacittā kupitindriyāsi,<br>
Nettehi te vārigaṇā savanti;<br>
Kiṃ te naṭṭhaṃ kiṃ pana patthayānā,<br>
Idhāgatā nāri tadiṅgha brūhi”.</p>
<p><a class="sc" id="4"></a><a class="ms" id="p_22J_3104"></a><a class="msdiv" id="msdiv243"></a>“Yamuggatejo uragoti cāhu,<br>
Nāgoti naṃ āhu janā janinda;<br>
Tamaggahī puriso jīvikattho,<br>
Taṃ bandhanā muñca patī mameso”.</p>
<p><a class="sc" id="5"></a><a class="ms" id="p_22J_3105"></a><a class="msdiv" id="msdiv244"></a>“Kathaṃ nvayaṃ bala­viri­yūpa­panno,<br>
<span class="var" title="hatthattha māgañchi (bj) | hat­thattha­mā­gacchi (s2, s3) | hatthattham āgañchi (pts1)" id="note1959">Hatthat­ta­māgac­chi</span> vanibbakassa;<br>
Akkhāhi me nāgakaññe tamatthaṃ,<br>
Kathaṃ vijānemu gahītanāgaṃ”.</p>
<p><a class="sc" id="6"></a><a class="pts" id="pts4.460"></a><a class="ms" id="p_22J_3106"></a><a class="msdiv" id="msdiv245"></a>“Nagarampi nāgo bhasmaṃ kareyya,<br>
Tathā hi so bala­viri­yūpa­panno;<br>
Dhammañca nāgo apacāyamāno,<br>
Tasmā parakkamma tapo karoti.</p>
<p><a class="sc" id="7"></a><a class="ms" id="p_22J_3107"></a><a class="msdiv" id="msdiv246"></a>Cātuddasiṃ <span class="var" title="paṇṇarasiñca (bj) | paṇṇarasiṃ ca (s2, s3) | pannarasiñca (pts1)" id="note1960">pañcadasiñca</span> rāja,<br>
Catuppathe sammati nāgarājā;<br>
Tamaggahī puriso jīvikattho,<br>
Taṃ bandhanā muñca patī mameso”.</p>
<p><a class="sc" id="8"></a><a class="ms" id="p_22J_3108"></a><a class="msdiv" id="msdiv247"></a>“Soḷasit­thi­sahas­sāni,<br>
āmutta­maṇi­kuṇḍalā;<br>
Vārigehasayā <span class="var" title="nāriyo (pts1)" id="note1961">nārī</span>,<br>
tāpi taṃ saraṇaṃ gatā.</p>
<p><a class="sc" id="9"></a><a class="pts" id="pts4.461"></a><a class="ms" id="p_22J_3109"></a><a class="msdiv" id="msdiv248"></a>Dhammena mocehi asāhasena,<br>
Gāmena nikkhena gavaṃ satena;<br>
Ossaṭṭhakāyo urago carātu,<br>
Puññatthiko muñcatu bandhanasmā”.</p>
<p><a class="sc" id="10"></a><a class="ms" id="p_22J_3110"></a><a class="msdiv" id="msdiv249"></a>“Dhammena mocemi asāhasena,<br>
Gāmena nikkhena gavaṃ satena;<br>
Ossaṭṭhakāyo urago carātu,<br>
Puññatthiko muñcatu bandhanasmā.</p>
<p><a class="sc" id="11"></a><a class="ms" id="p_22J_3111"></a><a class="msdiv" id="msdiv250"></a>Dammi nikkhasataṃ ludda,<br>
thūlañca maṇikuṇḍalaṃ;<br>
Catussadañca pallaṅkaṃ,<br>
umā­puppha­sarin­nibhaṃ.</p>
<p><a class="sc" id="12"></a><a class="ms" id="p_22J_3112"></a><a class="msdiv" id="msdiv251"></a>Dve ca sādisiyo bhariyā,<br>
Usabhañca gavaṃ sataṃ;<br>
Ossaṭṭhakāyo urago carātu,<br>
Puññatthiko muñcatu bandhanasmā”.</p>
<p><a class="sc" id="13"></a><a class="ms" id="p_22J_3113"></a><a class="msdiv" id="msdiv252"></a>“Vināpi dānā tava vacanaṃ janinda,<br>
Muñcemu naṃ uragaṃ bandhanasmā;<br>
Ossaṭṭhakāyo urago carātu,<br>
Puññatthiko muñcatu bandhanasmā”.</p>
<p><a class="sc" id="14"></a><a class="pts" id="pts4.462"></a><a class="ms" id="p_22J_3114"></a><a class="msdiv" id="msdiv253"></a>Mutto campeyyako nāgo,<br>
rājānaṃ etadabravi;<br>
“Namo te kāsirājatthu,<br>
namo te kāsivaḍḍhana;<br>
Añjaliṃ te paggaṇhāmi,<br>
passeyyaṃ me nivesanaṃ”.</p>
<p><a class="sc" id="15"></a><a class="ms" id="p_22J_3115"></a><a class="msdiv" id="msdiv254"></a>“Addhā hi dub­bissasa­meta­māhu,<br>
Yaṃ mānuso vissase amānusamhi;<br>
Sace ca maṃ yācasi etamatthaṃ,<br>
Dakkhemu te nāga nivesanāni”.</p>
<p><a class="sc" id="16"></a><a class="ms" id="p_22J_3116"></a><a class="msdiv" id="msdiv255"></a>“<span class="var" title="sace hi (bj, pts1)" id="note1962">Sacepi</span> vāto girimāvaheyya,<br>
Cando ca suriyo ca chamā pateyyuṃ;<br>
Sabbā ca najjo paṭisotaṃ vajeyyuṃ,<br>
Na tvevahaṃ rāja musā bhaṇeyyaṃ.</p>
<p><a class="sc" id="17"></a><a class="ms" id="p_22J_3117"></a><a class="msdiv" id="msdiv256"></a>Nabhaṃ phaleyya udadhīpi susse,<br>
<span class="var" title="saṃvaṭṭayaṃ (bj, pts1) | saṃvatteyya (s2, s3) | saṃvaṭṭeyya (mr)" id="note1963">Saṃvaṭṭaye</span> bhūtadharā vasundharā;<br>
Siluccayo meru <span class="var" title="... mubbahe (bj, s2, s3, pts1, Ma-aka) | ... muṭṭhahe (mr)" id="note1964">samūlamuppate</span>,<br>
Na tvevahaṃ rāja musā bhaṇeyyaṃ”.</p>
<p><a class="sc" id="18"></a><a class="pts" id="pts4.463"></a><a class="ms" id="p_22J_3118"></a><a class="msdiv" id="msdiv257"></a>“Addhā hi dub­bissasa­meta­māhu,<br>
Yaṃ mānuso vissase amānusamhi;<br>
Sace ca maṃ yācasi etamatthaṃ,<br>
Dakkhemu te nāga nivesanāni.</p>
<p><a class="sc" id="19"></a><a class="ms" id="p_22J_3119"></a><a class="msdiv" id="msdiv258"></a>Tumhe khottha ghoravisā uḷārā,<br>
Mahātejā khippakopī ca hotha;<br>
<span class="var" title="mama kāraṇā (bj, s2, s3, pts1)" id="note1965">Maṃkāraṇā</span> bandhanasmā pamutto,<br>
Arahasi no <span class="var" title="jānitāye (bj) | jānitave (s2, s3) | jānitaye (pts1)" id="note1966">jānituye</span> katāni”.</p>
<p><a class="sc" id="20"></a><a class="ms" id="p_22J_3120"></a><a class="msdiv" id="msdiv259"></a>“So paccataṃ niraye ghorarūpe,<br>
Mā kāyikaṃ sātamalattha kiñci;<br>
Peḷāya baddho maraṇaṃ upetu,<br>
Yo tādisaṃ kammakataṃ na jāne”.</p>
<p><a class="sc" id="21"></a><a class="ms" id="p_22J_3121"></a><a class="msdiv" id="msdiv260"></a>“Saccappaṭiññā tava mesa hotu,<br>
Akkodhano hohi anupanāhī;<br>
Sabbañca te nāgakulaṃ supaṇṇā,<br>
Aggiṃva <span class="var" title="gimhāsu (bj, s2, s3, pts1)" id="note1967">gimhesu</span> vivajjayantu”.</p>
<p><a class="sc" id="22"></a><a class="ms" id="p_22J_3122"></a><a class="msdiv" id="msdiv261"></a>“Anukampasī nāgakulaṃ janinda,<br>
Mātā yathā suppiyaṃ ekaputtaṃ;<br>
Ahañca te nāgakulena saddhiṃ,<br>
Kāhāmi veyyāvaṭikaṃ uḷāraṃ”.</p>
<p><a class="sc" id="23"></a><a class="pts" id="pts4.464"></a><a class="ms" id="p_22J_3123"></a><a class="msdiv" id="msdiv262"></a>“Yojentu ve rājarathe sucitte,<br>
Kambojake assatare sudante;<br>
Nāge ca yojentu suvaṇṇakappane,<br>
Dakkhemu nāgassa nivesanāni”.</p>
<p><a class="sc" id="24"></a><a class="ms" id="p_22J_3124"></a><a class="msdiv" id="msdiv263"></a>Bherī <span class="var" title="mutiṅgā (bj, pts1)" id="note1968">mudiṅgā</span> paṇavā ca saṅkhā,<br>
Avajjayiṃsu uggasenassa rañño;<br>
Pāyāsi rājā bahusobhamāno,<br>
Purakkhato nārigaṇassa majjhe.</p>
<p><a class="sc" id="25"></a><a class="ms" id="p_22J_3125"></a><a class="msdiv" id="msdiv264"></a>Suvaṇṇacitakaṃ bhūmiṃ,<br>
addakkhi kāsivaḍḍhano;<br>
Sovaṇ­ṇa­maya­pāsāde,<br>
veḷu­riya­phala­kat­thate.</p>
<p><a class="sc" id="26"></a><a class="ms" id="p_22J_3126"></a><a class="msdiv" id="msdiv265"></a>Sa rājā pāvisi byamhaṃ,<br>
campeyyassa nivesanaṃ;<br>
Ādicca­vaṇṇa­sanni­bhaṃ,<br>
kaṃsavijju pabhassaraṃ.</p>
<p><a class="sc" id="27"></a><a class="ms" id="p_22J_3127"></a><a class="msdiv" id="msdiv266"></a>Nānārukkhehi sañchannaṃ,<br>
nānāgan­dha­samī­ritaṃ;<br>
So pāvekkhi kāsirājā,<br>
campeyyassa nivesanaṃ.</p>
<p><a class="sc" id="28"></a><a class="ms" id="p_22J_3128"></a><a class="msdiv" id="msdiv267"></a>Paviṭṭhasmiṃ kāsiraññe,<br>
campeyyassa nivesanaṃ;<br>
Dibbā tūriyā pavajjiṃsu,<br>
nāgakaññā ca <span class="var" title="naccayuṃ (bj, pts1, mr)" id="note1969">naccisuṃ</span>.</p>
<p><a class="sc" id="29"></a><a class="pts" id="pts4.465"></a><a class="ms" id="p_22J_3129"></a><a class="msdiv" id="msdiv268"></a>Taṃ nāgakaññā caritaṃ gaṇena,<br>
Anvāruhī kāsirājā pasanno;<br>
Nisīdi sovaṇṇamayamhi pīṭhe,<br>
<span class="var" title="sopassaye (mr)" id="note1970">Sāpassaye</span> canda­na­sāra­litte.</p>
<p><a class="sc" id="30"></a><a class="ms" id="p_22J_3130"></a><a class="msdiv" id="msdiv269"></a>So tattha bhutvā ca atho ramitvā,<br>
Campeyyakaṃ kāsirājā avoca;<br>
“Vimānaseṭṭhāni imāni tuyhaṃ,<br>
Ādiccavaṇṇāni pabhassarāni;<br>
Netādisaṃ atthi manussaloke,<br>
Kiṃ <span class="var" title="kimatthiyaṃ (bj, s2, s3, pts1)" id="note1971">patthayaṃ</span> nāga tapo karosi.</p>
<p><a class="sc" id="31"></a><a class="ms" id="p_22J_3131"></a><a class="msdiv" id="msdiv270"></a>Tā kambu­kāyūra­dharā suvatthā,<br>
Vaṭṭaṅgulī tamba­talū­papannā;<br>
Paggayha pāyenti anomavaṇṇā,<br>
Netādisaṃ atthi manussaloke;<br>
Kiṃ patthayaṃ nāga tapo karosi.</p>
<p><a class="sc" id="32"></a><a class="pts" id="pts4.466"></a><a class="ms" id="p_22J_3132"></a><a class="msdiv" id="msdiv271"></a>Najjo ca temā puthu­loma­macchā,<br>
<span class="var" title="ādā (s2, s3) | adā (pts1)" id="note1972">Āṭā</span> sakuntābhirudā sutitthā;<br>
Netādisaṃ atthi manussaloke,<br>
Kiṃ patthayaṃ nāga tapo karosi.</p>
<p><a class="sc" id="33"></a><a class="ms" id="p_22J_3133"></a><a class="msdiv" id="msdiv272"></a>Koñcā mayūrā diviyā ca haṃsā,<br>
Vaggussarā kokilā sampatanti;<br>
Netādisaṃ atthi manussaloke,<br>
Kiṃ patthayaṃ nāga tapo karosi.</p>
<p><a class="sc" id="34"></a><a class="ms" id="p_22J_3134"></a><a class="msdiv" id="msdiv273"></a>Ambā ca sālā tilakā ca jambuyo,<br>
Uddālakā pāṭaliyo ca phullā;<br>
Netādisaṃ atthi manussaloke,<br>
Kiṃ patthayaṃ nāga tapo karosi.</p>
<p><a class="sc" id="35"></a><a class="ms" id="p_22J_3135"></a><a class="msdiv" id="msdiv274"></a>Imā ca te pokkharañño samantato,<br>
<span class="var" title="dibyā (bj, s2, s3) | diviyā (pts1)" id="note1973">Dibbā</span> ca gandhā satataṃ pavāyanti;<br>
Netādisaṃ atthi manussaloke,<br>
Kiṃ patthayaṃ nāga tapo karosi”.</p>
<p><a class="sc" id="36"></a><a class="ms" id="p_22J_3136"></a><a class="msdiv" id="msdiv275"></a>“Na puttahetu na dhanassa hetu,<br>
Na āyuno <span class="var" title="vāpi (pts1)" id="note1974">cāpi</span> janinda hetu;<br>
Manussayoniṃ abhipatthayāno,<br>
Tasmā parakkamma tapo karomi”.</p>
<p><a class="sc" id="37"></a><a class="ms" id="p_22J_3137"></a><a class="msdiv" id="msdiv276"></a>“Tvaṃ lohitakkho vihatantaraṃso,<br>
Alaṅkato kap­pi­ta­kesa­massu;<br>
Surosito lohita­canda­nena,<br>
Gandhab­ba­rājāva disā pabhāsasi.</p>
<p><a class="sc" id="38"></a><a class="ms" id="p_22J_3138"></a><a class="msdiv" id="msdiv277"></a>Devid­dhi­pat­tosi mahānubhāvo,<br>
Sabbehi kāmehi samaṅgibhūto;<br>
Pucchāmi taṃ nāgarā­je­tamat­thaṃ,<br>
Seyyo ito kena manussaloko”.</p>
<p><a class="sc" id="39"></a><a class="pts" id="pts4.467"></a><a class="ms" id="p_22J_3139"></a><a class="msdiv" id="msdiv278"></a>“Janinda nāññatra manussalokā,<br>
Suddhī va saṃvijjati saṃyamo vā;<br>
Ahañca laddhāna manussayoniṃ,<br>
Kāhāmi jātimaraṇassa antaṃ”.</p>
<p><a class="sc" id="40"></a><a class="ms" id="p_22J_3140"></a><a class="msdiv" id="msdiv279"></a>“Addhā have sevitabbā sapaññā,<br>
Bahussutā ye bahu­ṭhāna­cintino;<br>
Nāriyo ca disvāna tuvañca nāga,<br>
Kāhāmi puññāni anappakāni”.</p>
<p><a class="sc" id="41"></a><a class="ms" id="p_22J_3141"></a><a class="msdiv" id="msdiv280"></a>“Addhā have sevitabbā sapaññā,<br>
Bahussutā ye bahu­ṭhāna­cintino;<br>
Nāriyo ca disvāna mamañca rāja,<br>
Karohi puññāni anappakāni”.</p>
<p><a class="sc" id="42"></a><a class="ms" id="p_22J_3142"></a><a class="msdiv" id="msdiv281"></a>“Idañca me jātarūpaṃ pahūtaṃ,<br>
Rāsī suvaṇṇassa ca tālamattā;<br><span class="var" title=" ito haritvā sovaṇṇagharāni kāraya, rūpiyassa ca pākāraṃ karontu (sī1, syā2, syā3), ito haritvā sovaṇṇagharāni, (kāraya) rūpiyassa ca pākāraṃ karontu (pā1)" id="note1975">Ito haritvāna suvaṇṇagharāni,<br>Karassu rūpiyapākāraṃ karontu</span>.</p>
<p><a class="sc" id="43"></a><a class="pts" id="pts4.468"></a><a class="ms" id="p_22J_3143"></a><a class="msdiv" id="msdiv282"></a>Muttā <span class="var" title="muttānañca (bj, s2, s3)" id="note1977">ca</span> vāhasahassāni pañca,<br>
Veḷu­riya­missāni ito haritvā;<br>
Antepure bhūmiyaṃ santharantu,<br>
Nikkaddamā hehiti nīrajā ca.</p>
<p><a class="sc" id="44"></a><a class="ms" id="p_22J_3144"></a><a class="msdiv" id="msdiv283"></a>Etādisaṃ āvasa rājaseṭṭha,<br>
Vimānaseṭṭhaṃ bahu sobhamānaṃ;<br>
Bārāṇasiṃ nagaraṃ iddhaṃ phītaṃ,<br>
Rajjañca kārehi anomapaññā”ti.</p>
</blockquote>
<p class="endsutta"><a class="sc" id="45"></a><a class="ms" id="p_22J_3145"></a>Cam­peyya­jātakaṃ dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>