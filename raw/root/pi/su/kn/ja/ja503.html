<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja503">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>7. Satti­gumba­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.432"></a><a class="ms" id="p_22J_3017"></a><a class="msdiv" id="msdiv159"></a>Migaluddo mahārājā,<br>
pañcālānaṃ rathesabho;<br>
Nikkhanto saha senāya,<br>
ogaṇo vanamāgamā.</p>
<p><a class="sc" id="2"></a><a class="ms" id="p_22J_3018"></a><a class="msdiv" id="msdiv160"></a>Tatthaddasā araññasmiṃ,<br>
takkarānaṃ kuṭiṃ kataṃ;<br>
<span class="var" title="tasmā (s2, s3, mr)" id="note1895">Tassā</span> kuṭiyā nikkhamma,<br>
suvo luddāni bhāsati.</p>
<p><a class="sc" id="3"></a><a class="ms" id="p_22J_3019"></a><a class="msdiv" id="msdiv161"></a>“Sampannavāhano poso,<br>
yuvā <span class="var" title="... kuṇḍalī (s2, s3, mr)" id="note1896">sammaṭ­ṭha­kuṇḍalo</span>;<br>
Sobhati lohituṇhīso,<br>
divā sūriyova bhāsati.</p>
<p><a class="sc" id="4"></a><a class="ms" id="p_22J_3020"></a><a class="msdiv" id="msdiv162"></a><span class="var" title="majjhantike (sabbattha)" id="note1897">Majjhanhike</span> sampatike,<br>
sutto rājā sasārathi;<br>
Handas­sā­bhara­ṇaṃ sabbaṃ,<br>
gaṇhāma <span class="var" title="sahasā (bj, s2, s3, pts1)" id="note1898">sāhasā</span> mayaṃ.</p>
<p><a class="sc" id="5"></a><a class="ms" id="p_22J_3021"></a><a class="msdiv" id="msdiv163"></a>Nisīthepi raho dāni,<br>
Sutto rājā sasārathi;<br>
Ādāya vatthaṃ maṇikuṇḍalañca,<br>
Hantvāna sākhāhi avattharāma”.</p>
<p><a class="sc" id="6"></a><a class="ms" id="p_22J_3022"></a><a class="msdiv" id="msdiv164"></a>“Kiṃ nu ummattarūpova,<br>
sattigumba pabhāsasi;<br>
Durāsadā hi rājāno,<br>
aggi pajjalito yathā”.</p>
<p><a class="sc" id="7"></a><a class="ms" id="p_22J_3023"></a><a class="msdiv" id="msdiv165"></a>“Atha tvaṃ patikolamba,<br>
matto thullāni gajjasi;<br>
Mātari mayhaṃ naggāya,<br>
kiṃ nu tvaṃ vijigucchase”.</p>
<p><a class="sc" id="8"></a><a class="pts" id="pts4.433"></a><a class="ms" id="p_22J_3024"></a><a class="msdiv" id="msdiv166"></a>“Uṭṭhehi samma taramāno,<br>
rathaṃ yojehi sārathi;<br>
Sakuṇo me na ruccati,<br>
aññaṃ gacchāma assamaṃ”.</p>
<p><a class="sc" id="9"></a><a class="ms" id="p_22J_3025"></a><a class="msdiv" id="msdiv167"></a>“Yutto ratho mahārāja,<br>
yutto ca balavāhano;<br>
Adhitiṭṭha mahārāja,<br>
aññaṃ gacchāma assamaṃ”.</p>
<p><a class="sc" id="10"></a><a class="ms" id="p_22J_3026"></a><a class="msdiv" id="msdiv168"></a>“Ko <span class="var" title="kva nu'me'pagatā (?)" id="note1899">numeva gatā</span> sabbe,<br>
ye asmiṃ paricārakā;<br>
Esa gacchati pañcālo,<br>
mutto tesaṃ adassanā.</p>
<p><a class="sc" id="11"></a><a class="ms" id="p_22J_3027"></a><a class="msdiv" id="msdiv169"></a>Kodaṇḍakāni gaṇhatha,<br>
sattiyo tomarāni ca;<br>
Esa gacchati pañcālo,<br>
mā vo muñcittha <span class="var" title="jīvitaṃ (bahūsu)" id="note1900">jīvataṃ</span>”.</p>
<p><a class="sc" id="12"></a><a class="pts" id="pts4.434"></a><a class="ms" id="p_22J_3028"></a><a class="msdiv" id="msdiv170"></a>Athāparo paṭinandittha,<br>
suvo lohitatuṇḍako;<br>
“Svāgataṃ te mahārāja,<br>
atho te adurāgataṃ;<br>
Issarosi anuppatto,<br>
yaṃ idhatthi pavedaya.</p>
<p><a class="sc" id="13"></a><a class="ms" id="p_22J_3029"></a><a class="msdiv" id="msdiv171"></a>Tindukāni piyālāni,<br>
madhuke kāsumāriyo;<br>
Phalāni khuddakappāni,<br>
bhuñja rāja varaṃ varaṃ.</p>
<p><a class="sc" id="14"></a><a class="ms" id="p_22J_3030"></a><a class="msdiv" id="msdiv172"></a>Idampi pānīyaṃ sītaṃ,<br>
ābhataṃ girigabbharā;<br>
Tato piva mahārāja,<br>
sace tvaṃ abhikaṅkhasi.</p>
<p><a class="sc" id="15"></a><a class="ms" id="p_22J_3031"></a><a class="msdiv" id="msdiv173"></a>Araññaṃ uñchāya gatā,<br>
ye asmiṃ paricārakā;<br>
Sayaṃ uṭṭhāya gaṇhavho,<br>
hatthā me natthi dātave”.</p>
<p><a class="sc" id="16"></a><a class="ms" id="p_22J_3032"></a><a class="msdiv" id="msdiv174"></a>“Bhaddako vatayaṃ pakkhī,<br>
dijo paramadhammiko;<br>
Atheso itaro pakkhī,<br>
suvo luddāni bhāsati.</p>
<p><a class="sc" id="17"></a><a class="ms" id="p_22J_3033"></a><a class="msdiv" id="msdiv175"></a>‘Etaṃ hanatha bandhatha,<br>
Mā vo muñcittha jīvataṃ’;<br>
Iccevaṃ vilapantassa,<br>
<span class="var" title="sotthī (s2, s3)" id="note1901">Sotthiṃ</span> pattosmi assamaṃ”.</p>
<p><a class="sc" id="18"></a><a class="ms" id="p_22J_3034"></a><a class="msdiv" id="msdiv176"></a>“Bhātarosma mahārāja,<br>
sodariyā ekamātukā;<br>
Ekarukkhasmiṃ saṃvaḍḍhā,<br>
nānākhettagatā ubho.</p>
<p><a class="sc" id="19"></a><a class="ms" id="p_22J_3035"></a><a class="msdiv" id="msdiv177"></a>Sattigumbo ca corānaṃ,<br>
ahañca isīnaṃ idha;<br>
Asataṃ so, sataṃ ahaṃ,<br>
tena dhammena no vinā”.</p>
<p><a class="sc" id="20"></a><a class="pts" id="pts4.435"></a><a class="ms" id="p_22J_3036"></a><a class="msdiv" id="msdiv178"></a>“Tattha vadho ca bandho ca,<br>
nikatī vañcanāni ca;<br>
Ālopā sāhasākārā,<br>
tāni so tattha sikkhati.</p>
<p><a class="sc" id="21"></a><a class="ms" id="p_22J_3037"></a><a class="msdiv" id="msdiv179"></a>Idha saccañca dhammo ca,<br>
Ahiṃsā saṃyamo damo;<br>
Āsa­nūdaka­dāyī­naṃ,<br>
Aṅke vaddhosmi <span class="var" title="bhārata (bj, s2, s3, pts1)" id="note1902">bhāradha</span>”.</p>
<p><a class="sc" id="22"></a><a class="ms" id="p_22J_3038"></a><a class="msdiv" id="msdiv180"></a>“Yaṃ yañhi rāja bhajati,<br>
santaṃ vā yadi vā asaṃ;<br>
Sīlavantaṃ visīlaṃ vā,<br>
vasaṃ tasseva gacchati.</p>
<p><a class="sc" id="23"></a><a class="ms" id="p_22J_3039"></a><a class="msdiv" id="msdiv181"></a>Yādisaṃ kurute mittaṃ,<br>
yādisaṃ cūpasevati;<br>
Sopi tādisako hoti,<br>
<span class="var" title="sahavāsopi (s2, s3, mr)" id="note1904">sahavāso hi</span> tādiso.</p>
<p><a class="sc" id="24"></a><a class="ms" id="p_22J_3040"></a><a class="msdiv" id="msdiv182"></a>Sevamāno sevamānaṃ,<br>
samphuṭṭho samphusaṃ paraṃ;<br>
Saro diddho kalāpaṃva,<br>
alitta­mu­palim­pati;<br>
<span class="var" title="upalimpabhayā (s2, s3, mr)" id="note1905">Upalepabhayā</span> dhīro,<br>
neva pāpasakhā siyā.</p>
<p><a class="sc" id="25"></a><a class="ms" id="p_22J_3041"></a><a class="msdiv" id="msdiv183"></a>Pūtimacchaṃ kusaggena,<br>
yo naro upanayhati;<br>
Kusāpi <span class="var" title="pūtī (bj, pts1)" id="note1907">pūti</span> vāyanti,<br>
evaṃ bālūpasevanā.</p>
<p><a class="sc" id="26"></a><a class="pts" id="pts4.436"></a><a class="ms" id="p_22J_3042"></a><a class="msdiv" id="msdiv184"></a>Tagarañca palāsena,<br>
yo naro upanayhati;<br>
Pattāpi <span class="var" title="sūrabhi (bj) | surabhī (s2, s3, pts1)" id="note1908">surabhi</span> vāyanti,<br>
evaṃ dhīrūpasevanā.</p>
<p><a class="sc" id="27"></a><a class="ms" id="p_22J_3043"></a><a class="msdiv" id="msdiv185"></a>Tasmā <span class="var" title="phalapuṭasseva (bj, pts1) | palāsa­puṭas­seva (s2, s3, mr) | palapuṭasseva (Ma-aka)" id="note1909">pattapuṭasseva</span>,<br>
ñatvā sampākamattano;<br>
Asante nopaseveyya,<br>
sante seveyya paṇḍito;<br>
Asanto nirayaṃ nenti,<br>
santo pāpenti suggatin”ti.</p>
</blockquote>
<p class="endsutta"><a class="sc" id="28"></a><a class="ms" id="p_22J_3044"></a>Satti­gumba­jātakaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
