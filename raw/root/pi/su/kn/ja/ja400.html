<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja400">
<article>
<div class="hgroup">
<p class="division">Jātaka</p>
<p>Sattakanipāta</p>
<p>Kukkuvagga</p>
<h1>5. Dabbha­puppha­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.333"></a><a class="ms" id="p_22J_1517"></a><a class="msdiv" id="msdiv29"></a>“Anutīracārī bhaddante,<br>
sahāya­manu­dhāva maṃ;<br>
Mahā me <span class="var" title="rohito (mr)" id="note883">gahito</span> maccho,<br>
so maṃ harati vegasā”.</p>
<p><a class="sc" id="2"></a><a class="ms" id="p_22J_1518"></a><a class="msdiv" id="msdiv30"></a>“Gambhīracārī bhaddante,<br>
daḷhaṃ gaṇhāhi thāmasā;<br>
Ahaṃ taṃ uddharissāmi,<br>
supaṇṇo <span class="var" title="uragammiva (bj, s2, s3, pts1)" id="note884">uragāmiva</span>”.</p>
<p><a class="sc" id="3"></a><a class="ms" id="p_22J_1519"></a><a class="msdiv" id="msdiv31"></a>“Vivādo no samuppanno,<br>
dabbhapuppha suṇohi me;<br>
Samehi <span class="var" title="medhakaṃ (pts1)" id="note885">medhagaṃ</span> samma,<br>
vivādo vūpasammataṃ”.</p>
<p><a class="sc" id="4"></a><a class="ms" id="p_22J_1520"></a><a class="msdiv" id="msdiv32"></a>“Dhammaṭṭhohaṃ pure āsiṃ,<br>
<span class="var" title="bahu aṭṭaṃ me tīritaṃ (bj) | bahuaṭṭaṃva tīritaṃ (s2, s3) | bahu atthaṃ me tīritaṃ (pts1)" id="note886">bahū aḍḍā me tīritā</span>;<br>
Samemi medhagaṃ samma,<br>
vivādo vūpasammataṃ.</p>
<p><a class="sc" id="5"></a><a class="ms" id="p_22J_1521"></a><a class="msdiv" id="msdiv33"></a>Anutīracāri naṅguṭṭhaṃ,<br>
sīsaṃ gambhīracārino;<br>
<span class="var" title="athāyaṃ (bj, pts1)" id="note887">Accāyaṃ</span> majjhimo khaṇḍo,<br>
dhammaṭṭhassa bhavissati”.</p>
<p><a class="sc" id="6"></a><a class="pts" id="pts3.335"></a><a class="ms" id="p_22J_1522"></a><a class="msdiv" id="msdiv34"></a>“Cirampi bhakkho abhavissa,<br>
sace na vivademase;<br>
Asīsakaṃ anaṅguṭṭhaṃ,<br>
siṅgālo harati rohitaṃ”.</p>
<p><a class="sc" id="7"></a><a class="ms" id="p_22J_1523"></a><a class="msdiv" id="msdiv35"></a>“Yathāpi rājā nandeyya,<br>
rajjaṃ laddhāna khattiyo;<br>
Evāhamajja nandāmi,<br>
disvā puṇṇamukhaṃ patiṃ.</p>
<p><a class="sc" id="8"></a><a class="ms" id="p_22J_1524"></a><a class="msdiv" id="msdiv36"></a>Kathaṃ nu thalajo santo,<br>
udake macchaṃ parāmasi;<br>
Puṭṭho me samma akkhāhi,<br>
kathaṃ adhigataṃ tayā”.</p>
<p><a class="sc" id="9"></a><a class="ms" id="p_22J_1525"></a><a class="msdiv" id="msdiv37"></a>“Vivādena kisā honti,<br>
vivādena dhanakkhayā;<br>
Jīnā uddā vivādena,<br>
bhuñja māyāvi rohitaṃ.</p>
<p><a class="sc" id="10"></a><a class="pts" id="pts3.336"></a><a class="ms" id="p_22J_1526"></a><a class="msdiv" id="msdiv38"></a>Evameva manussesu,<br>
vivādo yattha jāyati;<br>
Dhammaṭṭhaṃ paṭidhāvanti,<br>
so hi nesaṃ vināyako;<br>
Dhanāpi tattha jīyanti,<br>
rājakoso <span class="var" title="ca vaḍḍhati (pts1)" id="note888">pavaḍḍhatī”ti</span>.</p>
</blockquote>
<p class="endsutta"><a class="sc" id="11"></a><a class="ms" id="p_22J_1527"></a><span class="var" title="dabba­puppha­jātakaṃ (s2, s3)" id="note889">Dabbha­puppha­jātakaṃ</span> pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
