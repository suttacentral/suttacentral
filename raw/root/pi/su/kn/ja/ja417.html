<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja417">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>1. Kaccānijātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.425"></a><a class="ms" id="p_22J_1673"></a><a class="msdiv" id="msdiv1"></a>“Odātavatthā suci allakesā,<br>
Kaccāni kiṃ <span class="var" title="kumbhi­ma­passa­yitvā (pts1)" id="note973">kumbhi­madhis­sayitvā</span>;<br>
Piṭṭhā tilā dhovasi taṇḍulāni,<br>
Tilodano hehiti kissahetu”.</p>
<p><a class="sc" id="2"></a><a class="ms" id="p_22J_1674"></a><a class="msdiv" id="msdiv2"></a>“Na kho ayaṃ brāhmaṇa <span class="var" title="bhojanatthaṃ (s2, s3)" id="note974">bhojanatthā</span>,<br>
Tilodano hehiti sādhupakko;<br>
Dhammo mato tassa <span class="var" title="pahūtamajja (bj) | pahūnamajja (s2, s3) | bahūtamajjā (pts1)" id="note975">pahuttamajja</span>,<br>
Ahaṃ karissāmi susānamajjhe”.</p>
<p><a class="sc" id="3"></a><a class="pts" id="pts3.426"></a><a class="ms" id="p_22J_1675"></a><a class="msdiv" id="msdiv3"></a>“Anuvicca kaccāni karohi kiccaṃ,<br>
Dhammo mato ko nu <span class="var" title="taveta (bj, s2, s3, pts1)" id="note976">taveva</span> saṃsi;<br>
Sahassanetto atulānubhāvo,<br>
Na miyyatī dhammavaro kadāci”.</p>
<p><a class="sc" id="4"></a><a class="ms" id="p_22J_1676"></a><a class="msdiv" id="msdiv4"></a>“Daḷhappamāṇaṃ mama ettha brahme,<br>
Dhammo mato natthi mamettha kaṅkhā;<br>
Yeyeva dāni pāpā bhavanti,<br>
Te teva dāni sukhitā bhavanti.</p>
<p><a class="sc" id="5"></a><a class="ms" id="p_22J_1677"></a><a class="msdiv" id="msdiv5"></a>Suṇisā hi mayhaṃ vañjhā ahosi,<br>
Sā maṃ vadhitvāna vijāyi puttaṃ;<br>
Sā dāni sabbassa kulassa issarā,<br>
Ahaṃ <span class="var" title="vasāmi (s2, s3)" id="note977">panamhi</span> apaviddhā ekikā”.</p>
<p><a class="sc" id="6"></a><a class="ms" id="p_22J_1678"></a><a class="msdiv" id="msdiv6"></a>“Jīvāmi vohaṃ <span class="var" title="nāhaṃ matosmi (bj, pts1)" id="note978">na matohamasmi</span>,<br>
Taveva atthāya idhāgatosmi;<br>
Yā taṃ vadhitvāna vijāyi puttaṃ,<br>
Sahāva puttena karomi bhasmaṃ”.</p>
<p><a class="sc" id="7"></a><a class="pts" id="pts3.427"></a><a class="ms" id="p_22J_1679"></a><a class="msdiv" id="msdiv7"></a>“<span class="var" title="etañca (bj, pts1)" id="note979">Evañca</span> te ruccati devarāja,<br>
Mameva atthāya idhāgatosi;<br>
Ahañca putto suṇisā ca nattā,<br>
Sammodamānā gharamāvasema”.</p>
<p><a class="sc" id="8"></a><a class="ms" id="p_22J_1680"></a><a class="msdiv" id="msdiv8"></a>“Evañca te ruccati kātiyāni,<br>
Hatāpi santā na jahāsi dhammaṃ;<br>
<span class="var" title="tvañca (pts1, mr)" id="note980">Tuvañca</span> putto suṇisā ca nattā,<br>
Sammodamānā gharamāvasetha.</p>
<p><a class="sc" id="9"></a><a class="ms" id="p_22J_1681"></a><a class="msdiv" id="msdiv9"></a>Sā kātiyānī suṇisāya saddhiṃ,<br>
Sammodamānā gha­ramā­vasit­tha;<br>
Putto ca nattā ca upaṭṭhahiṃsu,<br>
Devānamindena adhiggahītā”ti.</p>
</blockquote>
<p class="endsutta"><a class="sc" id="10"></a><a class="ms" id="p_22J_1682"></a>Kaccānijātakaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
