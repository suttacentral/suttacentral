<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja541">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūga­pak­kha­vagga</p>
<h1><span class="var" title="nemi­rāja­jātakaṃ (s2, s3)" id="note1216">4 Nimijātaka</span></h1>
</div>
<blockquote class="gatha">
<p><a class="sc" id="1"></a><a class="pts" id="pts6.97"></a><a class="ms" id="p_23J_1741"></a><a class="msdiv" id="msdiv421"></a>Accheraṃ vata lokasmiṃ,<br>
uppajjanti vicakkhaṇā;<br>
Yadā ahu nimirājā,<br>
paṇḍito kusalatthiko.</p>
<p><a class="sc" id="2"></a><a class="ms" id="p_23J_1742"></a><a class="msdiv" id="msdiv422"></a>Rājā sabbavidehānaṃ,<br>
adā dānaṃ arindamo;<br>
Tassa taṃ dadato dānaṃ,<br>
saṅkappo udapajjatha;<br>
Dānaṃ vā brahmacariyaṃ vā,<br>
katamaṃ su mahapphalaṃ.</p>
<p><a class="sc" id="3"></a><a class="pts" id="pts6.98"></a><a class="ms" id="p_23J_1743"></a><a class="msdiv" id="msdiv423"></a>Tassa saṅ­kappa­maññāya,<br>
maghavā devakuñjaro;<br>
Sahassanetto pāturahu,<br>
vaṇṇena <span class="var" title="nihataṃ (bj) | nihanaṃ (pts1) | vihatan (s2, s3) | vihataṃ (mr)" id="note1217">vihanaṃ</span> tamaṃ.</p>
<p><a class="sc" id="4"></a><a class="ms" id="p_23J_1744"></a><a class="msdiv" id="msdiv424"></a>Salomahaṭṭho manujindo,<br>
vāsavaṃ avacā nimi;<br>
“Devatā nusi gandhabbo,<br>
adu sakko purindado.</p>
<p><a class="sc" id="5"></a><a class="ms" id="p_23J_1745"></a><a class="msdiv" id="msdiv425"></a>Na ca me tādiso vaṇṇo,<br>
diṭṭho vā yadi vā suto;<br><span class="var" title=" etthantare pāṭho pā1 potthake" id="note1218">Ācikkha me tvaṃ bhaddante,<br>kathaṃ jānemu taṃ mayaṃ</span>”.</p>
<p><a class="sc" id="6"></a><a class="ms" id="p_23J_1746"></a><a class="msdiv" id="msdiv426"></a>Salomahaṭṭhaṃ ñatvāna,<br>
vāsavo avacā nimiṃ;<br>
“Sakkohamasmi devindo,<br>
āgatosmi tavantike;<br>
Alomahaṭṭho manujinda,<br>
puccha pañhaṃ yamicchasi”.</p>
<p><a class="sc" id="7"></a><a class="ms" id="p_23J_1747"></a><a class="msdiv" id="msdiv427"></a>So ca tena katokāso,<br>
vāsavaṃ avacā nimi;<br>
“Pucchāmi taṃ <span class="var" title="mahābāhu (bj, pts1) | devarāja (mr)" id="note1220">mahārāja</span>,<br>
sab­babhūtā­namissara;<br>
Dānaṃ vā brahmacariyaṃ vā,<br>
katamaṃ su mahapphalaṃ”.</p>
<p><a class="sc" id="8"></a><a class="ms" id="p_23J_1748"></a><a class="msdiv" id="msdiv428"></a>So puṭṭho naradevena,<br>
vāsavo avacā nimiṃ;<br>
Vipākaṃ brahma­cari­yassa,<br>
jānaṃ akkhāsijānato.</p>
<p><a class="sc" id="9"></a><a class="ms" id="p_23J_1749"></a><a class="msdiv" id="msdiv429"></a>“Hīnena brahmacariyena,<br>
khattiye upapajjati;<br>
Majjhimena ca devattaṃ,<br>
uttamena visujjhati.</p>
<p><a class="sc" id="10"></a><a class="ms" id="p_23J_1750"></a><a class="msdiv" id="msdiv430"></a>Na hete sulabhā kāyā,<br>
yācayogena kenaci;<br>
Ye kāye upapajjanti,<br>
anāgārā tapassino.</p>
<p><a class="sc" id="11"></a><a class="pts" id="pts6.99"></a><a class="ms" id="p_23J_1751"></a><a class="msdiv" id="msdiv431"></a><span class="var" title="dutipo (mr)" id="note1221">Dudīpo</span> sāgaro selo,<br>
<span class="var" title="mucalindo (bj, s2, s3, pts1) | mujakinto (mr)" id="note1222">mujakindo</span> bhagīraso;<br>
<span class="var" title="usīnaro (bj, pts1) | usinnaro (s2, s3)" id="note1223">Usindaro</span> <span class="var" title="aṭṭhako ca (bj, pts1) | atthako ca (s2, s3)" id="note1224">kassapo ca</span>,<br>
asako ca puthujjano.</p>
<p><a class="sc" id="12"></a><a class="ms" id="p_23J_1752"></a><a class="msdiv" id="msdiv432"></a>Ete caññe ca rājāno,<br>
khattiyā brāhmaṇā bahū;<br>
Puthuyaññaṃ yajitvāna,<br>
<span class="var" title="petaṃ te (bj) | petan te (pts1)" id="note1225">petattaṃ</span> nātivattisuṃ.</p>
<p><a class="sc" id="13"></a><a class="ms" id="p_23J_1753"></a><span class="var" title="(ye adutiyā na ramanti ekikā," id="note1226">()</span></p>
<p><a class="sc" id="14"></a><a class="ms" id="p_23J_1754"></a><a class="msdiv" id="msdiv433"></a><span class="var" title="addhā ime (bj, pts1) | addhāyime (s2, s3)" id="note1227">Atha yīme</span> avattiṃsu,<br>
anāgārā tapassino;<br>
Sattisayo yāmahanu,<br>
<span class="var" title="somayāgo (bj, s2, s3, pts1)" id="note1228">somayāmo</span> manojavo.</p>
<p><a class="sc" id="15"></a><a class="ms" id="p_23J_1755"></a><a class="msdiv" id="msdiv434"></a>Samuddo māgho bharato ca,<br>
isi <span class="var" title="kālikarikkhiyo (bj) | kālapurakkhito (s2, s3) | kālikarakkhiyo (pts1)" id="note1229">kālapurakkhato</span>;<br>
Aṅgīraso kassapo ca,<br>
kisavaccho <span class="var" title="akitti (bj, pts1) | akanti (s2, s3)" id="note1230">akatti</span> ca.</p>
<p><a class="sc" id="16"></a><a class="pts" id="pts6.100"></a><a class="ms" id="p_23J_1756"></a><a class="msdiv" id="msdiv435"></a>Uttarena nadī sīdā,<br>
gambhīrā duratikkamā;<br>
Naḷaggivaṇṇā jotanti,<br>
sadā kañcanapabbatā.</p>
<p><a class="sc" id="17"></a><a class="ms" id="p_23J_1757"></a><a class="msdiv" id="msdiv436"></a>Parūḷhakacchā tagarā,<br>
rūḷhakacchā vanā nagā;<br>
Tatrāsuṃ dasasahassā,<br>
porāṇā isayo pure.</p>
<p><a class="sc" id="18"></a><a class="ms" id="p_23J_1758"></a><a class="msdiv" id="msdiv437"></a>Ahaṃ seṭṭhosmi dānena,<br>
saṃyamena damena ca;<br>
Anuttaraṃ vataṃ katvā,<br>
pakiracārī samāhite.</p>
<p><a class="sc" id="19"></a><a class="ms" id="p_23J_1759"></a><a class="msdiv" id="msdiv438"></a>Jātimantaṃ ajaccañca,<br>
ahaṃ ujugataṃ naraṃ;<br>
Ativelaṃ namassissaṃ,<br>
kammabandhū hi <span class="var" title="mātiyā (bj, pts1)" id="note1231">māṇavā</span>.</p>
<p><a class="sc" id="20"></a><a class="ms" id="p_23J_1760"></a><a class="msdiv" id="msdiv439"></a>Sabbe vaṇṇā adhammaṭṭhā,<br>
patanti nirayaṃ adho;<br>
Sabbe vaṇṇā visujjhanti,<br>
caritvā dhammamuttamaṃ”.</p>
<p><a class="sc" id="21"></a><a class="pts" id="pts6.102"></a><a class="ms" id="p_23J_1761"></a><a class="msdiv" id="msdiv440"></a>Idaṃ vatvāna maghavā,<br>
devarājā sujampati;<br>
Vedeha­ma­nusā­sitvā,<br>
saggakāyaṃ apakkami.</p>
<p><a class="sc" id="22"></a><a class="ms" id="p_23J_1762"></a><a class="msdiv" id="msdiv441"></a>“Imaṃ bhonto nisāmetha,<br>
yāvantettha samāgatā;<br>
Dhammikānaṃ manussānaṃ,<br>
vaṇṇaṃ uccāvacaṃ bahuṃ.</p>
<p><a class="sc" id="23"></a><a class="ms" id="p_23J_1763"></a><a class="msdiv" id="msdiv442"></a>Yathā ayaṃ nimirājā,<br>
paṇḍito kusalatthiko;<br>
Rājā sabbavidehānaṃ,<br>
adā dānaṃ arindamo.</p>
<p><a class="sc" id="24"></a><a class="ms" id="p_23J_1764"></a><a class="msdiv" id="msdiv443"></a>Tassa taṃ dadato dānaṃ,<br>
saṅkappo udapajjatha;<br>
Dānaṃ vā brahmacariyaṃ vā,<br>
katamaṃ su mahapphalaṃ”.</p>
<p><a class="sc" id="25"></a><a class="pts" id="pts6.103"></a><a class="ms" id="p_23J_1765"></a><a class="msdiv" id="msdiv444"></a>“Abbhuto vata lokasmiṃ,<br>
uppajji lomahaṃsano;<br>
Dibbo ratho pāturahu,<br>
vedehassa yasassino”.</p>
<p><a class="sc" id="26"></a><a class="pts" id="pts6.104"></a><a class="ms" id="p_23J_1766"></a><a class="msdiv" id="msdiv445"></a>Devaputto mahiddhiko,<br>
mātali devasārathi;<br>
Nimantayittha rājānaṃ,<br>
vedehaṃ mithilaggahaṃ.</p>
<p><a class="sc" id="27"></a><a class="ms" id="p_23J_1767"></a><a class="msdiv" id="msdiv446"></a>“Ehimaṃ rathamāruyha,<br>
rājaseṭṭha disampati;<br>
Devā dassanakāmā te,<br>
tāvatiṃsā saindakā;<br>
Saramānā hi te devā,<br>
sudhammāyaṃ samacchare”.</p>
<p><a class="sc" id="28"></a><a class="ms" id="p_23J_1768"></a><a class="msdiv" id="msdiv447"></a>Tato rājā taramāno,<br>
vedeho mithilaggaho;<br>
Āsanā vuṭṭhahitvāna,<br>
pamukho rathamāruhi.</p>
<p><a class="sc" id="29"></a><a class="ms" id="p_23J_1769"></a><a class="msdiv" id="msdiv448"></a>Abhirūḷhaṃ rathaṃ dibbaṃ,<br>
mātali etadabravi;<br>
“Kena taṃ nemi maggena,<br>
rājaseṭṭha disampati;<br>
Yena vā pāpakammantā,<br>
puññakammā ca ye narā”.</p>
<p><a class="sc" id="30"></a><a class="ms" id="p_23J_1770"></a><a class="msdiv" id="msdiv449"></a>“Ubhayeneva maṃ nehi,<br>
mātali devasārathi;<br>
Yena vā pāpakammantā,<br>
puññakammā ca ye narā”.</p>
<p><a class="sc" id="31"></a><a class="ms" id="p_23J_1771"></a><a class="msdiv" id="msdiv450"></a>“Kena taṃ paṭhamaṃ nemi,<br>
rājaseṭṭha disampati;<br>
Yena vā pāpakammantā,<br>
puññakammā ca ye narā”.</p>
<p><a class="sc" id="32"></a><a class="pts" id="pts6.105"></a><a class="ms" id="p_23J_1772"></a><a class="msdiv" id="msdiv451"></a>“<span class="var" title="nirayaṃ (s2, s3, mr)" id="note1232">Niraye</span> tāva passāmi,<br>
<span class="var" title="āvāsaṃ (s2, s3, mr)" id="note1233">āvāse</span> pāpakamminaṃ;<br>
Ṭhānāni luddakammānaṃ,<br>
dussīlānañca yā gati”.</p>
<p><a class="sc" id="33"></a><a class="ms" id="p_23J_1773"></a><a class="msdiv" id="msdiv452"></a>Dassesi mātali rañño,<br>
duggaṃ vetaraṇiṃ nadiṃ;<br>
Kuthitaṃ khārasaṃyuttaṃ,<br>
tattaṃ <span class="var" title="aggisamodakaṃ (mr)" id="note1234">aggisikhūpamaṃ</span>.</p>
<p><a class="sc" id="34"></a><a class="pts" id="pts6.106"></a><a class="ms" id="p_23J_1774"></a><a class="msdiv" id="msdiv453"></a>Nimī have <span class="var" title="mātali­majjha­bhāsi (s2, s3)" id="note1235">mātali­maj­jhabhāsa­tha</span>,<br>
Disvā janaṃ patamānaṃ vidugge;<br>
“Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā vetaraṇiṃ patanti”.</p>
<p><a class="sc" id="35"></a><a class="ms" id="p_23J_1775"></a><a class="msdiv" id="msdiv454"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="36"></a><a class="ms" id="p_23J_1776"></a><a class="msdiv" id="msdiv455"></a>“Ye dubbale balavantā jīvaloke,<br>
Hiṃsanti rosanti supāpadhammā;<br>
Te luddakammā pasavetva pāpaṃ,<br>
Teme janā vetaraṇiṃ patanti”.</p>
<p><a class="sc" id="37"></a><a class="ms" id="p_23J_1777"></a><a class="msdiv" id="msdiv456"></a>“Sāmā ca soṇā sabalā ca gijjhā,<br>
Kākolasaṅghā <span class="var" title="adenti (bj, s2, s3, pts1)" id="note1236">adanti</span> bheravā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme jane kākolasaṅghā adanti”.</p>
<p><a class="sc" id="38"></a><a class="ms" id="p_23J_1778"></a><a class="msdiv" id="msdiv457"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="39"></a><a class="ms" id="p_23J_1779"></a><a class="msdiv" id="msdiv458"></a>“Ye kecime maccharino kadariyā,<br>
Paribhāsakā samaṇab­rāhma­ṇā­naṃ;<br>
Hiṃsanti rosanti supāpadhammā,<br>
Te luddakammā pasavetva pāpaṃ;<br>
Teme jane kākolasaṅghā adanti”.</p>
<p><a class="sc" id="40"></a><a class="pts" id="pts6.107"></a><a class="ms" id="p_23J_1780"></a><a class="msdiv" id="msdiv459"></a>“Sajotibhūtā pathaviṃ kamanti,<br>
Tattehi khandhehi ca pothayanti;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā khandhahatā sayanti”.</p>
<p><a class="sc" id="41"></a><a class="ms" id="p_23J_1781"></a><a class="msdiv" id="msdiv460"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="42"></a><a class="ms" id="p_23J_1782"></a><a class="msdiv" id="msdiv461"></a>“Ye jīvalokasmi supāpadhammino,<br>
Narañca nāriñca apāpadhammaṃ;<br>
Hiṃsanti rosanti <span class="var" title="supāpadhammino (mr)" id="note1237">supāpadhammā</span>,<br>
Te luddakammā pasavetva pāpaṃ;<br>
Teme janā khandhahatā sayanti”.</p>
<p><a class="sc" id="43"></a><a class="pts" id="pts6.108"></a><a class="ms" id="p_23J_1783"></a><a class="msdiv" id="msdiv462"></a>“Aṅgārakāsuṃ apare <span class="var" title="thunanti (bj, s2, s3) | phunanti (pts1)" id="note1238">phuṇanti</span>,<br>
Narā rudantā pari­daḍḍha­gattā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā aṅgārakāsuṃ phuṇanti”.</p>
<p><a class="sc" id="44"></a><a class="ms" id="p_23J_1784"></a><a class="msdiv" id="msdiv463"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="45"></a><a class="ms" id="p_23J_1785"></a><a class="msdiv" id="msdiv464"></a>“Ye keci <span class="var" title="pūgāyatanassa (bj, pts1)" id="note1239">pūgāya dhanassa</span> hetu,<br>
Sakkhiṃ karitvā iṇaṃ jāpayanti;<br>
Te jāpayitvā janataṃ janinda,<br>
Te luddakammā pasavetva pāpaṃ;<br>
Teme janā aṅgārakāsuṃ phuṇanti”.</p>
<p><a class="sc" id="46"></a><a class="ms" id="p_23J_1786"></a><a class="msdiv" id="msdiv465"></a>“Sajotibhūtā jalitā padittā,<br>
Padissati mahatī lohakumbhī;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā avaṃsirā lohakumbhiṃ patanti”.</p>
<p><a class="sc" id="47"></a><a class="ms" id="p_23J_1787"></a><a class="msdiv" id="msdiv466"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="48"></a><a class="ms" id="p_23J_1788"></a><a class="msdiv" id="msdiv467"></a>“Ye <span class="var" title="sīlavaṃ (pts1)" id="note1240">sīlavantaṃ</span> samaṇaṃ brāhmaṇaṃ vā,<br>
Hiṃsanti rosanti supāpadhammā;<br>
Te luddakammā pasavetva pāpaṃ,<br>
Teme janā avaṃsirā lohakumbhiṃ patanti”.</p>
<p><a class="sc" id="49"></a><a class="pts" id="pts6.109"></a><a class="ms" id="p_23J_1789"></a><a class="msdiv" id="msdiv468"></a>“Luñcanti gīvaṃ atha <span class="var" title="aviveṭhayitvā (mr)" id="note1241">veṭhayitvā</span>,<br>
Uṇhodakasmiṃ <span class="var" title="pakilodayitvā (s2, s3) | pakilotayitvā (c1)" id="note1242">pakiledayitvā</span>;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā luttasirā sayanti”.</p>
<p><a class="sc" id="50"></a><a class="ms" id="p_23J_1790"></a><a class="msdiv" id="msdiv469"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="51"></a><a class="ms" id="p_23J_1791"></a><a class="msdiv" id="msdiv470"></a>“Ye jīvalokasmi supāpadhammino,<br>
Pakkhī gahetvāna viheṭhayanti te;<br>
Viheṭhayitvā sakuṇaṃ janinda,<br>
Te <span class="var" title="luddakāmā (c1)" id="note1243">luddakammā</span> pasavetva pāpaṃ;<br>
Teme janā luttasirā sayanti”.</p>
<p><a class="sc" id="52"></a><a class="ms" id="p_23J_1792"></a><a class="msdiv" id="msdiv471"></a>“Pahūtatoyā <span class="var" title="anikhātakūlā (bj, s2, s3, pts1)" id="note1244">anigādhakūlā</span>,<br>
Nadī ayaṃ sandati suppatitthā;<br>
Ghammābhitattā manujā pivanti,<br>
<span class="var" title="pivatañca (bj, s2, s3, pts1, mr)" id="note1245">Pītañca</span> tesaṃ bhusa hoti pāni.</p>
<p><a class="sc" id="53"></a><a class="ms" id="p_23J_1793"></a><a class="msdiv" id="msdiv472"></a>Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Pītañca tesaṃ bhusa hoti pāni”.</p>
<p><a class="sc" id="54"></a><a class="pts" id="pts6.110"></a><a class="ms" id="p_23J_1794"></a><a class="msdiv" id="msdiv473"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="55"></a><a class="ms" id="p_23J_1795"></a><a class="msdiv" id="msdiv474"></a>“Ye suddhadhaññaṃ palāsena missaṃ,<br>
Asuddhakammā kayino dadanti;<br>
Gham­mābhitat­tāna pipāsitānaṃ,<br>
Pītañca tesaṃ bhusa hoti pāni”.</p>
<p><a class="sc" id="56"></a><a class="ms" id="p_23J_1796"></a><a class="msdiv" id="msdiv475"></a>“Usūhi sattīhi ca tomarehi,<br>
Dubhayāni passāni tudanti kandataṃ;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā sattihatā sayanti”.</p>
<p><a class="sc" id="57"></a><a class="ms" id="p_23J_1797"></a><a class="msdiv" id="msdiv476"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="58"></a><a class="ms" id="p_23J_1798"></a><a class="msdiv" id="msdiv477"></a>“Ye jīvalokasmi asādhukammino,<br>
Adinnamādāya karonti jīvikaṃ;<br>
Dhaññaṃ dhanaṃ rajataṃ jātarūpaṃ,<br>
Ajeḷakañcāpi pasuṃ <span class="var" title="mahīsaṃ (bj, pts1)" id="note1246">mahiṃsaṃ</span>;<br>
Te luddakammā pasavetva pāpaṃ,<br>
Teme janā sattihatā sayanti”.</p>
<p><a class="sc" id="59"></a><a class="pts" id="pts6.111"></a><a class="ms" id="p_23J_1799"></a><a class="msdiv" id="msdiv478"></a>“Gīvāya baddhā kissa ime puneke,<br>
Aññe <span class="var" title="vikattā (bj, pts1)" id="note1247">vikantā</span> bilakatā <span class="var" title="puneke (bj, pts1)" id="note1248">sayanti</span>;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā bilakatā sayanti”.</p>
<p><a class="sc" id="60"></a><a class="ms" id="p_23J_1800"></a><a class="msdiv" id="msdiv479"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="61"></a><a class="ms" id="p_23J_1801"></a><a class="msdiv" id="msdiv480"></a>“Orabbhikā sūkarikā ca macchikā,<br>
Pasuṃ mahiṃsañca ajeḷakañca;<br>
Hantvāna sūnesu pasārayiṃsu,<br>
Te luddakammā pasavetva pāpaṃ;<br>
Teme janā bilakatā sayanti”.</p>
<p><a class="sc" id="62"></a><a class="ms" id="p_23J_1802"></a><a class="msdiv" id="msdiv481"></a>“Rahado ayaṃ mutta­karīsa­pūro,<br>
Duggandharūpo asuci pūti vāti;<br>
Khudāparetā manujā adanti,<br>
Bhayañhi maṃ vindati sūta disvā;<br>
Pucchāmi taṃ mātali devasārathi,<br>
Ime nu maccā kimakaṃsu pāpaṃ;<br>
Yeme janā mutta­karīsa­bhak­khā”.</p>
<p><a class="sc" id="63"></a><a class="ms" id="p_23J_1803"></a><a class="msdiv" id="msdiv482"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="64"></a><a class="pts" id="pts6.112"></a><a class="ms" id="p_23J_1804"></a><a class="msdiv" id="msdiv483"></a>“Ye kecime kāraṇikā virosakā,<br>
Paresaṃ hiṃsāya sadā niviṭṭhā;<br>
Te luddakammā pasavetva pāpaṃ,<br>
Mittadduno mīḷhamadanti bālā”.</p>
<p><a class="sc" id="65"></a><a class="ms" id="p_23J_1805"></a><a class="msdiv" id="msdiv484"></a>“Rahado ayaṃ lohita­pubba­pūro,<br>
Duggandharūpo asuci pūti vāti;<br>
Ghammābhitattā manujā pivanti,<br>
Bhayañhi maṃ vindati sūta disvā;<br>
Pucchāmi taṃ mātali devasārathi,<br>
Ime nu maccā kimakaṃsu pāpaṃ;<br>
Yeme janā lohita­pubba­bhak­khā”.</p>
<p><a class="sc" id="66"></a><a class="ms" id="p_23J_1806"></a><a class="msdiv" id="msdiv485"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="67"></a><a class="ms" id="p_23J_1807"></a><a class="msdiv" id="msdiv486"></a>“Ye mātaraṃ vā <span class="var" title="pitaraṃ va loke (pts1)" id="note1249">pitaraṃ vā jīvaloke</span>,<br>
Pārājikā arahante hananti;<br>
Te luddakammā pasavetva pāpaṃ,<br>
Teme janā lohita­pubba­bhak­khā”.</p>
<p><a class="sc" id="68"></a><a class="pts" id="pts6.113"></a><a class="ms" id="p_23J_1808"></a><a class="msdiv" id="msdiv487"></a>“Jivhañca passa baḷisena viddhaṃ,<br>
Vihataṃ yathā saṅkusatena cammaṃ;<br>
Phandanti macchāva thalamhi khittā,<br>
Muñcanti kheḷaṃ rudamānā kimete.</p>
<p><a class="sc" id="69"></a><a class="ms" id="p_23J_1809"></a><a class="msdiv" id="msdiv488"></a>Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā vaṅkaghastā sayanti”.</p>
<p><a class="sc" id="70"></a><a class="ms" id="p_23J_1810"></a><a class="msdiv" id="msdiv489"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="71"></a><a class="ms" id="p_23J_1811"></a><a class="msdiv" id="msdiv490"></a>“Ye keci <span class="var" title="santhānagatā (bj, pts1) | saṇṭhānagatā (s2, s3)" id="note1250">sandhānagatā</span> manussā,<br>
Agghena agghaṃ kayaṃ hāpayanti;<br>
Kuṭena kuṭaṃ dhanalobhahetu,<br>
Channaṃ yathā vāricaraṃ vadhāya.</p>
<p><a class="sc" id="72"></a><a class="ms" id="p_23J_1812"></a><a class="msdiv" id="msdiv491"></a>Na hi kuṭakārissa bhavanti tāṇā,<br>
Sakehi kammehi purakkhatassa;<br>
Te luddakammā pasavetva pāpaṃ,<br>
Teme janā vaṅkaghastā sayanti”.</p>
<p><a class="sc" id="73"></a><a class="ms" id="p_23J_1813"></a><a class="msdiv" id="msdiv492"></a>“Nārī imā sam­pari­bhinna­gattā,<br>
Paggayha kandanti bhuje dujaccā;<br>
<span class="var" title="samakkhitā (s2, s3) | samakkhikā (mr)" id="note1251">Sammakkhitā</span> lohita­pubba­littā,<br>
Gāvo yathā āghātane vikantā;<br>
Tā bhūmibhāgasmiṃ sadā nikhātā,<br>
Khan­dhā­ti­vattanti sajotibhūtā.</p>
<p><a class="sc" id="74"></a><a class="pts" id="pts6.114"></a><a class="ms" id="p_23J_1814"></a><a class="msdiv" id="msdiv493"></a>Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Imā nu nāriyo kimakaṃsu pāpaṃ,<br>
Yā bhūmibhāgasmiṃ sadā nikhātā;<br>
Khan­dhā­ti­vattanti sajotibhūtā”.</p>
<p><a class="sc" id="75"></a><a class="ms" id="p_23J_1815"></a><a class="msdiv" id="msdiv494"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="76"></a><a class="ms" id="p_23J_1816"></a><a class="msdiv" id="msdiv495"></a>“<span class="var" title="koliniyāyo (bj) | kolīniyāyo (pts1)" id="note1252">Kolitthiyāyo</span> idha jīvaloke,<br>
Asuddhakammā asataṃ acāruṃ;<br>
Tā <span class="var" title="dhuttarūpā (mr)" id="note1253">dittarūpā</span> pati vippahāya,<br>
Aññaṃ acāruṃ ratikhiḍḍahetu;<br>
Tā jīvalokasmiṃ ramāpayitvā,<br>
Khan­dhā­ti­vattanti sajotibhūtā”.</p>
<p><a class="sc" id="77"></a><a class="pts" id="pts6.115"></a><a class="ms" id="p_23J_1817"></a><a class="msdiv" id="msdiv496"></a>“Pāde gahetvā kissa ime puneke,<br>
Avaṃsirā narake pātayanti;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā avaṃsirā narake pātayanti”.</p>
<p><a class="sc" id="78"></a><a class="ms" id="p_23J_1818"></a><a class="msdiv" id="msdiv497"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="79"></a><a class="ms" id="p_23J_1819"></a><a class="msdiv" id="msdiv498"></a>“Ye jīvalokasmi asādhukammino,<br>
Parassa dārāni atikkamanti;<br>
Te tādisā uttama­bhaṇḍa­thenā,<br>
Teme janā avaṃsirā narake pātayanti.</p>
<p><a class="sc" id="80"></a><a class="ms" id="p_23J_1820"></a><a class="msdiv" id="msdiv499"></a>Te vassapūgāni bahūni tattha,<br>
Nirayesu dukkhaṃ vedanaṃ vedayanti;<br>
Na hi <span class="var" title="kūṭakārissa (mr)" id="note1254">pāpakārissa</span> bhavanti tāṇā,<br>
Sakehi kammehi purakkhatassa;<br>
Te luddakammā pasavetva pāpaṃ,<br>
Teme janā avaṃsirā narake pātayanti”.</p>
<p><a class="sc" id="81"></a><a class="ms" id="p_23J_1821"></a><a class="msdiv" id="msdiv500"></a>“Uccāvacāme vividhā upakkamā,<br>
Nirayesu dissanti sughorarūpā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā adhimattā dukkhā tibbā;<br>
Kharā kaṭukā vedanā vedayanti”.</p>
<p><a class="sc" id="82"></a><a class="ms" id="p_23J_1822"></a><a class="msdiv" id="msdiv501"></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class="sc" id="83"></a><a class="pts" id="pts6.116"></a><a class="ms" id="p_23J_1823"></a><a class="msdiv" id="msdiv502"></a>“Ye jīvalokasmi supāpadiṭṭhino,<br>
Vissāsakammāni karonti mohā;<br>
Parañca diṭṭhīsu samādapenti,<br>
Te <span class="var" title="pāpadiṭṭhī (bj, s2, s3) | pāpadiṭṭhīsu (pts1)" id="note1255">pāpadiṭṭhiṃ</span> pasavetva pāpaṃ;<br>
Teme janā adhimattā dukkhā tibbā,<br>
Kharā kaṭukā vedanā vedayanti”.</p>
<p><a class="sc" id="84"></a><a class="ms" id="p_23J_1824"></a><a class="msdiv" id="msdiv503"></a>“<span class="var" title="viditā (c1)" id="note1256">Viditāni</span> te mahārāja,<br>
<span class="var" title="āvāsā (c1)" id="note1257">āvāsaṃ</span> pāpakamminaṃ;<br>
Ṭhānāni luddakammānaṃ,<br>
dussīlānañca yā gati;<br>
Uyyāhi dāni rājīsi,<br>
devarājassa santike.</p>
</blockquote>
<p class="endsection"><a class="sc" id="85"></a><a class="ms" id="p_23J_1825"></a><span class="var" title="(nirayakaṇḍaṃ niṭṭhitaṃ) (bj)" id="note1258">()</span></p>
<blockquote class="gatha">
<p><a class="sc" id="86"></a><a class="pts" id="pts6.117"></a><a class="ms" id="p_23J_1826"></a><a class="msdiv" id="msdiv504"></a>Pañcathūpaṃ dissatidaṃ vimānaṃ,<br>
Mālāpiḷandhā sayanassa majjhe;<br>
Tatthacchati nārī mahānubhāvā,<br>
Uccāvacaṃ iddhi vikubbamānā”.</p>
<p><a class="sc" id="87"></a><a class="ms" id="p_23J_1827"></a><a class="msdiv" id="msdiv505"></a>“Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu nārī kimakāsi sādhuṃ,<br>
Yā modati saggapattā vimāne”.</p>
<p><a class="sc" id="88"></a><a class="ms" id="p_23J_1828"></a><a class="msdiv" id="msdiv506"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="89"></a><a class="ms" id="p_23J_1829"></a><a class="msdiv" id="msdiv507"></a>“Yadi te sutā bīraṇī jīvaloke,<br>
Āmāyadāsī ahu brāhmaṇassa;<br>
Sā <span class="var" title="pattakālaṃ (bj, s2, s3, pts1)" id="note1259">pattakāle</span> atithiṃ viditvā,<br>
Mātāva puttaṃ sakimābhinandī;<br>
Saṃyamā saṃvibhāgā ca,<br>
Sā vimānasmi modati.</p>
<p><a class="sc" id="90"></a><a class="pts" id="pts6.118"></a><a class="ms" id="p_23J_1830"></a><a class="msdiv" id="msdiv508"></a>Daddallamānā <span class="var" title="ābhanti (s2, s3, mr)" id="note1260">ābhenti</span>,<br>
vimānā satta nimmitā;<br>
Tattha yakkho mahiddhiko,<br>
sab­bā­bhara­ṇa­bhū­sito;<br>
Samantā anupariyāti,<br>
nārī­gaṇapu­rak­khato”.</p>
<p><a class="sc" id="91"></a><a class="ms" id="p_23J_1831"></a><a class="msdiv" id="msdiv509"></a>“Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modati saggapatto vimāne”.</p>
<p><a class="sc" id="92"></a><a class="ms" id="p_23J_1832"></a><a class="msdiv" id="msdiv510"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="93"></a><a class="ms" id="p_23J_1833"></a><a class="msdiv" id="msdiv511"></a>“Soṇadinno gahapati,<br>
esa dānapatī ahu;<br>
Esa pabba­ji­tud­dissa,<br>
vihāre satta kārayi.</p>
<p><a class="sc" id="94"></a><a class="ms" id="p_23J_1834"></a><a class="msdiv" id="msdiv512"></a>Sakkaccaṃ te upaṭṭhāsi,<br>
bhikkhavo tattha vāsike;<br>
Acchādanañca bhattañca,<br>
senāsanaṃ padīpiyaṃ;<br>
Adāsi ujubhūtesu,<br>
vippasannena cetasā.</p>
<p><a class="sc" id="95"></a><a class="ms" id="p_23J_1835"></a><a class="msdiv" id="msdiv513"></a>Cātuddasiṃ pañcadasiṃ,<br>
Yā <span class="var" title="yā va (bj, pts1)" id="note1261">ca</span> pakkhassa <span class="var" title="aṭṭhamiṃ (bj, pts1)" id="note1262">aṭṭhamī</span>;<br>
­Pā­ṭihā­ri­ya­pak­khañca,<br>
Aṭṭhaṅ­ga­susa­māhi­taṃ.</p>
<p><a class="sc" id="96"></a><a class="ms" id="p_23J_1836"></a><a class="msdiv" id="msdiv514"></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati.</p>
<p><a class="sc" id="97"></a><a class="pts" id="pts6.119"></a><a class="ms" id="p_23J_1837"></a><a class="msdiv" id="msdiv515"></a>Pabhāsati midaṃ byamhaṃ,<br>
phalikāsu sunimmitaṃ;<br>
Nārīva­raga­ṇākiṇṇaṃ,<br>
kūṭā­gāra­va­roci­taṃ;<br>
Upetaṃ annapānehi,<br>
naccagītehi cūbhayaṃ”.</p>
<p><a class="sc" id="98"></a><a class="ms" id="p_23J_1838"></a><a class="msdiv" id="msdiv516"></a>“Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu sādhuṃ,<br>
Ye modare saggapattā vimāne”.</p>
<p><a class="sc" id="99"></a><a class="ms" id="p_23J_1839"></a><a class="msdiv" id="msdiv517"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="100"></a><a class="ms" id="p_23J_1840"></a><a class="msdiv" id="msdiv518"></a>“Yā kāci nāriyo idha jīvaloke,<br>
Sīlavantiyo upāsikā;<br>
Dāne ratā niccaṃ pasannacittā,<br>
Sacce ṭhitā uposathe appamattā;<br>
Saṃyamā saṃvibhāgā ca,<br>
Tā vimānasmi modare”.</p>
<p><a class="sc" id="101"></a><a class="pts" id="pts6.120"></a><a class="ms" id="p_23J_1841"></a><a class="msdiv" id="msdiv519"></a>“Pabhāsati midaṃ byamhaṃ,<br>
veḷuriyāsu nimmitaṃ;<br>
Upetaṃ bhūmibhāgehi,<br>
vibhattaṃ bhāgaso mitaṃ.</p>
<p><a class="sc" id="102"></a><a class="ms" id="p_23J_1842"></a><a class="msdiv" id="msdiv520"></a>Āḷambarā mudiṅgā ca,<br>
naccagītā suvāditā;<br>
Dibbā saddā niccharanti,<br>
savanīyā manoramā.</p>
<p><a class="sc" id="103"></a><a class="ms" id="p_23J_1843"></a><a class="msdiv" id="msdiv521"></a>Nāhaṃ evaṃgataṃ <span class="var" title="jātaṃ (mr)" id="note1263">jātu</span>,<br>
evaṃsuruciraṃ pure;<br>
Saddaṃ samabhijānāmi,<br>
diṭṭhaṃ vā yadi vā sutaṃ.</p>
<p><a class="sc" id="104"></a><a class="ms" id="p_23J_1844"></a><a class="msdiv" id="msdiv522"></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu sādhuṃ,<br>
Ye modare saggapattā vimāne”.</p>
<p><a class="sc" id="105"></a><a class="ms" id="p_23J_1845"></a><a class="msdiv" id="msdiv523"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="106"></a><a class="ms" id="p_23J_1846"></a><a class="msdiv" id="msdiv524"></a>“Ye keci maccā idha jīvaloke,<br>
<span class="var" title="sīlavanto (bj, pts1)" id="note1264">Sīlavantā</span> upāsakā;<br>
Ārāme udapāne ca,<br>
Papā saṅkamanāni ca;<br>
<span class="var" title="arahantesu sītibhūtesu (mr)" id="note1265">Arahante sītibhūte</span>,<br>
Sakkaccaṃ paṭipādayuṃ.</p>
<p><a class="sc" id="107"></a><a class="ms" id="p_23J_1847"></a><a class="msdiv" id="msdiv525"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adaṃsu ujubhūtesu,<br>
vippasannena cetasā.</p>
<p><a class="sc" id="108"></a><a class="ms" id="p_23J_1848"></a><a class="msdiv" id="msdiv526"></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
­Pā­ṭihā­ri­ya­pak­khañca,<br>
aṭṭhaṅ­ga­susa­māhi­taṃ.</p>
<p><a class="sc" id="109"></a><a class="ms" id="p_23J_1849"></a><a class="msdiv" id="msdiv527"></a>Uposathaṃ upavasuṃ,<br>
sadā sīlesu saṃvutā;<br>
Saṃyamā saṃvibhāgā ca,<br>
te vimānasmi modare”.</p>
<p><a class="sc" id="110"></a><a class="pts" id="pts6.121"></a><a class="ms" id="p_23J_1850"></a><a class="msdiv" id="msdiv528"></a>“Pabhāsati midaṃ byamhaṃ,<br>
phalikāsu sunimmitaṃ;<br>
Nārīva­raga­ṇākiṇṇaṃ,<br>
kūṭā­gāra­va­roci­taṃ.</p>
<p><a class="sc" id="111"></a><a class="ms" id="p_23J_1851"></a><a class="msdiv" id="msdiv529"></a>Upetaṃ annapānehi,<br>
naccagītehi cūbhayaṃ;<br>
Najjo cānupariyāti,<br>
nānā­puppha­dumā­yutā.</p>
<p><a class="sc" id="112"></a><a class="ms" id="p_23J_1852"></a><a class="msdiv" id="msdiv530"></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.</p>
<p><a class="sc" id="113"></a><a class="ms" id="p_23J_1853"></a><a class="msdiv" id="msdiv531"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="114"></a><a class="ms" id="p_23J_1854"></a><a class="msdiv" id="msdiv532"></a>“Mithilāyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.</p>
<p><a class="sc" id="115"></a><a class="ms" id="p_23J_1855"></a><a class="msdiv" id="msdiv533"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.</p>
<p><a class="sc" id="116"></a><a class="ms" id="p_23J_1856"></a><a class="msdiv" id="msdiv534"></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
­Pā­ṭihā­ri­ya­pak­khañca,<br>
aṭṭhaṅ­ga­susa­māhi­taṃ.</p>
<p><a class="sc" id="117"></a><a class="ms" id="p_23J_1857"></a><a class="msdiv" id="msdiv535"></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.</p>
<p><a class="sc" id="118"></a><a class="ms" id="p_23J_1858"></a><a class="msdiv" id="msdiv536"></a>“Pabhāsati midaṃ byamhaṃ,<br>
<span class="var" title="phaḷikāsu (pts1)" id="note1266">phalikāsu</span> sunimmitaṃ;<br>
Nārīva­raga­ṇākiṇṇaṃ,<br>
kūṭā­gāra­va­roci­taṃ.</p>
<p><a class="sc" id="119"></a><a class="pts" id="pts6.122"></a><a class="ms" id="p_23J_1859"></a><a class="msdiv" id="msdiv537"></a>Upetaṃ annapānehi,<br>
naccagītehi cūbhayaṃ;<br>
Najjo cānupariyāti,<br>
nānā­puppha­dumā­yutā.</p>
<p><a class="sc" id="120"></a><a class="ms" id="p_23J_1860"></a><a class="msdiv" id="msdiv538"></a>Rājāyatanā kapitthā ca,<br>
ambā sālā ca jambuyo;<br>
Tindukā ca piyālā ca,<br>
dumā niccaphalā bahū.</p>
<p><a class="sc" id="121"></a><a class="ms" id="p_23J_1861"></a><a class="msdiv" id="msdiv539"></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.</p>
<p><a class="sc" id="122"></a><a class="ms" id="p_23J_1862"></a><a class="msdiv" id="msdiv540"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="123"></a><a class="ms" id="p_23J_1863"></a><a class="msdiv" id="msdiv541"></a>“Mithilāyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.</p>
<p><a class="sc" id="124"></a><a class="ms" id="p_23J_1864"></a><a class="msdiv" id="msdiv542"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.</p>
<p><a class="sc" id="125"></a><a class="ms" id="p_23J_1865"></a><a class="msdiv" id="msdiv543"></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
­Pā­ṭihā­ri­ya­pak­khañca,<br>
aṭṭhaṅ­ga­susa­māhi­taṃ.</p>
<p><a class="sc" id="126"></a><a class="ms" id="p_23J_1866"></a><a class="msdiv" id="msdiv544"></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.</p>
<p><a class="sc" id="127"></a><a class="ms" id="p_23J_1867"></a><a class="msdiv" id="msdiv545"></a>“Pabhāsati midaṃ byamhaṃ,<br>
veḷuriyāsu nimmitaṃ;<br>
Upetaṃ bhūmibhāgehi,<br>
vibhattaṃ bhāgaso mitaṃ.</p>
<p><a class="sc" id="128"></a><a class="ms" id="p_23J_1868"></a><a class="msdiv" id="msdiv546"></a>Āḷambarā mudiṅgā ca,<br>
naccagītā suvāditā;<br>
Dibyā saddā niccharanti,<br>
savanīyā manoramā.</p>
<p><a class="sc" id="129"></a><a class="ms" id="p_23J_1869"></a><a class="msdiv" id="msdiv547"></a>Nāhaṃ evaṃgataṃ <span class="var" title="jātuṃ (pts1) | jātaṃ (mr)" id="note1267">jātu</span>,<br>
<span class="var" title="evaṃsuruciyaṃ (c1)" id="note1268">evaṃsuruciraṃ</span> pure;<br>
Saddaṃ samabhijānāmi,<br>
diṭṭhaṃ vā yadi vā sutaṃ.</p>
<p><a class="sc" id="130"></a><a class="pts" id="pts6.123"></a><a class="ms" id="p_23J_1870"></a><a class="msdiv" id="msdiv548"></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.</p>
<p><a class="sc" id="131"></a><a class="ms" id="p_23J_1871"></a><a class="msdiv" id="msdiv549"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="132"></a><a class="ms" id="p_23J_1872"></a><a class="msdiv" id="msdiv550"></a>“Bārāṇasiyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.</p>
<p><a class="sc" id="133"></a><a class="ms" id="p_23J_1873"></a><a class="msdiv" id="msdiv551"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.</p>
<p><a class="sc" id="134"></a><a class="ms" id="p_23J_1874"></a><a class="msdiv" id="msdiv552"></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
­Pā­ṭihā­ri­ya­pak­khañca,<br>
aṭṭhaṅ­ga­susa­māhi­taṃ.</p>
<p><a class="sc" id="135"></a><a class="ms" id="p_23J_1875"></a><a class="msdiv" id="msdiv553"></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.</p>
<p><a class="sc" id="136"></a><a class="ms" id="p_23J_1876"></a><a class="msdiv" id="msdiv554"></a>“Yathā udayamādicco,<br>
hoti lohitako mahā;<br>
Tathūpamaṃ idaṃ byamhaṃ,<br>
jātarūpassa nimmitaṃ.</p>
<p><a class="sc" id="137"></a><a class="ms" id="p_23J_1877"></a><a class="msdiv" id="msdiv555"></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.</p>
<p><a class="sc" id="138"></a><a class="ms" id="p_23J_1878"></a><a class="msdiv" id="msdiv556"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="139"></a><a class="ms" id="p_23J_1879"></a><a class="msdiv" id="msdiv557"></a>“Sāvatthiyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.</p>
<p><a class="sc" id="140"></a><a class="ms" id="p_23J_1880"></a><a class="msdiv" id="msdiv558"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.</p>
<p><a class="sc" id="141"></a><a class="ms" id="p_23J_1881"></a><a class="msdiv" id="msdiv559"></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
­Pā­ṭihā­ri­ya­pak­khañca,<br>
aṭṭhaṅ­ga­susa­māhi­taṃ.</p>
<p><a class="sc" id="142"></a><a class="ms" id="p_23J_1882"></a><a class="msdiv" id="msdiv560"></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.</p>
<p><a class="sc" id="143"></a><a class="pts" id="pts6.124"></a><a class="ms" id="p_23J_1883"></a><a class="msdiv" id="msdiv561"></a>“<span class="var" title="vehāyasā me (c1)" id="note1269">Vehāyasāme</span> bahukā,<br>
jātarūpassa nimmitā;<br>
Daddallamānā ābhenti,<br>
vijju­vabbha­ghanan­tare.</p>
<p><a class="sc" id="144"></a><a class="ms" id="p_23J_1884"></a><span class="var" title="tattha yakkhā mahiddhikā," id="note1270">()</span></p>
<p><a class="sc" id="145"></a><a class="ms" id="p_23J_1885"></a><a class="msdiv" id="msdiv562"></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu sādhuṃ,<br>
Ye modare saggapattā vimāne”.</p>
<p><a class="sc" id="146"></a><a class="ms" id="p_23J_1886"></a><a class="msdiv" id="msdiv563"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="147"></a><a class="ms" id="p_23J_1887"></a><a class="msdiv" id="msdiv564"></a>“Saddhāya suniviṭṭhāya,<br>
saddhamme suppavedite;<br>
Akaṃsu satthu vacanaṃ,<br>
<span class="var" title="sammā­sambud­dha­sāvakā (s2, s3) | sammā­sambud­dha­sāsanaṃ (pts1)" id="note1271">sammā­sambud­dha­sāsane</span>;<br>
Tesaṃ etāni ṭhānāni,<br>
yāni tvaṃ rāja passasi.</p>
<p><a class="sc" id="148"></a><a class="ms" id="p_23J_1888"></a><a class="msdiv" id="msdiv565"></a><span class="var" title="viditā (pts1, c1)" id="note1272">Viditāni</span> te mahārāja,<br>
<span class="var" title="āvāsā (pts1, c1)" id="note1273">āvāsaṃ</span> pāpakamminaṃ;<br>
Atho kal­yāṇa­kammānaṃ,<br>
ṭhānāni viditāni te;<br>
Uyyāhi dāni rājīsi,<br>
devarājassa santike”.</p>
<p><a class="sc" id="149"></a><a class="pts" id="pts6.125"></a><a class="ms" id="p_23J_1889"></a><a class="msdiv" id="msdiv566"></a>Sahassayuttaṃ hayavāhiṃ,<br>
dibba­yāna­ma­dhiṭṭhito;<br>
Yāyamāno mahārājā,<br>
addā sīdantare nage;<br>
Disvānāmantayī sūtaṃ,<br>
“ime ke nāma pabbatā”.</p>
<p><a class="sc" id="150"></a><a class="ms" id="p_23J_1890"></a><a class="msdiv" id="msdiv567"></a><span class="var" title=" ayaṃ gāthā sī , syā2, syā3, pā1 potthakesu aṭṭha­ka­thā­yañca na" id="note1274">Tassa puṭṭho viyākāsi,<br>mātali devasārathi;<br>Vipākaṃ puññakammānaṃ,<br>jānaṃ akkhāsijānato</span>.</p>
<p><a class="sc" id="151"></a><a class="ms" id="p_23J_1891"></a><a class="msdiv" id="msdiv568"></a>“Sudassano karavīko,<br>
<span class="var" title="isindharo (s2, s3) | īsandharo (mr)" id="note1276">īsadharo</span> yugandharo;<br>
Nemindharo vinatako,<br>
assakaṇṇo girī brahā.</p>
<p><a class="sc" id="152"></a><a class="ms" id="p_23J_1892"></a><a class="msdiv" id="msdiv569"></a>Ete sīdantare nagā,<br>
anu­pubba­samug­gatā;<br>
­Mahārā­jā­namā­vāsā,<br>
yāni tvaṃ rāja passasi”.</p>
<p><a class="sc" id="153"></a><a class="ms" id="p_23J_1893"></a><a class="msdiv" id="msdiv570"></a>“Anekarūpaṃ ruciraṃ,<br>
nānācitraṃ pakāsati;<br>
Ākiṇṇaṃ indasadisehi,<br>
byaggheheva <span class="var" title="purakkhitaṃ (s2, s3, mr)" id="note1277">surakkhitaṃ</span>.</p>
<p><a class="sc" id="154"></a><a class="pts" id="pts6.126"></a><a class="ms" id="p_23J_1894"></a><a class="msdiv" id="msdiv571"></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Imaṃ nu dvāraṃ <span class="var" title="kimabhiññamāhu (bj, pts1)" id="note1278">kimabhaññamāhu</span>,<br><span class="var" title=" ayaṃ pāṭho syā2, syā3 potthakeyeva" id="note1279">Manorama dissati dūratova</span>”.</p>
<p><a class="sc" id="155"></a><a class="ms" id="p_23J_1895"></a><a class="msdiv" id="msdiv572"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="156"></a><a class="ms" id="p_23J_1896"></a><a class="msdiv" id="msdiv573"></a>“Citrakūṭoti yaṃ āhu,<br>
devarā­ja­pavesa­naṃ;<br>
Sudassanassa girino,<br>
dvārañhetaṃ pakāsati.</p>
<p><a class="sc" id="157"></a><a class="ms" id="p_23J_1897"></a><a class="msdiv" id="msdiv574"></a>Anekarūpaṃ ruciraṃ,<br>
nānācitraṃ pakāsati;<br>
Ākiṇṇaṃ indasadisehi,<br>
byaggheheva surakkhitaṃ;<br>
Pavisetena rājīsi,<br>
arajaṃ bhūmimakkama”.</p>
<p><a class="sc" id="158"></a><a class="ms" id="p_23J_1898"></a><a class="msdiv" id="msdiv575"></a>Sahassayuttaṃ hayavāhiṃ,<br>
dibba­yāna­ma­dhiṭṭhito;<br>
Yāyamāno mahārājā,<br>
addā devasabhaṃ idaṃ.</p>
<p><a class="sc" id="159"></a><a class="ms" id="p_23J_1899"></a><a class="msdiv" id="msdiv576"></a>“Yathā sarade <span class="var" title="ākāso (bj, s2, s3, pts1)" id="note1281">ākāse</span>,<br>
nīlobhāso padissati;<br>
Tathūpamaṃ idaṃ byamhaṃ,<br>
veḷuriyāsu nimmitaṃ.</p>
<p><a class="sc" id="160"></a><a class="ms" id="p_23J_1900"></a><a class="msdiv" id="msdiv577"></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Imaṃ nu byamhaṃ <span class="var" title="kimabhiññamāhu (bj, pts1)" id="note1282">kimabhaññamāhu</span>,<br>
Manorama dissati dūratova”.</p>
<p><a class="sc" id="161"></a><a class="ms" id="p_23J_1901"></a><a class="msdiv" id="msdiv578"></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class="sc" id="162"></a><a class="pts" id="pts6.127"></a><a class="ms" id="p_23J_1902"></a><a class="msdiv" id="msdiv579"></a>“Sudhammā iti yaṃ āhu,<br>
<span class="var" title="esesā (s2, s3, mr)" id="note1283">passesā</span> dissate sabhā;<br>
Veḷuriyārucirā citrā,<br>
dhārayanti sunimmitā.</p>
<p><a class="sc" id="163"></a><a class="ms" id="p_23J_1903"></a><a class="msdiv" id="msdiv580"></a>Aṭṭhaṃsā sukatā thambhā,<br>
sabbe veḷuriyāmayā;<br>
Yattha devā tāvatiṃsā,<br>
sabbe indapurohitā.</p>
<p><a class="sc" id="164"></a><a class="ms" id="p_23J_1904"></a><a class="msdiv" id="msdiv581"></a>Atthaṃ devamanussānaṃ,<br>
cintayantā samacchare;<br>
Pavisetena rājīsi,<br>
devānaṃ anumodanaṃ”.</p>
<p><a class="sc" id="165"></a><a class="ms" id="p_23J_1905"></a><a class="msdiv" id="msdiv582"></a>Taṃ devā paṭinandiṃsu,<br>
disvā rājānamāgataṃ;<br>
“Svāgataṃ te mahārāja,<br>
atho te adurāgataṃ;<br>
Nisīda dāni rājīsi,<br>
devarājassa santike”.</p>
<p><a class="sc" id="166"></a><a class="ms" id="p_23J_1906"></a><a class="msdiv" id="msdiv583"></a>Sakkopi <span class="var" title="paṭinanditvā (mr)" id="note1284">paṭinandittha</span>,<br>
vedehaṃ mithilaggahaṃ;<br>
<span class="var" title="nimantayi ca (bj, pts1)" id="note1285">Nimantayittha</span> kāmehi,<br>
āsanena ca vāsavo.</p>
<p><a class="sc" id="167"></a><a class="ms" id="p_23J_1907"></a><a class="msdiv" id="msdiv584"></a>“Sādhu khosi anuppatto,<br>
āvāsaṃ vasavattinaṃ;<br>
Vasa devesu rājīsi,<br>
sabba­kāma­samid­dhisu;<br>
Tāvatiṃsesu devesu,<br>
bhuñja kāme amānuse”.</p>
<p><a class="sc" id="168"></a><a class="ms" id="p_23J_1908"></a><a class="msdiv" id="msdiv585"></a>“Yathā yācitakaṃ yānaṃ,<br>
yathā yācitakaṃ dhanaṃ;<br>
Evaṃ­sam­pada­me­vetaṃ,<br>
yaṃ parato dānapaccayā.</p>
<p><a class="sc" id="169"></a><a class="pts" id="pts6.128"></a><a class="ms" id="p_23J_1909"></a><a class="msdiv" id="msdiv586"></a>Na ­cāha­meta­micchāmi,<br>
yaṃ parato dānapaccayā;<br>
Sayaṃkatāni puññāni,<br>
taṃ me <span class="var" title="āveṇiyaṃ (bj, pts1) | āveniyaṃ (s2, s3) | āvenikaṃ (mr)" id="note1286">āveṇikaṃ</span> dhanaṃ.</p>
<p><a class="sc" id="170"></a><a class="ms" id="p_23J_1910"></a><a class="msdiv" id="msdiv587"></a>Sohaṃ gantvā manussesu,<br>
kāhāmi kusalaṃ bahuṃ;<br>
Dānena samacariyāya,<br>
saṃyamena damena ca;<br>
Yaṃ katvā sukhito hoti,<br>
na ca pacchā­nu­tappati”.</p>
<p><a class="sc" id="171"></a><a class="ms" id="p_23J_1911"></a><a class="msdiv" id="msdiv588"></a>“Bahūpakāro no bhavaṃ,<br>
mātali devasārathi;<br>
Yo me kal­yāṇa­kammānaṃ,<br>
<span class="var" title="pāpāni paṭidassayi (bj) | paṭidaṃsayīti (pts1)" id="note1287">pāpānaṃ paṭidassayi</span>”.</p>
<p><a class="sc" id="172"></a><a class="pts" id="pts6.129"></a><a class="ms" id="p_23J_1912"></a><a class="msdiv" id="msdiv589"></a>Idaṃ vatvā nimirājā,<br>
vedeho mithilaggaho;<br>
Puthuyaññaṃ yajitvāna,<br>
saṃyamaṃ ajjhupāgamīti.</p>
</blockquote>
<p class="endsutta"><a class="sc" id="173"></a><a class="ms" id="p_23J_1913"></a><span class="var" title="nemi­rāja­jātakaṃ (s2, s3)" id="note1288">Nimijātakaṃ</span> catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>