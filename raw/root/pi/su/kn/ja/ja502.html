<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja502">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>6. Cūḷa­haṃsa­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.424"></a><a class="ms" id="p_22J_2990"></a><a class="msdiv" id="msdiv133"></a>“Ete haṃsā pakkamanti,<br>
vakkaṅgā bhayameritā;<br>
Harittaca hemavaṇṇa,<br>
kāmaṃ sumukha pakkama.</p>
<p><a class="sc" id="2"></a><a class="ms" id="p_22J_2991"></a><a class="msdiv" id="msdiv134"></a>Ohāya maṃ ñātigaṇā,<br>
ekaṃ pāsavasaṃ gataṃ;<br>
<span class="var" title="nāpekkhamānā (mr)" id="note1880">Anapekkhamānā</span> gacchanti,<br>
kiṃ eko avahiyyasi.</p>
<p><a class="sc" id="3"></a><a class="ms" id="p_22J_2992"></a><a class="msdiv" id="msdiv135"></a>Pateva patataṃ seṭṭha,<br>
natthi baddhe <span class="var" title="sahāyakā (s2, s3)" id="note1881">sahāyatā</span>;<br>
Mā anīghāya hāpesi,<br>
kāmaṃ sumukha pakkama”.</p>
<p><a class="sc" id="4"></a><a class="pts" id="pts4.425"></a><a class="ms" id="p_22J_2993"></a><a class="msdiv" id="msdiv136"></a>“Nāhaṃ ‘<span class="var" title="dukkhaparetopi (mr)" id="note1882">dukkhapareto’ti</span>,<br>
dhataraṭṭha <span class="var" title="tavaṃ (pts1)" id="note1883">tuvaṃ</span> jahe;<br>
Jīvitaṃ maraṇaṃ vā me,<br>
tayā saddhiṃ bhavissati”.</p>
<p><a class="sc" id="5"></a><a class="ms" id="p_22J_2994"></a><a class="msdiv" id="msdiv137"></a>“Etadariyassa kalyāṇaṃ,<br>
yaṃ tvaṃ sumukha bhāsasi;<br>
Tañca vīmaṃsamānohaṃ,<br>
‘patatetaṃ’ avassajiṃ”.</p>
<p><a class="sc" id="6"></a><a class="ms" id="p_22J_2995"></a><a class="msdiv" id="msdiv138"></a>“Apadena padaṃ yāti,<br>
<span class="var" title="antalikkhe caro (bj, pts1)" id="note1884">antalikkhacaro</span> dijo;<br>
Ārā pāsaṃ na bujjhi tvaṃ,<br>
haṃsānaṃ <span class="var" title="pavaruttamo (bj, pts1)" id="note1885">pavaruttama</span>”.</p>
<p><a class="sc" id="7"></a><a class="ms" id="p_22J_2996"></a><a class="msdiv" id="msdiv139"></a>“Yadā parābhavo hoti,<br>
poso jīvitasaṅkhaye;<br>
Atha jālañca pāsañca,<br>
āsajjāpi na bujjhati”.</p>
<p><a class="sc" id="8"></a><a class="pts" id="pts4.426"></a><a class="ms" id="p_22J_2997"></a><a class="msdiv" id="msdiv140"></a>“Ete haṃsā pakkamanti,<br>
vakkaṅgā bhayameritā;<br>
Harittaca hemavaṇṇa,<br>
<span class="var" title="tvañca taṃ (bj) | tvañca naṃ (pts1)" id="note1886">tvaññeva</span> avahiyyasi.</p>
<p><a class="sc" id="9"></a><a class="ms" id="p_22J_2998"></a><a class="msdiv" id="msdiv141"></a>Ete bhutvā ca pitvā ca,<br>
pakkamanti vihaṅgamā;<br>
Anapekkhamānā vakkaṅgā,<br>
tvaññeveko upāsasi.</p>
<p><a class="sc" id="10"></a><a class="ms" id="p_22J_2999"></a><a class="msdiv" id="msdiv142"></a>Kiṃ nu <span class="var" title="tāyaṃ (bj, s2, s3, pts1)" id="note1887">tyāyaṃ</span> dijo hoti,<br>
mutto baddhaṃ upāsasi;<br>
Ohāya sakuṇā yanti,<br>
kiṃ eko avahiyyasi”.</p>
<p><a class="sc" id="11"></a><a class="ms" id="p_22J_3000"></a><a class="msdiv" id="msdiv143"></a>“Rājā me so dijo mitto,<br>
sakhā pāṇasamo ca me;<br>
Neva naṃ vijahissāmi,<br>
yāva kālassa pariyāyaṃ”.</p>
<p><a class="sc" id="12"></a><a class="ms" id="p_22J_3001"></a><a class="msdiv" id="msdiv144"></a>“Yo ca tvaṃ sakhino hetu,<br>
pāṇaṃ cajitumicchasi;<br>
So te sahāyaṃ muñcāmi,<br>
hotu rājā tavānugo”.</p>
<p><a class="sc" id="13"></a><a class="pts" id="pts4.427"></a><a class="ms" id="p_22J_3002"></a><a class="msdiv" id="msdiv145"></a>“Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā dijādhipaṃ”.</p>
<p><a class="sc" id="14"></a><a class="ms" id="p_22J_3003"></a><a class="msdiv" id="msdiv146"></a>“Kaccinnu bhoto kusalaṃ,<br>
kacci bhoto anāmayaṃ;<br>
Kacci raṭṭhamidaṃ phītaṃ,<br>
dhammena manusāsasi”.</p>
<p><a class="sc" id="15"></a><a class="ms" id="p_22J_3004"></a><a class="msdiv" id="msdiv147"></a>“Kusalañceva me haṃsa,<br>
atho haṃsa anāmayaṃ;<br>
Atho raṭṭhamidaṃ phītaṃ,<br>
dhammena manusāsahaṃ”.</p>
<p><a class="sc" id="16"></a><a class="ms" id="p_22J_3005"></a><a class="msdiv" id="msdiv148"></a>“Kacci bhoto amaccesu,<br>
doso koci na vijjati;<br>
Kacci ārā amittā te,<br>
chāyā dakkhiṇatoriva”.</p>
<p><a class="sc" id="17"></a><a class="ms" id="p_22J_3006"></a><a class="msdiv" id="msdiv149"></a>“Athopi me amaccesu,<br>
doso koci na vijjati;<br>
Atho ārā amittā me,<br>
chāyā dakkhiṇatoriva”.</p>
<p><a class="sc" id="18"></a><a class="ms" id="p_22J_3007"></a><a class="msdiv" id="msdiv150"></a>“Kacci te sādisī bhariyā,<br>
assavā piyabhāṇinī;<br>
Put­tarūpa­yasū­petā,<br>
tava chandavasānugā”.</p>
<p><a class="sc" id="19"></a><a class="ms" id="p_22J_3008"></a><a class="msdiv" id="msdiv151"></a>“Atho me sādisī bhariyā,<br>
assavā piyabhāṇinī;<br>
Put­tarūpa­yasū­petā,<br>
mama chandavasānugā”.</p>
<p><a class="sc" id="20"></a><a class="ms" id="p_22J_3009"></a><a class="msdiv" id="msdiv152"></a>“Kacci te bahavo puttā,<br>
sujātā raṭṭhavaḍḍhana;<br>
Paññājavena sampannā,<br>
sammodanti tato tato”.</p>
<p><a class="sc" id="21"></a><a class="ms" id="p_22J_3010"></a><a class="msdiv" id="msdiv153"></a>“Satameko ca me puttā,<br>
dhataraṭṭha mayā sutā;<br>
Tesaṃ tvaṃ kiccamakkhāhi,<br>
<span class="var" title="nāvarajjhanti (bj, pts1)" id="note1888">nāvarujjhanti</span> te vaco”.</p>
<p><a class="sc" id="22"></a><a class="ms" id="p_22J_3011"></a><a class="msdiv" id="msdiv154"></a>“Upapannopi ce hoti,<br>
jātiyā vinayena vā;<br>
Atha pacchā kurute yogaṃ,<br>
<span class="var" title="kicce (bj, s2, s3, pts1)" id="note1889">kicche</span> <span class="var" title="āvāsu (s2, s3) | āpadāsu (mr)" id="note1890">āpāsu</span> sīdati.</p>
<p><a class="sc" id="23"></a><a class="pts" id="pts4.429"></a><a class="ms" id="p_22J_3012"></a><a class="msdiv" id="msdiv155"></a>Tassa saṃhī­rapaññassa,<br>
vivaro jāyate mahā;<br>
<span class="var" title="nattamandhova (bj, pts1)" id="note1891">Rattimandhova</span> rūpāni,<br>
thūlāni manupassati.</p>
<p><a class="sc" id="24"></a><a class="ms" id="p_22J_3013"></a><a class="msdiv" id="msdiv156"></a>Asāre sārayogaññū,<br>
matiṃ na tveva vindati;<br>
Sarabhova giriduggasmiṃ,<br>
antarāyeva sīdati.</p>
<p><a class="sc" id="25"></a><a class="ms" id="p_22J_3014"></a><a class="msdiv" id="msdiv157"></a>Hīnajaccopi ce hoti,<br>
uṭṭhātā dhitimā naro;<br>
Ācāra­sīla­sam­panno,<br>
nise aggīva bhāsati.</p>
<p><a class="sc" id="26"></a><a class="ms" id="p_22J_3015"></a><a class="msdiv" id="msdiv158"></a>Etaṃ me upamaṃ katvā,<br>
putte vijjāsu <span class="var" title="ṭhāpaya (s2, s3, mr)" id="note1892">vācaya</span>;<br>
Saṃvirūḷhetha medhāvī,<br>
<span class="var" title="khettabījaṃva (bj, pts1)" id="note1893">khette bījaṃva</span> vuṭṭhiyā”ti.</p>
</blockquote>
<p class="endsutta"><a class="sc" id="27"></a><a class="ms" id="p_22J_3016"></a><span class="var" title="cūla­haṃsa­jātakaṃ (bj) | haṃsajātakaṃ (s2, s3, pts1)" id="note1894">Cūḷa­haṃsa­jātakaṃ</span> chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
