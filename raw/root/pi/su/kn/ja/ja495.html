<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja495">
<article>
<div class="hgroup">
<p class="division">Jātaka</p>
<p>­Pa­kiṇṇa­ka­nipāta</p>
<p>Sāli­kedāra­vagga</p>
<h1>12. Dasab­rāhma­ṇa­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.361"></a><a class="ms" id="p_22J_2780"></a><a class="msdiv" id="msdiv222"></a>Rājā avoca vidhuraṃ,<br>
Dhammakāmo yudhiṭṭhilo;<br>
“Brāhmaṇe vidhura pariyesa,<br>
Sīlavante bahussute.</p>
<p><a class="sc" id="2"></a><a class="ms" id="p_22J_2781"></a><a class="msdiv" id="msdiv223"></a>Virate methunā dhammā,<br>
Ye me <span class="var" title="bhuñjeyyuṃ (bj)" id="note1749">bhuñjeyyu</span> bhojanaṃ;<br>
Dakkhiṇaṃ samma dassāma,<br>
Yattha dinnaṃ mahapphalaṃ”.</p>
<p><a class="sc" id="3"></a><a class="ms" id="p_22J_2782"></a><a class="msdiv" id="msdiv224"></a>“Dullabhā brāhmaṇā deva,<br>
sīlavanto bahussutā;<br>
Viratā methunā dhammā,<br>
ye te bhuñjeyyu bhojanaṃ.</p>
<p><a class="sc" id="4"></a><a class="ms" id="p_22J_2783"></a><a class="msdiv" id="msdiv225"></a>Dasa khalu mahārāja,<br>
yā tā brāhmaṇajātiyo;<br>
Tesaṃ vibhaṅgaṃ <span class="var" title="viciya (mr)" id="note1750">vicayaṃ</span>,<br>
vitthārena suṇohi me.</p>
<p><a class="sc" id="5"></a><a class="ms" id="p_22J_2784"></a><a class="msdiv" id="msdiv226"></a>Pasibbake gahetvāna,<br>
puṇṇe mūlassa saṃvute;<br>
<span class="var" title="osadhiyo (bj) | osadhikāye (s2, s3, mr)" id="note1751">Osadhikāyo</span> ganthenti,<br>
<span class="var" title="nahāyanti (bj, pts1)" id="note1752">nhāpayanti</span> japanti ca.</p>
<p><a class="sc" id="6"></a><a class="ms" id="p_22J_2785"></a><a class="msdiv" id="msdiv227"></a>Tikicchakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (1)</p>
<p><a class="sc" id="7"></a><a class="pts" id="pts4.362"></a><a class="ms" id="p_22J_2786"></a><a class="msdiv" id="msdiv228"></a>“Apetā te <span class="var" title="te (bj, pts1)" id="note1753">ca</span> brahmaññā, <span class="gathaQuote">(iti <span class="var" title="rājā ca (s2, s3, mr)" id="note1754">rājā</span> korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="8"></a><a class="ms" id="p_22J_2787"></a><a class="msdiv" id="msdiv229"></a>Virate methunā dhammā,<br>
Ye me bhuñjeyyu bhojanaṃ;<br>
Dakkhiṇaṃ samma dassāma,<br>
Yattha dinnaṃ mahapphalaṃ”.</p>
<p><a class="sc" id="9"></a><a class="ms" id="p_22J_2788"></a><a class="msdiv" id="msdiv230"></a>“<span class="var" title="kiṅkiṇiyo (s2, s3) | kiṅkaṇikāyo (pts1, mr)" id="note1755">Kiṅkiṇikāyo</span> <span class="var" title="gahetvāna (bj, s2, s3, pts1)" id="note1756">gahetvā</span>,<br>
ghosenti puratopi te;<br>
Pesanānipi gacchanti,<br>
rathacariyāsu sikkhare.</p>
<p><a class="sc" id="10"></a><a class="ms" id="p_22J_2789"></a><a class="msdiv" id="msdiv231"></a>Paricārakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (2)</p>
<p><a class="sc" id="11"></a><a class="ms" id="p_22J_2790"></a><a class="msdiv" id="msdiv232"></a>“Apetā te ca brahmaññā, <span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="12"></a><a class="ms" id="p_22J_2791"></a><a class="msdiv" id="msdiv233"></a>Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.</p>
<p><a class="sc" id="13"></a><a class="ms" id="p_22J_2792"></a><a class="msdiv" id="msdiv234"></a>“Kamaṇḍaluṃ gahetvāna,<br>
vaṅkadaṇḍañca brāhmaṇā;<br>
Paccupessanti rājāno,<br>
gāmesu nigamesu ca;<br>
Nādinne vuṭṭhahissāma,<br>
<span class="var" title="gāmamhi ca vanamhi ca (bj, pts1) | gāmamhi nigamamhi vā (s2, s3)" id="note1757">gāmamhi vā vanamhi vā</span>.</p>
<p><a class="sc" id="14"></a><a class="ms" id="p_22J_2793"></a><a class="msdiv" id="msdiv235"></a>Niggāhakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (3)</p>
<p><a class="sc" id="15"></a><a class="ms" id="p_22J_2794"></a><a class="msdiv" id="msdiv236"></a>“Apetā te ca brahmaññā, <span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="16"></a><a class="ms" id="p_22J_2795"></a><a class="msdiv" id="msdiv237"></a>Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.</p>
<p><a class="sc" id="17"></a><a class="ms" id="p_22J_2796"></a><a class="msdiv" id="msdiv238"></a>“­Parūḷ­ha­kaccha­na­kha­lomā,<br>
paṅkadantā rajassirā;<br>
Okiṇṇā rajareṇūhi,<br>
yācakā vicaranti te.</p>
<p><a class="sc" id="18"></a><a class="ms" id="p_22J_2797"></a><a class="msdiv" id="msdiv239"></a>Khāṇughātasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (4)</p>
<p><a class="sc" id="19"></a><a class="pts" id="pts4.363"></a><a class="ms" id="p_22J_2798"></a><a class="msdiv" id="msdiv240"></a>“Apetā te ca brahmaññā, <span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="20"></a><a class="ms" id="p_22J_2799"></a><a class="msdiv" id="msdiv241"></a>Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.</p>
<p><a class="sc" id="21"></a><a class="ms" id="p_22J_2800"></a><a class="msdiv" id="msdiv242"></a>“<span class="var" title="harīṭakaṃ (bahūsu)" id="note1758">Harītakaṃ</span> āmalakaṃ,<br>
<span class="var" title="ambaṃ jambu­vi­bhīṭa­kaṃ (bj) | amba­jambu­vi­bhīṭa­kaṃ (pts1)" id="note1759">Ambaṃ jambuṃ vibhītakaṃ</span>;<br>
Labujaṃ dantapoṇāni,<br>
Beluvā badarāni ca.</p>
<p><a class="sc" id="22"></a><a class="ms" id="p_22J_2801"></a><a class="msdiv" id="msdiv243"></a>Rājāyatanaṃ ucchupuṭaṃ,<br>
dhūmanettaṃ madhuañjanaṃ;<br>
Uccāvacāni paṇiyāni,<br>
vipaṇenti janādhipa.</p>
<p><a class="sc" id="23"></a><a class="ms" id="p_22J_2802"></a><a class="msdiv" id="msdiv244"></a>Vāṇijakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (5)</p>
<p><a class="sc" id="24"></a><a class="ms" id="p_22J_2803"></a><a class="msdiv" id="msdiv245"></a>“Apetā te ca brahmaññā, <span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="25"></a><a class="ms" id="p_22J_2804"></a><a class="msdiv" id="msdiv246"></a>Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.</p>
<p><a class="sc" id="26"></a><a class="ms" id="p_22J_2805"></a><a class="msdiv" id="msdiv247"></a>“<span class="var" title="kasiṃ vaṇijjaṃ (bj) | kasiṃ vāṇijjaṃ (pts1)" id="note1760">Kasivāṇijjaṃ</span> kārenti,<br>
posayanti ajeḷake;<br>
Kumāriyo pavecchanti,<br>
vivāhan­tā­vahanti ca.</p>
<p><a class="sc" id="27"></a><a class="ms" id="p_22J_2806"></a><a class="msdiv" id="msdiv248"></a>Samā ambaṭṭha­ves­sehi,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (6)</p>
<p><a class="sc" id="28"></a><a class="ms" id="p_22J_2807"></a><a class="msdiv" id="msdiv249"></a>“Apetā te ca brahmaññā, <span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="29"></a><a class="ms" id="p_22J_2808"></a><a class="msdiv" id="msdiv250"></a>Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.</p>
<p><a class="sc" id="30"></a><a class="pts" id="pts4.364"></a><a class="ms" id="p_22J_2809"></a><a class="msdiv" id="msdiv251"></a>“­Nikkhit­ta­bhik­khaṃ bhuñjanti,<br>
gāmesveke purohitā;<br>
Bahū <span class="var" title="ne (s2, s3, mr)" id="note1761">te</span> paripucchanti,<br>
aṇḍacchedā <span class="var" title="tilañchakā (pts1)" id="note1762">nilañchakā</span>.</p>
<p><a class="sc" id="31"></a><a class="ms" id="p_22J_2810"></a><a class="msdiv" id="msdiv252"></a>Pasūpi tattha haññanti,<br>
mahiṃsā sūkarā ajā;<br>
Goghātakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (7)</p>
<p><a class="sc" id="32"></a><a class="ms" id="p_22J_2811"></a><a class="msdiv" id="msdiv253"></a>“Apetā te ca <span class="var" title="te brahmaññā (bj) | brāhmaññā (s2, s3) | te brāhmaññā (pts1)" id="note1763">brahmaññā</span>, <span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="33"></a><a class="ms" id="p_22J_2812"></a><a class="msdiv" id="msdiv254"></a>Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.</p>
<p><a class="sc" id="34"></a><a class="ms" id="p_22J_2813"></a><a class="msdiv" id="msdiv255"></a>“Asicammaṃ gahetvāna,<br>
khaggaṃ paggayha brāhmaṇā;<br>
Vessapathesu tiṭṭhanti,<br>
satthaṃ abbāhayantipi.</p>
<p><a class="sc" id="35"></a><a class="ms" id="p_22J_2814"></a><a class="msdiv" id="msdiv256"></a>Samā gopanisādehi,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (8)</p>
<p><a class="sc" id="36"></a><a class="ms" id="p_22J_2815"></a><a class="msdiv" id="msdiv257"></a>“Apetā te ca brahmaññā, <span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="37"></a><a class="ms" id="p_22J_2816"></a><a class="msdiv" id="msdiv258"></a>Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.</p>
<p><a class="sc" id="38"></a><a class="ms" id="p_22J_2817"></a><a class="msdiv" id="msdiv259"></a>“Araññe kuṭikaṃ katvā,<br>
kūṭāni kārayanti te;<br>
Sasabiḷāre bādhenti,<br>
āgodhā maccha­kaccha­paṃ.</p>
<p><a class="sc" id="39"></a><a class="ms" id="p_22J_2818"></a><a class="msdiv" id="msdiv260"></a>Te <span class="var" title="luddakā te mahārāja (bj, pts1)" id="note1764">luddakasamā rāja</span>,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (9)</p>
<p><a class="sc" id="40"></a><a class="ms" id="p_22J_2819"></a><a class="msdiv" id="msdiv261"></a>“Apetā te ca brahmaññā, <span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="41"></a><a class="pts" id="pts4.365"></a><a class="ms" id="p_22J_2820"></a><a class="msdiv" id="msdiv262"></a>Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.</p>
<p><a class="sc" id="42"></a><a class="ms" id="p_22J_2821"></a><a class="msdiv" id="msdiv263"></a>“Aññe dhanassa kāmā hi,<br>
heṭṭhāmañce <span class="var" title="pasakkhitā (bj, s2, s3, pts1)" id="note1765">pasakkitā</span>;<br>
Rājāno upari nhāyanti,<br>
somayāge upaṭṭhite.</p>
<p><a class="sc" id="43"></a><a class="ms" id="p_22J_2822"></a><a class="msdiv" id="msdiv264"></a>Malamajja­kasamā rāja,<br>
Tepi vuccanti brāhmaṇā;<br>
Akkhātā te mahārāja,<br>
Tādise nipatāmase”. (10)</p>
<p><a class="sc" id="44"></a><a class="ms" id="p_22J_2823"></a><a class="msdiv" id="msdiv265"></a>“Apetā te ca brahmaññā, <span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.</p>
<p><a class="sc" id="45"></a><a class="ms" id="p_22J_2824"></a><a class="msdiv" id="msdiv266"></a>Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.</p>
<p><a class="sc" id="46"></a><a class="pts" id="pts4.367"></a><a class="ms" id="p_22J_2825"></a><a class="msdiv" id="msdiv267"></a>“Atthi kho brāhmaṇā deva,<br>
sīlavanto bahussutā;<br>
Viratā methunā dhammā,<br>
ye te bhuñjeyyu bhojanaṃ.</p>
<p><a class="sc" id="47"></a><a class="ms" id="p_22J_2826"></a><a class="msdiv" id="msdiv268"></a>Ekañca bhattaṃ bhuñjanti,<br>
na ca majjaṃ pivanti te;<br>
Akkhātā te mahārāja,<br>
tādise nipatāmase”.</p>
<p><a class="sc" id="48"></a><a class="ms" id="p_22J_2827"></a><a class="msdiv" id="msdiv269"></a>“Ete kho brāhmaṇā vidhura,<br>
Sīlavanto bahussutā;<br>
Ete vidhura pariyesa,<br>
<span class="var" title="khippañca te (bj, pts1) | khippaṃva ne (mr)" id="note1766">Khippañca ne</span> nimantayā”ti.</p>
</blockquote>
<p class="endsutta"><a class="sc" id="49"></a><a class="ms" id="p_22J_2828"></a>Dasab­rāhma­ṇa­jātakaṃ dvādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
