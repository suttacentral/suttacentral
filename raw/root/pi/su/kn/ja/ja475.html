<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja475">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>2. Phandanajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.208"></a><a class="ms" id="p_22J_2398"></a><a class="msdiv" id="msdiv14"></a>“<span class="var" title="kudhārihattho (mr)" id="note1438">Kuṭhārihattho</span> puriso,<br>
vanamogayha tiṭṭhasi;<br>
Puṭṭho me samma akkhāhi,<br>
kiṃ dāruṃ chetumicchasi”.</p>
<p><a class="sc" id="2"></a><a class="pts" id="pts4.209"></a><a class="ms" id="p_22J_2399"></a><a class="msdiv" id="msdiv15"></a>“<span class="var" title="iso (si) | īso (s2, s3, pts1)" id="note1439">Isso</span> vanāni carasi,<br>
samāni visamāni ca;<br>
Puṭṭho me samma akkhāhi,<br>
kiṃ dāruṃ nemiyā daḷhaṃ”.</p>
<p><a class="sc" id="3"></a><a class="ms" id="p_22J_2400"></a><a class="msdiv" id="msdiv16"></a>“Neva sālo na khadiro,<br>
nāssakaṇṇo kuto dhavo;<br>
<span class="var" title="rukkhova (bj, pts1)" id="note1440">Rukkho ca</span> phandano nāma,<br>
taṃ dāruṃ nemiyā daḷhaṃ”.</p>
<p><a class="sc" id="4"></a><a class="ms" id="p_22J_2401"></a><a class="msdiv" id="msdiv17"></a>“Kīdisānissa pattāni,<br>
khandho vā pana kīdiso;<br>
Puṭṭho me samma akkhāhi,<br>
yathā jānemu phandanaṃ”.</p>
<p><a class="sc" id="5"></a><a class="ms" id="p_22J_2402"></a><a class="msdiv" id="msdiv18"></a>“Yassa sākhā palambanti,<br>
namanti na ca bhañjare;<br>
So rukkho phandano nāma,<br>
yassa mūle ahaṃ ṭhito.</p>
<p><a class="sc" id="6"></a><a class="ms" id="p_22J_2403"></a><a class="msdiv" id="msdiv19"></a>Arānaṃ cakkanābhīnaṃ,<br>
īsā­nemi­rathassa ca;<br>
Sabbassa te kammaniyo,<br>
ayaṃ hessati phandano”.</p>
<p><a class="sc" id="7"></a><a class="ms" id="p_22J_2404"></a><a class="msdiv" id="msdiv20"></a>“Iti ­phanda­na­ruk­khopi,<br>
tāvade ajjhabhāsatha;<br>
Mayhampi vacanaṃ atthi,<br>
bhāradvāja suṇohi me.</p>
<p><a class="sc" id="8"></a><a class="ms" id="p_22J_2405"></a><a class="msdiv" id="msdiv21"></a><span class="var" title="imassa (si, mr)" id="note1442">Issassa</span> <span class="var" title="upakhandhamhā (bj, pts1, mr)" id="note1443">upakkhandhamhā</span>,<br>
Ukkacca caturaṅgulaṃ;<br>
Tena nemiṃ <span class="var" title="pariharesi (bj, s2, s3, pts1)" id="note1444">pasāresi</span>,<br>
Evaṃ daḷhataraṃ siyā.</p>
<p><a class="sc" id="9"></a><a class="ms" id="p_22J_2406"></a><a class="msdiv" id="msdiv22"></a>Iti ­phanda­na­ruk­khopi,<br>
veraṃ appesi tāvade;<br>
Jātānañca ajātānaṃ,<br>
issānaṃ dukkhamāvahi.</p>
<p><a class="sc" id="10"></a><a class="pts" id="pts4.211"></a><a class="ms" id="p_22J_2407"></a><a class="msdiv" id="msdiv23"></a><span class="var" title="icceva (bj, pts1)" id="note1445">Iccevaṃ</span> phandano issaṃ,<br>
isso ca pana phandanaṃ;<br>
Aññamaññaṃ vivādena,<br>
añña­mañña­maghāta­yuṃ.</p>
<p><a class="sc" id="11"></a><a class="ms" id="p_22J_2408"></a><a class="msdiv" id="msdiv24"></a>Evameva manussānaṃ,<br>
vivādo yattha jāyati;<br>
Mayūranaccaṃ naccanti,<br>
yathā te issaphandanā.</p>
<p><a class="sc" id="12"></a><a class="ms" id="p_22J_2409"></a><a class="msdiv" id="msdiv25"></a>Taṃ vo vadāmi <span class="var" title="bhaddante (mr)" id="note1446">bhaddaṃ vo</span>,<br>
yāvantettha samāgatā;<br>
Sammodatha mā <span class="var" title="māvivadittha (bj, s2, s3, pts1)" id="note1447">vivadatha</span>,<br>
mā hotha issaphandanā.</p>
<p><a class="sc" id="13"></a><a class="ms" id="p_22J_2410"></a><a class="msdiv" id="msdiv26"></a><span class="var" title="sāmagyameva (s2, s3, mr)" id="note1448">Sāmaggimeva</span> sikkhetha,<br>
buddhehetaṃ pasaṃsitaṃ;<br>
Sāmaggirato dhammaṭṭho,<br>
yogakkhemā na dhaṃsatī”ti.</p>
</blockquote>
<p class="endsutta"><a class="sc" id="14"></a><a class="ms" id="p_22J_2411"></a>Phanda­na­jātakaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
