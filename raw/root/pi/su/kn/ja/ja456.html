<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja456">
<article>
<div class="hgroup">
<p class="division">Jātaka</p>
<p>Ekā­dasaka­nipāta</p>
<p>Mātu­posa­ka­vagga</p>
<h1>2. Juṇhajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.97"></a><a class="ms" id="p_22J_2120"></a><a class="msdiv" id="msdiv13"></a>“Suṇohi mayhaṃ vacanaṃ janinda,<br>
Atthena juṇhamhi idhānupatto;<br>
Na brāhmaṇe addhike tiṭṭhamāne,<br>
<span class="var" title="gantabyamāhu (mr)" id="note1256">Gantabbamāhu</span> <span class="var" title="dipadānaseṭṭha (bj, pts1) | dvi­padāna­seṭṭha (s2, s3)" id="note1257">dvipa­dinda­seṭṭha</span>”.</p>
<p><a class="sc" id="2"></a><a class="ms" id="p_22J_2121"></a><a class="msdiv" id="msdiv14"></a>“Suṇomi tiṭṭhāmi vadehi brahme,<br>
<span class="var" title="yenāpi (s2, s3, mr)" id="note1258">Yenāsi</span> atthena idhānupatto;<br>
Kaṃ vā tvamatthaṃ mayi patthayāno,<br>
Idhāgamā brahme tadiṅgha brūhi”.</p>
<p><a class="sc" id="3"></a><a class="ms" id="p_22J_2122"></a><a class="msdiv" id="msdiv15"></a>“Dadāhi me gāmavarāni pañca,<br>
Dāsīsataṃ satta gavaṃsatāni;<br>
Parosahassañca suvaṇṇanikkhe,<br>
Bhariyā ca me sādisī dve dadāhi.</p>
<p><a class="sc" id="4"></a><a class="pts" id="pts4.98"></a><a class="ms" id="p_22J_2123"></a><a class="msdiv" id="msdiv16"></a>Tapo nu te brāhmaṇa bhiṃsarūpo,<br>
Mantā nu te brāhmaṇa cittarūpā;<br>
<span class="var" title="yakkhāva (bj, pts1)" id="note1259">Yakkhā nu</span> te assavā santi keci,<br>
Atthaṃ vā me abhijānāsi kattaṃ.</p>
<p><a class="sc" id="5"></a><a class="ms" id="p_22J_2124"></a><a class="msdiv" id="msdiv17"></a>Na me tapo atthi na cāpi mantā,<br>
Yakkhāpi me assavā natthi keci;<br>
Atthampi te nābhijānāmi kattaṃ,<br>
Pubbe <span class="var" title="pubbeva kho (s2, s3, mr)" id="note1260">ca kho</span> saṅ­gati­matta­māsi.</p>
<p><a class="sc" id="6"></a><a class="ms" id="p_22J_2125"></a><a class="msdiv" id="msdiv18"></a>Paṭhamaṃ idaṃ dassanaṃ jānato me,<br>
Na tābhijānāmi ito puratthā;<br>
Akkhāhi me pucchito etamatthaṃ,<br>
Kadā kuhiṃ vā ahu saṅgamo no.</p>
<p><a class="sc" id="7"></a><a class="ms" id="p_22J_2126"></a><a class="msdiv" id="msdiv19"></a>Gandhā­ra­rājassa puramhi ramme,<br>
Avasimhase takkasīlāyaṃ deva;<br>
Tat­thandha­kā­ramhi <span class="var" title="timissikāyaṃ (bj) | timissakāyaṃ (s2, s3)" id="note1261">timīsikāyaṃ</span>,<br>
Aṃsena aṃsaṃ samaghaṭ­ṭayimha.</p>
<p><a class="sc" id="8"></a><a class="ms" id="p_22J_2127"></a><a class="msdiv" id="msdiv20"></a>Te tattha ṭhatvāna ubho janinda,<br>
<span class="var" title="sāraṇīyaṃ (mr)" id="note1262">Sārāṇiyaṃ</span> <span class="var" title="vītisārimha (bj, s2, s3, pts1)" id="note1263">vītisārayimha</span> tattha;<br>
Sāyeva no saṅ­gati­matta­māsi,<br>
Tato na pacchā na pure ahosi.</p>
<p><a class="sc" id="9"></a><a class="ms" id="p_22J_2128"></a><a class="msdiv" id="msdiv21"></a>Yadā kadāci manujesu brahme,<br>
Samāgamo sappurisena hoti;<br>
Na paṇḍitā saṅga­ti­san­tha­vāni,<br>
Pubbe kataṃ vāpi vināsayanti.</p>
<p><a class="sc" id="10"></a><a class="ms" id="p_22J_2129"></a><a class="msdiv" id="msdiv22"></a><span class="var" title="bālā ca (bj, s2, s3, pts1)" id="note1264">Bālāva</span> kho saṅga­ti­san­tha­vāni,<br>
Pubbe kataṃ vāpi vināsayanti;<br>
Bahumpi bālesu kataṃ vinassati,<br>
Tathā hi bālā akataññurūpā.</p>
<p><a class="sc" id="11"></a><a class="pts" id="pts4.99"></a><a class="ms" id="p_22J_2130"></a><a class="msdiv" id="msdiv23"></a>Dhīrā ca kho saṅga­ti­san­tha­vāni,<br>
Pubbe kataṃ vāpi na nāsayanti;<br>
Appampi dhīresu kataṃ na nassati,<br>
Tathā hi dhīrā sukataññurūpā.</p>
<p><a class="sc" id="12"></a><a class="ms" id="p_22J_2131"></a><a class="msdiv" id="msdiv24"></a>Dadāmi te gāmavarāni pañca,<br>
Dāsīsataṃ satta gavaṃsatāni;<br>
Parosahassañca suvaṇṇanikkhe,<br>
Bhariyā ca te sādisī dve dadāmi.</p>
<p><a class="sc" id="13"></a><a class="ms" id="p_22J_2132"></a><a class="msdiv" id="msdiv25"></a>Evaṃ sataṃ hoti samecca rāja,<br>
­Nak­khat­ta­rājā­riva tārakānaṃ;<br>
Āpūratī kāsipatī tathāhaṃ,<br>
Tayāpi me saṅgamo ajja laddho”ti.</p>
</blockquote>
<p class="endsutta"><a class="sc" id="14"></a><a class="ms" id="p_22J_2133"></a>Juṇhajātakaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
