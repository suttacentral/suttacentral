<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja438">
<article>
<div class="hgroup">
<p class="division">Jātaka</p>
<p>Navakanipāta</p>
<p>Gijjhavagga</p>
<h1>12. Daddarajātaka</h1>
</div>
<blockquote class="gatha">
<p><a class="sc" id="1"></a><a class="ms" id="p_22J_1896"></a><a class="msdiv" id="msdiv105"></a>“Yo te puttake akhādi,<br>
dinnabhatto adūsake;<br>
Tasmiṃ dāṭhaṃ nipātehi,<br>
mā te muccittha jīvato”.</p>
<p><a class="sc" id="2"></a><a class="ms" id="p_22J_1897"></a><a class="msdiv" id="msdiv106"></a>“Ākiṇṇaluddo puriso,<br>
dhāticelaṃva makkhito;<br>
Padesaṃ taṃ na passāmi,<br>
yattha dāṭhaṃ nipātaye.</p>
<p><a class="sc" id="3"></a><a class="ms" id="p_22J_1898"></a><a class="msdiv" id="msdiv107"></a>Akataññussa posassa,<br>
niccaṃ vivaradassino;<br>
Sabbañce pathaviṃ dajjā,<br>
neva naṃ abhirādhaye”.</p>
<p><a class="sc" id="4"></a><a class="pts" id="pts3.540"></a><a class="ms" id="p_22J_1899"></a><a class="msdiv" id="msdiv108"></a>“Kiṃ nu subāhu taramānarūpo,<br>
Paccāgatosi saha māṇavena;<br>
Kiṃ kiccamatthaṃ idhamatthi tuyhaṃ,<br>
Akkhāhi me pucchito etamatthaṃ”.</p>
<p><a class="sc" id="5"></a><a class="pts" id="pts3.541"></a><a class="ms" id="p_22J_1900"></a><a class="msdiv" id="msdiv109"></a>“Yo te sakhā daddaro sādhurūpo,<br>
Tassa vadhaṃ parisaṅkāmi ajja;<br>
Purisassa kammāyatanāni sutvā,<br>
Nāhaṃ sukhiṃ daddaraṃ ajja maññe”.</p>
<p><a class="sc" id="6"></a><a class="ms" id="p_22J_1901"></a><a class="msdiv" id="msdiv110"></a>“Kānissa kammāyatanāni assu,<br>
Purisassa vutti­samo­dhāna­tāya;<br>
Kaṃ vā paṭiññaṃ purisassa sutvā,<br>
Parisaṅkasi daddaraṃ māṇavena”.</p>
<p><a class="sc" id="7"></a><a class="ms" id="p_22J_1902"></a><a class="msdiv" id="msdiv111"></a>“Ciṇṇā kaliṅgā caritā vaṇijjā,<br>
Vettācaro saṅkupathopi ciṇṇo;<br>
Naṭehi ciṇṇaṃ saha <span class="var" title="vākarehi (pts1, bj -nissya) | vāgurehi (?)" id="note1104">vākurehi</span>,<br>
Daṇḍena yuddhampi samajjamajjhe.</p>
<p><a class="sc" id="8"></a><a class="ms" id="p_22J_1903"></a><a class="msdiv" id="msdiv112"></a>Baddhā <span class="var" title="kulikā (bj, s2, s3) | kuliṅkā (pts1)" id="note1105">kulīkā</span> mitamāḷhakena,<br>
<span class="var" title="akkhācitā (si)" id="note1106">Akkhā jitā</span> saṃyamo abbhatīto;<br>
<span class="var" title="appahitaṃ (bj, s2, s3) | abbūhitaṃ (pts1, bj -nissya)" id="note1107">Abbāhitaṃ</span> <span class="var" title="pupphakaṃ (bj, s2, s3, pts1)" id="note1108">pubbakaṃ</span> aḍḍharattaṃ,<br>
Hatthā daḍḍhā piṇ­ḍapaṭig­ga­hena.</p>
<p><a class="sc" id="9"></a><a class="pts" id="pts3.542"></a><a class="ms" id="p_22J_1904"></a><a class="msdiv" id="msdiv113"></a>Tānissa kammāyatanāni assu,<br>
Purisassa vutti­samo­dhāna­tāya;<br>
Yathā ayaṃ dissati lomapiṇḍo,<br>
Gāvo hatā kiṃ pana daddarassā”ti. (1348)</p>
</blockquote>
<p class="endsutta"><a class="sc" id="10"></a><a class="ms" id="p_22J_1905"></a><span class="var" title="tittirajātakaṃ (bj, pts1)" id="note1109">Daddarajātakaṃ</span> dvādasamaṃ.</p>
<p class="endsection"><a class="sc" id="11"></a><a class="ms" id="p_22J_1906"></a>Navakanipātaṃ niṭṭhitaṃ.</p>
<p class="endsection summary"><a class="sc" id="12"></a><a class="ms" id="p_22J_1907"></a>Tassuddānaṃ</p>
<blockquote class="uddanagatha">
<p><a class="sc" id="13"></a><a class="ms" id="p_22J_1908"></a>Varagijjha samajjana haṃsavaro,<br>
Nidhisavhaya hārita pāṭaliko;<br>
Ajarāmara dhaṅka titikkha kuto,<br>
Atha dvādasa pekkhana daddaribhīti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
