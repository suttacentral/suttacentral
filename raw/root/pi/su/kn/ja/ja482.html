<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja482">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>9. Ruru­mi­garāja­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.257"></a><a class="ms" id="p_22J_2508"></a><a class="msdiv" id="msdiv117"></a>“<span class="var" title="kassa (bj, pts1)" id="note1537">Tassa</span> gāmavaraṃ dammi,<br>
Nāriyo ca alaṅkatā;<br>
<span class="var" title="ko (bj, s2, s3, pts1)" id="note1538">Yo</span> metaṃ <span class="var" title="... makkhāsi (s2, s3, mr)" id="note1539">migamakkhāti</span>,<br>
Migānaṃ migamuttamaṃ”.</p>
<p><a class="sc" id="2"></a><a class="ms" id="p_22J_2509"></a><a class="msdiv" id="msdiv118"></a>“Mayhaṃ gāmavaraṃ dehi,<br>
nāriyo ca alaṅkatā;<br>
Ahaṃ te migamakkhissaṃ,<br>
migānaṃ migamuttamaṃ.</p>
<p><a class="sc" id="3"></a><a class="ms" id="p_22J_2510"></a><a class="msdiv" id="msdiv119"></a>Etasmiṃ vanasaṇḍasmiṃ,<br>
ambā sālā ca pupphitā;<br>
Inda­gopaka­sañ­channā,<br>
ettheso tiṭṭhate migo”.</p>
<p><a class="sc" id="4"></a><a class="ms" id="p_22J_2511"></a><a class="msdiv" id="msdiv120"></a>“Dhanuṃ <span class="var" title="adejjhaṃ (bj, pts1) | sarajjaṃ (mr)" id="note1540">advejjhaṃ</span> katvāna,<br>
usuṃ <span class="var" title="sandhāyupāgami (bj, pts1)" id="note1541">sannayhupāgami</span>;<br>
Migo ca disvā rājānaṃ,<br>
dūrato ajjhabhāsatha.</p>
<p><a class="sc" id="5"></a><a class="ms" id="p_22J_2512"></a><a class="msdiv" id="msdiv121"></a>Āgamehi mahārāja,<br>
mā maṃ vijjhi rathesabha;<br>
Ko nu te idamakkhāsi,<br>
ettheso tiṭṭhate migo”.</p>
<p><a class="sc" id="6"></a><a class="pts" id="pts4.259"></a><a class="ms" id="p_22J_2513"></a><a class="msdiv" id="msdiv122"></a>“Esa pāpacaro poso,<br>
samma tiṭṭhati ārakā;<br>
<span class="var" title="so hi (bj, s2, s3, pts1)" id="note1542">Soyaṃ</span> me idamakkhāsi,<br>
ettheso tiṭṭhate migo”.</p>
<p><a class="sc" id="7"></a><a class="ms" id="p_22J_2514"></a><a class="msdiv" id="msdiv123"></a>“Saccaṃ kireva māhaṃsu,<br>
narā ekacciyā idha;<br>
Kaṭṭhaṃ niplavitaṃ seyyo,<br>
na tvevekacciyo naro”.</p>
<p><a class="sc" id="8"></a><a class="ms" id="p_22J_2515"></a><a class="msdiv" id="msdiv124"></a>“Kiṃ nu ruru garahasi migānaṃ,<br>
Kiṃ pakkhīnaṃ kiṃ pana mānusānaṃ;<br>
Bhayañhi maṃ ­vinda­ti­nap­parūpaṃ,<br>
Sutvāna taṃ mānusiṃ bhāsamānaṃ”.</p>
<p><a class="sc" id="9"></a><a class="ms" id="p_22J_2516"></a><a class="msdiv" id="msdiv125"></a>“Yamuddhariṃ vāhane vuyhamānaṃ,<br>
Mahodake salile sīghasote;<br>
Tatonidānaṃ bhayamāgataṃ mama,<br>
Dukkho have rāja asabbhi saṅgamo”.</p>
<p><a class="sc" id="10"></a><a class="ms" id="p_22J_2517"></a><a class="msdiv" id="msdiv126"></a>“Sohaṃ catup­patta­mimaṃ vihaṅgamaṃ,<br>
Tanucchidaṃ hadaye ossajāmi;<br>
<span class="var" title="hanāmi mittaddu'makiccakāriṃ (bj, pts1)" id="note1543">Hanāmi taṃ mittadubbhiṃ akiccakāriṃ</span>,<br>
Yo tādisaṃ kammakataṃ na jāne”.</p>
<p><a class="sc" id="11"></a><a class="pts" id="pts4.261"></a><a class="ms" id="p_22J_2518"></a><a class="msdiv" id="msdiv127"></a>“Dhīrassa bālassa have janinda,<br>
Santo vadhaṃ nappasaṃsanti jātu;<br>
Kāmaṃ gharaṃ gacchatu pāpadhammo,<br>
Yañcassa bhaṭṭhaṃ tadetassa dehi;<br>
Ahañca te kāmakaro bhavāmi”.</p>
<p><a class="sc" id="12"></a><a class="ms" id="p_22J_2519"></a><a class="msdiv" id="msdiv128"></a>“Addhā rurū aññataro <span class="var" title="sataṃ'se (bj)" id="note1544">sataṃ so</span>,<br>
Yo <span class="var" title="dubbhino (s2, s3) | dūbhato (pts1)" id="note1545">dubbhato</span> mānusassa na dubbhi;<br>
Kāmaṃ gharaṃ gacchatu pāpadhammo,<br>
Yañcassa bhaṭṭhaṃ tadetassa dammi;<br>
Ahañca te kāmacāraṃ dadāmi”.</p>
<p><a class="sc" id="13"></a><a class="ms" id="p_22J_2520"></a><a class="msdiv" id="msdiv129"></a>“Suvijānaṃ siṅgālānaṃ,<br>
sakuṇānañca vassitaṃ;<br>
Manus­sa­vassi­taṃ rāja,<br>
dubbijānataraṃ tato.</p>
<p><a class="sc" id="14"></a><a class="ms" id="p_22J_2521"></a><a class="msdiv" id="msdiv130"></a>Api ce maññatī poso,<br>
ñāti mitto sakhāti vā;<br>
Yo pubbe sumano hutvā,<br>
pacchā sampajjate diso”.</p>
<p><a class="sc" id="15"></a><a class="pts" id="pts4.262"></a><a class="ms" id="p_22J_2522"></a><a class="msdiv" id="msdiv131"></a>“Samāgatā jānapadā,<br>
negamā ca samāgatā;<br>
Migā sassāni khādanti,<br>
taṃ devo paṭisedhatu”.</p>
<p><a class="sc" id="16"></a><a class="ms" id="p_22J_2523"></a><a class="msdiv" id="msdiv132"></a>“Kāmaṃ janapado māsi,<br>
raṭṭhañcāpi vinassatu;<br>
Na tvevāhaṃ ruruṃ dubbhe,<br>
datvā abhaya­dak­khi­ṇaṃ.</p>
<p><a class="sc" id="17"></a><a class="ms" id="p_22J_2524"></a><a class="msdiv" id="msdiv133"></a>Mā me janapado āsi,<br>
<span class="var" title="mā maṃ janapado ahu (s2, s3)" id="note1546">raṭṭhañcāpi vinassatu</span>;<br>
<span class="var" title="na tveva miha (bj)" id="note1547">Na tvevāhaṃ</span> migarājassa,<br>
varaṃ datvā musā bhaṇe”ti.</p>
</blockquote>
<p class="endsutta"><a class="sc" id="18"></a><a class="ms" id="p_22J_2525"></a><span class="var" title="ruru­miga­jātakaṃ (bj, s2, s3) | rurujātakaṃ (pts1)" id="note1548">Ruru­miga­rāja­jātakaṃ</span> navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
