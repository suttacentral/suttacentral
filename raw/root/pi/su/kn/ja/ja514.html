<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja514">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>4. Chaddan­ta­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.40"></a><a class="ms" id="p_22J_3355"></a><a class="msdiv" id="msdiv97"></a>“Kiṃ nu socasinuccaṅgi,<br>
paṇḍūsi varavaṇṇini;<br>
Milāyasi visālakkhi,<br>
mālāva parimadditā”.</p>
<p><a class="sc" id="2"></a><a class="ms" id="p_22J_3356"></a><a class="msdiv" id="msdiv98"></a>“Dohaḷo me mahārāja,<br>
<span class="var" title="... nu'paccagā (bj, s2, s3, pts1)" id="note2124">supinan­te­nu­paj­jhagā</span>;<br>
Na so sulabharūpova,<br>
yādiso mama dohaḷo”.</p>
<p><a class="sc" id="3"></a><a class="ms" id="p_22J_3357"></a><a class="msdiv" id="msdiv99"></a>“Ye keci mānusā kāmā,<br>
idha lokasmi nandane;<br>
Sabbe te pacurā mayhaṃ,<br>
ahaṃ te dammi dohaḷaṃ”.</p>
<p><a class="sc" id="4"></a><a class="ms" id="p_22J_3358"></a><a class="msdiv" id="msdiv100"></a>“Luddā deva samāyantu,<br>
ye keci vijite tava;<br>
Etesaṃ ahamakkhissaṃ,<br>
yādiso mama dohaḷo”.</p>
<p><a class="sc" id="5"></a><a class="ms" id="p_22J_3359"></a><a class="msdiv" id="msdiv101"></a>“Ime te luddakā devi,<br>
katahatthā visāradā;<br>
Vanaññū ca migaññū ca,<br>
<span class="var" title="mama te (pts1)" id="note2125">mamatthe</span> cattajīvitā”.</p>
<p><a class="sc" id="6"></a><a class="ms" id="p_22J_3360"></a><a class="msdiv" id="msdiv102"></a>“Luddaputtā nisāmetha,<br>
yāvantettha samāgatā;<br>
Chabbisāṇaṃ gajaṃ setaṃ,<br>
addasaṃ supine ahaṃ;<br>
Tassa dantehi me attho,<br>
alābhe natthi jīvitaṃ”.</p>
<p><a class="sc" id="7"></a><a class="pts" id="pts5.42"></a><a class="ms" id="p_22J_3361"></a><a class="msdiv" id="msdiv103"></a>“Na no pitūnaṃ na pitāmahānaṃ,<br>
Diṭṭho suto kuñjaro chabbisāṇo;<br>
Yamaddasā supine rājaputtī,<br>
Akkhāhi no yādiso hatthināgo”.</p>
<p><a class="sc" id="8"></a><a class="ms" id="p_22J_3362"></a><a class="msdiv" id="msdiv104"></a>“Disā catasso vidisā catasso,<br>
Uddhaṃ adho dasa disā imāyo;<br>
Katamaṃ disaṃ tiṭṭhati nāgarājā,<br>
Yamaddasā supine chabbisāṇaṃ”.</p>
<p><a class="sc" id="9"></a><a class="ms" id="p_22J_3363"></a><a class="msdiv" id="msdiv105"></a>“Ito ujuṃ uttariyaṃ disāyaṃ,<br>
Atikkamma so sattagirī brahante;<br>
Suvaṇṇapasso nāma girī uḷāro,<br>
<span class="var" title="saṃpupphito (s2, s3)" id="note2126">Supupphito</span> kim­purisā­nu­ciṇṇo.</p>
<p><a class="sc" id="10"></a><a class="pts" id="pts5.43"></a><a class="ms" id="p_22J_3364"></a><a class="msdiv" id="msdiv106"></a>Āruyha selaṃ bhavanaṃ kinnarānaṃ,<br>
Olokaya pabba­ta­pāda­mūlaṃ;<br>
Atha dakkhasī meghasamā­na­vaṇṇaṃ,<br>
Nigrodharājaṃ <span class="var" title="... poraṃ (mr)" id="note2127">aṭṭha­sahas­sa­pādaṃ</span>.</p>
<p><a class="sc" id="11"></a><a class="ms" id="p_22J_3365"></a><a class="msdiv" id="msdiv107"></a>Tatthacchatī kuñjaro chabbisāṇo,<br>
Sabbaseto duppasaho parebhi;<br>
Rakkhanti naṃ aṭṭha­sahas­sa­nāgā,<br>
Īsādantā vāta­javap­pahārino.</p>
<p><a class="sc" id="12"></a><a class="ms" id="p_22J_3366"></a><a class="msdiv" id="msdiv108"></a>Tiṭṭhanti te <span class="var" title="tumūla (s2, s3) | bhimūla (pts1, mr)" id="note2128">tumūlaṃ</span> passasantā,<br>
Kuppanti vātassapi eritassa;<br>
Manussabhūtaṃ pana tattha disvā,<br>
Bhasmaṃ kareyyuṃ nāssa rajopi tassa”.</p>
<p><a class="sc" id="13"></a><a class="pts" id="pts5.44"></a><a class="ms" id="p_22J_3367"></a><a class="msdiv" id="msdiv109"></a>“Bahū hime rājakulamhi santi,<br>
Piḷandhanā jātarūpassa devī;<br>
Muttā maṇī veḷuriyāmayā ca,<br>
Kiṃ kāhasi danta­pi­ḷandha­nena;<br>
Māretukāmā kuñjaraṃ chabbisāṇaṃ,<br>
Udāhu ghātessasi luddaputte”.</p>
<p><a class="sc" id="14"></a><a class="ms" id="p_22J_3368"></a><a class="msdiv" id="msdiv110"></a>“Sā issitā dukkhitā casmi ludda,<br>
Uddhañca sussāmi anussarantī;<br>
Karohi me luddaka etamatthaṃ,<br>
Dassāmi te gāmavarāni pañca”.</p>
<p><a class="sc" id="15"></a><a class="ms" id="p_22J_3369"></a><a class="msdiv" id="msdiv111"></a>“Katthacchatī kattha mupeti ṭhānaṃ,<br>
Vīthissa kā <span class="var" title="nahāna (bj, pts1)" id="note2129">nhāna</span> gatassa hoti;<br>
Kathañhi so <span class="var" title="nahāyati (bj, pts1)" id="note2130">nhāyati</span> nāgarājā,<br>
Kathaṃ vijānemu gatiṃ gajassa”.</p>
<p><a class="sc" id="16"></a><a class="pts" id="pts5.45"></a><a class="ms" id="p_22J_3370"></a><a class="msdiv" id="msdiv112"></a>“Tattheva sā pokkharaṇī <span class="var" title="avidūre (s2, s3, mr)" id="note2131">adūre</span>,<br>
Rammā sutitthā ca <span class="var" title="mahodakā (s2, s3, mr)" id="note2132">mahodikā</span> ca;<br>
Sampupphitā <span class="var" title="... kiṇṇā (katthaci)" id="note2133">bhama­ra­ga­ṇānu­ciṇṇā</span>,<br>
Ettha hi so nhāyati nāgarājā.</p>
<p><a class="sc" id="17"></a><a class="ms" id="p_22J_3371"></a><a class="msdiv" id="msdiv113"></a>Sīsaṃ <span class="var" title="nahāto uppala­mālabhārī (bj, s2, s3, pts1)" id="note2134">nahā­tuppala­mālabhārī</span>,<br>
Sabbaseto puṇ­ḍarī­kat­tacaṅgī;<br>
Āmodamāno gacchati sanniketaṃ,<br>
Purakkhatvā mahesiṃ sabbabhaddaṃ”.</p>
<p><a class="sc" id="18"></a><a class="pts" id="pts5.47"></a><a class="ms" id="p_22J_3372"></a><a class="msdiv" id="msdiv114"></a>Tattheva so uggahetvāna vākyaṃ,<br>
Ādāya tūṇiñca dhanuñca luddo;<br>
<span class="var" title="vituriya so (bj, s-a) | vitureyyati (pts1)" id="note2135">Vituriyati</span> sattagirī brahante,<br>
Suvaṇṇapassaṃ nāma giriṃ uḷāraṃ.</p>
<p><a class="sc" id="19"></a><a class="ms" id="p_22J_3373"></a><a class="msdiv" id="msdiv115"></a>Āruyha selaṃ bhavanaṃ kinnarānaṃ,<br>
Olokayī pabba­ta­pāda­mūlaṃ;<br>
Tatthaddasā meghasamā­na­vaṇṇaṃ,<br>
Nigrodharājaṃ aṭṭha­sahas­sa­pādaṃ.</p>
<p><a class="sc" id="20"></a><a class="pts" id="pts5.48"></a><a class="ms" id="p_22J_3374"></a><a class="msdiv" id="msdiv116"></a>Tatthaddasā kuñjaraṃ chabbisāṇaṃ,<br>
Sabbasetaṃ duppasahaṃ parebhi;<br>
Rakkhanti naṃ aṭṭha­sahas­sa­nāgā,<br>
Īsādantā vāta­javap­pahārino.</p>
<p><a class="sc" id="21"></a><a class="ms" id="p_22J_3375"></a><a class="msdiv" id="msdiv117"></a>Tatthaddasā pokkharaṇiṃ adūre,<br>
Rammaṃ sutitthañca mahodikañca;<br>
Sampupphitaṃ bhama­ra­ga­ṇānu­ciṇṇaṃ,<br>
Yattha hi so nhāyati nāgarājā.</p>
<p><a class="sc" id="22"></a><a class="ms" id="p_22J_3376"></a><a class="msdiv" id="msdiv118"></a>Disvāna nāgassa gatiṃ ṭhitiñca,<br>
Vīthissa yā nhānagatassa hoti;<br>
Opātamāgacchi anariyarūpo,<br>
Payojito citta­va­sānu­gāya.</p>
<p><a class="sc" id="23"></a><a class="pts" id="pts5.49"></a><a class="ms" id="p_22J_3377"></a><a class="msdiv" id="msdiv119"></a>Khaṇitvāna kāsuṃ phalakehi chādayi,<br>
Attānamodhāya dhanuñca luddo;<br>
Passāgataṃ puthusallena nāgaṃ,<br>
Samappayī duk­kaṭakam­ma­kārī.</p>
<p><a class="sc" id="24"></a><a class="ms" id="p_22J_3378"></a><a class="msdiv" id="msdiv120"></a>Viddho ca nāgo koñcamanādi ghoraṃ,<br>
<span class="var" title="sabbeva (bj, s2, s3, pts1)" id="note2136">Sabbe ca</span> nāgā <span class="var" title="ninnādu (s2, s3) | ninnādaṃ (mr)" id="note2137">ninnaduṃ</span> ghorarūpaṃ;<br>
Tiṇañca kaṭṭhañca <span class="var" title="cuṇṇaṃ (bj, pts1)" id="note2138">raṇaṃ</span> karontā,<br>
Dhāviṃsu te aṭṭha disā samantato.</p>
<p><a class="sc" id="25"></a><a class="ms" id="p_22J_3379"></a><a class="msdiv" id="msdiv121"></a><span class="var" title="vadhis­samenanti (s2, s3)" id="note2140">Vadhis­sametanti</span> parāmasanto,<br>
Kāsāva­maddak­khi dhajaṃ isīnaṃ;<br>
Dukkhena phuṭṭhas­suda­pādi saññā,<br>
Arahaddhajo sabbhi avajjharūpo.</p>
<p><a class="sc" id="26"></a><a class="pts" id="pts5.50"></a><a class="ms" id="p_22J_3380"></a><a class="msdiv" id="msdiv122"></a>“Anikkasāvo kāsāvaṃ,<br>
yo vatthaṃ <span class="var" title="paridahessati (bj, pts1) | paridhassati (katthaci)" id="note2142">paridahissati</span>;<br>
Apeto damasaccena,<br>
na so kāsāvamarahati.</p>
<p><a class="sc" id="27"></a><a class="ms" id="p_22J_3381"></a><a class="msdiv" id="msdiv123"></a>Yo ca vantakasāvassa,<br>
sīlesu susamāhito;<br>
Upeto damasaccena,<br>
sa ve kāsāvamarahati”.</p>
<p><a class="sc" id="28"></a><a class="pts" id="pts5.51"></a><a class="ms" id="p_22J_3382"></a><a class="msdiv" id="msdiv124"></a>Samappito puthusallena nāgo,<br>
Aduṭṭhacitto ludda­ka­majjha­bhāsi;<br>
“Kimatthayaṃ kissa vā samma hetu,<br>
Mamaṃ vadhī kassa vāyaṃ payogo”.</p>
<p><a class="sc" id="29"></a><a class="ms" id="p_22J_3383"></a><a class="msdiv" id="msdiv125"></a>“Kāsissa rañño mahesī bhadante,<br>
Sā pūjitā rājakule subhaddā;<br>
Taṃ addasā sā ca mamaṃ asaṃsi,<br>
Dantehi <span class="var" title="atthoti mamaṃ (s2, s3, mr)" id="note2143">atthoti ca maṃ</span> avoca”.</p>
<p><a class="sc" id="30"></a><a class="ms" id="p_22J_3384"></a><a class="msdiv" id="msdiv126"></a>“Bahū hi me dantayugā uḷārā,<br>
Ye me <span class="var" title="pitunnampi (pts1)" id="note2144">pitūnañca</span> pitāmahānaṃ;<br>
Jānāti sā kodhanā rājaputtī,<br>
Vadhatthikā veramakāsi bālā.</p>
<p><a class="sc" id="31"></a><a class="pts" id="pts5.52"></a><a class="ms" id="p_22J_3385"></a><a class="msdiv" id="msdiv127"></a>Uṭṭhehi tvaṃ ludda kharaṃ gahetvā,<br>
Dante ime chinda purā marāmi;<br>
Vajjāsi taṃ kodhanaṃ rājaputtiṃ,<br>
‘Nāgo hato handa imassa dantā’”.</p>
<p><a class="sc" id="32"></a><a class="pts" id="pts5.53"></a><a class="ms" id="p_22J_3386"></a><a class="msdiv" id="msdiv128"></a>Uṭṭhāya so luddo kharaṃ gahetvā,<br>
Chetvāna dantāni gajuttamassa;<br>
Vaggū subhe appaṭime pathabyā,<br>
Ādāya pakkāmi tato hi khippaṃ.</p>
<p><a class="sc" id="33"></a><a class="ms" id="p_22J_3387"></a><a class="msdiv" id="msdiv129"></a><span class="var" title="bhayadditā (bj, pts1)" id="note2145">Bhayaṭṭitā</span> nāgavadhena aṭṭā,<br>
Ye te nāgā aṭṭha disā vidhāvuṃ;<br>
<span class="var" title="adisva (bj, pts1)" id="note2146">Adisvāna</span> posaṃ gaja­pac­ca­mittaṃ,<br>
Paccāgamuṃ yena so nāgarājā.</p>
<p><a class="sc" id="34"></a><a class="pts" id="pts5.54"></a><a class="ms" id="p_22J_3388"></a><a class="msdiv" id="msdiv130"></a>Te tattha kanditvā <span class="var" title="roditva (bj, pts1)" id="note2147">roditvāna</span> nāgā,<br>
Sīse sake paṃsukaṃ okiritvā;<br>
Agamaṃsu te sabbe sakaṃ niketaṃ,<br>
Purakkhatvā mahesiṃ sabbabhaddaṃ.</p>
<p><a class="sc" id="35"></a><a class="ms" id="p_22J_3389"></a><a class="msdiv" id="msdiv131"></a>Ādāya dantāni gajuttamassa,<br>
Vaggū subhe appaṭime pathabyā;<br>
Suvaṇṇarājīhi samantamodare,<br>
So luddako kāsipuraṃ upāgami;<br>
Upanesi so rājakaññāya dante,<br>
Nāgo hato handa imassa dantā.</p>
<p><a class="sc" id="36"></a><a class="pts" id="pts5.55"></a><a class="ms" id="p_22J_3390"></a><a class="msdiv" id="msdiv132"></a>Disvāna dantāni gajuttamassa,<br>
Bhattuppiyassa purimāya jātiyā;<br>
Tattheva tassā hadayaṃ aphāli,<br>
Teneva sā kālamakāsi bālā.</p>
<p><a class="sc" id="37"></a><a class="ms" id="p_22J_3391"></a><a class="msdiv" id="msdiv133"></a>Sambodhipatto <span class="var" title="ca (bj, s2, s3) | va (pts1)" id="note2148">sa</span> mahānubhāvo,<br>
Sitaṃ akāsi parisāya majjhe;<br>
Pucchiṃsu bhikkhū suvimuttacittā,<br>
“Nākāraṇe pātukaronti buddhā.</p>
<p><a class="sc" id="38"></a><a class="ms" id="p_22J_3392"></a><a class="msdiv" id="msdiv134"></a>Yamaddasātha dahariṃ kumāriṃ,<br>
Kāsāyavatthaṃ anagāriyaṃ carantiṃ;<br>
Sā kho tadā rājakaññā ahosi,<br>
Ahaṃ tadā nāgarājā ahosiṃ.</p>
<p><a class="sc" id="39"></a><a class="pts" id="pts5.56"></a><a class="ms" id="p_22J_3393"></a><a class="msdiv" id="msdiv135"></a>Ādāya dantāni gajuttamassa,<br>
Vaggū subhe appaṭime pathabyā;<br>
Yo luddako kāsipuraṃ upāgami,<br>
So kho tadā devadatto ahosi”.</p>
<p><a class="sc" id="40"></a><a class="ms" id="p_22J_3394"></a><a class="msdiv" id="msdiv136"></a>Anāvasūraṃ cira­ratta­saṃ­sitaṃ,<br>
Uccāvacaṃ caritamidaṃ purāṇaṃ;<br>
Vītaddaro vītasoko visallo,<br>
Sayaṃ abhiññāya abhāsi buddho.</p>
<p><a class="sc" id="41"></a><a class="ms" id="p_22J_3395"></a><a class="msdiv" id="msdiv137"></a>“Ahaṃ vo tena kālena,<br>
ahosiṃ tattha bhikkhavo;<br>
Nāgarājā tadā <span class="var" title="hosiṃ (bj, s2, s3, pts1)" id="note2149">homi</span>,<br>
evaṃ dhāretha jātakan”ti.</p>
</blockquote>
<p class="endsutta"><a class="sc" id="42"></a><a class="ms" id="p_22J_3396"></a>Chaddan­ta­jātakaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
