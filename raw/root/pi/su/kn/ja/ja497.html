<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja497">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>1. Mātaṅgajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.380"></a><a class="ms" id="p_22J_2853"></a><a class="msdiv" id="msdiv1"></a>“Kuto nu āgacchasi <span class="var" title="rummavāsī (bj) | rummavāsi (pts1)" id="note1786">dummavāsī</span>,<br>
Otallako paṃsu­pisāca­kova;<br>
Saṅkāracoḷaṃ <span class="var" title="paṭimucca (bj, pts1)" id="note1787">paṭimuñca</span> kaṇṭhe,<br>
Ko re tuvaṃ <span class="var" title="hohisi (bj, pts1)" id="note1788">hosi</span> adakkhiṇeyyo”.</p>
<p><a class="sc" id="2"></a><a class="ms" id="p_22J_2854"></a><a class="msdiv" id="msdiv2"></a>“Annaṃ <span class="var" title="tava idaṃ (bj, pts1) | tavayidaṃ (s2, s3)" id="note1789">tavedaṃ</span> pakataṃ yasassi,<br>
Taṃ khajjare bhuñjare piyyare ca;<br>
Jānāsi maṃ tvaṃ paradat­tū­pajī­viṃ,<br>
Uttiṭṭhapiṇḍaṃ labhataṃ sapāko”.</p>
<p><a class="sc" id="3"></a><a class="ms" id="p_22J_2855"></a><a class="msdiv" id="msdiv3"></a>“Annaṃ <span class="var" title="mama idaṃ (bj, pts1) | mamayidaṃ (s2, s3)" id="note1790">mamedaṃ</span> pakataṃ brāhmaṇānaṃ,<br>
Attatthāya saddahato <span class="var" title="mamayidaṃ (bj, s2, s3) | mama idaṃ (pts1)" id="note1791">mamedaṃ</span>;<br>
Apehi etto kimi­dhaṭṭhi­tosi,<br>
Na mādisā tuyhaṃ dadanti jamma”.</p>
<p><a class="sc" id="4"></a><a class="pts" id="pts4.381"></a><a class="ms" id="p_22J_2856"></a><a class="msdiv" id="msdiv4"></a>“Thale ca ninne ca vapanti bījaṃ,<br>
Anūpakhette <span class="var" title="... māsasānā (bj) | māsiṃsamānā (s2, s3) | māsasāna (pts1)" id="note1792">phalamāsamānā</span>;<br>
Etāya saddhāya dadāhi dānaṃ,<br>
Appeva ārādhaye dakkhiṇeyye”.</p>
<p><a class="sc" id="5"></a><a class="ms" id="p_22J_2857"></a><a class="msdiv" id="msdiv5"></a>“Khettāni mayhaṃ viditāni loke,<br>
Yesāhaṃ bījāni patiṭṭhapemi;<br>
Ye brāhmaṇā jāti­man­tū­papannā,<br>
Tānīdha khettāni supesalāni”.</p>
<p><a class="sc" id="6"></a><a class="ms" id="p_22J_2858"></a><a class="msdiv" id="msdiv6"></a>“Jātimado ca atimānitā ca,<br>
Lobho ca doso ca mado ca moho;<br>
Ete <span class="var" title="yesu vasanti (bj, pts1)" id="note1793">aguṇā yesu ca santi</span> sabbe,<br>
Tānīdha khettāni apesalāni.</p>
<p><a class="sc" id="7"></a><a class="pts" id="pts4.382"></a><a class="ms" id="p_22J_2859"></a><a class="msdiv" id="msdiv7"></a>Jātimado ca atimānitā ca,<br>
Lobho ca doso ca mado ca moho;<br>
Ete aguṇā yesu na santi sabbe,<br>
Tānīdha khettāni supesalāni”.</p>
<p><a class="sc" id="8"></a><a class="ms" id="p_22J_2860"></a><a class="msdiv" id="msdiv8"></a>“<span class="var" title="kvattha gatā (s2, s3) | kattheva bhaṭṭhā (pts1)" id="note1794">Kvettha gatā</span> upajotiyo ca,<br>
Upajjhāyo ca atha vā <span class="var" title="bhaṇḍakucchi (bj, s2, s3, pts1)" id="note1795">gaṇḍakucchi</span>;<br>
Imassa daṇḍañca vadhañca datvā,<br>
Gale gahetvā <span class="var" title="galayātha (s2, s3, mr)" id="note1796">khalayātha</span> jammaṃ”.</p>
<p><a class="sc" id="9"></a><a class="ms" id="p_22J_2861"></a><a class="msdiv" id="msdiv9"></a>“Giriṃ nakhena khaṇasi,<br>
ayo <span class="var" title="dantena (bj, pts1)" id="note1797">dantehi</span> khādasi;<br>
Jātavedaṃ padahasi,<br>
yo isiṃ paribhāsasi”.</p>
<p><a class="sc" id="10"></a><a class="ms" id="p_22J_2862"></a><a class="msdiv" id="msdiv10"></a>“Idaṃ vatvāna mātaṅgo,<br>
isi saccaparakkamo;<br>
Antalikkhasmiṃ <span class="var" title="pakkami (mr)" id="note1798">pakkāmi</span>,<br>
brāhmaṇānaṃ udikkhataṃ”.</p>
<p><a class="sc" id="11"></a><a class="ms" id="p_22J_2863"></a><a class="msdiv" id="msdiv11"></a>“<span class="var" title="aveṭhitaṃ (bj) | āveṭhitaṃ (pts1)" id="note1799">Āvellitaṃ</span> piṭṭhito uttamaṅgaṃ,<br>
<span class="var" title="bāhaṃ (bj, pts1)" id="note1800">Bāhuṃ</span> pasāreti <span class="var" title="akampaneyyaṃ (mr)" id="note1801">akammaneyyaṃ</span>;<br>
Setāni akkhīni yathā matassa,<br>
Ko me imaṃ puttamakāsi evaṃ”.</p>
<p><a class="sc" id="12"></a><a class="pts" id="pts4.384"></a><a class="ms" id="p_22J_2864"></a><a class="msdiv" id="msdiv12"></a>“Idhāgamā samaṇo dummavāsī,<br>
Otallako paṃsu­pisāca­kova;<br>
Saṅkāracoḷaṃ paṭimuñca kaṇṭhe,<br>
So te imaṃ puttamakāsi evaṃ”.</p>
<p><a class="sc" id="13"></a><a class="ms" id="p_22J_2865"></a><a class="msdiv" id="msdiv13"></a>“Katamaṃ disaṃ agamā bhūripañño,<br>
Akkhātha me māṇavā etamatthaṃ;<br>
Gantvāna taṃ paṭikaremu accayaṃ,<br>
Appeva naṃ putta labhemu jīvitaṃ”.</p>
<p><a class="sc" id="14"></a><a class="ms" id="p_22J_2866"></a><a class="msdiv" id="msdiv14"></a>“Vehāyasaṃ agamā bhūripañño,<br>
Pathaddhuno pannaraseva cando;<br>
Api cāpi so purimadisaṃ agacchi,<br>
Saccappaṭiñño isi sādhurūpo”.</p>
<p><a class="sc" id="15"></a><a class="pts" id="pts4.385"></a><a class="ms" id="p_22J_2867"></a><a class="msdiv" id="msdiv15"></a>“Āvellitaṃ piṭṭhito uttamaṅgaṃ,<br>
Bāhuṃ pasāreti akammaneyyaṃ;<br>
Setāni akkhīni yathā matassa,<br>
Ko me imaṃ puttamakāsi evaṃ”.</p>
<p><a class="sc" id="16"></a><a class="ms" id="p_22J_2868"></a><a class="msdiv" id="msdiv16"></a>“Yakkhā have santi mahānubhāvā,<br>
Anvāgatā isayo sādhurūpā;<br>
Te duṭṭhacittaṃ kupitaṃ viditvā,<br>
Yakkhā hi te puttamakaṃsu evaṃ”.</p>
<p><a class="sc" id="17"></a><a class="ms" id="p_22J_2869"></a><a class="msdiv" id="msdiv17"></a>“Yakkhā ca me puttamakaṃsu evaṃ,<br>
Tvaññeva me mā <span class="var" title="kuddha (mr)" id="note1802">kuddho</span> brahmacāri;<br>
<span class="var" title="tuyheva (mr)" id="note1803">Tumheva</span> pāde saraṇaṃ gatāsmi,<br>
Anvāgatā puttasokena bhikkhu”.</p>
<p><a class="sc" id="18"></a><a class="ms" id="p_22J_2870"></a><a class="msdiv" id="msdiv18"></a>“Tadeva hi etarahi ca mayhaṃ,<br>
Manopadoso na <span class="var" title="mama natthi (pts1)" id="note1804">mamatthi</span> koci;<br>
Putto ca te vedamadena matto,<br>
Atthaṃ na jānāti adhicca vede”.</p>
<p><a class="sc" id="19"></a><a class="ms" id="p_22J_2871"></a><a class="msdiv" id="msdiv19"></a>“Addhā have bhikkhu muhuttakena,<br>
Sammuyhateva purisassa saññā;<br>
<span class="var" title="etāparādhaṃ (mr)" id="note1805">Ekāparādhaṃ</span> khama bhūripañña,<br>
Na paṇḍitā kodhabalā bhavanti”.</p>
<p><a class="sc" id="20"></a><a class="pts" id="pts4.386"></a><a class="ms" id="p_22J_2872"></a><a class="msdiv" id="msdiv20"></a>“Idañca mayhaṃ uttiṭṭhapiṇḍaṃ,<br>
<span class="var" title="taṃ (bj)" id="note1806">Tava</span> maṇḍabyo bhuñjatu appapañño;<br>
Yakkhā <span class="var" title="te puttaṃ (s2, s3)" id="note1807">ca te naṃ</span> na viheṭhayeyyuṃ,<br>
Putto ca te <span class="var" title="hohiti (bj, pts1)" id="note1808">hessati</span> so arogo”.</p>
<p><a class="sc" id="21"></a><a class="pts" id="pts4.387"></a><a class="ms" id="p_22J_2873"></a><a class="msdiv" id="msdiv21"></a>“Maṇḍabya bālosi parittapañño,<br>
Yo puñ­ña­khettā­nama­ko­vidosi;<br>
Mahakkasāvesu dadāsi dānaṃ,<br>
Kiliṭ­ṭha­kam­mesu asaññatesu.</p>
<p><a class="sc" id="22"></a><a class="ms" id="p_22J_2874"></a><a class="msdiv" id="msdiv22"></a>Jaṭā ca kesā ajinā nivatthā,<br>
Jarūdapānaṃva mukhaṃ parūḷhaṃ;<br>
Pajaṃ imaṃ passatha <span class="var" title="rummarūpiṃ (bj, pts1)" id="note1809">dummarūpaṃ</span>,<br>
Na jaṭājinaṃ tāyati appapaññaṃ.</p>
<p><a class="sc" id="23"></a><a class="ms" id="p_22J_2875"></a><a class="msdiv" id="msdiv23"></a>Yesaṃ rāgo ca doso ca,<br>
avijjā ca virājitā;<br>
Khīṇāsavā arahanto,<br>
tesu dinnaṃ mahapphalan”ti.</p>
</blockquote>
<p class="endsutta"><a class="sc" id="24"></a><a class="ms" id="p_22J_2876"></a>Mātaṅgajātakaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
