<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja444">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>6. Kaṇha­dī­pāyana­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.31"></a><a class="ms" id="p_22J_1975"></a><a class="msdiv" id="msdiv62"></a>“Sattāhamevāhaṃ pasannacitto,<br>
Puññatthiko <span class="var" title="acariṃ (bj, pts1) | ācari (s2, s3)" id="note1152">ācariṃ</span> brahmacariyaṃ;<br>
Athāparaṃ yaṃ caritaṃ <span class="var" title="mamayidaṃ (s2, s3) | mamāyidaṃ (pts1)" id="note1153">mamedaṃ</span>,<br>
Vassāni paññāsa samādhikāni;<br>
<span class="var" title="vāhi (pts1, mr)" id="note1154">Akāmakovāpi</span> ahaṃ carāmi,<br>
Etena saccena suvatthi hotu;<br>
Hataṃ visaṃ jīvatu yaññadatto”.</p>
<p><a class="sc" id="2"></a><a class="pts" id="pts4.32"></a><a class="ms" id="p_22J_1976"></a><a class="msdiv" id="msdiv63"></a>“Yasmā dānaṃ nābhinandiṃ kadāci,<br>
Disvānahaṃ atithiṃ vāsakāle;<br>
Na cāpi me appiyataṃ aveduṃ,<br>
Bahussutā samaṇabrāhmaṇā ca”.<br>
Akāmakovāpi ahaṃ dadāmi,<br>
Etena saccena suvatthi hotu;<br>
Hataṃ visaṃ jīvatu yaññadatto.</p>
<p><a class="sc" id="3"></a><a class="ms" id="p_22J_1977"></a><a class="msdiv" id="msdiv64"></a>“Āsīviso tāta pahūtatejo,<br>
Yo taṃ <span class="var" title="adaṃsi (bj) | aḍaṃsī (s2, s3) | aḍatthi (pts1)" id="note1155">adaṃsī</span> <span class="var" title="bilarā (bj) | biḷārā (s2, s3) | patarā (pts1)" id="note1156">sacarā</span> udicca;<br>
Tasmiñca me appiyatāya ajja,<br>
Pitari ca te natthi koci viseso;<br>
Etena saccena suvatthi hotu,<br>
Hataṃ visaṃ jīvatu yaññadatto”.</p>
<p><a class="sc" id="4"></a><a class="pts" id="pts4.33"></a><a class="ms" id="p_22J_1978"></a><a class="msdiv" id="msdiv65"></a>“Santā <span class="var" title="ye ca (s2, s3, mr)" id="note1157">dantāyeva</span> paribbajanti,<br>
Aññatra kaṇhā <span class="var" title="anakāmarūpā (bj, s2, s3, pts1)" id="note1158">natthākāmarūpā</span>;<br>
Dīpāyana kissa jigucchamāno,<br>
Akāmako carasi brahmacariyaṃ”.</p>
<p><a class="sc" id="5"></a><a class="ms" id="p_22J_1979"></a><a class="msdiv" id="msdiv66"></a>“Saddhāya nikkhamma punaṃ nivatto,<br>
So <span class="var" title="eḷamūgo capalo (s2, s3, mr) | elamūgo va bālo (pts1)" id="note1159">eḷamūgova bālo</span> vatāyaṃ;<br>
Etassa vādassa jigucchamāno,<br>
Akāmako carāmi brahmacariyaṃ;<br>
<span class="var" title="viññū­pasat­thañca satañca ṭhānaṃ (s2, s3, pts1) | viññūpasatthaṃ vasitaṃ ca ṭhānaṃ (mr)" id="note1160">Viññup­pasat­thañca satañca ṭhānaṃ</span>,<br>
Evampahaṃ puññakaro bhavāmi”.</p>
<p><a class="sc" id="6"></a><a class="pts" id="pts4.34"></a><a class="ms" id="p_22J_1980"></a><a class="msdiv" id="msdiv67"></a>“Samaṇe tuvaṃ brāhmaṇe addhike ca,<br>
Santappayāsi annapānena bhikkhaṃ;<br>
Opānabhūtaṃva gharaṃ tava yidaṃ,<br>
Annena pānena upetarūpaṃ;<br>
Atha kissa vādassa jigucchamāno,<br>
Akāmako dānamimaṃ dadāsi”.</p>
<p><a class="sc" id="7"></a><a class="ms" id="p_22J_1981"></a><a class="msdiv" id="msdiv68"></a>“Pitaro ca me āsuṃ pitāmahā ca,<br>
Saddhā ahuṃ dānapatī vadaññū;<br>
Taṃ kullavattaṃ anuvattamāno,<br>
Māhaṃ kule <span class="var" title="gandhino (bj, s2, s3, pts1, mr)" id="note1161">antimagandhano</span> ahuṃ;<br>
Etassa vādassa jigucchamāno,<br>
Akāmako dānamimaṃ dadāmi”.</p>
<p><a class="sc" id="8"></a><a class="pts" id="pts4.35"></a><a class="ms" id="p_22J_1982"></a><a class="msdiv" id="msdiv69"></a>“Dahariṃ kumāriṃ asamat­tha­paññaṃ,<br>
Yaṃ tānayiṃ ñātikulā sugatte;<br>
Na cāpi me appiyataṃ avedi,<br>
Aññatra kāmā <span class="var" title="paricārayantī (bj, pts1)" id="note1162">paricārayantā</span>;<br>
Atha kena vaṇṇena mayā te bhoti,<br>
Saṃvāsadhammo ahu evarūpo”.</p>
<p><a class="sc" id="9"></a><a class="ms" id="p_22J_1983"></a><a class="msdiv" id="msdiv70"></a>“Ārā dūre nayidha kadāci atthi,<br>
Paramparā nāma kule imasmiṃ;<br>
Taṃ kullavattaṃ anuvattamānā,<br>
Māhaṃ kule antimagandhinī ahuṃ;<br>
Etassa vādassa jigucchamānā,<br>
Akāmikā <span class="var" title="baddhacarāsmi (bj) | paṭṭhacarāmi (s2, s3) | baddhacarāmi (pts1) | paṭṭhacarāmhi (mr)" id="note1163">paddhacarāmhi</span> tuyhaṃ”.</p>
<p><a class="sc" id="10"></a><a class="pts" id="pts4.36"></a><a class="ms" id="p_22J_1984"></a><a class="msdiv" id="msdiv71"></a>“Maṇḍabya <span class="var" title="bhāsissaṃ abhāsaneyyaṃ (bj, s2, s3, pts1) | bhāsissa'mabhāsaneyyaṃ (?)" id="note1164">bhāsiṃ yamabhāsa­neyyaṃ</span>,<br>
Taṃ khamyataṃ puttakahetu majja;<br>
Puttapemā na idha paratthi kiñci,<br>
So no ayaṃ jīvati yaññadatto”ti.</p>
</blockquote>
<p class="endsutta"><a class="sc" id="11"></a><a class="ms" id="p_22J_1985"></a><span class="var" title="maṇḍab­ya­jātakaṃ (s2, s3, mr)" id="note1165">Kaṇha­dīpā­yana­jātakaṃ</span> chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
