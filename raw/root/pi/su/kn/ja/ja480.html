<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja480">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>7. Akittijātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.239"></a><a class="ms" id="p_22J_2472"></a><a class="msdiv" id="msdiv83"></a>“<span class="var" title="akattiṃ (mr)" id="note1507">Akittiṃ</span> disvā sammantaṃ,<br>
sakko bhūtapatī bravi;<br>
Kiṃ patthayaṃ mahābrahme,<br>
eko sammasi ghammani”.</p>
<p><a class="sc" id="2"></a><a class="ms" id="p_22J_2473"></a><a class="msdiv" id="msdiv84"></a>“Dukkho punabbhavo sakka,<br>
sarīrassa ca bhedanaṃ;<br>
Sammohamaraṇaṃ dukkhaṃ,<br>
tasmā sammāmi vāsava”.</p>
<p><a class="sc" id="3"></a><a class="ms" id="p_22J_2474"></a><a class="msdiv" id="msdiv85"></a>“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.</p>
<p><a class="sc" id="4"></a><a class="ms" id="p_22J_2475"></a><a class="msdiv" id="msdiv86"></a>“Varañce me ado sakka,<br>
sab­babhūtā­namissara;<br>
Yena putte ca dāre ca,<br>
dhanadhaññaṃ piyāni ca;<br>
<span class="var" title="laddhā naññāni (mr)" id="note1508">Laddhā narā na</span> tappanti,<br>
so lobho na mayī vase”.</p>
<p><a class="sc" id="5"></a><a class="ms" id="p_22J_2476"></a><a class="msdiv" id="msdiv87"></a>“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.</p>
<p><a class="sc" id="6"></a><a class="ms" id="p_22J_2477"></a><a class="msdiv" id="msdiv88"></a>“Varañce me ado sakka,<br>
sab­babhūtā­namissara;<br>
Khettaṃ vatthuṃ hiraññañca,<br>
gavāssaṃ dāsaporisaṃ;<br>
Yena jātena jīyanti,<br>
so doso na mayī vase”.</p>
<p><a class="sc" id="7"></a><a class="ms" id="p_22J_2478"></a><a class="msdiv" id="msdiv89"></a>“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.</p>
<p><a class="sc" id="8"></a><a class="ms" id="p_22J_2479"></a><a class="msdiv" id="msdiv90"></a>“Varañce me ado sakka,<br>
sab­babhūtā­namissara;<br>
Bālaṃ na passe na suṇe,<br>
na ca bālena saṃvase;<br>
<span class="var" title="bālenā'lāpa (?)" id="note1509">Bāle­nallā­pa­sallā­paṃ</span>,<br>
na kare na ca rocaye”.</p>
<p><a class="sc" id="9"></a><a class="pts" id="pts4.241"></a><a class="ms" id="p_22J_2480"></a><a class="msdiv" id="msdiv91"></a>“Kiṃ nu te akaraṃ bālo,<br>
vada kassapa kāraṇaṃ;<br>
Kena kassapa bālassa,<br>
dassanaṃ nābhikaṅkhasi”.</p>
<p><a class="sc" id="10"></a><a class="ms" id="p_22J_2481"></a><a class="msdiv" id="msdiv92"></a>“Anayaṃ nayati dummedho,<br>
adhurāyaṃ niyuñjati;<br>
Dunnayo seyyaso hoti,<br>
sammā vutto pakuppati;<br>
Vinayaṃ so na jānāti,<br>
sādhu tassa adassanaṃ”.</p>
<p><a class="sc" id="11"></a><a class="ms" id="p_22J_2482"></a><a class="msdiv" id="msdiv93"></a>“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.</p>
<p><a class="sc" id="12"></a><a class="ms" id="p_22J_2483"></a><a class="msdiv" id="msdiv94"></a>“Varañce me ado sakka,<br>
sab­babhūtā­namissara;<br>
Dhīraṃ passe suṇe dhīraṃ,<br>
dhīrena saha saṃvase;<br>
Dhīre­nallā­pa­sallā­paṃ,<br>
taṃ kare tañca rocaye”.</p>
<p><a class="sc" id="13"></a><a class="ms" id="p_22J_2484"></a><a class="msdiv" id="msdiv95"></a>“Kiṃ nu te akaraṃ dhīro,<br>
vada kassapa kāraṇaṃ;<br>
Kena kassapa dhīrassa,<br>
dassanaṃ abhikaṅkhasi”.</p>
<p><a class="sc" id="14"></a><a class="ms" id="p_22J_2485"></a><a class="msdiv" id="msdiv96"></a>“Nayaṃ nayati medhāvī,<br>
adhurāyaṃ na yuñjati;<br>
Sunayo seyyaso hoti,<br>
sammā vutto na kuppati;<br>
Vinayaṃ so pajānāti,<br>
sādhu tena samāgamo”.</p>
<p><a class="sc" id="15"></a><a class="ms" id="p_22J_2486"></a><a class="msdiv" id="msdiv97"></a>“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.</p>
<p><a class="sc" id="16"></a><a class="ms" id="p_22J_2487"></a><a class="msdiv" id="msdiv98"></a>“Varañce me ado sakka,<br>
sab­babhūtā­namissara;<br>
Tato ratyā <span class="var" title="vivasane (bj, s2, s3, pts1)" id="note1510">vivasāne</span>,<br>
<span class="var" title="suriyas­suggama­naṃ (bj, s2, s3, pts1)" id="note1511">sūriyuggamanaṃ</span> pati;<br>
Dibbā bhakkhā pātubhaveyyuṃ,<br>
sīlavanto ca yācakā.</p>
<p><a class="sc" id="17"></a><a class="ms" id="p_22J_2488"></a><a class="msdiv" id="msdiv99"></a><span class="var" title="dadato ca me (bj, pts1)" id="note1512">Dadato me</span> na khīyetha,<br>
datvā nānutapeyyahaṃ;<br>
Dadaṃ cittaṃ pasādeyyaṃ,<br>
etaṃ sakka varaṃ vare”.</p>
<p><a class="sc" id="18"></a><a class="ms" id="p_22J_2489"></a><a class="msdiv" id="msdiv100"></a>“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.</p>
<p><a class="sc" id="19"></a><a class="ms" id="p_22J_2490"></a><a class="msdiv" id="msdiv101"></a>“Varañce me ado sakka,<br>
sab­babhūtā­namissara;<br>
Na maṃ puna upeyyāsi,<br>
etaṃ sakka varaṃ vare”.</p>
<p><a class="sc" id="20"></a><a class="ms" id="p_22J_2491"></a><a class="msdiv" id="msdiv102"></a>“Bahūhi <span class="var" title="vattacariyāhi (bj, s2, s3, mr)" id="note1513">vatacariyāhi</span>,<br>
narā ca atha nāriyo;<br>
Dassanaṃ abhikaṅkhanti,<br>
kiṃ nu me dassane bhayaṃ”.</p>
<p><a class="sc" id="21"></a><a class="ms" id="p_22J_2492"></a><a class="msdiv" id="msdiv103"></a>“Taṃ tādisaṃ <span class="var" title="devavaṇṇiṃ (pts1)" id="note1514">devavaṇṇaṃ</span>,<br>
sabba­kāma­samid­dhi­naṃ;<br>
Disvā <span class="var" title="disvā tapo pamajjeyya (mr) | disvānahaṃ pamajjeyyaṃ (mr)" id="note1515">tapo pamajjeyyaṃ</span>,<br>
etaṃ te dassane bhayan”ti.</p>
</blockquote>
<p class="endsutta"><a class="sc" id="22"></a><a class="ms" id="p_22J_2493"></a>Akittijātakaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
