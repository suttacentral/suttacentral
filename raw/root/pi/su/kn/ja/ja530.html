<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja530">
<article>
<div class="hgroup">
<p class="division">Jātaka</p>
<p>Saṭṭhinipāta</p>
<p>Soṇakavagga</p>
<h1>2. Saṅkiccajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.264"></a><a class="ms" id="p_23J_512"></a><a class="msdiv" id="msdiv69"></a>Disvā nisinnaṃ rājānaṃ,<br>
brahmadattaṃ rathesabhaṃ;<br>
Athassa paṭivedesi,<br>
“yassāsi anukampako.</p>
<p><a class="sc" id="2"></a><a class="ms" id="p_23J_513"></a><a class="msdiv" id="msdiv70"></a>Saṅkiccāyaṃ anuppatto,<br>
isīnaṃ sādhusammato;<br>
Taramānarūpo niyyāhi,<br>
khippaṃ passa mahesinaṃ”.</p>
<p><a class="sc" id="3"></a><a class="ms" id="p_23J_514"></a><a class="msdiv" id="msdiv71"></a>Tato ca rājā taramāno,<br>
yuttamāruyha sandanaṃ;<br>
<span class="var" title="... paribbūḷho (bj, pts1)" id="note371">Mit­tāmacca­parib­yūḷho</span>,<br>
agamāsi rathesabho.</p>
<p><a class="sc" id="4"></a><a class="ms" id="p_23J_515"></a><a class="msdiv" id="msdiv72"></a>Nikkhippa pañca kakudhāni,<br>
kāsīnaṃ raṭṭhavaḍḍhano;<br>
<span class="var" title="vāḷavījani ... (bj) | vālavījani ... (s2, s3) | vāḷavījaniṃ ... (pts1) | vāḷabījani ... (c1)" id="note372">Vāla­bīja­ni­muṇhīsaṃ</span>,<br>
khaggaṃ chattañ­cu­pāha­naṃ.</p>
<p><a class="sc" id="5"></a><a class="ms" id="p_23J_516"></a><a class="msdiv" id="msdiv73"></a>Oruyha rājā yānamhā,<br>
ṭhapayitvā paṭicchadaṃ;<br>
Āsīnaṃ dāyapassasmiṃ,<br>
saṅkic­camu­pasaṅkami.</p>
<p><a class="sc" id="6"></a><a class="ms" id="p_23J_517"></a><a class="msdiv" id="msdiv74"></a>Upasaṅkamitvā so rājā,<br>
sammodi isinā saha;<br>
Taṃ kathaṃ vītisāretvā,<br>
ekamantaṃ upāvisi.</p>
<p><a class="sc" id="7"></a><a class="ms" id="p_23J_518"></a><a class="msdiv" id="msdiv75"></a>Ekamantaṃ nisinnova,<br>
atha kālaṃ amaññatha;<br>
Tato pāpāni kammāni,<br>
pucchituṃ paṭipajjatha.</p>
<p><a class="sc" id="8"></a><a class="ms" id="p_23J_519"></a><a class="msdiv" id="msdiv76"></a>“Isiṃ <span class="var" title="pucchāmi (bj, pts1)" id="note373">pucchāma</span> saṅkiccaṃ,<br>
isīnaṃ sādhusammataṃ;<br>
Āsīnaṃ dāyapassasmiṃ,<br>
<span class="var" title="... purakkhitaṃ (mr)" id="note374">isisaṃ­gha­pu­rak­kha­taṃ</span>.</p>
<p><a class="sc" id="9"></a><a class="pts" id="pts5.265"></a><a class="ms" id="p_23J_520"></a><a class="msdiv" id="msdiv77"></a>Kaṃ gatiṃ pecca gacchanti,<br>
narā dhammāticārino;<br>
Aticiṇṇo mayā dhammo,<br>
taṃ me akkhāhi pucchito”.</p>
<p><a class="sc" id="10"></a><a class="ms" id="p_23J_521"></a><a class="msdiv" id="msdiv78"></a>Isī avaca saṅkicco,<br>
kāsīnaṃ raṭṭha­vaḍḍha­naṃ;<br>
Āsīnaṃ dāyapassasmiṃ,<br>
“mahārāja suṇohi me.</p>
<p><a class="sc" id="11"></a><a class="ms" id="p_23J_522"></a><a class="msdiv" id="msdiv79"></a>Uppathena vajantassa,<br>
yo mag­ga­manu­sā­sati;<br>
Tassa ce vacanaṃ kayirā,<br>
nāssa maggeyya kaṇṭako.</p>
<p><a class="sc" id="12"></a><a class="ms" id="p_23J_523"></a><a class="msdiv" id="msdiv80"></a>Adhammaṃ paṭipannassa,<br>
yo dham­ma­manu­sā­sati;<br>
Tassa ce vacanaṃ kayirā,<br>
na so gaccheyya duggatiṃ”.</p>
<p><a class="sc" id="13"></a><a class="pts" id="pts5.266"></a><a class="ms" id="p_23J_524"></a><a class="msdiv" id="msdiv81"></a>“Dhammo patho mahārāja,<br>
adhammo pana uppatho;<br>
Adhammo nirayaṃ neti,<br>
dhammo pāpeti suggatiṃ.</p>
<p><a class="sc" id="14"></a><a class="ms" id="p_23J_525"></a><a class="msdiv" id="msdiv82"></a>Adhammacārino rāja,<br>
narā visamajīvino;<br>
Yaṃ gatiṃ pecca gacchanti,<br>
niraye te suṇohi me.</p>
<p><a class="sc" id="15"></a><a class="ms" id="p_23J_526"></a><a class="msdiv" id="msdiv83"></a>Sañjīvo kāḷasutto ca,<br>
<span class="var" title="saṅghāṭo (s2, s3, mr)" id="note375">saṅghāto</span> dve ca roruvā;<br>
Athāparo mahāvīci,<br>
<span class="var" title="tapano (bj, pts1)" id="note376">tāpano</span> ca patāpano.</p>
<p><a class="sc" id="16"></a><a class="ms" id="p_23J_527"></a><a class="msdiv" id="msdiv84"></a>Iccete aṭṭha nirayā,<br>
akkhātā duratikkamā;<br>
Ākiṇṇā luddakammehi,<br>
paccekā soḷasussadā.</p>
<p><a class="sc" id="17"></a><a class="ms" id="p_23J_528"></a><a class="msdiv" id="msdiv85"></a><span class="var" title="kadariyā tāpanā (s2, s3) | kadariyātapanā (pts1)" id="note377">Kadariyatāpanā</span> ghorā,<br>
<span class="var" title="accimantā (pts1)" id="note378">accimanto</span> mahabbhayā;<br>
Loma­haṃsa­na­rūpā ca,<br>
bhesmā paṭibhayā dukhā.</p>
<p><a class="sc" id="18"></a><a class="ms" id="p_23J_529"></a><a class="msdiv" id="msdiv86"></a>Catukkaṇṇā catudvārā,<br>
vibhattā bhāgaso mitā;<br>
Ayo­pākāra­pariyantā,<br>
ayasā paṭikujjitā.</p>
<p><a class="sc" id="19"></a><a class="ms" id="p_23J_530"></a><a class="msdiv" id="msdiv87"></a>Tesaṃ ayomayā bhūmi,<br>
jalitā tejasā yutā;<br>
Samantā yojanasataṃ,<br>
<span class="var" title="pharitvā (^an3.36#1 [36. Devadūtasutta]; ^pv10#14 [Khal­lāṭi­ya­peti­vatthu])" id="note380">phuṭā</span> tiṭṭhanti sabbadā.</p>
<p><a class="sc" id="20"></a><a class="ms" id="p_23J_531"></a><a class="msdiv" id="msdiv88"></a>Ete patanti niraye,<br>
uddhampādā avaṃsirā;<br>
Isīnaṃ ativattāro,<br>
saññatānaṃ tapassinaṃ.</p>
<p><a class="sc" id="21"></a><a class="ms" id="p_23J_532"></a><a class="msdiv" id="msdiv89"></a>Te bhūnahuno paccanti,<br>
macchā bilakatā yathā;<br>
Saṃvacchare asaṅkheyye,<br>
narā kibbisakārino.</p>
<p><a class="sc" id="22"></a><a class="ms" id="p_23J_533"></a><a class="msdiv" id="msdiv90"></a>Ḍayhamānena gattena,<br>
niccaṃ santarabāhiraṃ;<br>
Nirayā nādhigacchanti,<br>
dvāraṃ nikkhamanesino.</p>
<p><a class="sc" id="23"></a><a class="ms" id="p_23J_534"></a><a class="msdiv" id="msdiv91"></a>Puratthimena dhāvanti,<br>
tato dhāvanti pacchato;<br>
Uttarenapi dhāvanti,<br>
tato dhāvanti dakkhiṇaṃ;<br>
Yaṃ yañhi dvāraṃ gacchanti,<br>
taṃ tadeva <span class="var" title="pithiyyati (bj) | pithiyyare (s2, s3) | pithīyare (pts1)" id="note381">pidhīyare</span>.</p>
<p><a class="sc" id="24"></a><a class="pts" id="pts5.267"></a><a class="ms" id="p_23J_535"></a><a class="msdiv" id="msdiv92"></a>Bahūni vassasahassāni,<br>
janā nirayagāmino;<br>
Bāhā paggayha kandanti,<br>
patvā dukkhaṃ anappakaṃ.</p>
<p><a class="sc" id="25"></a><a class="ms" id="p_23J_536"></a><a class="msdiv" id="msdiv93"></a>Āsīvisaṃva kupitaṃ,<br>
tejassiṃ duratikkamaṃ;<br>
Na sādhurūpe āsīde,<br>
saññatānaṃ tapassinaṃ.</p>
<p><a class="sc" id="26"></a><a class="ms" id="p_23J_537"></a><a class="msdiv" id="msdiv94"></a>Atikāyo mahissāso,<br>
ajjuno kekakādhipo;<br>
Sahassabāhu ucchinno,<br>
isimāsajja gotamaṃ.</p>
<p><a class="sc" id="27"></a><a class="ms" id="p_23J_538"></a><a class="msdiv" id="msdiv95"></a>Arajaṃ rajasā vacchaṃ,<br>
Kisaṃ avakiriya daṇḍakī;<br>
Tālova <span class="var" title="samūlo (mr)" id="note382">mūlato</span> chinno,<br>
Sa rājā vibhavaṅgato.</p>
<p><a class="sc" id="28"></a><a class="ms" id="p_23J_539"></a><a class="msdiv" id="msdiv96"></a>Upahacca manaṃ <span class="var" title="mejjho (bj, s2, s3, mr)" id="note383">majjho</span>,<br>
mātaṅgasmiṃ yasassine;<br>
Sapārisajjo ucchinno,<br>
majjhāraññaṃ tadā ahu.</p>
<p><a class="sc" id="29"></a><a class="ms" id="p_23J_540"></a><a class="msdiv" id="msdiv97"></a>Kaṇha­dī­pāyanā­sajja,<br>
Isiṃ <span class="var" title="... veṇhuyo (bj, pts1) | ... vendayo (s2, s3) | viṇhayo (?)" id="note384">andhakaveṇḍayo</span>;<br>
<span class="var" title="aññamaññaṃ (bj, s2, s3) | aññaññaṃ (pts1)" id="note385">Aññoññaṃ</span> <span class="var" title="musale (bj, s2, s3, pts1)" id="note386">musalā</span> hantvā,<br>
Sampattā <span class="var" title="yamasādanaṃ (pts1)" id="note387">yamasādhanaṃ</span>.</p>
<p><a class="sc" id="30"></a><a class="ms" id="p_23J_541"></a><a class="msdiv" id="msdiv98"></a>Athāyaṃ isinā satto,<br>
antalikkhacaro pure;<br>
Pāvekkhi <span class="var" title="paṭhaviṃ (bj, s2, s3, pts1)" id="note388">pathaviṃ</span> cecco,<br>
hīnatto pattapariyāyaṃ.</p>
<p><a class="sc" id="31"></a><a class="ms" id="p_23J_542"></a><a class="msdiv" id="msdiv99"></a>Tasmā hi chandāgamanaṃ,<br>
nappasaṃsanti paṇḍitā;<br>
Aduṭṭhacitto bhāseyya,<br>
giraṃ sac­cūpa­saṃhi­taṃ.</p>
<p><a class="sc" id="32"></a><a class="ms" id="p_23J_543"></a><a class="msdiv" id="msdiv100"></a>Manasā ce paduṭṭhena,<br>
yo naro pekkhate muniṃ;<br>
Vij­jācara­ṇa­sam­pannaṃ,<br>
gantā so nirayaṃ adho.</p>
<p><a class="sc" id="33"></a><a class="ms" id="p_23J_544"></a><a class="msdiv" id="msdiv101"></a>Ye <span class="var" title="vuddhe (bj) | vaddhe (mr)" id="note389">vuḍḍhe</span> paribhāsanti,<br>
pharusūpakkamā janā;<br>
Anapaccā adāyādā,<br>
<span class="var" title="tālavatthū (bj, s2, s3) | tālāvatthu (pts1)" id="note390">tālavatthu</span> bhavanti te.</p>
<p><a class="sc" id="34"></a><a class="ms" id="p_23J_545"></a><a class="msdiv" id="msdiv102"></a>Yo ca pabbajitaṃ hanti,<br>
katakiccaṃ mahesinaṃ;<br>
Sa kāḷasutte niraye,<br>
cirarattāya paccati.</p>
<p><a class="sc" id="35"></a><a class="ms" id="p_23J_546"></a><a class="msdiv" id="msdiv103"></a>Yo ca rājā adhammaṭṭho,<br>
raṭ­ṭhavid­dhaṃ­sano <span class="var" title="cuto (bj) | mato (s2, s3)" id="note391">mago</span>;<br>
Tāpayitvā janapadaṃ,<br>
tāpane pecca paccati.</p>
<p><a class="sc" id="36"></a><a class="ms" id="p_23J_547"></a><a class="msdiv" id="msdiv104"></a>So ca <span class="var" title="vassa­sahas­sā­naṃ (bj, s2, s3)" id="note392">vassasahassāni</span>,<br>
sataṃ dibbāni paccati;<br>
Acci­saṃ­ghapa­reto so,<br>
dukkhaṃ vedeti vedanaṃ.</p>
<p><a class="sc" id="37"></a><a class="pts" id="pts5.268"></a><a class="ms" id="p_23J_548"></a><a class="msdiv" id="msdiv105"></a>Tassa aggisikhā kāyā,<br>
niccharanti pabhassarā;<br>
Tejobhakkhassa gattāni,<br>
<span class="var" title="lomaggehi ca (bj) | lomaggehi (s2, s3, pts1)" id="note393">lomehi ca</span> nakhehi ca.</p>
<p><a class="sc" id="38"></a><a class="ms" id="p_23J_549"></a><a class="msdiv" id="msdiv106"></a>Ḍayhamānena gattena,<br>
niccaṃ santarabāhiraṃ;<br>
Dukkhābhitunno nadati,<br>
nāgo <span class="var" title="tuttaddito (bj) | tuṇḍaṭṭito (s2, s3, pts1)" id="note394">tuttaṭṭito</span> yathā.</p>
<p><a class="sc" id="39"></a><a class="ms" id="p_23J_550"></a><a class="msdiv" id="msdiv107"></a>Yo lobhā pitaraṃ hanti,<br>
dosā vā purisādhamo;<br>
Sa kāḷasutte niraye,<br>
cirarattāya paccati.</p>
<p><a class="sc" id="40"></a><a class="ms" id="p_23J_551"></a><a class="msdiv" id="msdiv108"></a>Sa tādiso paccati lohakumbhiyaṃ,<br>
Pakkañca sattīhi hananti nittacaṃ;<br>
Andhaṃ karitvā mutta­karīsa­bhak­khaṃ,<br>
Khāre nimujjanti tathāvidhaṃ naraṃ.</p>
<p><a class="sc" id="41"></a><a class="ms" id="p_23J_552"></a><a class="msdiv" id="msdiv109"></a>Tattaṃ <span class="var" title="pakkaṭṭhitaṃ ayoguḷañca (bj) | pak­kuṭ­ṭhi­ta­mayo­guḷañca (s2, s3) | pakaṭṭhitaṃ ayogulañ ca (pts1) | pakku­dhita­mayo­guḷañca (mr)" id="note395">pak­ku­thi­ta­mayo­guḷañca</span>,<br>
Dīghe ca phāle cira­ratta­tāpite;<br>
Vik­kham­bhamā­dāya <span class="var" title="vibhajja ... (bj, s2, s3, pts1)" id="note396">viban­dha­rajju­bhi</span>,<br>
Vivaṭe mukhe <span class="var" title="saṃsavayanti (bj, s2, s3, pts1)" id="note397">sampavisanti</span> rakkhasā.</p>
<p><a class="sc" id="42"></a><a class="ms" id="p_23J_553"></a><a class="msdiv" id="msdiv110"></a>Sāmā ca soṇā sabalā ca gijjhā,<br>
Kākoḷasaṅghā ca dijā ayomukhā;<br>
Saṅgamma khādanti vipphandamānaṃ,<br>
Jivhaṃ vibhajja vighāsaṃ salohitaṃ.</p>
<p><a class="sc" id="43"></a><a class="ms" id="p_23J_554"></a><a class="msdiv" id="msdiv111"></a>Taṃ daḍḍhatālaṃ pari­bhinna­gattaṃ,<br>
Nippothayantā anuvicaranti rakkhasā;<br>
Ratī hi nesaṃ dukhino panītare,<br>
Etādisasmiṃ niraye vasanti;<br>
Ye keci loke idha pettighātino.</p>
<p><a class="sc" id="44"></a><a class="ms" id="p_23J_555"></a><a class="msdiv" id="msdiv112"></a>Putto ca mātaraṃ hantvā,<br>
ito gantvā yamakkhayaṃ;<br>
Bhusamāpajjate dukkhaṃ,<br>
attakam­ma­phalū­pago.</p>
<p><a class="sc" id="45"></a><a class="ms" id="p_23J_556"></a><a class="msdiv" id="msdiv113"></a>Amanussā atibalā,<br>
hantāraṃ janayantiyā;<br>
Ayomayehi <span class="var" title="phālehi (pts1) | vāḷehi (c1)" id="note398">vālehi</span>,<br>
pīḷayanti punappunaṃ.</p>
<p><a class="sc" id="46"></a><a class="pts" id="pts5.269"></a><a class="ms" id="p_23J_557"></a><a class="msdiv" id="msdiv114"></a><span class="var" title="taṃ passavaṃ (bj, s2, s3) | taṃ passutaṃ (pts1)" id="note399">Tamassavaṃ</span> sakā gattā,<br>
<span class="var" title="ruhiraṃ (pts1, c1)" id="note400">rudhiraṃ</span> attasambhavaṃ;<br>
Tamba­loha­vilīnaṃva,<br>
tattaṃ pāyenti <span class="var" title="mattiyaṃ (bj)" id="note401">mattighaṃ</span>.</p>
<p><a class="sc" id="47"></a><a class="ms" id="p_23J_558"></a><a class="msdiv" id="msdiv115"></a>Jigucchaṃ kuṇapaṃ pūtiṃ,<br>
Duggandhaṃ gūthakaddamaṃ;<br>
Pubba­lohita­saṅkā­saṃ,<br>
<span class="var" title="rahadoggayha (s2, s3, mr)" id="note402">Rahadamogayha</span> tiṭṭhati.</p>
<p><a class="sc" id="48"></a><a class="ms" id="p_23J_559"></a><a class="msdiv" id="msdiv116"></a>Tamenaṃ kimayo tattha,<br>
atikāyā ayomukhā;<br>
Chaviṃ <span class="var" title="chetvāna (bj, pts1)" id="note403">bhetvāna</span> khādanti,<br>
<span class="var" title="pagiddhā (bj, s2, s3, pts1)" id="note404">saṅgiddhā</span> maṃsalohite.</p>
<p><a class="sc" id="49"></a><a class="ms" id="p_23J_560"></a><a class="msdiv" id="msdiv117"></a>So ca taṃ nirayaṃ patto,<br>
nimuggo sataporisaṃ;<br>
Pūtikaṃ kuṇapaṃ vāti,<br>
samantā satayojanaṃ.</p>
<p><a class="sc" id="50"></a><a class="ms" id="p_23J_561"></a><a class="msdiv" id="msdiv118"></a>Cakkhumāpi hi cakkhūhi,<br>
tena gandhena jīyati;<br>
Etādisaṃ brahmadatta,<br>
mātugho labhate dukhaṃ.</p>
<p><a class="sc" id="51"></a><a class="ms" id="p_23J_562"></a><a class="msdiv" id="msdiv119"></a>Khura­dhāra­ma­nukkamma,<br>
tikkhaṃ dura­bhi­sam­bha­vaṃ;<br>
Patanti <span class="var" title="gabbhapātiniyo (bj, s2, s3, pts1)" id="note405">gabbhapātiyo</span>,<br>
duggaṃ <span class="var" title="vettaraṇiṃ (s2, s3, mr) | vetaraṇīnadiṃ (pts1)" id="note406">vetaraṇiṃ</span> nadiṃ.</p>
<p><a class="sc" id="52"></a><a class="ms" id="p_23J_563"></a><a class="msdiv" id="msdiv120"></a>Ayomayā simbaliyo,<br>
soḷasaṅ­gu­lakaṇṭakā;<br>
Ubhato abhilambanti,<br>
duggaṃ <span class="var" title="vettaraṇiṃ (s2, s3, mr)" id="note407">vetaraṇiṃ</span> nadiṃ.</p>
<p><a class="sc" id="53"></a><a class="ms" id="p_23J_564"></a><a class="msdiv" id="msdiv121"></a>Te accimanto tiṭṭhanti,<br>
aggikkhandhāva ārakā;<br>
Ādittā jātavedena,<br>
uddhaṃ yojanamuggatā.</p>
<p><a class="sc" id="54"></a><a class="ms" id="p_23J_565"></a><a class="msdiv" id="msdiv122"></a>Ete <span class="var" title="sajanti (bj, pts1) | pajjanti (s2, s3)" id="note408">vajanti</span> niraye,<br>
tatte tikhiṇakaṇṭake;<br>
Nāriyo ca <span class="var" title="aticāriṇiyo (bj) | aticāriniyo (s2, s3, pts1)" id="note409">aticārā</span>,<br>
narā ca paradāragū.</p>
<p><a class="sc" id="55"></a><a class="ms" id="p_23J_566"></a><a class="msdiv" id="msdiv123"></a>Te patanti adhokkhandhā,<br>
vivattā vihatā puthū;<br>
Sayanti vinividdhaṅgā,<br>
dīghaṃ jagganti <span class="var" title="saṃvariṃ (bj, pts1)" id="note410">sabbadā</span>.</p>
<p><a class="sc" id="56"></a><a class="ms" id="p_23J_567"></a><a class="msdiv" id="msdiv124"></a>Tato ratyā <span class="var" title="vivasane (bj, s2, s3, pts1)" id="note411">vivasāne</span>,<br>
mahatiṃ pabbatūpamaṃ;<br>
Lohakumbhiṃ pavajjanti,<br>
tattaṃ aggisamūdakaṃ.</p>
<p><a class="sc" id="57"></a><a class="ms" id="p_23J_568"></a><a class="msdiv" id="msdiv125"></a>Evaṃ divā ca ratto ca,<br>
dussīlā mohapārutā;<br>
Anubhonti sakaṃ kammaṃ,<br>
pubbe dukkaṭamattano.</p>
<p><a class="sc" id="58"></a><a class="ms" id="p_23J_569"></a><a class="msdiv" id="msdiv126"></a>Yā ca bhariyā dhanakkītā,<br>
sāmikaṃ atimaññati;<br>
Sassuṃ vā sasuraṃ vāpi,<br>
jeṭṭhaṃ vāpi <span class="var" title="nanandanaṃ (s2, s3, mr)" id="note412">nanandaraṃ</span>.</p>
<p><a class="sc" id="59"></a><a class="pts" id="pts5.270"></a><a class="ms" id="p_23J_570"></a><a class="msdiv" id="msdiv127"></a>Tassā vaṅkena jivhaggaṃ,<br>
nibbahanti sabandhanaṃ;<br>
Sa byāmamattaṃ kiminaṃ,<br>
jivhaṃ passati <span class="var" title="attano (bj, s2, s3)" id="note413">attani</span>;<br>
Viññāpetuṃ na sakkoti,<br>
tāpane pecca paccati.</p>
<p><a class="sc" id="60"></a><a class="ms" id="p_23J_571"></a><a class="msdiv" id="msdiv128"></a>Orabbhikā sūkarikā,<br>
macchikā migabandhakā;<br>
Corā goghātakā luddā,<br>
avaṇṇe vaṇṇakārakā.</p>
<p><a class="sc" id="61"></a><a class="ms" id="p_23J_572"></a><a class="msdiv" id="msdiv129"></a>Sattīhi lohakūṭehi,<br>
nettiṃsehi usūhi ca;<br>
Haññamānā khāranadiṃ,<br>
<span class="var" title="sampatanti (mr)" id="note414">papatanti</span> avaṃsirā.</p>
<p><a class="sc" id="62"></a><a class="ms" id="p_23J_573"></a><a class="msdiv" id="msdiv130"></a>Sāyaṃ pāto kūṭakārī,<br>
ayokūṭehi haññati;<br>
Tato vantaṃ durattānaṃ,<br>
paresaṃ <span class="var" title="bhuñjate (bj, s2, s3, pts1)" id="note415">bhuñjare</span> sadā.</p>
<p><a class="sc" id="63"></a><a class="ms" id="p_23J_574"></a><a class="msdiv" id="msdiv131"></a>Dhaṅkā <span class="var" title="bhedaṇḍakā (mr)" id="note416">bheraṇḍakā</span> gijjhā,<br>
kākoḷā ca ayomukhā;<br>
Vipphandamānaṃ khādanti,<br>
naraṃ <span class="var" title="kibbisakārinaṃ (pts1)" id="note417">kibbisakārakaṃ</span>.</p>
<p><a class="sc" id="64"></a><a class="ms" id="p_23J_575"></a><a class="msdiv" id="msdiv132"></a>Ye migena migaṃ hanti,<br>
pakkhiṃ vā pana pakkhinā;<br>
Asanto rajasā channā,<br>
<span class="var" title="gantvā (s2, s3) | gatā (mr)" id="note418">gantā</span> te <span class="var" title="nirayaṃ adho (pts1)" id="note419">nirayussadaṃ</span>.</p>
<p><a class="sc" id="65"></a><a class="pts" id="pts5.276"></a><a class="ms" id="p_23J_576"></a><a class="msdiv" id="msdiv133"></a><span class="var" title="santova (s2, s3)" id="note420">Santo ca</span> uddhaṃ gacchanti,<br>
suciṇṇenidha kammunā;<br>
Suciṇṇassa phalaṃ passa,<br>
<span class="var" title="sahindā (bj) | sindā (s2, s3) | sainda (pts1)" id="note421">saindā</span> devā sabrahmakā.</p>
<p><a class="sc" id="66"></a><a class="ms" id="p_23J_577"></a><a class="msdiv" id="msdiv134"></a>Taṃ taṃ brūmi mahārāja,<br>
Dhammaṃ raṭṭhapatī cara;<br>
<span class="var" title="tathā tathā (bj, s2, s3, pts1)" id="note422">Tathā</span> rāja carāhi dhammaṃ,<br>
Yathā taṃ suciṇṇaṃ nānutappeyya pacchā”ti. (3535)</p>
</blockquote>
<p class="endsutta"><a class="sc" id="67"></a><a class="ms" id="p_23J_578"></a>Saṅkic­ca­jātakaṃ dutiyaṃ.</p>
<p class="endsection"><a class="sc" id="68"></a><a class="ms" id="p_23J_579"></a>Saṭṭhinipātaṃ niṭṭhitaṃ.</p>
<p class="endsection summary"><a class="sc" id="69"></a><a class="ms" id="p_23J_580"></a>Tassuddānaṃ</p>
<blockquote class="uddanagatha">
<p><a class="sc" id="70"></a><a class="ms" id="p_23J_581"></a>Atha saṭṭhi­nipātamhi,<br>
Suṇātha mama bhāsitaṃ;<br>
Jātaka­savhayano pavaro,<br>
Soṇaka­a­rinda­ma­savhayano;<br>
Tathā ­vuttara­the­sabha­kicca­varoti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
