<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja443">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>5. Cūḷa­bodhi­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.24"></a><a class="ms" id="p_22J_1961"></a><a class="msdiv" id="msdiv49"></a>“Yo te imaṃ visālakkhiṃ,<br>
piyaṃ <span class="var" title="sam­mil­labhāsi­niṃ (bj, pts1) | sam­mil­lahāsi­niṃ (s2, s3)" id="note1141">samm­hi­tabhāsi­niṃ</span>;<br>
Ādāya balā gaccheyya,<br>
kiṃ nu kayirāsi brāhmaṇa”.</p>
<p><a class="sc" id="2"></a><a class="ms" id="p_22J_1962"></a><a class="msdiv" id="msdiv50"></a>“<span class="var" title="uppajja (bj, pts1)" id="note1142">Uppajje</span> me na mucceyya,<br>
na me mucceyya jīvato;<br>
Rajaṃva vipulā vuṭṭhi,<br>
khippameva <span class="var" title="nivārayiṃ (mr)" id="note1143">nivāraye</span>”.</p>
<p><a class="sc" id="3"></a><a class="pts" id="pts4.25"></a><a class="ms" id="p_22J_1963"></a><a class="msdiv" id="msdiv51"></a>“Yannu pubbe <span class="var" title="vikatthito (s2, s3, mr)" id="note1144">vikatthittho</span>,<br>
balamhiva apassito;<br>
<span class="var" title="svājja (bj, s2, s3, pts1)" id="note1145">Svajja</span> <span class="var" title="tuṇhīkako (bj) | tuṇhikkhako (pts1)" id="note1146">tuṇhikato</span> dāni,<br>
saṅghāṭiṃ sibbamacchasi”.</p>
<p><a class="sc" id="4"></a><a class="ms" id="p_22J_1964"></a><a class="msdiv" id="msdiv52"></a>“Uppajji me na muccittha,<br>
na me muccittha jīvato;<br>
Rajaṃva vipulā vuṭṭhi,<br>
khippameva nivārayiṃ”.</p>
<p><a class="sc" id="5"></a><a class="ms" id="p_22J_1965"></a><a class="msdiv" id="msdiv53"></a>“Kiṃ te uppajji no mucci,<br>
kiṃ te na mucci jīvato;<br>
Rajaṃva vipulā vuṭṭhi,<br>
katamaṃ tvaṃ nivārayi”.</p>
<p><a class="sc" id="6"></a><a class="pts" id="pts4.26"></a><a class="ms" id="p_22J_1966"></a><a class="msdiv" id="msdiv54"></a>“Yamhi jāte na passati,<br>
ajāte sādhu passati;<br>
So me uppajji no mucci,<br>
kodho dummedhagocaro.</p>
<p><a class="sc" id="7"></a><a class="ms" id="p_22J_1967"></a><a class="msdiv" id="msdiv55"></a>Yena jātena nandanti,<br>
amittā dukkhamesino;<br>
So me uppajji no mucci,<br>
kodho dummedhagocaro.</p>
<p><a class="sc" id="8"></a><a class="ms" id="p_22J_1968"></a><a class="msdiv" id="msdiv56"></a>Yasmiñca jāyamānamhi,<br>
sadatthaṃ nāvabujjhati;<br>
So me uppajji no mucci,<br>
kodho dummedhagocaro.</p>
<p><a class="sc" id="9"></a><a class="ms" id="p_22J_1969"></a><a class="msdiv" id="msdiv57"></a>Yenābhibhūto kusalaṃ jahāti,<br>
Parakkare vipulañcāpi atthaṃ;<br>
Sa bhīmaseno balavā pamaddī,<br>
Kodho mahārāja na me amuccatha.</p>
<p><a class="sc" id="10"></a><a class="ms" id="p_22J_1970"></a><a class="msdiv" id="msdiv58"></a>Kaṭṭhasmiṃ <span class="var" title="manthamānasmiṃ (pts1) | maddamānasmiṃ (mr)" id="note1147">matthamānasmiṃ</span>,<br>
Pāvako nāma jāyati;<br>
Tameva kaṭṭhaṃ ḍahati,<br>
Yasmā so jāyate gini.</p>
<p><a class="sc" id="11"></a><a class="ms" id="p_22J_1971"></a><a class="msdiv" id="msdiv59"></a>Evaṃ mandassa posassa,<br>
bālassa avijānato;<br>
<span class="var" title="sārabbhā (mr)" id="note1148">Sārambhā</span> jāyate kodho,<br>
sopi teneva ḍayhati.</p>
<p><a class="sc" id="12"></a><a class="ms" id="p_22J_1972"></a><a class="msdiv" id="msdiv60"></a>Aggīva tiṇakaṭṭhasmiṃ,<br>
kodho yassa pavaḍḍhati;<br>
Nihīyati tassa yaso,<br>
kāḷapakkheva candimā.</p>
<p><a class="sc" id="13"></a><a class="ms" id="p_22J_1973"></a><a class="msdiv" id="msdiv61"></a><span class="var" title="anindho (bj, mr) | anindo (s2, s3)" id="note1149">Anedho</span> dhūmaketūva,<br>
kodho yassūpasammati;<br>
Āpūrati tassa yaso,<br>
sukkapakkheva candimā”ti.</p>
</blockquote>
<p class="endsutta"><a class="sc" id="14"></a><a class="ms" id="p_22J_1974"></a><span class="var" title="culla­bodhi­jātakaṃ (bj, s2, s3, pts1)" id="note1150">Cūḷa­bodhi­jātakaṃ</span> pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
