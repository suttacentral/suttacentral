<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja531">
<article>
<div class="hgroup">
<p class="division">Jātaka</p>
<p>Sattatinipāta</p>
<p>Kusavagga</p>
<h1>1. Kusajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.289"></a><a class="ms" id="p_23J_582"></a><a class="msdiv" id="msdiv1"></a>“Idaṃ te raṭṭhaṃ sadhanaṃ sayoggaṃ,<br>
Sakāyuraṃ sabba­kā­mū­papan­naṃ;<br>
Idaṃ te <span class="var" title="raṭṭhaṃ (mr)" id="note423">rajjaṃ</span> anusāsa amma,<br>
Gacchāmahaṃ yattha piyā pabhāvatī”.</p>
<p><a class="sc" id="2"></a><a class="pts" id="pts5.293"></a><a class="ms" id="p_23J_583"></a><a class="msdiv" id="msdiv2"></a>“Anujjubhūtena haraṃ mahantaṃ,<br>
Divā ca ratto ca <span class="var" title="nisīda kāle (mr)" id="note424">nisīthakāle</span>;<br>
Paṭigaccha tvaṃ khippaṃ <span class="var" title="kusāvatiṃ (s2, s3, mr)" id="note425">kusāvatiṃ kusa</span>,<br>
Nicchāmi dubbaṇṇamahaṃ vasantaṃ”.</p>
<p><a class="sc" id="3"></a><a class="ms" id="p_23J_584"></a><a class="msdiv" id="msdiv3"></a>“Nāhaṃ gamissāmi ito kusāvatiṃ,<br>
Pabhāvatī vaṇṇapalobhito tava;<br>
Ramāmi maddassa niketaramme,<br>
Hitvāna raṭṭhaṃ tava dassane rato.</p>
<p><a class="sc" id="4"></a><a class="ms" id="p_23J_585"></a><a class="msdiv" id="msdiv4"></a>Pabhāvatī vaṇṇapalobhito tava,<br>
Sammūḷharūpo vicarāmi <span class="var" title="medaniṃ (s2, s3, mr)" id="note426">mediniṃ</span>;<br>
Disaṃ na jānāmi kutomhi āgato,<br>
Tayamhi matto miga­manda­locane.</p>
<p><a class="sc" id="5"></a><a class="ms" id="p_23J_586"></a><a class="msdiv" id="msdiv5"></a>Suvaṇ­ṇa­cī­ravasane,<br>
jāta­rūpa­sume­khale;<br>
Sussoṇi tava kāmā hi,<br>
nāhaṃ rajjena matthiko”.</p>
<p><a class="sc" id="6"></a><a class="pts" id="pts5.295"></a><a class="ms" id="p_23J_587"></a><a class="msdiv" id="msdiv6"></a>“<span class="var" title="abbhū hi (bj) | abhūti (s2, s3) | abbhu hi (pts1)" id="note427">Abbhūti</span> tassa bho hoti,<br>
yo anic­chan­ta­micchati;<br>
Akāmaṃ rāja <span class="var" title="kāmehi (bj, s2, s3, pts1)" id="note428">kāmesi</span>,<br>
<span class="var" title="akanto kantamicchasi (bj, s2, s3, pts1)" id="note429">akantaṃ kantumicchasi</span>”.</p>
<p><a class="sc" id="7"></a><a class="ms" id="p_23J_588"></a><a class="msdiv" id="msdiv7"></a>“Akāmaṃ vā sakāmaṃ vā,<br>
yo naro labhate piyaṃ;<br>
Lābhamettha pasaṃsāma,<br>
alābho tattha pāpako”.</p>
<p><a class="sc" id="8"></a><a class="ms" id="p_23J_589"></a><a class="msdiv" id="msdiv8"></a>“Pāsāṇasāraṃ khaṇasi,<br>
kaṇikārassa dārunā;<br>
Vātaṃ jālena bādhesi,<br>
yo anic­chan­ta­micchasi”.</p>
<p><a class="sc" id="9"></a><a class="ms" id="p_23J_590"></a><a class="msdiv" id="msdiv9"></a>“Pāsāṇo nūna te hadaye,<br>
ohito mudulakkhaṇe;<br>
Yo te sātaṃ na vindāmi,<br>
tiro­jana­padā­gato.</p>
<p><a class="sc" id="10"></a><a class="pts" id="pts5.296"></a><a class="ms" id="p_23J_591"></a><a class="msdiv" id="msdiv10"></a>Yadā maṃ <span class="var" title="bhūkuṭiṃ (bj, pts1)" id="note430">bhakuṭiṃ</span> katvā,<br>
<span class="var" title="rājaputti udikkhasi (bj, pts1)" id="note431">rājaputtī udikkhati</span>;<br>
Āḷāriko tadā homi,<br>
rañño <span class="var" title="maddassa thīpure (bj, pts1)" id="note432">mad­dassan­tepure</span>.</p>
<p><a class="sc" id="11"></a><a class="ms" id="p_23J_592"></a><a class="msdiv" id="msdiv11"></a>Yadā umhayamānā maṃ,<br>
<span class="var" title="rājaputti udikkhasi (bj, pts1)" id="note433">rājaputtī udikkhati</span>;<br>
Nāḷāriko tadā homi,<br>
rājā homi tadā kuso”.</p>
<p><a class="sc" id="12"></a><a class="ms" id="p_23J_593"></a><a class="msdiv" id="msdiv12"></a>“Sace hi vacanaṃ saccaṃ,<br>
nemittānaṃ bhavissati;<br>
Neva me tvaṃ patī assa,<br>
kāmaṃ chindantu sattadhā”.</p>
<p><a class="sc" id="13"></a><a class="ms" id="p_23J_594"></a><a class="msdiv" id="msdiv13"></a>“Sace hi vacanaṃ saccaṃ,<br>
aññesaṃ yadi vā mamaṃ;<br>
Neva tuyhaṃ patī atthi,<br>
añño sīhassarā kusā”.</p>
<p><a class="sc" id="14"></a><a class="pts" id="pts5.297"></a><a class="ms" id="p_23J_595"></a><a class="msdiv" id="msdiv14"></a>“Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
olokeyya pabhāvatī.</p>
<p><a class="sc" id="15"></a><a class="ms" id="p_23J_596"></a><a class="msdiv" id="msdiv15"></a>Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
ālapeyya pabhāvatī.</p>
<p><a class="sc" id="16"></a><a class="ms" id="p_23J_597"></a><a class="msdiv" id="msdiv16"></a>Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
umhāyeyya pabhāvatī.</p>
<p><a class="sc" id="17"></a><a class="ms" id="p_23J_598"></a><a class="msdiv" id="msdiv17"></a>Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
pamhāyeyya pabhāvatī.</p>
<p><a class="sc" id="18"></a><a class="ms" id="p_23J_599"></a><a class="msdiv" id="msdiv18"></a>Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
pāṇīhi upasamphuse”.</p>
<p><a class="sc" id="19"></a><a class="pts" id="pts5.298"></a><a class="ms" id="p_23J_600"></a><a class="msdiv" id="msdiv19"></a>“Na hi nūnāyaṃ rājaputtī,<br>
kuse sātampi vindati;<br>
Āḷārike bhate pose,<br>
vetanena anatthike”.</p>
<p><a class="sc" id="20"></a><a class="ms" id="p_23J_601"></a><a class="msdiv" id="msdiv20"></a>“Na hi <span class="var" title="nūna ayaṃ (bj, s2, s3)" id="note434">nūnāyaṃ sā</span> khujjā,<br>
labhati jivhāya chedanaṃ;<br>
Sunisitena satthena,<br>
evaṃ dubbhāsitaṃ bhaṇaṃ”.</p>
<p><a class="sc" id="21"></a><a class="ms" id="p_23J_602"></a><a class="msdiv" id="msdiv21"></a>“Mā naṃ rūpena pāmesi,<br>
ārohena pabhāvati;<br>
Mahāyasoti katvāna,<br>
karassu rucire piyaṃ.</p>
<p><a class="sc" id="22"></a><a class="ms" id="p_23J_603"></a><a class="msdiv" id="msdiv22"></a>Mā naṃ rūpena pāmesi,<br>
ārohena pabhāvati;<br>
Mahaddhanoti katvāna,<br>
karassu rucire piyaṃ.</p>
<p><a class="sc" id="23"></a><a class="ms" id="p_23J_604"></a><a class="msdiv" id="msdiv23"></a>Mā naṃ rūpena pāmesi,<br>
ārohena pabhāvati;<br>
Mahabbaloti katvāna,<br>
karassu rucire piyaṃ.</p>
<p><a class="sc" id="24"></a><a class="ms" id="p_23J_605"></a><a class="msdiv" id="msdiv24"></a>Mā naṃ rūpena pāmesi,<br>
ārohena pabhāvati;<br>
Mahāraṭṭhoti katvāna,<br>
karassu rucire piyaṃ.</p>
<p><a class="sc" id="25"></a><a class="ms" id="p_23J_606"></a><a class="msdiv" id="msdiv25"></a>Mā naṃ rūpena pāmesi,<br>
ārohena pabhāvati;<br>
Mahārājāti katvāna,<br>
karassu rucire piyaṃ.</p>
<p><a class="sc" id="26"></a><a class="ms" id="p_23J_607"></a><a class="msdiv" id="msdiv26"></a>Mā naṃ rūpena pāmesi,<br>
ārohena pabhāvati;<br>
Sīhassaroti katvāna,<br>
karassu rucire piyaṃ.</p>
<p><a class="sc" id="27"></a><a class="ms" id="p_23J_608"></a><a class="msdiv" id="msdiv27"></a>Mā naṃ rūpena pāmesi,<br>
ārohena pabhāvati;<br>
Vaggussaroti katvāna,<br>
karassu rucire piyaṃ.</p>
<p><a class="sc" id="28"></a><a class="ms" id="p_23J_609"></a><a class="msdiv" id="msdiv28"></a>Mā naṃ rūpena pāmesi,<br>
ārohena pabhāvati;<br>
Bindussaroti katvāna,<br>
karassu rucire piyaṃ.</p>
<p><a class="sc" id="29"></a><a class="ms" id="p_23J_610"></a><a class="msdiv" id="msdiv29"></a>Mā naṃ rūpena pāmesi,<br>
ārohena pabhāvati;<br>
Mañjussaroti katvāna,<br>
karassu rucire piyaṃ.</p>
<p><a class="sc" id="30"></a><a class="ms" id="p_23J_611"></a><a class="msdiv" id="msdiv30"></a>Mā naṃ rūpena pāmesi,<br>
ārohena pabhāvati;<br>
<span class="var" title="madhurassaroti (bj, s2, s3)" id="note435">Madhussaroti</span> katvāna,<br>
karassu rucire piyaṃ.</p>
<p><a class="sc" id="31"></a><a class="ms" id="p_23J_612"></a><a class="msdiv" id="msdiv31"></a>Mā naṃ rūpena pāmesi,<br>
ārohena pabhāvati;<br>
Satasippoti katvāna,<br>
karassu rucire piyaṃ.</p>
<p><a class="sc" id="32"></a><a class="ms" id="p_23J_613"></a><a class="msdiv" id="msdiv32"></a>Mā naṃ rūpena pāmesi,<br>
ārohena pabhāvati;<br>
Khattiyotipi <span class="var" title="karitvāna (bj)" id="note436">katvāna</span>,<br>
karassu rucire piyaṃ.</p>
<p><a class="sc" id="33"></a><a class="ms" id="p_23J_614"></a><a class="msdiv" id="msdiv33"></a>Mā naṃ rūpena pāmesi,<br>
ārohena pabhāvati;<br>
Kusarājāti katvāna,<br>
karassu rucire piyaṃ”.</p>
<p><a class="sc" id="34"></a><a class="pts" id="pts5.301"></a><a class="ms" id="p_23J_615"></a><a class="msdiv" id="msdiv34"></a>“Ete nāgā upatthaddhā,<br>
sabbe tiṭṭhanti <span class="var" title="vammikā (s2, s3)" id="note437">vammitā</span>;<br>
Purā maddanti pākāraṃ,<br>
ānentetaṃ pabhāvatiṃ”.</p>
<p><a class="sc" id="35"></a><a class="ms" id="p_23J_616"></a><a class="msdiv" id="msdiv35"></a>“Satta <span class="var" title="khaṇḍe (bj, pts1)" id="note438">bile</span> karitvāna,<br>
ahametaṃ pabhāvatiṃ;<br>
Khattiyānaṃ padassāmi,<br>
ye maṃ hantuṃ idhāgatā”.</p>
<p><a class="sc" id="36"></a><a class="ms" id="p_23J_617"></a><a class="msdiv" id="msdiv36"></a>“Avuṭṭhahi rājaputtī,<br>
sāmā koseyyavāsinī;<br>
Assupuṇṇehi nettehi,<br>
dāsī­gaṇapu­rak­khatā”.</p>
<p><a class="sc" id="37"></a><a class="pts" id="pts5.302"></a><a class="ms" id="p_23J_618"></a><a class="msdiv" id="msdiv37"></a>“Taṃ nūna kak­kūpa­nisevi­taṃ mukhaṃ,<br>
Ādāsa­dantā­tharu­pacca­vek­khi­taṃ;<br>
Subhaṃ sunettaṃ virajaṃ anaṅgaṇaṃ,<br>
Chuddhaṃ vane ṭhassati khattiyehi.</p>
<p><a class="sc" id="38"></a><a class="ms" id="p_23J_619"></a><a class="msdiv" id="msdiv38"></a>Te nūna me asite vellitagge,<br>
Kese mudū canda­na­sāra­litte;<br>
Samākule sīvathikāya majjhe,<br>
Pādehi gijjhā <span class="var" title="pari­kaḍḍha­yanti (bj, s2, s3, pts1)" id="note439">pari­kaḍḍhis­santi</span>.</p>
<p><a class="sc" id="39"></a><a class="ms" id="p_23J_620"></a><a class="msdiv" id="msdiv39"></a>Tā nūna me tambanakhā sulomā,<br>
Bāhā mudū canda­na­sāra­littā;<br>
Chinnā vane ujjhitā khattiyehi,<br>
Gayha <span class="var" title="vako (pts1)" id="note440">dhaṅko</span> gacchati yenakāmaṃ.</p>
<p><a class="sc" id="40"></a><a class="ms" id="p_23J_621"></a><a class="msdiv" id="msdiv40"></a>Te nūna tālūpanibhe alambe,<br>
Nisevite kāsika­canda­nena;<br>
Thanesu me <span class="var" title="lambahīti (pts1)" id="note441">lambissati</span> <span class="var" title="sigālo (bj, s2, s3, pts1)" id="note442">siṅgālo</span>,<br>
Mātūva putto taruṇo tanūjo.</p>
<p><a class="sc" id="41"></a><a class="ms" id="p_23J_622"></a><a class="msdiv" id="msdiv41"></a>Taṃ nūna soṇiṃ puthulaṃ sukoṭṭitaṃ,<br>
Nisevitaṃ kañ­cana­me­kha­lāhi;<br>
Chinnaṃ vane khattiyehī avatthaṃ,<br>
<span class="var" title="siṅgālasaṅghā pari­kaḍḍha­yanti (bj) | sigālasaṅghā pari­kaḍḍha­yanti (s2, s3) | gayhā vako gacchati yenakāmaṃ (pts1)" id="note443">Siṅgālasaṅghā pari­kaḍḍhis­santi</span>.</p>
<p><a class="sc" id="42"></a><a class="ms" id="p_23J_623"></a><a class="msdiv" id="msdiv42"></a>Soṇā <span class="var" title="vakā (pts1)" id="note444">dhaṅkā</span> siṅgālā ca,<br>
ye caññe santi dāṭhino;<br>
Ajarā nūna hessanti,<br>
bhakkhayitvā pabhāvatiṃ.</p>
<p><a class="sc" id="43"></a><a class="ms" id="p_23J_624"></a><a class="msdiv" id="msdiv43"></a>Sace maṃsāni hariṃsu,<br>
khattiyā dūragāmino;<br>
Aṭṭhīni amma yācitvā,<br>
anupathe dahātha naṃ.</p>
<p><a class="sc" id="44"></a><a class="ms" id="p_23J_625"></a><a class="msdiv" id="msdiv44"></a>Khettāni amma kāretvā,<br>
kaṇikārettha <span class="var" title="ropaye (s2, s3, mr)" id="note445">ropaya</span>;<br>
Yadā te pupphitā assu,<br>
hemantānaṃ himaccaye;<br>
Sareyyātha <span class="var" title="mama (pts1)" id="note446">mamaṃ</span> amma,<br>
evaṃvaṇṇā pabhāvatī”.</p>
<p><a class="sc" id="45"></a><a class="pts" id="pts5.303"></a><a class="ms" id="p_23J_626"></a><a class="msdiv" id="msdiv45"></a>“Tassā mātā udaṭṭhāsi,<br>
khattiyā devavaṇṇinī;<br>
Disvā asiñca sūnañca,<br>
rañño mad­dassan­tepure”.</p>
<p><a class="sc" id="46"></a><a class="ms" id="p_23J_627"></a><a class="msdiv" id="msdiv46"></a>“Iminā nūna asinā,<br>
susaññaṃ tanumajjhimaṃ;<br>
Dhītaraṃ <span class="var" title="mama (bj) | maddo (pts1)" id="note447">madda</span> hantvāna,<br>
khattiyānaṃ <span class="var" title="padassatīti (pts1) | padassati (mr)" id="note448">padassasi</span>.</p>
<p><a class="sc" id="47"></a><a class="ms" id="p_23J_628"></a><a class="msdiv" id="msdiv47"></a>Na me akāsi vacanaṃ,<br>
atthakāmāya puttike;<br>
Sājja lohita­sañ­channā,<br>
<span class="var" title="gañchisi (bj, pts1)" id="note449">gacchasi</span> yamasādhanaṃ.</p>
<p><a class="sc" id="48"></a><a class="ms" id="p_23J_629"></a><a class="msdiv" id="msdiv48"></a>Evamāpajjatī poso,<br>
pāpiyañca nigacchati;<br>
Yo ve hitānaṃ vacanaṃ,<br>
<span class="var" title="na karaṃ (bj)" id="note450">na karoti</span> atthadassinaṃ.</p>
<p><a class="sc" id="49"></a><a class="ms" id="p_23J_630"></a><a class="msdiv" id="msdiv49"></a><span class="var" title="tvaṃ amma (bj) | saceva ajja (s2, s3) | tvaṃ ajja (pts1)" id="note451">Sace ca ajja</span> <span class="var" title="vāresi (pts1)" id="note452">dhāresi</span>,<br>
kumāraṃ cārudassanaṃ;<br>
Kusena jātaṃ khattiyaṃ,<br>
suvaṇ­ṇa­maṇi­me­kha­laṃ;<br>
<span class="var" title="pūjitā (pts1)" id="note453">Pūjitaṃ</span> ñātisaṅghehi,<br>
na <span class="var" title="gañchisi (bj, pts1)" id="note454">gacchasi</span> yamakkhayaṃ.</p>
<p><a class="sc" id="50"></a><a class="ms" id="p_23J_631"></a><a class="msdiv" id="msdiv50"></a>Yatthassu bherī nadati,<br>
kuñjaro ca <span class="var" title="paṭikujjati (bj) | nikuñjati (pts1)" id="note455">nikūjati</span>;<br>
Khattiyānaṃ kule bhadde,<br>
kiṃ nu sukhataraṃ tato.</p>
<p><a class="sc" id="51"></a><a class="ms" id="p_23J_632"></a><a class="msdiv" id="msdiv51"></a>Asso <span class="var" title="asso hasisati (bj) | asso hasiyati (s2, s3) | asso ca siṃsati (pts1)" id="note456">ca sisati</span> dvāre,<br>
kumāro uparodati;<br>
Khattiyānaṃ kule bhadde,<br>
kiṃ nu sukhataraṃ tato.</p>
<p><a class="sc" id="52"></a><a class="ms" id="p_23J_633"></a><a class="msdiv" id="msdiv52"></a>Mayūra­koñ­cābhirude,<br>
kokilā­bhi­nikūjite;<br>
Khattiyānaṃ kule bhadde,<br>
kiṃ nu sukhataraṃ tato”.</p>
<p><a class="sc" id="53"></a><a class="pts" id="pts5.305"></a><a class="ms" id="p_23J_634"></a><a class="msdiv" id="msdiv53"></a>“Kahaṃ nu so sattumaddano,<br>
para­raṭṭhap­pa­maddano;<br>
Kuso soḷārapaññāṇo,<br>
yo no dukkhā pamocaye”.</p>
<p><a class="sc" id="54"></a><a class="ms" id="p_23J_635"></a><a class="msdiv" id="msdiv54"></a>“Idheva so sattumaddano,<br>
para­raṭṭhap­pa­maddano;<br>
Kuso soḷārapaññāṇo,<br>
yo te <span class="var" title="yo no dukkhā pamocaye (bj) | yo ne sabbe vadhissati (s2, s3) | so no sabbe vadhissatīti (pts1)" id="note457">sabbe vadhissati</span>”.</p>
<p><a class="sc" id="55"></a><a class="ms" id="p_23J_636"></a><a class="msdiv" id="msdiv55"></a>“Ummattikā nu bhaṇasi,<br>
<span class="var" title="ādu bālāva bhāsasi (bj, pts1)" id="note458">Andhabālā pabhāsasi</span>;<br>
Kuso ce āgato assa,<br>
Kiṃ <span class="var" title="kiṃ nu (s2, s3, mr)" id="note459">na</span> jānemu taṃ mayaṃ”.</p>
<p><a class="sc" id="56"></a><a class="pts" id="pts5.306"></a><a class="ms" id="p_23J_637"></a><a class="msdiv" id="msdiv56"></a>“Eso āḷāriko poso,<br>
kumārī­pu­raman­tare;<br>
Daḷhaṃ katvāna saṃvelliṃ,<br>
kumbhiṃ dhovati oṇato”.</p>
<p><a class="sc" id="57"></a><a class="ms" id="p_23J_638"></a><a class="msdiv" id="msdiv57"></a>“Veṇī tvamasi caṇḍālī,<br>
adūsi kulagandhinī;<br>
Kathaṃ maddakule jātā,<br>
dāsaṃ kayirāsi kāmukaṃ”.</p>
<p><a class="sc" id="58"></a><a class="ms" id="p_23J_639"></a><a class="msdiv" id="msdiv58"></a>“Namhi veṇī na caṇḍālī,<br>
na camhi kulagandhinī;<br>
Okkākaputto bhaddante,<br>
tvaṃ nu dāsoti maññasi”.</p>
<p><a class="sc" id="59"></a><a class="ms" id="p_23J_640"></a><a class="msdiv" id="msdiv59"></a>“Yo brāhma­ṇa­sahas­sāni,<br>
sadā bhojeti vīsatiṃ;<br>
Okkākaputto bhaddante,<br>
tvaṃ nu dāsoti maññasi.</p>
<p><a class="sc" id="60"></a><a class="pts" id="pts5.307"></a><a class="ms" id="p_23J_641"></a><a class="msdiv" id="msdiv60"></a>Yassa nāgasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.</p>
<p><a class="sc" id="61"></a><a class="ms" id="p_23J_642"></a><a class="msdiv" id="msdiv61"></a>Yassa assasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.</p>
<p><a class="sc" id="62"></a><a class="ms" id="p_23J_643"></a><a class="msdiv" id="msdiv62"></a>Yassa rathasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.</p>
<p><a class="sc" id="63"></a><a class="ms" id="p_23J_644"></a><span class="var" title=" ayaṃ gāthā pā1 potthakeyeva" id="note460">Yassa usabha­sahas­sāni,<br>sadā yojenti vīsatiṃ;<br>Okkākaputto bhaddante,<br>tvaṃ nu dāsoti maññasi</span>.</p>
<p><a class="sc" id="64"></a><a class="ms" id="p_23J_645"></a><a class="msdiv" id="msdiv63"></a>Yassa dhenusahassāni,<br>
sadā <span class="var" title="duyhanti vīsati (bj, pts1) | dūhanti vīsati (s2, s3)" id="note462">duhanti vīsatiṃ</span>;<br>
Okkākaputto bhaddante,<br>
tvaṃ nu dāsoti maññasi”.</p>
<p><a class="sc" id="65"></a><a class="ms" id="p_23J_646"></a><a class="msdiv" id="msdiv64"></a>“Taggha te dukkaṭaṃ bāle,<br>
yaṃ khattiyaṃ mahabbalaṃ;<br>
Nāgaṃ maṇḍūkavaṇṇena,<br>
<span class="var" title="na taṃ (bj, pts1)" id="note463">na naṃ</span> <span class="var" title="akkhāsi āgataṃ (bj) | akkhāsi māgataṃ (s2, s3)" id="note464">akkhā­si­dhāgataṃ</span>”.</p>
<p><a class="sc" id="66"></a><a class="ms" id="p_23J_647"></a><a class="msdiv" id="msdiv65"></a>“Aparādhaṃ mahārāja,<br>
tvaṃ no khama rathesabha;<br>
Yaṃ taṃ aññātavesena,<br>
nāññāsimhā idhāgataṃ”.</p>
<p><a class="sc" id="67"></a><a class="ms" id="p_23J_648"></a><a class="msdiv" id="msdiv66"></a>“Mādisassa na taṃ channaṃ,<br>
yohaṃ āḷāriko bhave;<br>
Tvaññeva me pasīdassu,<br>
natthi te deva dukkaṭaṃ”.</p>
<p><a class="sc" id="68"></a><a class="pts" id="pts5.308"></a><a class="ms" id="p_23J_649"></a><a class="msdiv" id="msdiv67"></a>“Gaccha bāle khamāpehi,<br>
kusarājaṃ mahabbalaṃ;<br>
Khamāpito kuso <span class="var" title="kusarājā (sabbattha)" id="note465">rājā</span>,<br>
so te dassati jīvitaṃ”.</p>
<p><a class="sc" id="69"></a><a class="ms" id="p_23J_650"></a><a class="msdiv" id="msdiv68"></a>“Pitussa vacanaṃ sutvā,<br>
devavaṇṇī pabhāvatī;<br>
Sirasā aggahī pāde,<br>
kusarājaṃ mahabbalaṃ”.</p>
<p><a class="sc" id="70"></a><a class="ms" id="p_23J_651"></a><a class="msdiv" id="msdiv69"></a>“Yāmā ratyo atikkantā,<br>
tāmā deva tayā vinā;<br>
Vande te sirasā pāde,<br>
mā me kujjha rathesabha.</p>
<p><a class="sc" id="71"></a><a class="ms" id="p_23J_652"></a><a class="msdiv" id="msdiv70"></a><span class="var" title="saccan (bj, s2, s3) | sacaṃ (pts1)" id="note466">Sabbaṃ</span> te paṭijānāmi,<br>
mahārāja suṇohi me;<br>
Na cāpi appiyaṃ tuyhaṃ,<br>
kareyyāmi ahaṃ puna.</p>
<p><a class="sc" id="72"></a><a class="ms" id="p_23J_653"></a><a class="msdiv" id="msdiv71"></a>Evañce yācamānāya,<br>
vacanaṃ me na kāhasi;<br>
Idāni maṃ tāto hantvā,<br>
khattiyānaṃ padassati”.</p>
<p><a class="sc" id="73"></a><a class="ms" id="p_23J_654"></a><a class="msdiv" id="msdiv72"></a>“Evaṃ te yācamānāya,<br>
kiṃ na kāhāmi te vaco;<br>
Vikuddho tyasmi kalyāṇi,<br>
mā tvaṃ bhāyi pabhāvati.</p>
<p><a class="sc" id="74"></a><a class="pts" id="pts5.309"></a><a class="ms" id="p_23J_655"></a><a class="msdiv" id="msdiv73"></a><span class="var" title="saccan (bj, s2, s3) | sacaṃ (pts1)" id="note467">Sabbaṃ</span> te paṭijānāmi,<br>
rājaputti suṇohi me;<br>
Na cāpi appiyaṃ tuyhaṃ,<br>
kareyyāmi ahaṃ puna.</p>
<p><a class="sc" id="75"></a><a class="ms" id="p_23J_656"></a><a class="msdiv" id="msdiv74"></a>Tava kāmā hi sussoṇi,<br>
<span class="var" title="bahuṃ (bj, pts1, mr) | bahu (s2, s3)" id="note468">pahu</span> dukkhaṃ <span class="var" title="titikkhissaṃ (pts1)" id="note469">titikkhisaṃ</span>;<br>
Bahuṃ maddakulaṃ hantvā,<br>
nayituṃ taṃ pabhāvati”.</p>
<p><a class="sc" id="76"></a><a class="ms" id="p_23J_657"></a><a class="msdiv" id="msdiv75"></a>“Yojayantu rathe asse,<br>
nānācitte samāhite;<br>
Atha dakkhatha me vegaṃ,<br>
<span class="var" title="vidhamentassa (sabbattha)" id="note470">vidhamantassa</span> sattavo”.</p>
<p><a class="sc" id="77"></a><a class="ms" id="p_23J_658"></a><a class="msdiv" id="msdiv76"></a>“Tañca tattha udikkhiṃsu,<br>
rañño mad­dassan­tepure;<br>
Vijambhamānaṃ sīhaṃva,<br>
phoṭentaṃ diguṇaṃ bhujaṃ.</p>
<p><a class="sc" id="78"></a><a class="pts" id="pts5.310"></a><a class="ms" id="p_23J_659"></a><a class="msdiv" id="msdiv77"></a>Hatthik­khan­dhañca āruyha,<br>
āropetvā pabhāvatiṃ;<br>
Saṅgāmaṃ otaritvāna,<br>
sīhanādaṃ nadī kuso.</p>
<p><a class="sc" id="79"></a><a class="ms" id="p_23J_660"></a><a class="msdiv" id="msdiv78"></a>Tassa taṃ nadato sutvā,<br>
sīhassevitare migā;<br>
Khattiyā vipalāyiṃsu,<br>
<span class="var" title="kusad­dasabha­yaṭ­ṭitā (bj) | kusa­sadda­bha­yaṭṭhitā (pts1)" id="note471">kusasad­dabhayaṭ­ṭitā</span>.</p>
<p><a class="sc" id="80"></a><a class="ms" id="p_23J_661"></a><a class="msdiv" id="msdiv79"></a>Hatthārohā anīkaṭṭhā,<br>
rathikā pattikārakā;<br>
Aññamaññassa chindanti,<br>
kusasad­dabhayaṭ­ṭitā.</p>
<p><a class="sc" id="81"></a><a class="ms" id="p_23J_662"></a><a class="msdiv" id="msdiv80"></a>Tasmiṃ saṅgā­ma­sī­sasmiṃ,<br>
passitvā <span class="var" title="tuṭṭhamānaso (bj)" id="note472">haṭṭhamānaso</span>;<br>
Kusassa rañño devindo,<br>
adā verocanaṃ maṇiṃ.</p>
<p><a class="sc" id="82"></a><a class="ms" id="p_23J_663"></a><a class="msdiv" id="msdiv81"></a>So taṃ vijitvā saṅgāmaṃ,<br>
laddhā verocanaṃ maṇiṃ;<br>
Hatthik­khan­dha­gato rājā,<br>
pāvekkhi nagaraṃ puraṃ.</p>
<p><a class="sc" id="83"></a><a class="ms" id="p_23J_664"></a><a class="msdiv" id="msdiv82"></a><span class="var" title="jīvagāhaṃ (bj, pts1)" id="note473">Jīvaggāhaṃ</span> gahetvāna,<br>
bandhitvā satta khattiye;<br>
Sasuras­su­panā­mesi,<br>
ime te deva sattavo.</p>
<p><a class="sc" id="84"></a><a class="ms" id="p_23J_665"></a><a class="msdiv" id="msdiv83"></a>Sabbeva te vasaṃ gatā,<br>
amittā vihatā tava;<br>
Kāmaṃ karohi te tayā,<br>
muñca vā te hanassu vā”.</p>
<p><a class="sc" id="85"></a><a class="pts" id="pts5.311"></a><a class="ms" id="p_23J_666"></a><a class="msdiv" id="msdiv84"></a>“Tuyheva sattavo ete,<br>
na hi te mayha sattavo;<br>
Tvaññeva no mahārāja,<br>
muñca vā te hanassu vā”.</p>
<p><a class="sc" id="86"></a><a class="ms" id="p_23J_667"></a><a class="msdiv" id="msdiv85"></a>“Imā te dhītaro satta,<br>
devakaññūpamā subhā;<br>
Dadāhi nesaṃ ekekaṃ,<br>
hontu jāmātaro tava”.</p>
<p><a class="sc" id="87"></a><a class="ms" id="p_23J_668"></a><a class="msdiv" id="msdiv86"></a>“Amhākañceva tāsañca,<br>
tvaṃ no sabbesamissaro;<br>
Tvaññeva no mahārāja,<br>
dehi nesaṃ yadicchasi”.</p>
<p><a class="sc" id="88"></a><a class="ms" id="p_23J_669"></a><a class="msdiv" id="msdiv87"></a>Ekamekassa ekekaṃ,<br>
adā sīhassaro kuso;<br>
Khattiyānaṃ tadā tesaṃ,<br>
rañño maddassa dhītaro.</p>
<p><a class="sc" id="89"></a><a class="ms" id="p_23J_670"></a><a class="msdiv" id="msdiv88"></a>Pīṇitā tena lābhena,<br>
tuṭṭhā sīhassare kuse;<br>
Sakaraṭṭhāni pāyiṃsu,<br>
khattiyā satta tāvade.</p>
<p><a class="sc" id="90"></a><a class="ms" id="p_23J_671"></a><a class="msdiv" id="msdiv89"></a>Pabhāvatiñca ādāya,<br>
maṇiṃ verocanaṃ <span class="var" title="tadā (pts1)" id="note474">subhaṃ</span>;<br>
Kusāvatiṃ kuso rājā,<br>
agamāsi mahabbalo.</p>
<p><a class="sc" id="91"></a><a class="ms" id="p_23J_672"></a><a class="msdiv" id="msdiv90"></a>Tyassu ekarathe yantā,<br>
pavisantā kusāvatiṃ;<br>
Samānā vaṇṇarūpena,<br>
<span class="var" title="­nāñña­mañña­ma­tiro­cayuṃ (bj)" id="note475">­nāñña­maññā­ti­roci­suṃ</span>.</p>
<p><a class="sc" id="92"></a><a class="ms" id="p_23J_673"></a><a class="msdiv" id="msdiv91"></a>Mātā puttena <span class="var" title="saṅgañchi (bj, s2, s3, pts1)" id="note476">saṅgacchi</span>,<br>
ubhayo ca jayampatī;<br>
Samaggā te tadā āsuṃ,<br>
phītaṃ dhara­ṇi­mā­vasunti.</p>
</blockquote>
<p class="endsutta"><a class="sc" id="93"></a><a class="ms" id="p_23J_674"></a>Kusajātakaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
