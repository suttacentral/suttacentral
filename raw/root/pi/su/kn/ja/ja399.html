<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja399">
<article>
<div class="hgroup">
<p class="division">Jātaka</p>
<p>Sattakanipāta</p>
<p>Kukkuvagga</p>
<h1>4. Mātu­posa­ka­gijjha­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.330"></a><a class="ms" id="p_22J_1509"></a><a class="msdiv" id="msdiv22"></a>“Te kathaṃ nu karissanti,<br>
vuddhā giridarīsayā;<br>
Ahaṃ baddhosmi pāsena,<br>
nilīyassa vasaṃ gato”.</p>
<p><a class="sc" id="2"></a><a class="pts" id="pts3.331"></a><a class="ms" id="p_22J_1510"></a><a class="msdiv" id="msdiv23"></a>“Kiṃ gijjha paridevasi,<br>
kā nu te paridevanā;<br>
Na me suto vā diṭṭho vā,<br>
bhāsanto mānusiṃ dijo”.</p>
<p><a class="sc" id="3"></a><a class="ms" id="p_22J_1511"></a><a class="msdiv" id="msdiv24"></a>“Bharāmi mātāpitaro,<br>
vuddhe giridarīsaye;<br>
Te kathaṃ nu karissanti,<br>
ahaṃ vasaṃ gato tava”.</p>
<p><a class="sc" id="4"></a><a class="ms" id="p_22J_1512"></a><a class="msdiv" id="msdiv25"></a>“Yannu gijjho yojanasataṃ,<br>
kuṇapāni avekkhati;<br>
Kasmā jālañca pāsañca,<br>
āsajjāpi na bujjhasi”.</p>
<p><a class="sc" id="5"></a><a class="ms" id="p_22J_1513"></a><a class="msdiv" id="msdiv26"></a>“Yadā parābhavo hoti,<br>
poso jīvitasaṅkhaye;<br>
Atha jālañca pāsañca,<br>
āsajjāpi na bujjhati”.</p>
<p><a class="sc" id="6"></a><a class="ms" id="p_22J_1514"></a><a class="msdiv" id="msdiv27"></a>“Bharassu mātāpitaro,<br>
vuddhe giridarīsaye;<br>
Mayā tvaṃ samanuññāto,<br>
sotthiṃ passāhi ñātake”.</p>
<p><a class="sc" id="7"></a><a class="ms" id="p_22J_1515"></a><a class="msdiv" id="msdiv28"></a>“Evaṃ luddaka nandassu,<br>
saha sabbehi ñātibhi;<br>
Bharissaṃ mātāpitaro,<br>
vuddhe giridarīsaye”ti.</p>
</blockquote>
<p class="endsutta"><a class="sc" id="8"></a><a class="ms" id="p_22J_1516"></a><span class="var" title="gijjhajātakaṃ (bj, pts1)" id="note882">Mātu­posa­ka­gijjha­jātakaṃ</span> catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
