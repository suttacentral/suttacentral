<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja528">
<article>
<div class="hgroup">
<p class="division">Jātaka</p>
<p>Paṇṇāsanipāta</p>
<p>Niḷinikāvagga</p>
<h1>3. Mahā­bodhi­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.232"></a><a class="ms" id="p_23J_380"></a><a class="msdiv" id="msdiv124"></a>“Kiṃ nu daṇḍaṃ kimajinaṃ,<br>
kiṃ chattaṃ kimupāhanaṃ;<br>
Kimaṅkusañca pattañca,<br>
saṅghāṭiñcāpi brāhmaṇa;<br>
<span class="var" title="... rūpo gaṇhāsi (bj, s2, s3, pts1)" id="note290">­Taramā­na­rūpo­hāsi</span>,<br>
kiṃ nu patthayase disaṃ”.</p>
<p><a class="sc" id="2"></a><a class="ms" id="p_23J_381"></a><a class="msdiv" id="msdiv125"></a>“Dvādasetāni vassāni,<br>
vusitāni tavantike;<br>
Nābhijānāmi soṇena,<br>
piṅ­gale­nā­bhi­kūji­taṃ.</p>
<p><a class="sc" id="3"></a><a class="ms" id="p_23J_382"></a><a class="msdiv" id="msdiv126"></a>Svāyaṃ dittova nadati,<br>
sukkadāṭhaṃ vidaṃsayaṃ;<br>
Tava sutvā sabhariyassa,<br>
vītasaddhassa maṃ pati”.</p>
<p><a class="sc" id="4"></a><a class="pts" id="pts5.233"></a><a class="ms" id="p_23J_383"></a><a class="msdiv" id="msdiv127"></a>“Ahu esa kato doso,<br>
yathā bhāsasi brāhmaṇa;<br>
Esa bhiyyo pasīdāmi,<br>
vasa brāhmaṇa māgamā”.</p>
<p><a class="sc" id="5"></a><a class="ms" id="p_23J_384"></a><a class="msdiv" id="msdiv128"></a>“Sabbaseto pure āsi,<br>
tatopi sabalo ahu;<br>
Sabbalohitako dāni,<br>
kālo pakkamituṃ mama.</p>
<p><a class="sc" id="6"></a><a class="ms" id="p_23J_385"></a><a class="msdiv" id="msdiv129"></a>Abbhantaraṃ pure āsi,<br>
tato majjhe tato bahi;<br>
Purā niddhamanā hoti,<br>
sayameva vajāmahaṃ.</p>
<p><a class="sc" id="7"></a><a class="ms" id="p_23J_386"></a><a class="msdiv" id="msdiv130"></a>Vītasaddhaṃ na seveyya,<br>
uda­pānaṃ­va­no­dakaṃ;<br>
Sacepi naṃ anukhaṇe,<br>
vāri ­kadda­ma­gandhi­kaṃ.</p>
<p><a class="sc" id="8"></a><a class="ms" id="p_23J_387"></a><a class="msdiv" id="msdiv131"></a>Pasannameva seveyya,<br>
appasannaṃ vivajjaye;<br>
Pasannaṃ payirupāseyya,<br>
rahadaṃ vudakatthiko.</p>
<p><a class="sc" id="9"></a><a class="ms" id="p_23J_388"></a><a class="msdiv" id="msdiv132"></a>Bhaje bhajantaṃ purisaṃ,<br>
abhajantaṃ na <span class="var" title="bhājaye (pts1)" id="note291">bhajjaye</span>;<br>
Asap­purisa­dhammo so,<br>
yo bhajantaṃ na <span class="var" title="bhājati (pts1)" id="note292">bhajjati</span>.</p>
<p><a class="sc" id="10"></a><a class="ms" id="p_23J_389"></a><a class="msdiv" id="msdiv133"></a>Yo bhajantaṃ na bhajati,<br>
sevamānaṃ na sevati;<br>
Sa ve ­manus­sa­pāpiṭ­ṭho,<br>
migo sākhassito yathā.</p>
<p><a class="sc" id="11"></a><a class="ms" id="p_23J_390"></a><a class="msdiv" id="msdiv134"></a>Accā­bhik­kha­ṇa­saṃsaggā,<br>
asamosaraṇena ca;<br>
Etena mittā jīranti,<br>
akāle yācanāya ca.</p>
<p><a class="sc" id="12"></a><a class="ms" id="p_23J_391"></a><a class="msdiv" id="msdiv135"></a>Tasmā nābhikkhaṇaṃ gacche,<br>
na ca gacche cirāciraṃ;<br>
Kālena yācaṃ yāceyya,<br>
evaṃ mittā na <span class="var" title="jīrare (s2, pts1) | jirare (s3)" id="note293">jīyare</span>.</p>
<p><a class="sc" id="13"></a><a class="ms" id="p_23J_392"></a><a class="msdiv" id="msdiv136"></a>Aticiraṃ nivāsena,<br>
piyo bhavati appiyo;<br>
Āmanta kho taṃ gacchāma,<br>
purā te homa appiyā”.</p>
<p><a class="sc" id="14"></a><a class="pts" id="pts5.234"></a><a class="ms" id="p_23J_393"></a><a class="msdiv" id="msdiv137"></a>“Evañce yācamānānaṃ,<br>
Añjaliṃ nāvabujjhasi;<br>
<span class="var" title="paricārakānaṃ sattānaṃ (bj) | paricārikānaṃ sattānaṃ (s2, s3) | parivārakānaṃ sattānaṃ (pts1)" id="note294">Paricārakānaṃ sataṃ</span>,<br>
Vacanaṃ na karosi no;<br>
Evaṃ taṃ abhiyācāma,<br>
Puna kayirāsi pariyāyaṃ”.</p>
<p><a class="sc" id="15"></a><a class="ms" id="p_23J_394"></a><a class="msdiv" id="msdiv138"></a>“Evañce no viharataṃ,<br>
Antarāyo na hessati;<br>
<span class="var" title="tumhañcāpi (bj) | tuyhañcāpi (pts1)" id="note295">Tuyhaṃ vāpi</span> mahārāja,<br>
<span class="var" title="amhaṃ vā (bj) | mayha vā (s2, s3) | mayhañca (pts1)" id="note296">Mayhaṃ vā</span> raṭṭhavaddhana;<br>
Appeva nāma passema,<br>
Ahorat­tā­namaccaye.</p>
<p><a class="sc" id="16"></a><a class="pts" id="pts5.237"></a><a class="ms" id="p_23J_395"></a><a class="msdiv" id="msdiv139"></a>Udīraṇā ce saṅgatyā,<br>
bhāvāya manuvattati;<br>
Akāmā akaraṇīyaṃ vā,<br>
karaṇīyaṃ vāpi kubbati;<br>
Akā­mākara­ṇīyamhi,<br>
kvidha pāpena <span class="var" title="limpati (s2, s3, mr)" id="note297">lippati</span>.</p>
<p><a class="sc" id="17"></a><a class="ms" id="p_23J_396"></a><a class="msdiv" id="msdiv140"></a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class="sc" id="18"></a><a class="ms" id="p_23J_397"></a><a class="msdiv" id="msdiv141"></a>Attano ce hi vādassa,<br>
aparādhaṃ <span class="var" title="vijāniya (bj, s2, s3, pts1)" id="note298">vijāniyā</span>;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class="sc" id="19"></a><a class="pts" id="pts5.238"></a><a class="ms" id="p_23J_398"></a><a class="msdiv" id="msdiv142"></a>Issaro sabbalokassa,<br>
sace kappeti jīvitaṃ;<br>
<span class="var" title="iddhi (bj, pts1, mr)" id="note299">Iddhiṃ</span> bya­sa­nabhā­vañca,<br>
kammaṃ kalyāṇapāpakaṃ;<br>
Niddesakārī puriso,<br>
issaro tena lippati.</p>
<p><a class="sc" id="20"></a><a class="ms" id="p_23J_399"></a><a class="msdiv" id="msdiv143"></a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class="sc" id="21"></a><a class="ms" id="p_23J_400"></a><a class="msdiv" id="msdiv144"></a>Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class="sc" id="22"></a><a class="ms" id="p_23J_401"></a><a class="msdiv" id="msdiv145"></a>Sace pubbekatahetu,<br>
sukhadukkhaṃ nigacchati;<br>
Porāṇakaṃ kataṃ pāpaṃ,<br>
tameso <span class="var" title="muñcate (bj, s2, s3)" id="note300">muccate</span> iṇaṃ;<br>
Porāṇa­ka­i­ṇamok­kho,<br>
kvidha pāpena lippati.</p>
<p><a class="sc" id="23"></a><a class="ms" id="p_23J_402"></a><a class="msdiv" id="msdiv146"></a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class="sc" id="24"></a><a class="ms" id="p_23J_403"></a><a class="msdiv" id="msdiv147"></a>Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class="sc" id="25"></a><a class="ms" id="p_23J_404"></a><a class="msdiv" id="msdiv148"></a>Catunnaṃ­yevu­pādāya,<br>
rūpaṃ sambhoti pāṇinaṃ;<br>
Yato ca rūpaṃ sambhoti,<br>
tat­thevā­nupa­gacchati;<br>
Idheva jīvati jīvo,<br>
pecca pecca vinassati.</p>
<p><a class="sc" id="26"></a><a class="ms" id="p_23J_405"></a><a class="msdiv" id="msdiv149"></a>Ucchijjati ayaṃ loko,<br>
ye bālā ye ca paṇḍitā;<br>
Ucchijjamāne lokasmiṃ,<br>
kvidha pāpena lippati.</p>
<p><a class="sc" id="27"></a><a class="ms" id="p_23J_406"></a><a class="msdiv" id="msdiv150"></a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class="sc" id="28"></a><a class="ms" id="p_23J_407"></a><a class="msdiv" id="msdiv151"></a>Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class="sc" id="29"></a><a class="pts" id="pts5.240"></a><a class="ms" id="p_23J_408"></a><a class="msdiv" id="msdiv152"></a>Āhu <span class="var" title="khattavidhā (bj, s2, s3, pts1)" id="note301">khattavidā</span> loke,<br>
bālā paṇḍitamānino;<br>
‘Mātaraṃ pitaraṃ haññe,<br>
atho jeṭṭhampi bhātaraṃ;<br>
Haneyya <span class="var" title="putte ca dāre ca (pts1)" id="note302">puttadāre ca</span>,<br>
attho ce tādiso siyā’.</p>
<p><a class="sc" id="30"></a><a class="ms" id="p_23J_409"></a><a class="msdiv" id="msdiv153"></a>Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
<span class="var" title="mittadūbhī (pts1)" id="note304">mittadubbho</span> hi pāpako.</p>
<p><a class="sc" id="31"></a><a class="ms" id="p_23J_410"></a><a class="msdiv" id="msdiv154"></a>Atha atthe samuppanne,<br>
samūlamapi <span class="var" title="abbhuhe (s2, s3) | abbhahe (mr)" id="note305">abbahe</span>;<br>
Attho me sambalenāpi,<br>
suhato vānaro mayā.</p>
<p><a class="sc" id="32"></a><a class="ms" id="p_23J_411"></a><a class="msdiv" id="msdiv155"></a>So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.</p>
<p><a class="sc" id="33"></a><a class="ms" id="p_23J_412"></a><a class="msdiv" id="msdiv156"></a>Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.</p>
<p><a class="sc" id="34"></a><a class="pts" id="pts5.241"></a><a class="ms" id="p_23J_413"></a><a class="msdiv" id="msdiv157"></a>Ahetuvādo puriso,<br>
yo ca issarakuttiko;<br>
Pubbekatī ca ucchedī,<br>
yo ca khattavido naro.</p>
<p><a class="sc" id="35"></a><a class="ms" id="p_23J_414"></a><a class="msdiv" id="msdiv158"></a>Ete asappurisā loke,<br>
bālā paṇḍitamānino;<br>
Kareyya tādiso pāpaṃ,<br>
atho aññampi kāraye;<br>
Asap­purisa­saṃsaggo,<br>
<span class="var" title="dukkaṭo (bj)" id="note306">dukkhanto</span> kaṭukudrayo.</p>
<p><a class="sc" id="36"></a><a class="ms" id="p_23J_415"></a><a class="msdiv" id="msdiv159"></a>Urabbharūpena <span class="var" title="bakāsu (bj, s2, s3) | vakāsu (pts1)" id="note307">vakassu</span> pubbe,<br>
Asaṃkito ajayūthaṃ upeti;<br>
Hantvā uraṇiṃ <span class="var" title="ajiyaṃ (bj, s2, s3, pts1)" id="note308">ajikaṃ</span> ajañca,<br>
<span class="var" title="citrā sayitvā (bj, pts1) | hantvā sayitvā (s2, s3)" id="note309">Utrāsayitvā</span> yena kāmaṃ paleti.</p>
<p><a class="sc" id="37"></a><a class="pts" id="pts5.242"></a><a class="ms" id="p_23J_416"></a><a class="msdiv" id="msdiv160"></a>Tathāvidheke samaṇab­rāhma­ṇāse,<br>
Chadanaṃ katvā vañcayanti manusse;<br>
Anāsakā ­thaṇ­ḍila­seyyakā ca,<br>
Rajojallaṃ ukkuṭi­kap­pa­dhā­naṃ;<br>
­Pariyā­ya­bhattañca apānakattā,<br>
Pāpācārā arahanto vadānā.</p>
<p><a class="sc" id="38"></a><a class="ms" id="p_23J_417"></a><a class="msdiv" id="msdiv161"></a>Ete asappurisā loke,<br>
bālā paṇḍitamānino;<br>
Kareyya tādiso pāpaṃ,<br>
atho aññampi kāraye;<br>
Asap­purisa­saṃsaggo,<br>
dukkhanto kaṭukudrayo.</p>
<p><a class="sc" id="39"></a><a class="ms" id="p_23J_418"></a><a class="msdiv" id="msdiv162"></a>Yamāhu natthi vīriyanti,<br>
<span class="var" title="hetuñca apavadanti (bj, s2, s3, pts1)" id="note310">ahetuñca pavadanti</span> ye;<br>
Parakāraṃ attakārañca,<br>
ye tucchaṃ samavaṇṇayuṃ.</p>
<p><a class="sc" id="40"></a><a class="ms" id="p_23J_419"></a><a class="msdiv" id="msdiv163"></a>Ete asappurisā loke,<br>
bālā paṇḍitamānino;<br>
Kareyya tādiso pāpaṃ,<br>
atho aññampi kāraye;<br>
Asap­purisa­saṃsaggo,<br>
dukkhanto kaṭukudrayo.</p>
<p><a class="sc" id="41"></a><a class="ms" id="p_23J_420"></a><a class="msdiv" id="msdiv164"></a>Sace hi vīriyaṃ nāssa,<br>
kammaṃ kalyāṇapāpakaṃ;<br>
Na bhare vaḍḍhakiṃ rājā,<br>
napi yantāni kāraye.</p>
<p><a class="sc" id="42"></a><a class="ms" id="p_23J_421"></a><a class="msdiv" id="msdiv165"></a>Yasmā ca vīriyaṃ atthi,<br>
kammaṃ kalyāṇapāpakaṃ;<br>
Tasmā yantāni kāreti,<br>
rājā bharati vaḍḍhakiṃ.</p>
<p><a class="sc" id="43"></a><a class="ms" id="p_23J_422"></a><a class="msdiv" id="msdiv166"></a>Yadi vassasataṃ devo,<br>
na vasse na himaṃ pate;<br>
Ucchijjeyya ayaṃ loko,<br>
vinasseyya ayaṃ pajā.</p>
<p><a class="sc" id="44"></a><a class="ms" id="p_23J_423"></a><a class="msdiv" id="msdiv167"></a>Yasmā ca vassatī devo,<br>
himañcā­nu­phusā­yati;<br>
Tasmā sassāni paccanti,<br>
raṭṭhañca <span class="var" title="pallate (bj, pts1) | pālayate (s2, s3)" id="note311">pālite</span> ciraṃ.</p>
<p><a class="sc" id="45"></a><a class="ms" id="p_23J_424"></a><a class="msdiv" id="msdiv168"></a>Gavañce taramānānaṃ,<br>
jimhaṃ gacchati puṅgavo;<br>
Sabbā tā jimhaṃ gacchanti,<br>
nette <span class="var" title="jimha (pts1)" id="note312">jimhaṃ</span> gate sati.</p>
<p><a class="sc" id="46"></a><a class="ms" id="p_23J_425"></a><a class="msdiv" id="msdiv169"></a><span class="var" title="evamevaṃ (pts1)" id="note313">Evameva</span> manussesu,<br>
yo hoti seṭṭhasammato;<br>
So ce adhammaṃ carati,<br>
pageva itarā pajā;<br>
Sabbaṃ raṭṭhaṃ dukhaṃ seti,<br>
rājā ce hoti adhammiko.</p>
<p><a class="sc" id="47"></a><a class="ms" id="p_23J_426"></a><a class="msdiv" id="msdiv170"></a>Gavañce taramānānaṃ,<br>
ujuṃ gacchati puṅgavo;<br>
Sabbā gāvī ujuṃ yanti,<br>
nette <span class="var" title="uju (bj, pts1)" id="note314">ujuṃ</span> gate sati.</p>
<p><a class="sc" id="48"></a><a class="ms" id="p_23J_427"></a><a class="msdiv" id="msdiv171"></a>Evameva manussesu,<br>
yo hoti seṭṭhasammato;<br>
So <span class="var" title="ceva (bj) | cepi (s2, s3, pts1, mr)" id="note315">sace</span> dhammaṃ carati,<br>
pageva itarā pajā;<br>
Sabbaṃ raṭṭhaṃ sukhaṃ seti,<br>
rājā ce hoti dhammiko.</p>
<p><a class="sc" id="49"></a><a class="ms" id="p_23J_428"></a><a class="msdiv" id="msdiv172"></a>Mahārukkhassa phalino,<br>
āmaṃ chindati yo phalaṃ;<br>
Rasañcassa na jānāti,<br>
bījañcassa vinassati.</p>
<p><a class="sc" id="50"></a><a class="pts" id="pts5.243"></a><a class="ms" id="p_23J_429"></a><a class="msdiv" id="msdiv173"></a>Mahā­ruk­khūpamaṃ raṭṭhaṃ,<br>
adhammena pasāsati;<br>
Rasañcassa na jānāti,<br>
raṭṭhañcassa vinassati.</p>
<p><a class="sc" id="51"></a><a class="ms" id="p_23J_430"></a><a class="msdiv" id="msdiv174"></a>Mahārukkhassa phalino,<br>
pakkaṃ chindati yo phalaṃ;<br>
Rasañcassa vijānāti,<br>
bījañcassa na nassati.</p>
<p><a class="sc" id="52"></a><a class="ms" id="p_23J_431"></a><a class="msdiv" id="msdiv175"></a>Mahā­ruk­khūpamaṃ raṭṭhaṃ,<br>
dhammena yo pasāsati;<br>
Rasañcassa vijānāti,<br>
raṭṭhañcassa na nassati.</p>
<p><a class="sc" id="53"></a><a class="ms" id="p_23J_432"></a><a class="msdiv" id="msdiv176"></a>Yo ca rājā janapadaṃ,<br>
adhammena pasāsati;<br>
Sabbosadhīhi so rājā,<br>
viruddho hoti khattiyo.</p>
<p><a class="sc" id="54"></a><a class="ms" id="p_23J_433"></a><a class="msdiv" id="msdiv177"></a>Tatheva negame hiṃsaṃ,<br>
ye yuttā kayavikkaye;<br>
Oja­dāna­balīkāre,<br>
sa kosena virujjhati.</p>
<p><a class="sc" id="55"></a><a class="ms" id="p_23J_434"></a><a class="msdiv" id="msdiv178"></a>Pahāra­va­ra­khettaññū,<br>
saṅgāme <span class="var" title="kataniyame (mr)" id="note316">katanissame</span>;<br>
Ussite hiṃsayaṃ rājā,<br>
sa balena virujjhati.</p>
<p><a class="sc" id="56"></a><a class="ms" id="p_23J_435"></a><a class="msdiv" id="msdiv179"></a>Tatheva isayo hiṃsaṃ,<br>
<span class="var" title="saṃyame (bj, s2, s3, mr)" id="note317">saññate</span> <span class="var" title="brahmacāriye (s2, s3) | brahmacārayo (pts1) | brahmacāriyo (c1)" id="note318">brahmacārino</span>;<br>
Adhammacārī khattiyo,<br>
so saggena virujjhati.</p>
<p><a class="sc" id="57"></a><a class="ms" id="p_23J_436"></a><a class="msdiv" id="msdiv180"></a>Yo ca rājā adhammaṭṭho,<br>
bhariyaṃ hanti adūsikaṃ;<br>
Luddaṃ pasavate <span class="var" title="pāpaṃ (bj)" id="note319">ṭhānaṃ</span>,<br>
puttehi ca virujjhati.</p>
<p><a class="sc" id="58"></a><a class="ms" id="p_23J_437"></a><a class="msdiv" id="msdiv181"></a>Dhammaṃ care jānapade,<br>
negamesu balesu ca;<br>
Isayo ca na hiṃseyya,<br>
puttadāre samaṃ care.</p>
<p><a class="sc" id="59"></a><a class="ms" id="p_23J_438"></a><a class="msdiv" id="msdiv182"></a>Sa tādiso bhūmipati,<br>
Raṭṭhapālo akodhano;<br>
<span class="var" title="sāmante (bj, s2, s3, pts1)" id="note320">Sapatte</span> sampakampeti,<br>
Indova asurādhipo”ti. (3401)</p>
</blockquote>
<p class="endsutta"><a class="sc" id="60"></a><a class="ms" id="p_23J_439"></a>Mahā­bodhi­jātakaṃ tatiyaṃ.</p>
<p class="endsection"><a class="sc" id="61"></a><a class="ms" id="p_23J_440"></a>Paṇṇāsanipātaṃ niṭṭhitaṃ.</p>
<p class="endsection summary"><a class="sc" id="62"></a><a class="ms" id="p_23J_441"></a>Tassuddānaṃ</p>
<blockquote class="uddanagatha">
<p><a class="sc" id="63"></a><a class="ms" id="p_23J_442"></a>Saniḷīni­ka­mavhayano paṭhamo,<br>
Dutiyo pana saummadan­tivaro;<br>
Tatiyo pana bodhi­sirīv­hayano,<br>
Kathitā pana tīṇi jinena subhāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
