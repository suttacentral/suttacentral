<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja516">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>6. Mahākapijātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.68"></a><a class="ms" id="p_22J_3438"></a><a class="msdiv" id="msdiv178"></a><span class="var" title="bārāṇassaṃ (bj, pts1)" id="note2164">Bārāṇasyaṃ</span> ahū rājā,<br>
kāsīnaṃ raṭṭhavaḍḍhano;<br>
Mit­tāmacca­parib­yūḷho,<br>
agamāsi <span class="var" title="migājiraṃ (bj) | migāciraṃ (pts1)" id="note2165">migājinaṃ</span>.</p>
<p><a class="sc" id="2"></a><a class="pts" id="pts5.69"></a><a class="ms" id="p_22J_3439"></a><a class="msdiv" id="msdiv179"></a>Tattha brāhma­ṇa­maddak­khi,<br>
setaṃ citraṃ kilāsinaṃ;<br>
Viddhastaṃ koviḷāraṃva,<br>
kisaṃ dhama­ni­san­tha­taṃ.</p>
<p><a class="sc" id="3"></a><a class="ms" id="p_22J_3440"></a><a class="msdiv" id="msdiv180"></a>Parama­kāruñ­ña­taṃ pattaṃ,<br>
disvā kicchagataṃ naraṃ;<br>
Avaca byamhito rājā,<br>
“yakkhānaṃ katamo nusi.</p>
<p><a class="sc" id="4"></a><a class="ms" id="p_22J_3441"></a><a class="msdiv" id="msdiv181"></a>Hatthapādā ca te setā,<br>
tato <span class="var" title="setataro (pts1)" id="note2166">setataraṃ</span> siro;<br>
Gattaṃ kammāsavaṇṇaṃ te,<br>
kilāsabahulo casi.</p>
<p><a class="sc" id="5"></a><a class="ms" id="p_22J_3442"></a><a class="msdiv" id="msdiv182"></a><span class="var" title="vaṭṭanāvali (s2, s3) | vaṭṭhanāvali (pts1)" id="note2167">Vaṭṭanāvaḷi</span> saṅkāsā,<br>
piṭṭhi te ninnatunnatā;<br>
<span class="var" title="kāḷapabbā ca (s2, s3) | kāḷā pabbā ca (pts1)" id="note2168">Kāḷapabbāva</span> te aṅgā,<br>
nāññaṃ passāmi edisaṃ.</p>
<p><a class="sc" id="6"></a><a class="ms" id="p_22J_3443"></a><a class="msdiv" id="msdiv183"></a>Ugghaṭṭapādo tasito,<br>
kiso dhama­ni­san­thato;<br>
Chāto <span class="var" title="atittarūposi (s2, s3, Ma-aka) | ādittarūposi (mr)" id="note2169">ātattarūposi</span>,<br>
kutosi kattha gacchasi.</p>
<p><a class="sc" id="7"></a><a class="ms" id="p_22J_3444"></a><a class="msdiv" id="msdiv184"></a>Duddasī appakārosi,<br>
dubbaṇṇo bhīmadassano;<br>
Janetti yāpi te mātā,<br>
na taṃ iccheyya passituṃ.</p>
<p><a class="sc" id="8"></a><a class="ms" id="p_22J_3445"></a><a class="msdiv" id="msdiv185"></a>Kiṃ <span class="var" title="kammamakarā (bj, s2, s3, pts1)" id="note2170">kammamakaraṃ</span> pubbe,<br>
Kaṃ avajjhaṃ aghātayi;<br>
Kibbisaṃ yaṃ karitvāna,<br>
Idaṃ dukkhaṃ upāgami”.</p>
<p><a class="sc" id="9"></a><a class="ms" id="p_22J_3446"></a><a class="msdiv" id="msdiv186"></a>“Taggha te ahamakkhissaṃ,<br>
yathāpi kusalo tathā;<br>
Saccavādiñhi lokasmiṃ,<br>
pasaṃsantīdha paṇḍitā.</p>
<p><a class="sc" id="10"></a><a class="pts" id="pts5.70"></a><a class="ms" id="p_22J_3447"></a><a class="msdiv" id="msdiv187"></a>Eko caraṃ gogaveso,<br>
mūḷho accasariṃ vane;<br>
Araññe <span class="var" title="īriṇe (bj, s2, s3, pts1)" id="note2171">irīṇe</span> vivane,<br>
nānā­kuñja­ra­sevite.</p>
<p><a class="sc" id="11"></a><a class="ms" id="p_22J_3448"></a><a class="msdiv" id="msdiv188"></a>­Vāḷa­migā­nu­carite,<br>
vippanaṭṭhosmi kānane;<br>
Acariṃ tattha sattāhaṃ,<br>
<span class="var" title="khuppipāsā samappito (bj, pts1)" id="note2172">khup­pi­pāsa­samap­pito</span>.</p>
<p><a class="sc" id="12"></a><a class="ms" id="p_22J_3449"></a><a class="msdiv" id="msdiv189"></a>Tattha tin­du­ka­maddak­khiṃ,<br>
visamaṭṭhaṃ bubhukkhito;<br>
Papāta­mabhi­lamban­taṃ,<br>
sam­panna­phala­dhārinaṃ.</p>
<p><a class="sc" id="13"></a><a class="ms" id="p_22J_3450"></a><a class="msdiv" id="msdiv190"></a>Vātassitāni bhakkhesiṃ,<br>
tāni rucciṃsu me bhusaṃ;<br>
Atitto <span class="var" title="... māruyha (bj, s2, s3)" id="note2173">rukkhamārūhiṃ</span>,<br>
tattha hessāmi āsito.</p>
<p><a class="sc" id="14"></a><a class="ms" id="p_22J_3451"></a><a class="msdiv" id="msdiv191"></a>Ekaṃ me bhakkhitaṃ āsi,<br>
dutiyaṃ abhipatthitaṃ;<br>
Tato sā bhañjatha sākhā,<br>
chinnā pharasunā viya.</p>
<p><a class="sc" id="15"></a><a class="ms" id="p_22J_3452"></a><a class="msdiv" id="msdiv192"></a>Sohaṃ sahāva sākhāhi,<br>
uddhampādo avaṃsiro;<br>
Appatiṭṭhe anālambe,<br>
giriduggasmi pāpataṃ.</p>
<p><a class="sc" id="16"></a><a class="ms" id="p_22J_3453"></a><a class="msdiv" id="msdiv193"></a>Yasmā ca vāri gambhīraṃ,<br>
tasmā na <span class="var" title="samapajjasiṃ (bj) | samabhajjisaṃ (pts1)" id="note2174">samapajjisaṃ</span>;<br>
Tattha sesiṃ nirānando,<br>
<span class="var" title="anātho (bj)" id="note2175">anūnā</span> dasa rattiyo.</p>
<p><a class="sc" id="17"></a><a class="ms" id="p_22J_3454"></a><a class="msdiv" id="msdiv194"></a>Athettha kapi <span class="var" title="māgacchi (s2, s3, mr)" id="note2176">māgañchi</span>,<br>
gonaṅgulo darīcaro;<br>
Sākhāhi sākhaṃ vicaranto,<br>
khādamāno dumapphalaṃ.</p>
<p><a class="sc" id="18"></a><a class="ms" id="p_22J_3455"></a><a class="msdiv" id="msdiv195"></a>So maṃ disvā kisaṃ paṇḍuṃ,<br>
kāruññamakaraṃ mayi;<br>
Ambho ko nāma so ettha,<br>
evaṃ dukkhena aṭṭito.</p>
<p><a class="sc" id="19"></a><a class="ms" id="p_22J_3456"></a><a class="msdiv" id="msdiv196"></a>Manusso amanusso vā,<br>
attānaṃ me pavedaya;<br>
Tassañjaliṃ paṇāmetvā,<br>
idaṃ vacanamabraviṃ.</p>
<p><a class="sc" id="20"></a><a class="ms" id="p_22J_3457"></a><a class="msdiv" id="msdiv197"></a>Manussohaṃ <span class="var" title="vasampatto (s2, mr) | vasaṃ patto (pts1)" id="note2177">byasampatto</span>,<br>
sā me natthi ito gati;<br>
Taṃ vo vadāmi bhaddaṃ vo,<br>
tvañca me saraṇaṃ bhava.</p>
<p><a class="sc" id="21"></a><a class="ms" id="p_22J_3458"></a><a class="msdiv" id="msdiv198"></a><span class="var" title="garu (bj, pts1)" id="note2178">Garuṃ</span> silaṃ gahetvāna,<br>
<span class="var" title="vicaraṃ (bj) | vicari (pts1)" id="note2179">vicarī</span> pabbate kapi;<br>
Silāya yoggaṃ katvāna,<br>
nisabho etadabravi.</p>
<p><a class="sc" id="22"></a><a class="ms" id="p_22J_3459"></a><a class="msdiv" id="msdiv199"></a>Ehi me piṭṭhimāruyha,<br>
gīvaṃ gaṇhāhi bāhubhi;<br>
Ahaṃ taṃ uddharissāmi,<br>
giriduggata vegasā.</p>
<p><a class="sc" id="23"></a><a class="ms" id="p_22J_3460"></a><a class="msdiv" id="msdiv200"></a>Tassa taṃ vacanaṃ sutvā,<br>
vānarindassa sirīmato;<br>
Piṭṭhimāruyha dhīrassa,<br>
gīvaṃ bāhāhi aggahiṃ.</p>
<p><a class="sc" id="24"></a><a class="ms" id="p_22J_3461"></a><a class="msdiv" id="msdiv201"></a>So maṃ tato samuṭṭhāsi,<br>
<span class="var" title="tejasī (s2, s3, pts1, mr)" id="note2180">tejassī</span> balavā kapi;<br>
Vihaññamāno kicchena,<br>
giriduggata vegasā.</p>
<p><a class="sc" id="25"></a><a class="ms" id="p_22J_3462"></a><a class="msdiv" id="msdiv202"></a>Uddharitvāna maṃ santo,<br>
nisabho etadabravi;<br>
Iṅgha maṃ samma rakkhassu,<br>
pasupissaṃ muhuttakaṃ.</p>
<p><a class="sc" id="26"></a><a class="pts" id="pts5.71"></a><a class="ms" id="p_22J_3463"></a><a class="msdiv" id="msdiv203"></a>Sīhā byagghā ca dīpī ca,<br>
accha­koka­tarac­chayo;<br>
Te maṃ pamattaṃ hiṃseyyuṃ,<br>
te <span class="var" title="disvāna vāraya (pts1)" id="note2181">tvaṃ disvā nivāraya</span>.</p>
<p><a class="sc" id="27"></a><a class="ms" id="p_22J_3464"></a><a class="msdiv" id="msdiv204"></a>Evaṃ me <span class="var" title="paritātūna (pts1) | parittātuna (mr)" id="note2182">parittātūna</span>,<br>
pasupī so muhuttakaṃ;<br>
Tadāhaṃ pāpikaṃ diṭṭhiṃ,<br>
paṭilacchiṃ ayoniso.</p>
<p><a class="sc" id="28"></a><a class="ms" id="p_22J_3465"></a><a class="msdiv" id="msdiv205"></a>Bhakkho ayaṃ manussānaṃ,<br>
yathā caññe vane migā;<br>
Yaṃ nūnimaṃ vadhitvāna,<br>
chāto khādeyya vānaraṃ.</p>
<p><a class="sc" id="29"></a><a class="ms" id="p_22J_3466"></a><a class="msdiv" id="msdiv206"></a><span class="var" title="āsito (pts1)" id="note2183">Asito</span> ca gamissāmi,<br>
maṃsamādāya sambalaṃ;<br>
Kantāraṃ nittharissāmi,<br>
pātheyyaṃ me bhavissati.</p>
<p><a class="sc" id="30"></a><a class="ms" id="p_22J_3467"></a><a class="msdiv" id="msdiv207"></a>Tato silaṃ gahetvāna,<br>
matthakaṃ sannitāḷayiṃ;<br>
Mama <span class="var" title="bhatta ... (bj, s2, s3) | hattha ... (pts1)" id="note2184">gatta­kilan­tassa</span>,<br>
pahāro dubbalo ahu.</p>
<p><a class="sc" id="31"></a><a class="ms" id="p_22J_3468"></a><a class="msdiv" id="msdiv208"></a>So ca vegenudappatto,<br>
kapi <span class="var" title="rudhira (bj)" id="note2185">ruhira</span> makkhito;<br>
Assupuṇṇehi nettehi,<br>
rodanto maṃ udikkhati.</p>
<p><a class="sc" id="32"></a><a class="ms" id="p_22J_3469"></a><a class="msdiv" id="msdiv209"></a>‘Māyyomaṃ kari bhaddante,<br>
tvañca nāmedisaṃ kari;<br>
Tvañca kho nāma <span class="var" title="dīghāyu (bj, pts1)" id="note2186">dīghāvu</span>,<br>
<span class="var" title="aññaṃ (pts1)" id="note2187">aññe</span> vāretumarahasi.</p>
<p><a class="sc" id="33"></a><a class="ms" id="p_22J_3470"></a><a class="msdiv" id="msdiv210"></a>Aho vata re purisa,<br>
tāva­dukka­ra­kāraka;<br>
Edisā visamā duggā,<br>
papātā <span class="var" title="uddhaṭo (pts1)" id="note2188">uddhato</span> mayā.</p>
<p><a class="sc" id="34"></a><a class="ms" id="p_22J_3471"></a><a class="msdiv" id="msdiv211"></a>Ānīto paralokāva,<br>
dubbheyyaṃ maṃ amaññatha;<br>
Taṃ tena pāpadhammena,<br>
pāpaṃ pāpena cintitaṃ.</p>
<p><a class="sc" id="35"></a><a class="ms" id="p_22J_3472"></a><a class="msdiv" id="msdiv212"></a>Mā heva tvaṃ adhammaṭṭha,<br>
vedanaṃ kaṭukaṃ phusi;<br>
Mā heva pāpakammaṃ taṃ,<br>
phalaṃ veḷuṃva taṃ vadhi.</p>
<p><a class="sc" id="36"></a><a class="ms" id="p_22J_3473"></a><a class="msdiv" id="msdiv213"></a>Tayime natthi vissāso,<br>
<span class="var" title="pāpadhammo asaññato (bj) | pāpadhammaṃ amaññatha (pts1)" id="note2189">pāpadhamma asaññata</span>;<br>
Ehi me piṭṭhito gaccha,<br>
dissamānova santike.</p>
<p><a class="sc" id="37"></a><a class="ms" id="p_22J_3474"></a><a class="msdiv" id="msdiv214"></a>Muttosi hatthā vāḷānaṃ,<br>
pattosi mānusiṃ padaṃ;<br>
Esa maggo adhammaṭṭha,<br>
tena gaccha yathāsukhaṃ’.</p>
<p><a class="sc" id="38"></a><a class="ms" id="p_22J_3475"></a><a class="msdiv" id="msdiv215"></a>Idaṃ vatvā giricaro,<br>
<span class="var" title="ruhiraṃ (s2, s3, mr)" id="note2190">rahade</span> pakkhalya matthakaṃ;<br>
Assūni sampamajjitvā,<br>
tato pabbatamāruhi.</p>
<p><a class="sc" id="39"></a><a class="ms" id="p_22J_3476"></a><a class="msdiv" id="msdiv216"></a>Sohaṃ tenā­bhisat­tosmi,<br>
pariḷāhena aṭṭito;<br>
Ḍayhamānena gattena,<br>
vāriṃ pātuṃ upāgamiṃ.</p>
<p><a class="sc" id="40"></a><a class="ms" id="p_22J_3477"></a><a class="msdiv" id="msdiv217"></a>Agginā viya santatto,<br>
rahado ruhiramakkhito;<br>
Pubba­lohi­tasaṅkāso,<br>
sabbo me samapajjatha.</p>
<p><a class="sc" id="41"></a><a class="pts" id="pts5.72"></a><a class="ms" id="p_22J_3478"></a><a class="msdiv" id="msdiv218"></a>Yāvanto udabindūni,<br>
kāyasmiṃ nipatiṃsu me;<br>
Tāvanto <span class="var" title="gaṇḍū (bj, pts1) | gaṇḍu (s2, s3)" id="note2191">gaṇḍa</span> jāyetha,<br>
addha­beluva­sādisā.</p>
<p><a class="sc" id="42"></a><a class="ms" id="p_22J_3479"></a><a class="msdiv" id="msdiv219"></a>Pabhinnā pagghariṃsu me,<br>
kuṇapā pubbalohitā;<br>
Yena yeneva gacchāmi,<br>
gāmesu nigamesu ca.</p>
<p><a class="sc" id="43"></a><a class="ms" id="p_22J_3480"></a><a class="msdiv" id="msdiv220"></a>Daṇḍahatthā nivārenti,<br>
itthiyo purisā ca maṃ;<br>
<span class="var" title="okiṇṇā (bj)" id="note2192">Okkitā</span> pūtigandhena,<br>
māssu orena <span class="var" title="māgamā (pts1)" id="note2193">āgamā</span>.</p>
<p><a class="sc" id="44"></a><a class="ms" id="p_22J_3481"></a><a class="msdiv" id="msdiv221"></a>Etādisaṃ idaṃ dukkhaṃ,<br>
satta vassāni dāni me;<br>
Anubhomi sakaṃ kammaṃ,<br>
pubbe dukkaṭamattano.</p>
<p><a class="sc" id="45"></a><a class="ms" id="p_22J_3482"></a><a class="msdiv" id="msdiv222"></a>Taṃ vo vadāmi <span class="var" title="bhaddaṃ vo (bj, pts1)" id="note2194">bhaddante</span>,<br>
yāvantettha samāgatā;<br>
Māssu <span class="var" title="mittānaṃ (pts1)" id="note2195">mittāna</span> dubbhittho,<br>
mittadubbho hi pāpako.</p>
<p><a class="sc" id="46"></a><a class="ms" id="p_22J_3483"></a><a class="msdiv" id="msdiv223"></a>Kuṭṭhī kilāsī bhavati,<br>
yo <span class="var" title="yo mittānaṃ idhaddubhi (bj) | yo mittānīdha dubbhati (s2, s3) | yo mittānaṃ idha dubbhati (pts1)" id="note2196">mittānidha dubbhati</span>;<br>
Kāyassa bhedā <span class="var" title="mittadubbhī (s2, s3, mr)" id="note2197">mittaddu</span>,<br>
nirayaṃ <span class="var" title="so upapajjatīti (bj, s2, s3, pts1)" id="note2198">sopapajjatī”ti</span>.</p>
</blockquote>
<p class="endsutta"><a class="sc" id="47"></a><a class="ms" id="p_22J_3484"></a>Mahā­kapi­jātakaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
