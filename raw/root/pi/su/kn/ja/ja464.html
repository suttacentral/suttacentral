<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja464">
<article>
<div class="hgroup">
<p class="division">Jātaka</p>
<p>Dvāda­sa­ka­nipāta</p>
<p>Cūḷa­kuṇāla­vagga</p>
<h1>1. Cūḷa­kuṇāla­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.445"></a><a class="ms" id="p_22J_2239"></a><a class="msdiv" id="msdiv1"></a>“<span class="var" title="khuddānaṃ (bj, s2, s3, pts1)" id="note1329">Luddhānaṃ</span> lahucittānaṃ,<br>
akataññūna dubbhinaṃ;<br>
Nādevasatto puriso,<br>
thīnaṃ saddhā­tu­marahati.</p>
<p><a class="sc" id="2"></a><a class="ms" id="p_22J_2240"></a><a class="msdiv" id="msdiv2"></a>Na tā pajānanti kataṃ na kiccaṃ,<br>
Na mātaraṃ pitaraṃ bhātaraṃ vā;<br>
Anariyā samatik­kanta­dhammā,<br>
Sasseva cittassa vasaṃ vajanti.</p>
<p><a class="sc" id="3"></a><a class="ms" id="p_22J_2241"></a><a class="msdiv" id="msdiv3"></a><span class="var" title="cirānu­vuṭṭhampi (s2, s3, mr)" id="note1330">Cirānu­vutthampi</span> piyaṃ manāpaṃ,<br>
Anukampakaṃ pāṇasamampi <span class="var" title="santaṃ (bj, s2, s3, pts1)" id="note1331">bhattuṃ</span>;<br>
Āvāsu kiccesu ca naṃ jahanti,<br>
Tasmā­ha­mitthī­naṃ na vissasāmi.</p>
<p><a class="sc" id="4"></a><a class="ms" id="p_22J_2242"></a><a class="msdiv" id="msdiv4"></a>Thīnañhi cittaṃ yathā vānarassa,<br>
Kannappakannaṃ yathā rukkhachāyā;<br>
Calācalaṃ hadaya­mitthi­yānaṃ,<br>
Cakkassa nemi viya parivattati.</p>
<p><a class="sc" id="5"></a><a class="ms" id="p_22J_2243"></a><a class="msdiv" id="msdiv5"></a>Yadā tā passanti samekkhamānā,<br>
Ādeyyarūpaṃ purisassa vittaṃ;<br>
Saṇhāhi vācāhi nayanti menaṃ,<br>
Kambojakā jalajeneva assaṃ.</p>
<p><a class="sc" id="6"></a><a class="ms" id="p_22J_2244"></a><a class="msdiv" id="msdiv6"></a>Yadā na passanti samekkhamānā,<br>
Ādeyyarūpaṃ purisassa vittaṃ;<br>
Samantato naṃ parivajjayanti,<br>
Tiṇṇo nadīpāragatova kullaṃ.</p>
<p><a class="sc" id="7"></a><a class="ms" id="p_22J_2245"></a><a class="msdiv" id="msdiv7"></a>Silesūpamā sikhiriva sabbabhakkhā,<br>
Tikkhamāyā nadīriva sīghasotā;<br>
Sevanti hetā piyamappiyañca,<br>
Nāvā yathā orakūlaṃ parañca.</p>
<p><a class="sc" id="8"></a><a class="ms" id="p_22J_2246"></a><a class="msdiv" id="msdiv8"></a>Na tā ekassa na dvinnaṃ,<br>
āpaṇova pasārito;<br>
Yo tā mayhanti maññeyya,<br>
vātaṃ jālena <span class="var" title="bandhaye (s2, s3, mr)" id="note1332">bādhaye</span>.</p>
<p><a class="sc" id="9"></a><a class="pts" id="pts5.446"></a><a class="ms" id="p_22J_2247"></a><a class="msdiv" id="msdiv9"></a>Yathā nadī ca pantho ca,<br>
pānāgāraṃ sabhā papā;<br>
Evaṃ lokitthiyo nāma,<br>
<span class="var" title="imissā gāthāya pubbad­dhāparad­dhaṃ vipariyāyena dissati (mr)" id="note1333">velā tāsaṃ na vijjati</span>.</p>
<p><a class="sc" id="10"></a><a class="ms" id="p_22J_2248"></a><a class="msdiv" id="msdiv10"></a>Ghatāsanasamā etā,<br>
kaṇha­sappa­si­rūpamā;<br>
Gāvo bahitiṇasseva,<br>
omasanti varaṃ varaṃ.</p>
<p><a class="sc" id="11"></a><a class="ms" id="p_22J_2249"></a><a class="msdiv" id="msdiv11"></a>Ghatāsanaṃ kuñjaraṃ kaṇhasappaṃ,<br>
Mud­dhā­bhisit­taṃ pamadā ca sabbā;<br>
Ete naro <span class="var" title="niccayatto (bj, pts1)" id="note1334">niccayato</span> bhajetha,<br>
Tesaṃ have dubbidu <span class="var" title="saccabhāvo (s2, s3)" id="note1335">sabbabhāvo</span>.</p>
<p><a class="sc" id="12"></a><a class="ms" id="p_22J_2250"></a><a class="msdiv" id="msdiv12"></a>Naccantavaṇṇā na bahūnaṃ kantā,<br>
Na dakkhiṇā pamadā sevitabbā;<br>
Na parassa bhariyā na dhanassa hetu,<br>
Etitthiyo pañca na sevitabbā”ti.</p>
</blockquote>
<p class="endsutta"><a class="sc" id="13"></a><a class="ms" id="p_22J_2251"></a><span class="var" title="culla­kuṇāla­jātakaṃ (s2, s3, pts1)" id="note1336">Cūḷa­kuṇāla­jātakaṃ</span> paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
