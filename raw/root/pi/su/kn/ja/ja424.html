<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja424">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>8. Ādittajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.471"></a><a class="ms" id="p_22J_1748"></a><a class="msdiv" id="msdiv69"></a>“Ādittasmiṃ agārasmiṃ,<br>
yaṃ nīharati bhājanaṃ;<br>
Taṃ tassa hoti atthāya,<br>
no ca yaṃ tattha ḍayhati.</p>
<p><a class="sc" id="2"></a><a class="ms" id="p_22J_1749"></a><a class="msdiv" id="msdiv70"></a>Evamādīpito loko,<br>
jarāya maraṇena ca;<br>
Nīharetheva dānena,<br>
dinnaṃ hoti <span class="var" title="sunībhataṃ (bj, s2, s3) | nībhataṃ (pts1) | sunibbhataṃ (mr)" id="note1017">sunīhataṃ</span>”.</p>
<p><a class="sc" id="3"></a><a class="pts" id="pts3.472"></a><a class="ms" id="p_22J_1750"></a><a class="msdiv" id="msdiv71"></a>“Yo dhamma­laddhassa dadāti dānaṃ,<br>
Uṭṭhā­na­viri­yādhi­gatassa jantu;<br>
Atikkamma so <span class="var" title="vettaraṇiṃ (mr)" id="note1019">vetaraṇiṃ</span> yamassa,<br>
Dibbāni ṭhānāni upeti macco.</p>
<p><a class="sc" id="4"></a><a class="ms" id="p_22J_1751"></a><a class="msdiv" id="msdiv72"></a>Dānañca yuddhañca samānamāhu,<br>
Appāpi santā bahuke jinanti;<br>
Appampi ce saddahāno dadāti,<br>
Teneva so hoti sukhī parattha.</p>
<p><a class="sc" id="5"></a><a class="ms" id="p_22J_1752"></a><a class="msdiv" id="msdiv73"></a>Viceyya dānaṃ suga­tap­pasat­thaṃ,<br>
Ye dakkhiṇeyyā idha jīvaloke;<br>
Etesu dinnāni mahapphalāni,<br>
Bījāni vuttāni yathā sukhette.</p>
<p><a class="sc" id="6"></a><a class="ms" id="p_22J_1753"></a><a class="msdiv" id="msdiv74"></a>Yo pāṇabhūtāni aheṭhayaṃ caraṃ,<br>
Parūpavādā na karoti pāpaṃ;<br>
Bhīruṃ pasaṃsanti na tattha sūraṃ,<br>
Bhayā hi santo na karonti pāpaṃ.</p>
<p><a class="sc" id="7"></a><a class="ms" id="p_22J_1754"></a><a class="msdiv" id="msdiv75"></a>Hīnena brahmacariyena,<br>
khattiye upapajjati;<br>
Majjhimena ca devattaṃ,<br>
uttamena visujjhati.</p>
<p><a class="sc" id="8"></a><a class="pts" id="pts3.473"></a><a class="ms" id="p_22J_1755"></a><a class="msdiv" id="msdiv76"></a>Addhā hi dānaṃ bahudhā pasatthaṃ,<br>
Dānā ca kho dhammapadaṃva seyyo;<br>
<span class="var" title="pubbe ca hi pubbatare ca santo (^sn1.33#1 [33. Sādhusutta])" id="note1020">Pubbeva hi pubbatareva santo</span>,<br>
Nib­bā­na­me­vaj­jha­ga­muṃ sapaññā”ti.</p>
</blockquote>
<p class="endsutta"><a class="sc" id="9"></a><a class="ms" id="p_22J_1756"></a>Ādittajātakaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
