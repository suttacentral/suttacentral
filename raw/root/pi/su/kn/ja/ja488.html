<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja488">
<article>
<div class="hgroup">
<p class="division">Jātaka</p>
<p>­Pa­kiṇṇa­ka­nipāta</p>
<p>Sāli­kedāra­vagga</p>
<h1>5. Bhisajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.308"></a><a class="ms" id="p_22J_2629"></a><a class="msdiv" id="msdiv78"></a>“Assaṃ gavaṃ rajataṃ jātarūpaṃ,<br>
Bhariyañca so idha labhataṃ manāpaṃ;<br>
Puttehi dārehi samaṅgi hotu,<br>
Bhisāni te brāhmaṇa yo ahāsi”.</p>
<p><a class="sc" id="2"></a><a class="pts" id="pts4.309"></a><a class="ms" id="p_22J_2630"></a><a class="msdiv" id="msdiv79"></a>“Mālañca so kāsika­canda­nañca,<br>
Dhāretu puttassa bahū bhavantu;<br>
Kāmesu tibbaṃ kurutaṃ apekkhaṃ,<br>
Bhisāni te brāhmaṇa yo ahāsi”.</p>
<p><a class="sc" id="3"></a><a class="ms" id="p_22J_2631"></a><a class="msdiv" id="msdiv80"></a>“Pahūtadhañño kasimā yasassī,<br>
Putte gihī dhanimā sabbakāme;<br>
Vayaṃ apassaṃ gharamāvasātu,<br>
Bhisāni te brāhmaṇa yo ahāsi.</p>
<p><a class="sc" id="4"></a><a class="ms" id="p_22J_2632"></a><a class="msdiv" id="msdiv81"></a>So khattiyo hotu pasayhakārī,<br>
<span class="var" title="rājādhirājā (s2, s3, mr)" id="note1645">Rājābhirājā</span> balavā yasassī;<br>
Sa cāturantaṃ mahimāvasātu,<br>
Bhisāni te brāhmaṇa yo ahāsi.</p>
<p><a class="sc" id="5"></a><a class="ms" id="p_22J_2633"></a><a class="msdiv" id="msdiv82"></a>So brāhmaṇo hotu avītarāgo,<br>
Muhutta­nak­khat­ta­pa­thesu yutto;<br>
Pūjetu naṃ raṭṭhapatī yasassī,<br>
Bhisāni te brāhmaṇa yo ahāsi.</p>
<p><a class="sc" id="6"></a><a class="ms" id="p_22J_2634"></a><a class="msdiv" id="msdiv83"></a>Ajjhāyakaṃ <span class="var" title="sabba­samat­ta­vedaṃ (bj) | sabba­samat­ta­vedanaṃ (pts1)" id="note1646">sabba­saman­ta­vedaṃ</span>,<br>
Tapassīnaṃ maññatu sabbaloko;<br>
Pūjentu naṃ jānapadā samecca,<br>
Bhisāni te brāhmaṇa yo ahāsi.</p>
<p><a class="sc" id="7"></a><a class="ms" id="p_22J_2635"></a><a class="msdiv" id="msdiv84"></a>Catussadaṃ gāmavaraṃ samiddhaṃ,<br>
Dinnañhi so bhuñjatu vāsavena;<br>
Avītarāgo maraṇaṃ upetu,<br>
Bhisāni te brāhmaṇa yo ahāsi.</p>
<p><a class="sc" id="8"></a><a class="pts" id="pts4.310"></a><a class="ms" id="p_22J_2636"></a><a class="msdiv" id="msdiv85"></a>So gāmaṇī hotu sahāyamajjhe,<br>
Naccehi gītehi pamodamāno;<br>
So <span class="var" title="mā rājato vyasana'malattha (bj, s2, s3, pts1)" id="note1647">rājato byasana mālattha</span> kiñci,<br>
Bhisāni te brāhmaṇa yo ahāsi.</p>
<p><a class="sc" id="9"></a><a class="ms" id="p_22J_2637"></a><a class="msdiv" id="msdiv86"></a>Yaṃ ekarājā pathaviṃ vijetvā,<br>
<span class="var" title="itthī­sahas­sassa (bj, pts1)" id="note1648">Itthīsahassāna</span> ṭhapetu aggaṃ;<br>
Sīmantinīnaṃ pavarā bhavātu,<br>
Bhisāni te brāhmaṇa yā ahāsi.</p>
<p><a class="sc" id="10"></a><a class="ms" id="p_22J_2638"></a><a class="msdiv" id="msdiv87"></a>Isīnañhi sā sabba­sa­māga­tā­naṃ,<br>
Bhuñjeyya sāduṃ avikampamānā;<br>
Carātu lābhena vikatthamānā,<br>
Bhisāni te brāhmaṇa yā ahāsi.</p>
<p><a class="sc" id="11"></a><a class="ms" id="p_22J_2639"></a><a class="msdiv" id="msdiv88"></a>Āvāsiko hotu mahāvihāre,<br>
Navakammiko hotu <span class="var" title="kajaṅgalāyaṃ (bj, s2, s3, pts1)" id="note1649">gajaṅgalāyaṃ</span>;<br>
Ālokasandhiṃ <span class="var" title="divasā (bj, s2, s3, pts1)" id="note1650">divasaṃ</span> karotu,<br>
Bhisāni te brāhmaṇa yo ahāsi.</p>
<p><a class="sc" id="12"></a><a class="ms" id="p_22J_2640"></a><a class="msdiv" id="msdiv89"></a>So bajjhatū pāsasatehi <span class="var" title="chamhi (bj) | chambhī (pts1) | chassu (?)" id="note1651">chabbhi</span>,<br>
Rammā vanā niyyatu <span class="var" title="rājaṭhāniṃ (mr)" id="note1652">rājadhāniṃ</span>;<br>
Tuttehi so haññatu pācanehi,<br>
Bhisāni te brāhmaṇa yo ahāsi.</p>
<p><a class="sc" id="13"></a><a class="ms" id="p_22J_2641"></a><a class="msdiv" id="msdiv90"></a>Alakkamālī tipu­kaṇṇa­viddho,<br>
Laṭṭhīhato sappamukhaṃ upetu;<br>
<span class="var" title="sakkaccabaddho (bj, pts1) | sakañca baddho (s2, s3) | saṃkaccabandho (nissya)" id="note1653">Sakacchabandho</span> visikhaṃ carātu,<br>
Bhisāni te brāhmaṇa yo ahāsi”.</p>
<p><a class="sc" id="14"></a><a class="pts" id="pts4.312"></a><a class="ms" id="p_22J_2642"></a><a class="msdiv" id="msdiv91"></a>“Yo ve <span class="var" title="anaṭṭhaṃ (bj, s2, s3, pts1)" id="note1654">anaṭṭhaṃva</span> naṭṭhanti cāha,<br>
Kāmeva so <span class="var" title="labhatu bhuñjatu ca (s2, s3)" id="note1655">labhataṃ bhuñjatañca</span>;<br>
Agāramajjhe maraṇaṃ upetu,<br>
Yo vā bhonto saṅkati <span class="var" title="kiñcideva (mr)" id="note1656">kañcideva</span>”.</p>
<p><a class="sc" id="15"></a><a class="ms" id="p_22J_2643"></a><a class="msdiv" id="msdiv92"></a>“Yadesamānā vicaranti loke,<br>
Iṭṭhañca kantañca bahūnametaṃ;<br>
Piyaṃ manuññaṃ cidha jīvaloke,<br>
Kasmā isayo nappasaṃsanti kāme”.</p>
<p><a class="sc" id="16"></a><a class="ms" id="p_22J_2644"></a><a class="msdiv" id="msdiv93"></a>“Kāmesu ve haññare bajjhare ca,<br>
Kāmesu dukkhañca bhayañca jātaṃ;<br>
Kāmesu bhūtādhipatī pamattā,<br>
Pāpāni kammāni karonti mohā.</p>
<p><a class="sc" id="17"></a><a class="pts" id="pts4.313"></a><a class="ms" id="p_22J_2645"></a><a class="msdiv" id="msdiv94"></a>Te pāpadhammā pasavetva pāpaṃ,<br>
Kāyassa bhedā nirayaṃ vajanti;<br>
Ādīnavaṃ kāmaguṇesu disvā,<br>
Tasmā isayo nappasaṃsanti kāme”.</p>
<p><a class="sc" id="18"></a><a class="ms" id="p_22J_2646"></a><a class="msdiv" id="msdiv95"></a>“Vīmaṃsamāno isino bhisāni,<br>
Tīre gahetvāna thale nidhesiṃ;<br>
Suddhā apāpā isayo vasanti,<br>
Etāni te brahmacārī bhisāni”.</p>
<p><a class="sc" id="19"></a><a class="ms" id="p_22J_2647"></a><a class="msdiv" id="msdiv96"></a>“Na te naṭā no pana kīḷaneyyā,<br>
Na bandhavā no pana te sahāyā;<br>
Kismiṃ vupatthambha sahassanetta,<br>
Isīhi tvaṃ kīḷasi devarāja”.</p>
<p><a class="sc" id="20"></a><a class="ms" id="p_22J_2648"></a><a class="msdiv" id="msdiv97"></a>“Ācariyo mesi pitā ca mayhaṃ,<br>
Esā patiṭṭhā khalitassa brahme;<br>
Ekāparādhaṃ khama bhūripañña,<br>
Na paṇḍitā kodhabalā bhavanti”.</p>
<p><a class="sc" id="21"></a><a class="pts" id="pts4.314"></a><a class="ms" id="p_22J_2649"></a><a class="msdiv" id="msdiv98"></a>“Suvāsitaṃ isinaṃ ekarattaṃ,<br>
Yaṃ vāsavaṃ bhūta­patid­dasāma;<br>
Sabbeva bhonto sumanā bhavantu,<br>
Yaṃ brāhmaṇo paccupādī bhisāni”.</p>
<p><a class="sc" id="22"></a><a class="ms" id="p_22J_2650"></a><a class="msdiv" id="msdiv99"></a>“Ahañca sāriputto ca,<br>
moggallāno ca kassapo;<br>
Anuruddho puṇṇo ānando,<br>
tadāsuṃ satta bhātaro.</p>
<p><a class="sc" id="23"></a><a class="ms" id="p_22J_2651"></a><a class="msdiv" id="msdiv100"></a>Bhaginī uppalavaṇṇā ca,<br>
dāsī khujjuttarā tadā;<br>
Citto gahapati dāso,<br>
yakkho sātāgiro tadā.</p>
<p><a class="sc" id="24"></a><a class="ms" id="p_22J_2652"></a><a class="msdiv" id="msdiv101"></a><span class="var" title="pārileyyo (bj, pts1)" id="note1657">Pālileyyo</span> tadā nāgo,<br>
<span class="var" title="madhuvā (pts1)" id="note1658">madhudo</span> seṭṭhavānaro;<br>
Kāḷudāyī tadā sakko,<br>
evaṃ dhāretha jātakanti”.</p>
</blockquote>
<p class="endsutta"><a class="sc" id="25"></a><a class="ms" id="p_22J_2653"></a>Bhisajātakaṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
