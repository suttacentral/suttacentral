<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja448">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>10. Kukkuṭajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.56"></a><a class="ms" id="p_22J_2021"></a><a class="msdiv" id="msdiv104"></a>“Nāsmase katapāpamhi,<br>
nāsmase alikavādine;<br>
Nāsmase attat­thapaññamhi,<br>
atisantepi nāsmase.</p>
<p><a class="sc" id="2"></a><a class="ms" id="p_22J_2022"></a><a class="msdiv" id="msdiv105"></a>Bhavanti heke purisā,<br>
<span class="var" title="gopi­pāsaka­jātikā (bj, pts1)" id="note1186">gopi­pāsi­kajā­tikā</span>;<br>
Ghasanti maññe mittāni,<br>
vācāya na ca kammunā.</p>
<p><a class="sc" id="3"></a><a class="ms" id="p_22J_2023"></a><a class="msdiv" id="msdiv106"></a>Suk­khañ­jali­pag­gahitā,<br>
vācāya paliguṇṭhitā;<br>
Manussapheggū nāsīde,<br>
yasmiṃ natthi kataññutā.</p>
<p><a class="sc" id="4"></a><a class="pts" id="pts4.57"></a><a class="ms" id="p_22J_2024"></a><a class="msdiv" id="msdiv107"></a>Na hi aññañ­ña­cittā­naṃ,<br>
itthīnaṃ purisāna vā;<br>
<span class="var" title="nānāva katvā (bj, pts1)" id="note1187">Nānāvikatvā</span> saṃsaggaṃ,<br>
<span class="var" title="tādisampi na vissase (s2, s3)" id="note1188">tādisampi ca nāsmase</span>.</p>
<p><a class="sc" id="5"></a><a class="ms" id="p_22J_2025"></a><a class="msdiv" id="msdiv108"></a>Anari­ya­kamma­mok­kan­taṃ,<br>
<span class="var" title="atthetaṃ (bj, s2, s3, pts1)" id="note1189">athetaṃ</span> sabbaghātinaṃ;<br>
Nisitaṃva paṭicchannaṃ,<br>
tādisampi ca nāsmase.</p>
<p><a class="sc" id="6"></a><a class="ms" id="p_22J_2026"></a><a class="msdiv" id="msdiv109"></a>Mitta­rūpeni­dhekacce,<br>
sākhalyena acetasā;<br>
Vividhehi upāyanti,<br>
tādisampi ca nāsmase.</p>
<p><a class="sc" id="7"></a><a class="ms" id="p_22J_2027"></a><a class="msdiv" id="msdiv110"></a>Āmisaṃ vā dhanaṃ vāpi,<br>
yattha passati tādiso;<br>
Dubbhiṃ karoti dummedho,<br>
tañca <span class="var" title="jhatvāna (bj, pts1)" id="note1190">hantvāna</span> gacchati”.</p>
<p><a class="sc" id="8"></a><a class="pts" id="pts4.58"></a><a class="ms" id="p_22J_2028"></a><a class="msdiv" id="msdiv111"></a>“Mittarūpena bahavo,<br>
channā sevanti sattavo;<br>
Jahe kāpurise hete,<br>
kukkuṭo viya senakaṃ.</p>
<p><a class="sc" id="9"></a><a class="ms" id="p_22J_2029"></a><a class="msdiv" id="msdiv112"></a>Yo <span class="var" title="yodha (^ja419#8 [Sulasājātaka] sulasājātake)" id="note1191">ca</span> uppatitaṃ atthaṃ,<br>
na khippa­manu­buj­jhati;<br>
Amitta­vasaman­veti,<br>
pacchā ca anutappati.</p>
<p><a class="sc" id="10"></a><a class="ms" id="p_22J_2030"></a><a class="msdiv" id="msdiv113"></a>Yo ca uppatitaṃ atthaṃ,<br>
khippameva nibodhati;<br>
Muccate sattusambādhā,<br>
kukkuṭo viya senakā.</p>
<p><a class="sc" id="11"></a><a class="ms" id="p_22J_2031"></a><a class="msdiv" id="msdiv114"></a>Taṃ tādisaṃ kūṭamivoḍḍitaṃ vane,<br>
Adhammikaṃ nicca­vidhaṃ­sakāri­naṃ;<br>
Ārā vivajjeyya naro vicakkhaṇo,<br>
Senaṃ yathā kukkuṭo vaṃsakānane”ti.</p>
</blockquote>
<p class="endsutta"><a class="sc" id="12"></a><a class="ms" id="p_22J_2032"></a>Kukkuṭajātakaṃ dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
