<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja519">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>9. Sambulājātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.89"></a><a class="ms" id="p_22J_3560"></a><a class="msdiv" id="msdiv297"></a>“Kā vedhamānā girikandarāyaṃ,<br>
Ekā tuvaṃ tiṭṭhasi <span class="var" title="saññatūru (bj, pts1) | sañcitūru (s2, s3)" id="note2267">saṃhitūru</span>;<br>
Puṭṭhāsi me pāṇi­pa­mey­ya­majjhe,<br>
Akkhāhi me nāmañca bandhave ca.</p>
<p><a class="sc" id="2"></a><a class="ms" id="p_22J_3561"></a><a class="msdiv" id="msdiv298"></a>Obhāsayaṃ vanaṃ rammaṃ,<br>
sīhabyag­gha­nisevi­taṃ;<br>
Kā vā tvamasi kalyāṇi,<br>
kassa vā tvaṃ sumajjhime;<br>
Abhivādemi taṃ bhadde,<br>
dānavāhaṃ namatthu te”.</p>
<p><a class="sc" id="3"></a><a class="ms" id="p_22J_3562"></a><a class="msdiv" id="msdiv299"></a>“Yo putto kāsirājassa,<br>
sotthisenoti taṃ vidū;<br>
Tassāhaṃ sambulā bhariyā,<br>
evaṃ jānāhi dānava;<br>
Abhivādemi taṃ <span class="var" title="bhaddante (bj, s2, s3)" id="note2268">bhante</span>,<br>
sambulāhaṃ namatthu te.</p>
<p><a class="sc" id="4"></a><a class="ms" id="p_22J_3563"></a><a class="msdiv" id="msdiv300"></a>Vedehaputto bhaddante,<br>
vane vasati āturo;<br>
Tamahaṃ rogasammattaṃ,<br>
ekā ekaṃ <span class="var" title="upaṭṭhahiṃ (bj)" id="note2269">upaṭṭhahaṃ</span>.</p>
<p><a class="sc" id="5"></a><a class="ms" id="p_22J_3564"></a><a class="msdiv" id="msdiv301"></a>Ahañca vanamuñchāya,<br>
Madhumaṃsaṃ <span class="var" title="migāvilaṃ (bj)" id="note2270">migābilaṃ</span>;<br>
Yadāharāmi taṃ bhakkho,<br>
Tassa nūnajja <span class="var" title="nāthati (mr)" id="note2271">nādhati</span>”.</p>
<p><a class="sc" id="6"></a><a class="ms" id="p_22J_3565"></a><a class="msdiv" id="msdiv302"></a>“Kiṃ vane rājaputtena,<br>
āturena karissasi;<br>
Sambule pariciṇṇena,<br>
ahaṃ bhattā bhavāmi te”.</p>
<p><a class="sc" id="7"></a><a class="ms" id="p_22J_3566"></a><a class="msdiv" id="msdiv303"></a>“Sokaṭṭāya durattāya,<br>
kiṃ rūpaṃ vijjate mama;<br>
Aññaṃ pariyesa bhaddante,<br>
abhirūpataraṃ mayā”.</p>
<p><a class="sc" id="8"></a><a class="ms" id="p_22J_3567"></a><a class="msdiv" id="msdiv304"></a>“Ehimaṃ girimāruyha,<br>
bhariyā <span class="var" title="mayhaṃ (bj, s2, s3, pts1)" id="note2272">me</span> catussatā;<br>
Tāsaṃ tvaṃ pavarā hohi,<br>
sabba­kāma­samid­dhinī.</p>
<p><a class="sc" id="9"></a><a class="ms" id="p_22J_3568"></a><a class="msdiv" id="msdiv305"></a><span class="var" title="nanu (s2, s3, pts1, mr)" id="note2273">Nūna</span> <span class="var" title="hāṭakavaṇṇābhe (pts1)" id="note2274">tārakavaṇṇābhe</span>,<br>
yaṃ kiñci manasicchasi;<br>
Sabbaṃ taṃ pacuraṃ mayhaṃ,<br>
<span class="var" title="ramassujja (bj, s2, s3)" id="note2275">ramassvajja</span> mayā saha.</p>
<p><a class="sc" id="10"></a><a class="pts" id="pts5.91"></a><a class="ms" id="p_22J_3569"></a><a class="msdiv" id="msdiv306"></a>No ce tuvaṃ maheseyyaṃ,<br>
Sambule kārayissasi;<br>
Alaṃ tvaṃ pātarāsāya,<br>
<span class="var" title="maññe (bj, pts1) | pañhe (s3)" id="note2276">Paṇhe</span> bhakkhā bhavissasi”.</p>
<p><a class="sc" id="11"></a><a class="ms" id="p_22J_3570"></a><a class="msdiv" id="msdiv307"></a>Tañca sattajaṭo luddo,<br>
kaḷāro purisādako;<br>
Vane nāthaṃ apassantiṃ,<br>
sambulaṃ aggahī bhuje.</p>
<p><a class="sc" id="12"></a><a class="ms" id="p_22J_3571"></a><a class="msdiv" id="msdiv308"></a>Adhipannā pisācena,<br>
ludde­nāmi­sa­cak­khunā;<br>
Sā ca sattuvasaṃ pattā,<br>
pati­mevā­nu­socati.</p>
<p><a class="sc" id="13"></a><a class="ms" id="p_22J_3572"></a><a class="msdiv" id="msdiv309"></a>“Na me idaṃ tathā dukkhaṃ,<br>
yaṃ maṃ khādeyya rakkhaso;<br>
Yañca me ayyaputtassa,<br>
mano hessati aññathā.</p>
<p><a class="sc" id="14"></a><a class="ms" id="p_22J_3573"></a><a class="msdiv" id="msdiv310"></a>Na santi devā pavasanti nūna,<br>
Na hi nūna santi idha lokapālā;<br>
Sahasā karontā­na­masañña­tā­naṃ,<br>
Na hi nūna santi paṭisedhitāro”.</p>
<p><a class="sc" id="15"></a><a class="pts" id="pts5.92"></a><a class="ms" id="p_22J_3574"></a><a class="msdiv" id="msdiv311"></a>“Itthīnamesā pavarā yasassinī,<br>
Santā samā aggi­ri­vugga­tejā;<br>
Tañce tuvaṃ rakkhasādesi kaññaṃ,<br>
Muddhā ca hi sattadhā te phaleyya;<br>
Mā tvaṃ <span class="var" title="dahi (bj, s2, s3) | jahī (pts1)" id="note2277">dahī</span> muñca <span class="var" title="patibbatā sā (bj) | patibbatā yā (pts1)" id="note2278">patibbatāya</span>”.</p>
<p><a class="sc" id="16"></a><a class="ms" id="p_22J_3575"></a><a class="msdiv" id="msdiv312"></a>Sā ca assamamāgacchi,<br>
pamuttā purisādakā;<br>
<span class="var" title="niḍḍaṃ (s2, s3, mr)" id="note2279">Nīḷaṃ</span> <span class="var" title="phali­na­sakuṇīva (bj, pts1) | phalī­na­sakuṇīva (s2, s3)" id="note2280">paḷinaṃ sakuṇīva</span>,<br>
gatasiṅgaṃva ālayaṃ.</p>
<p><a class="sc" id="17"></a><a class="ms" id="p_22J_3576"></a><a class="msdiv" id="msdiv313"></a>Sā tattha paridevesi,<br>
rājaputtī yasassinī;<br>
Sambulā utumattakkhā,<br>
vane nāthaṃ <span class="var" title="apassatī (bj)" id="note2281">apassantī</span>.</p>
<p><a class="sc" id="18"></a><a class="ms" id="p_22J_3577"></a><a class="msdiv" id="msdiv314"></a>Samaṇe brāhmaṇe vande,<br>
sampannacaraṇe ise;<br>
Rājaputtaṃ apassantī,<br>
“<span class="var" title="tumhamhi (s2, s3, pts1)" id="note2282">tumhaṃmhi</span> saraṇaṃ gatā”.</p>
<p><a class="sc" id="19"></a><a class="ms" id="p_22J_3578"></a><a class="msdiv" id="msdiv315"></a>Vande sīhe ca byagghe ca,<br>
ye ca aññe vane migā;<br>
Rājaputtaṃ apassantī,<br>
“tumhaṃmhi saraṇaṃ gatā”.</p>
<p><a class="sc" id="20"></a><a class="ms" id="p_22J_3579"></a><a class="msdiv" id="msdiv316"></a><span class="var" title="tiṇa (pts1)" id="note2283">Tiṇā</span> latāni osadhyo,<br>
pabbatāni vanāni ca;<br>
Rājaputtaṃ apassantī,<br>
“tumhaṃmhi saraṇaṃ gatā”.</p>
<p><a class="sc" id="21"></a><a class="ms" id="p_22J_3580"></a><a class="msdiv" id="msdiv317"></a>Vande indīvarīsāmaṃ,<br>
rattiṃ ­nak­khat­ta­māliniṃ;<br>
Rājaputtaṃ apassantī,<br>
“tumhaṃmhi saraṇaṃ gatā”.</p>
<p><a class="sc" id="22"></a><a class="ms" id="p_22J_3581"></a><a class="msdiv" id="msdiv318"></a>Vande bhāgīrathiṃ gaṅgaṃ,<br>
savantīnaṃ paṭiggahaṃ;<br>
Rājaputtaṃ apassantī,<br>
“tumhaṃmhi saraṇaṃ gatā”.</p>
<p><a class="sc" id="23"></a><a class="ms" id="p_22J_3582"></a><a class="msdiv" id="msdiv319"></a>Vande ahaṃ pabba­ta­rāja­seṭṭhaṃ,<br>
Himavantaṃ siluccayaṃ;<br>
Rājaputtaṃ apassantī,<br>
“Tumhaṃmhi saraṇaṃ gatā”.</p>
<p><a class="sc" id="24"></a><a class="pts" id="pts5.94"></a><a class="ms" id="p_22J_3583"></a><a class="msdiv" id="msdiv320"></a>“Atisāyaṃ vatāgacchi,<br>
rājaputti yasassini;<br>
Kena nujja <span class="var" title="samāgañchi (bj, pts1)" id="note2284">samāgacchi</span>,<br>
ko te piyataro mayā”.</p>
<p><a class="sc" id="25"></a><a class="ms" id="p_22J_3584"></a><a class="msdiv" id="msdiv321"></a>“Idaṃ khohaṃ <span class="var" title="tadavocaṃ (bj)" id="note2285">tadāvocaṃ</span>,<br>
gahitā tena sattunā;<br>
Na me idaṃ tathā dukkhaṃ,<br>
yaṃ maṃ khādeyya rakkhaso;<br>
Yañca me ayyaputtassa,<br>
mano hessati aññathā”.</p>
<p><a class="sc" id="26"></a><a class="ms" id="p_22J_3585"></a><a class="msdiv" id="msdiv322"></a>“Corīnaṃ bahubuddhīnaṃ,<br>
yāsu saccaṃ sudullabhaṃ;<br>
Thīnaṃ bhāvo durājāno,<br>
macchas­se­vo­dake gataṃ”.</p>
<p><a class="sc" id="27"></a><a class="pts" id="pts5.95"></a><a class="ms" id="p_22J_3586"></a><a class="msdiv" id="msdiv323"></a>“Tathā maṃ saccaṃ pāletu,<br>
pālayissati ce mamaṃ;<br>
Yathāhaṃ nābhijānāmi,<br>
aññaṃ piyataraṃ tayā;<br>
Etena saccavajjena,<br>
byādhi te vūpasammatu”.</p>
<p><a class="sc" id="28"></a><a class="ms" id="p_22J_3587"></a><a class="msdiv" id="msdiv324"></a>“Ye kuñjarā sattasatā uḷārā,<br>
Rakkhanti rattin­diva­muyyu­tā­vudhā;<br>
Dhanug­gahā­nañca satāni soḷasa,<br>
Kathaṃvidhe passasi bhadde sattavo”.</p>
<p><a class="sc" id="29"></a><a class="ms" id="p_22J_3588"></a><a class="msdiv" id="msdiv325"></a>“Alaṅkatāyo padu­muttarat­tacā,<br>
Virāgitā passati haṃsagaggarā;<br>
Tāsaṃ suṇitvā <span class="var" title="mita­gītavā­dinaṃ (pts1)" id="note2286">mita­gīta­vāditaṃ</span>,<br>
Na dāni me tāta tathā yathā pure.</p>
<p><a class="sc" id="30"></a><a class="ms" id="p_22J_3589"></a><a class="msdiv" id="msdiv326"></a>Suvaṇ­ṇa­saṅkac­ca­dharā suviggahā,<br>
Alaṅkatā mānusi­yaccha­rūpamā;<br>
<span class="var" title="senūpiyā (pts1)" id="note2287">Senopiyā</span> tāta aninditaṅgiyo,<br>
Khattiyakaññā <span class="var" title="paṭilābhayanti (pts1)" id="note2288">paṭilobhayanti</span> naṃ.</p>
<p><a class="sc" id="31"></a><a class="ms" id="p_22J_3590"></a><a class="msdiv" id="msdiv327"></a>Sace ahaṃ tāta tathā yathā pure,<br>
Patiṃ tamuñchāya punā vane bhare;<br>
Sammānaye maṃ na ca maṃ vimānaye,<br>
Itopi me tāta tato varaṃ siyā.</p>
<p><a class="sc" id="32"></a><a class="ms" id="p_22J_3591"></a><a class="msdiv" id="msdiv328"></a>Yamannapāne vipulasmi ohite,<br>
Nārī vimaṭṭhā­bharaṇā alaṅkatā;<br>
Sabbaṅgupetā patino ca appiyā,<br>
<span class="var" title="avajjha (s2, s3) | ābajjha (pts1)" id="note2289">Abajjha</span> tassā maraṇaṃ tato varaṃ.</p>
<p><a class="sc" id="33"></a><a class="ms" id="p_22J_3592"></a><a class="msdiv" id="msdiv329"></a>Api ce daliddā kapaṇā anāḷhiyā,<br>
Kaṭādutīyā patino ca sā piyā;<br>
Sabbaṅ­gupetā­yapi appiyāya,<br>
Ayameva <span class="var" title="seyyo (s2, s3, mr)" id="note2290">seyyā</span> <span class="var" title="kapaṇāpi yā (mr)" id="note2291">kapaṇāpi yā piyā</span>”.</p>
<p><a class="sc" id="34"></a><a class="pts" id="pts5.97"></a><a class="ms" id="p_22J_3593"></a><a class="msdiv" id="msdiv330"></a>“Sudullabhitthī purisassa yā hitā,<br>
Bhattitthiyā dullabho yo hito ca;<br>
Hitā ca te sīlavatī ca bhariyā,<br>
Janinda dhammaṃ cara sambulāya”.</p>
<p><a class="sc" id="35"></a><a class="pts" id="pts5.98"></a><a class="ms" id="p_22J_3594"></a><a class="msdiv" id="msdiv331"></a>“Sace tuvaṃ vipule laddhabhoge,<br>
Issāvatiṇṇā maraṇaṃ upesi;<br>
Ahañca te bhadde imā <span class="var" title="imā ca kaññā (pts1)" id="note2292">rājakaññā</span>,<br>
<span class="var" title="sabbeva (bj, s2, s3, pts1)" id="note2293">Sabbe</span> te vacanakarā bhavāmā”ti.</p>
</blockquote>
<p class="endsutta"><a class="sc" id="36"></a><a class="ms" id="p_22J_3595"></a><span class="var" title="sambulajātakaṃ (pts1)" id="note2294">Sambulājātakaṃ</span> navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
