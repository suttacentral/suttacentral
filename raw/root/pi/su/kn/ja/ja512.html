<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja512">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>2. Kumbhajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.14"></a><a class="ms" id="p_22J_3289"></a><a class="msdiv" id="msdiv33"></a>“Ko pāturāsī tidivā nabhamhi,<br>
Obhāsayaṃ saṃvariṃ candimāva;<br>
Gattehi te rasmiyo niccharanti,<br>
<span class="var" title="sateritā (bj, mr)" id="note2072">Sateratā</span> vijju­ri­vanta­likkhe.</p>
<p><a class="sc" id="2"></a><a class="ms" id="p_22J_3290"></a><a class="msdiv" id="msdiv34"></a>So chinnavātaṃ kamasī aghamhi,<br>
Vehāyasaṃ gacchasi tiṭṭhasī ca;<br>
Iddhī nu te vatthukatā subhāvitā,<br>
Anaddhagūnaṃ api devatānaṃ.</p>
<p><a class="sc" id="3"></a><a class="pts" id="pts5.15"></a><a class="ms" id="p_22J_3291"></a><a class="msdiv" id="msdiv35"></a><span class="var" title="vehāsayaṃ (bj, pts1)" id="note2073">Vehāyasaṃ</span> <span class="var" title="kamamāgamma (bj, s2, s3) | saṃkammāgamma (pts1)" id="note2074">gammamāgamma</span> tiṭṭhasi,<br>
Kumbhaṃ kiṇāthāti yametamatthaṃ;<br>
Ko vā tuvaṃ kissa vā tāya kumbho,<br>
Akkhāhi me brāhmaṇa etamatthaṃ”.</p>
<p><a class="sc" id="4"></a><a class="ms" id="p_22J_3292"></a><a class="msdiv" id="msdiv36"></a>“Na sappikumbho napi telakumbho,<br>
Na phāṇitassa na madhussa kumbho;<br>
Kumbhassa vajjāni anappakāni,<br>
Dose bahū kumbhagate suṇātha.</p>
<p><a class="sc" id="5"></a><a class="ms" id="p_22J_3293"></a><a class="msdiv" id="msdiv37"></a><span class="var" title="galeyya (bj, s2, s3)" id="note2075">Gaḷeyya</span> yaṃ <span class="var" title="pītvā (bj, pts1)" id="note2076">pitvā</span> pate papātaṃ,<br>
Sobbhaṃ guhaṃ canda­ni­yoḷi­gal­laṃ;<br>
Bahumpi bhuñjeyya abhojaneyyaṃ,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="6"></a><a class="pts" id="pts5.16"></a><a class="ms" id="p_22J_3294"></a><a class="msdiv" id="msdiv38"></a><span class="var" title="yaṃ ve pītvā (bj) | yaṃ pītvā (pts1)" id="note2077">Yaṃ pitva</span> cittas­mi­ma­ne­samāno,<br>
Āhiṇḍatī goriva <span class="var" title="bhakkhasārī (s2, s3, pts1, mr)" id="note2078">bhakkhasādī</span>;<br>
Anāthamāno upagāyati naccati ca,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="7"></a><a class="ms" id="p_22J_3295"></a><a class="msdiv" id="msdiv39"></a>Yaṃ ve pivitvā acelova naggo,<br>
Careyya gāme visikhantarāni;<br>
Sammūḷhacitto ativelasāyī,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="8"></a><a class="ms" id="p_22J_3296"></a><a class="msdiv" id="msdiv40"></a><span class="var" title="yaṃ ve pītvā (bj) | yaṃ pītvā (pts1)" id="note2079">Yaṃ pitva</span> uṭṭhāya pavedhamāno,<br>
Sīsañca <span class="var" title="bāhañca (pts1)" id="note2080">bāhuñca</span> pacālayanto;<br>
So naccatī ­dāruka­ṭalla­kova,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="9"></a><a class="ms" id="p_22J_3297"></a><a class="msdiv" id="msdiv41"></a>Yaṃ ve pivitvā aggidaḍḍhā sayanti,<br>
Atho sigālehipi khāditāse;<br>
Bandhaṃ vadhaṃ bho­gajāniñ­cupenti,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="10"></a><a class="ms" id="p_22J_3298"></a><a class="msdiv" id="msdiv42"></a><span class="var" title="yaṃ ve pītvā (bj) | yaṃ pītvā (pts1)" id="note2081">Yaṃ pitva</span> bhāseyya abhāsaneyyaṃ,<br>
Sabhāyamāsīno apetavattho;<br>
Sammakkhito vantagato byasanno,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="11"></a><a class="ms" id="p_22J_3299"></a><a class="msdiv" id="msdiv43"></a>Yaṃ ve pivitvā ukkaṭṭho āvilakkho,<br>
Mameva sabbā pathavīti <span class="var" title="maññati (bj)" id="note2082">maññe</span>;<br>
Na me samo cāturantopi rājā,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="12"></a><a class="ms" id="p_22J_3300"></a><a class="msdiv" id="msdiv44"></a>Mānātimānā kalahāni pesuṇī,<br>
Dubbaṇṇinī naggayinī palāyinī;<br>
Corāna dhuttāna gatī niketo,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="13"></a><a class="ms" id="p_22J_3301"></a><a class="msdiv" id="msdiv45"></a>Iddhāni phītāni kulāni assu,<br>
Aneka­sāhas­sa­dha­nāni loke;<br>
Ucchin­na­dāyaj­ja­katāni­māya,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="14"></a><a class="ms" id="p_22J_3302"></a><a class="msdiv" id="msdiv46"></a>Dhaññaṃ dhanaṃ rajataṃ jātarūpaṃ,<br>
Khettaṃ gavaṃ yattha vināsayanti;<br>
<span class="var" title="ucchedanī vittagataṃ (s2, s3) | ucche­da­ni­vitta­gataṃ (mr)" id="note2083">Ucchedanī vittavataṃ</span> kulānaṃ,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="15"></a><a class="pts" id="pts5.17"></a><a class="ms" id="p_22J_3303"></a><a class="msdiv" id="msdiv47"></a>Yaṃ ve pitvā <span class="var" title="duṭṭharūpova (bj)" id="note2084">dittarūpova</span> poso,<br>
Akkosati mātaraṃ pitarañca;<br>
Sassumpi gaṇheyya athopi suṇhaṃ,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="16"></a><a class="ms" id="p_22J_3304"></a><a class="msdiv" id="msdiv48"></a>Yaṃ ve pitvā <span class="var" title="duṭṭharūpāva (bj)" id="note2085">dittarūpāva</span> nārī,<br>
Akkosatī sasuraṃ sāmikañca;<br>
Dāsampi gaṇhe paricārakampi,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="17"></a><a class="ms" id="p_22J_3305"></a><a class="msdiv" id="msdiv49"></a><span class="var" title="yaṃ ve pitvāna (s2, s3) | yañce pītvāna (pts1)" id="note2086">Yaṃ ve pivitvāna</span> haneyya poso,<br>
Dhamme ṭhitaṃ samaṇaṃ brāhmaṇaṃ vā;<br>
Gacche apāyampi tatonidānaṃ,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="18"></a><a class="ms" id="p_22J_3306"></a><a class="msdiv" id="msdiv50"></a>Yaṃ ve pivitvā duccaritaṃ caranti,<br>
Kāyena vācāya ca cetasā ca;<br>
Nirayaṃ vajanti duccaritaṃ caritvā,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="19"></a><a class="ms" id="p_22J_3307"></a><a class="msdiv" id="msdiv51"></a>Yaṃ yācamānā na labhanti pubbe,<br>
Bahuṃ hiraññampi pariccajantā;<br>
So taṃ pivitvā alikaṃ bhaṇāti,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="20"></a><a class="ms" id="p_22J_3308"></a><a class="msdiv" id="msdiv52"></a>Yaṃ ve pitvā pesane pesiyanto,<br>
Accāyike karaṇīyamhi jāte;<br>
Atthampi so nappajānāti vutto,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="21"></a><a class="ms" id="p_22J_3309"></a><a class="msdiv" id="msdiv53"></a>Hirīmanāpi ahirīkabhāvaṃ,<br>
Pātuṃ karonti <span class="var" title="madirāya (pts1)" id="note2087">madanāya</span> mattā;<br>
Dhīrāpi santā bahukaṃ bhaṇanti,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="22"></a><a class="ms" id="p_22J_3310"></a><a class="msdiv" id="msdiv54"></a>Yaṃ ve pitvā ekathūpā sayanti,<br>
Anāsakā ­thaṇ­ḍila­duk­kha­seyyaṃ;<br>
Dubbaṇṇiyaṃ āyasak­yañ­cupenti,<br>
Tassā puṇṇaṃ kumbhamimaṃ kiṇātha.</p>
<p><span class="open" id="note2088" title=" yaṃ ve pitvā pattakkhandhā,"><a class="sc" id="23"></a><a class="pts" id="pts5.18"></a><a class="ms" id="p_22J_3311"></a><a class="msdiv" id="msdiv55"></a>Yaṃ ve pitvā pattakhandhā sayanti,<br>
Gāvo kuṭahatāva na hi vāruṇiyā;<br>
Vego narena susahoriva</span>,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="24"></a><a class="ms" id="p_22J_3312"></a><a class="msdiv" id="msdiv56"></a>Yaṃ manussā vivajjenti,<br>
sappaṃ <span class="var" title="... visammiva (bj, pts1) | ... visaṃ iva (mr) | ... visāmiva (?)" id="note2090">ghoravisamiva</span>;<br>
Taṃ loke visasamānaṃ,<br>
ko naro pātumarahati.</p>
<p><a class="sc" id="25"></a><a class="ms" id="p_22J_3313"></a><a class="msdiv" id="msdiv57"></a>Yaṃ ve pitvā <span class="var" title="andha­ka­veṇ­huputtā (bj, pts1) | aṇḍaka­veṇ­ḍa­puttā (mr)" id="note2091">andha­ka­veṇ­ḍa­puttā</span>,<br>
Samuddatīre paricārayantā;<br>
Upakkamuṃ musa­le­hañña­maññaṃ,<br>
Tassā puṇṇaṃ kumbhamimaṃ kiṇātha.</p>
<p><a class="sc" id="26"></a><a class="ms" id="p_22J_3314"></a><a class="msdiv" id="msdiv58"></a>Yaṃ ve pitvā pubbadevā pamattā,<br>
Tidivā cutā sassatiyā samāya;<br>
Taṃ tādisaṃ majjamimaṃ niratthakaṃ,<br>
Jānaṃ mahārāja kathaṃ piveyya.</p>
<p><a class="sc" id="27"></a><a class="ms" id="p_22J_3315"></a><a class="msdiv" id="msdiv59"></a>Nayimasmiṃ kumbhasmiṃ dadhi vā madhu vā,<br>
Evaṃ abhiññāya kiṇāhi rāja;<br>
Evañhimaṃ kumbhagatā mayā te,<br>
Akkhātarūpaṃ tava sabbamitta”.</p>
<p><a class="sc" id="28"></a><a class="pts" id="pts5.20"></a><a class="ms" id="p_22J_3316"></a><a class="msdiv" id="msdiv60"></a>“Na me pitā vā athavāpi mātā,<br>
Etādisā yādisako tuvaṃsi;<br>
Hitānukampī paramatthakāmo,<br>
Sohaṃ karissaṃ vacanaṃ tavajja.</p>
<p><a class="sc" id="29"></a><a class="ms" id="p_22J_3317"></a><a class="msdiv" id="msdiv61"></a>Dadāmi te gāmavarāni pañca,<br>
Dāsīsataṃ satta gavaṃsatāni;<br>
Ājaññayutte ca rathe dasa ime,<br>
Ācariyo hosi mamatthakāmo”.</p>
<p><a class="sc" id="30"></a><a class="ms" id="p_22J_3318"></a><a class="msdiv" id="msdiv62"></a>“Taveva dāsīsatamatthu rāja,<br>
Gāmā ca gāvo ca taveva hontu;<br>
Ājaññayuttā ca rathā taveva,<br>
Sakkohamasmī tidasānamindo.</p>
<p><a class="sc" id="31"></a><a class="ms" id="p_22J_3319"></a><a class="msdiv" id="msdiv63"></a>Maṃsodanaṃ <span class="var" title="sappipāyañca (bj)" id="note2092">sappipāyāsaṃ</span> bhuñja,<br>
Khādassu ca tvaṃ madhumāsapūve;<br>
Evaṃ tuvaṃ dhammarato janinda,<br>
Anindito saggamupehi ṭhānan”ti.</p>
</blockquote>
<p class="endsutta"><a class="sc" id="32"></a><a class="ms" id="p_22J_3320"></a>Kumbhajātakaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
