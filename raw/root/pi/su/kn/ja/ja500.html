<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja500">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>4. Sirī­man­ta­jātaka</h1>
</div>
<blockquote class="gatha">
<p><a class="sc" id="1"></a><a class="ms" id="p_22J_2938"></a><a class="msdiv" id="msdiv83"></a>“Paññāyupetaṃ siriyā vihīnaṃ,<br>
Yasassinaṃ vāpi apetapaññaṃ;<br>
Pucchāmi taṃ senaka etamatthaṃ,<br>
Kamettha seyyo kusalā vadanti”.</p>
<p><a class="sc" id="2"></a><a class="ms" id="p_22J_2939"></a><a class="msdiv" id="msdiv84"></a>“Dhīrā ca bālā ca have janinda,<br>
Sippūpapannā ca asippino ca;<br>
Sujātimantopi ajātimassa,<br>
Yasassino <span class="var" title="pessakarā (bj, pts1)" id="note1848">pesakarā</span> bhavanti;<br>
Etampi disvāna ahaṃ vadāmi,<br>
Pañño nihīno <span class="var" title="sirimāva (bj, s2, s3, pts1)" id="note1849">sirīmāva</span> seyyo”.</p>
<p><a class="sc" id="3"></a><a class="ms" id="p_22J_2940"></a><a class="msdiv" id="msdiv85"></a>“Tuvampi pucchāmi anomapañña,<br>
Mahosadha keva­la­dham­ma­dassi;<br>
Bālaṃ yasassiṃ paṇḍitaṃ appabhogaṃ,<br>
Kamettha seyyo kusalā vadanti”.</p>
<p><a class="sc" id="4"></a><a class="ms" id="p_22J_2941"></a><a class="msdiv" id="msdiv86"></a>“Pāpāni <span class="var" title="karonti bālā (s2, s3, mr)" id="note1850">kammāni karoti bālo</span>,<br>
<span class="var" title="idameva (bj, s2, s3, Ma-aka) | imameva (mr)" id="note1851">Idhameva</span> seyyo iti <span class="var" title="maññamānā (s2, s3, mr)" id="note1852">maññamāno</span>;<br>
Idhalokadassī para­loka­madassī,<br>
Ubhayattha bālo kalimaggahesi;<br>
Etampi disvāna ahaṃ vadāmi,<br>
Paññova seyyo na yasassi bālo”.</p>
<p><a class="sc" id="5"></a><a class="ms" id="p_22J_2942"></a><a class="msdiv" id="msdiv87"></a>“Na sippametaṃ vidadhāti bhogaṃ,<br>
<span class="var" title="na bandhavā (bj, s2, s3, mr)" id="note1853">Na bandhuvā</span> <span class="var" title="na sarīrāvakāso (bj, s2, s3, pts1)" id="note1854">na sarīravaṇṇo yo</span>;<br>
Passeḷamūgaṃ sukha­me­dhamā­naṃ,<br>
Sirī hi naṃ bhajate <span class="var" title="gorimandaṃ (bj, pts1)" id="note1855">goravindaṃ</span>;<br>
Etampi disvāna ahaṃ vadāmi,<br>
Pañño nihīno sirīmāva seyyo”.</p>
<p><a class="sc" id="6"></a><a class="ms" id="p_22J_2943"></a><a class="msdiv" id="msdiv88"></a>“Laddhā sukhaṃ majjati appapañño,<br>
Dukkhena phuṭṭhopi pamohameti;<br>
Āgantunā dukkhasukhena phuṭṭho,<br>
Pavedhati vāricarova ghamme;<br>
Etampi disvāna ahaṃ vadāmi,<br>
Paññova seyyo na yasassi bālo”.</p>
<p><a class="sc" id="7"></a><a class="ms" id="p_22J_2944"></a><a class="msdiv" id="msdiv89"></a>“Dumaṃ yathā sāduphalaṃ araññe,<br>
Samantato <span class="var" title="sambhi caranti (bj) | samabhicaranti (pts1)" id="note1856">samabhisaranti</span> pakkhī;<br>
Evampi aḍḍhaṃ sadhanaṃ sabhogaṃ,<br>
Bahujjano bhajati atthahetu;<br>
Etampi disvāna ahaṃ vadāmi,<br>
Pañño nihīno sirīmāva seyyo”.</p>
<p><a class="sc" id="8"></a><a class="ms" id="p_22J_2945"></a><a class="msdiv" id="msdiv90"></a>“Na sādhu balavā bālo,<br>
Sāhasā vindate dhanaṃ;<br>
Kandantametaṃ dummedhaṃ,<br>
Kaḍḍhanti nirayaṃ bhusaṃ;<br>
Etampi disvāna ahaṃ vadāmi,<br>
Paññova seyyo na yasassi bālo”.</p>
<p><a class="sc" id="9"></a><a class="pts" id="pts6.359"></a><a class="ms" id="p_22J_2946"></a><a class="msdiv" id="msdiv91"></a>“Yā kāci najjo gaṅga­ma­bhissa­vanti,<br>
Sabbāva tā nāmagottaṃ jahanti;<br>
Gaṅgā samuddaṃ paṭipajjamānā,<br>
Na khāyate <span class="var" title="iddhiparo hi loke (bj, s2, s3) | iddhiparo hi loko (pts1)" id="note1857">iddhiṃ paññopi loke</span>;<br>
Etampi disvāna ahaṃ vadāmi,<br>
Pañño nihīno sirīmāva seyyo”.</p>
<p><a class="sc" id="10"></a><a class="ms" id="p_22J_2947"></a><a class="msdiv" id="msdiv92"></a>“Yametamakkhā udadhiṃ mahantaṃ,<br>
Savanti najjo sabba­kālama­saṅ­khyaṃ;<br>
So sāgaro nicca­muḷāra­vego,<br>
Velaṃ na acceti mahāsamuddo.</p>
<p><a class="sc" id="11"></a><a class="ms" id="p_22J_2948"></a><a class="msdiv" id="msdiv93"></a>Evampi bālassa pajappitāni,<br>
Paññaṃ na acceti sirī kadāci;<br>
Etampi disvāna ahaṃ vadāmi,<br>
Paññova seyyo na yasassi bālo”.</p>
<p><a class="sc" id="12"></a><a class="ms" id="p_22J_2949"></a><a class="msdiv" id="msdiv94"></a>“Asaññato cepi paresamatthaṃ,<br>
Bhaṇāti <span class="var" title="santhānagato (bj) | saṇṭhānagato (s2, s3, pts1)" id="note1858">sandhānagato</span> yasassī;<br>
Tasseva taṃ rūhati ñātimajjhe,<br>
Sirī <span class="var" title="sirihīnaṃ (bj, mr) | sirīhīnaṃ (s2, s3, pts1)" id="note1859">hi naṃ</span> kārayate <span class="var" title="na paññaṃ (s2, s3, mr)" id="note1860">na paññā</span>;<br>
Etampi disvāna ahaṃ vadāmi,<br>
Pañño nihīno sirīmāva seyyo”.</p>
<p><a class="sc" id="13"></a><a class="ms" id="p_22J_2950"></a><a class="msdiv" id="msdiv95"></a>“Parassa vā attano vāpi hetu,<br>
Bālo musā bhāsati appapañño;<br>
So nindito hoti sabhāya majjhe,<br>
<span class="var" title="peccāpi (bj) | peccampi (pts1)" id="note1861">Pacchāpi</span> so duggatigāmī hoti;<br>
Etampi disvāna ahaṃ vadāmi,<br>
Paññova seyyo na yasassi bālo”.</p>
<p><a class="sc" id="14"></a><a class="ms" id="p_22J_2951"></a><a class="msdiv" id="msdiv96"></a>“Atthampi ce bhāsati bhūripañño,<br>
<span class="var" title="anāḷiyo (s2, s3) | anālayo (pts1)" id="note1862">Anāḷhiyo</span> appadhano daliddo;<br>
Na tassa taṃ rūhati ñātimajjhe,<br>
Sirī ca paññāṇavato na hoti;<br>
Etampi disvāna ahaṃ vadāmi,<br>
Pañño nihīno sirīmāva seyyo”.</p>
<p><a class="sc" id="15"></a><a class="ms" id="p_22J_2952"></a><a class="msdiv" id="msdiv97"></a>“Parassa vā attano vāpi hetu,<br>
Na bhāsati alikaṃ bhūripañño;<br>
So pūjito hoti sabhāya majjhe,<br>
Pacchāpi so suggatigāmī hoti;<br>
Etampi disvāna ahaṃ vadāmi,<br>
Paññova seyyo na yasassi bālo”.</p>
<p><a class="sc" id="16"></a><a class="ms" id="p_22J_2953"></a><a class="msdiv" id="msdiv98"></a>“Hatthī gavassā maṇikuṇḍalā ca,<br>
Thiyo ca iddhesu kulesu jātā;<br>
Sabbāva tā upabhogā bhavanti,<br>
Iddhassa posassa aniddhimanto;<br>
Etampi disvāna ahaṃ vadāmi,<br>
Pañño nihīno sirīmāva seyyo”.</p>
<p><a class="sc" id="17"></a><a class="ms" id="p_22J_2954"></a><a class="msdiv" id="msdiv99"></a>“Asaṃ­vihi­ta­kamman­taṃ,<br>
Bālaṃ dum­medha­manti­naṃ;<br>
Sirī jahati dummedhaṃ,<br>
Jiṇṇaṃva urago tacaṃ;<br>
Etampi disvāna ahaṃ vadāmi,<br>
Paññova seyyo na yasassi bālo”.</p>
<p><a class="sc" id="18"></a><a class="ms" id="p_22J_2955"></a><a class="msdiv" id="msdiv100"></a>“Pañca paṇḍitā mayaṃ bhaddante,<br>
Sabbe pañjalikā upaṭṭhitā;<br>
Tvaṃ no abhibhuyya issarosi,<br>
Sakkova bhūtapati devarājā;<br>
Etampi disvāna ahaṃ vadāmi,<br>
Pañño nihīno sirīmāva seyyo”.</p>
<p><a class="sc" id="19"></a><a class="ms" id="p_22J_2956"></a><a class="msdiv" id="msdiv101"></a>“Dāsova paññassa yasassi bālo,<br>
Atthesu jātesu tathāvidhesu;<br>
Yaṃ paṇḍito nipuṇaṃ saṃvidheti,<br>
Sam­moha­mā­pajjati tattha bālo;<br>
Etampi disvāna ahaṃ vadāmi,<br>
Paññova seyyo na yasassi bālo.</p>
<p><a class="sc" id="20"></a><a class="ms" id="p_22J_2957"></a><a class="msdiv" id="msdiv102"></a>Addhā hi paññāva sataṃ pasatthā,<br>
Kantā sirī bhogaratā manussā;<br>
Ñāṇañca ­buddhā­na­ma­tulya­rūpaṃ,<br>
Paññaṃ na acceti sirī kadāci”.</p>
<p><a class="sc" id="21"></a><a class="ms" id="p_22J_2958"></a><a class="msdiv" id="msdiv103"></a>“Yaṃ taṃ apucchimha akittayī no,<br>
Mahosadha keva­la­dham­ma­dassī;<br>
Gavaṃ sahassaṃ usabhañca nāgaṃ,<br>
Ājaññayutte ca rathe dasa ime;<br>
Pañhassa veyyākaraṇena tuṭṭho,<br>
Dadāmi te gāmavarāni soḷasā”ti.</p>
</blockquote>
<p class="endsutta"><a class="sc" id="22"></a><a class="ms" id="p_22J_2959"></a><span class="var" title="siri­manda­jātakaṃ (bj, s2, s3, pts1)" id="note1863">Sirī­man­ta­jātakaṃ</span> catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
