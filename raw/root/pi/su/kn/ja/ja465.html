<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja465">
<article>
<div class="hgroup">
<p class="division">Jātaka</p>
<p>Dvāda­sa­ka­nipāta</p>
<p>Cūḷa­kuṇāla­vagga</p>
<h1>2. Bhaddasā­la­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.154"></a><a class="ms" id="p_22J_2252"></a><a class="msdiv" id="msdiv13"></a>“Kā tvaṃ suddhehi vatthehi,<br>
aghe <span class="var" title="vehāsayaṃ ṭhitā (bj, pts1) | vehāyasaṇṭhitā (s2, s3)" id="note1337">vehāyasaṃ ṭhitā</span>;<br>
Kena tyāssūni vattanti,<br>
kuto taṃ bhayamāgataṃ”.</p>
<p><a class="sc" id="2"></a><a class="ms" id="p_22J_2253"></a><a class="msdiv" id="msdiv14"></a>“Taveva deva vijite,<br>
bhaddasāloti maṃ vidū;<br>
<span class="var" title="saṭṭhiṃ (bj, pts1)" id="note1338">Saṭṭhi</span> vassasahassāni,<br>
tiṭṭhato pūjitassa me.</p>
<p><a class="sc" id="3"></a><a class="ms" id="p_22J_2254"></a><a class="msdiv" id="msdiv15"></a>Kārayantā nagarāni,<br>
agāre ca disampati;<br>
Vividhe cāpi pāsāde,<br>
na maṃ te accamaññisuṃ;<br>
Yatheva maṃ te pūjesuṃ,<br>
tatheva tvampi pūjaya”.</p>
<p><a class="sc" id="4"></a><a class="pts" id="pts4.155"></a><a class="ms" id="p_22J_2255"></a><a class="msdiv" id="msdiv16"></a>“<span class="var" title="tava ahaṃ (bj) | tañca ahaṃ (s2, s3, pts1)" id="note1339">Taṃ ivāhaṃ</span> na passāmi,<br>
thūlaṃ kāyena te dumaṃ;<br>
Āroha­pari­ṇāhena,<br>
abhirūposi jātiyā.</p>
<p><a class="sc" id="5"></a><a class="ms" id="p_22J_2256"></a><a class="msdiv" id="msdiv17"></a>Pāsādaṃ kārayissāmi,<br>
ekatthambhaṃ manoramaṃ;<br>
Tattha taṃ upanessāmi,<br>
ciraṃ te yakkha jīvitaṃ”.</p>
<p><a class="sc" id="6"></a><a class="ms" id="p_22J_2257"></a><a class="msdiv" id="msdiv18"></a>“Evaṃ cittaṃ udapādi,<br>
sarīrena vinābhāvo;<br>
Puthuso maṃ vikantitvā,<br>
khaṇḍaso avakantatha.</p>
<p><a class="sc" id="7"></a><a class="pts" id="pts4.156"></a><a class="ms" id="p_22J_2258"></a><a class="msdiv" id="msdiv19"></a>Agge ca chetvā majjhe ca,<br>
pacchā <span class="var" title="mūlañca chindatha (bj) | mūlaṃ vichindatha (pts1)" id="note1340">mūlamhi chindatha</span>;<br>
Evaṃ me chijjamānassa,<br>
na dukkhaṃ maraṇaṃ siyā”.</p>
<p><a class="sc" id="8"></a><a class="ms" id="p_22J_2259"></a><a class="msdiv" id="msdiv20"></a>“<span class="var" title="hatthapāde (mr)" id="note1341">Hatthapādaṃ</span> yathā <span class="var" title="chinne (mr)" id="note1342">chinde</span>,<br>
Kaṇṇanāsañca <span class="var" title="jīvite (bj, pts1)" id="note1343">jīvato</span>;<br>
Tato pacchā siro chinde,<br>
Taṃ dukkhaṃ maraṇaṃ siyā.</p>
<p><a class="sc" id="9"></a><a class="ms" id="p_22J_2260"></a><a class="msdiv" id="msdiv21"></a>Sukhaṃ nu khaṇḍaso chinnaṃ,<br>
bhaddasāla vanappati;<br>
Kiṃhetu kiṃ upādāya,<br>
khaṇḍaso chinnamicchasi”.</p>
<p><a class="sc" id="10"></a><a class="ms" id="p_22J_2261"></a><a class="msdiv" id="msdiv22"></a>“Yañca hetumupādāya,<br>
hetuṃ ­dham­mūpa­saṃhi­taṃ;<br>
Khaṇḍaso chinnamicchāmi,<br>
mahārāja suṇohi me.</p>
<p><a class="sc" id="11"></a><a class="ms" id="p_22J_2262"></a><a class="msdiv" id="msdiv23"></a>Ñātī me sukhasaṃvaddhā,<br>
mama passe nivātajā;<br>
Tepihaṃ upahiṃseyyaṃ,<br>
paresaṃ asukhocitaṃ”.</p>
<p><a class="sc" id="12"></a><a class="pts" id="pts4.157"></a><a class="ms" id="p_22J_2263"></a><a class="msdiv" id="msdiv24"></a>“<span class="var" title="cetabbarūpaṃ (bj, pts1)" id="note1344">Ceteyyarūpaṃ</span> cetesi,<br>
bhaddasāla vanappati;<br>
Hitakāmosi ñātīnaṃ,<br>
abhayaṃ samma dammi te”ti.</p>
</blockquote>
<p class="endsutta"><a class="sc" id="13"></a><a class="ms" id="p_22J_2264"></a>Bhaddasā­la­jātakaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
