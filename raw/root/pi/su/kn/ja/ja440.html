<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja440">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>2. Kaṇhajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.9"></a><a class="ms" id="p_22J_1920"></a><a class="msdiv" id="msdiv11"></a>“Kaṇho vatāyaṃ puriso,<br>
kaṇhaṃ bhuñjati bhojanaṃ;<br>
Kaṇhe bhūmi­padesas­miṃ,<br>
na mayhaṃ manaso piyo”.</p>
<p><a class="sc" id="2"></a><a class="ms" id="p_22J_1921"></a><a class="msdiv" id="msdiv12"></a>“Na kaṇho tacasā hoti,<br>
antosāro hi brāhmaṇo;<br>
Yasmiṃ pāpāni kammāni,<br>
sa ve kaṇho sujampati”.</p>
<p><a class="sc" id="3"></a><a class="pts" id="pts4.10"></a><a class="ms" id="p_22J_1922"></a><a class="msdiv" id="msdiv13"></a>“Etasmiṃ te sulapite,<br>
patirūpe subhāsite;<br>
Varaṃ brāhmaṇa te dammi,<br>
yaṃ kiñci manasicchasi”.</p>
<p><a class="sc" id="4"></a><a class="ms" id="p_22J_1923"></a><a class="msdiv" id="msdiv14"></a>“Varañce me ado sakka,<br>
sab­babhūtā­namissara;<br>
Sunikkodhaṃ suniddosaṃ,<br>
nillobhaṃ vuttimattano;<br>
Nis­neha­mabhi­kaṅ­khāmi,<br>
ete me caturo vare”.</p>
<p><a class="sc" id="5"></a><a class="pts" id="pts4.11"></a><a class="ms" id="p_22J_1924"></a><a class="msdiv" id="msdiv15"></a>“Kiṃ nu <span class="var" title="kodhe ca (bj) | kodheva (pts1)" id="note1114">kodhe vā</span> dose vā,<br>
lobhe snehe ca brāhmaṇa;<br>
Ādīnavaṃ <span class="var" title="sampassasi (bj, pts1) | sammasasi (s2, s3)" id="note1115">tvaṃ passasi</span>,<br>
taṃ me akkhāhi pucchito”.</p>
<p><a class="sc" id="6"></a><a class="ms" id="p_22J_1925"></a><a class="msdiv" id="msdiv16"></a>“Appo hutvā bahu hoti,<br>
vaḍḍhate so akhantijo;<br>
Āsaṅgī bahupāyāso,<br>
tasmā kodhaṃ na rocaye.</p>
<p><a class="sc" id="7"></a><a class="ms" id="p_22J_1926"></a><a class="msdiv" id="msdiv17"></a>Duṭṭhassa <span class="var" title="paṭhamā (pts1, bj -nissya)" id="note1116">pharusā</span> vācā,<br>
parāmāso anantarā;<br>
Tato pāṇi tato daṇḍo,<br>
satthassa <span class="var" title="parāmasati (mr)" id="note1117">paramā gati</span>;<br>
Doso kodha­sa­muṭṭhāno,<br>
tasmā dosaṃ na rocaye.</p>
<p><a class="sc" id="8"></a><a class="ms" id="p_22J_1927"></a><a class="msdiv" id="msdiv18"></a>Ālopa <span class="var" title="sahasākārā (bj, pts1)" id="note1118">sāhasākārā</span>,<br>
nikatī vañcanāni ca;<br>
Dissanti lobhadhammesu,<br>
tasmā lobhaṃ na rocaye.</p>
<p><a class="sc" id="9"></a><a class="ms" id="p_22J_1928"></a><a class="msdiv" id="msdiv19"></a><span class="var" title="saṅgantitā (s2) | saṅgadhitā (mr)" id="note1119">Sne­hasaṅga­thitā</span> ganthā,<br>
senti manomayā puthū;<br>
Te bhusaṃ upatāpenti,<br>
tasmā snehaṃ na rocaye”.</p>
<p><a class="sc" id="10"></a><a class="pts" id="pts4.13"></a><a class="ms" id="p_22J_1929"></a><a class="msdiv" id="msdiv20"></a>“Etasmiṃ te sulapite,<br>
patirūpe subhāsite;<br>
Varaṃ brāhmaṇa te dammi,<br>
yaṃ kiñci manasicchasi”.</p>
<p><a class="sc" id="11"></a><a class="ms" id="p_22J_1930"></a><a class="msdiv" id="msdiv21"></a>“Varañce me ado sakka,<br>
sab­babhūtā­namissara;<br>
Araññe me viharato,<br>
niccaṃ ekavihārino;<br>
Ābādhā <span class="var" title="na (s2, s3, pts1)" id="note1120">mā</span> uppajjeyyuṃ,<br>
antarāyakarā bhusā”.</p>
<p><a class="sc" id="12"></a><a class="ms" id="p_22J_1931"></a><a class="msdiv" id="msdiv22"></a>“Etasmiṃ te sulapite,<br>
patirūpe subhāsite;<br>
Varaṃ brāhmaṇa te dammi,<br>
yaṃ kiñci manasicchasi”.</p>
<p><a class="sc" id="13"></a><a class="pts" id="pts4.14"></a><a class="ms" id="p_22J_1932"></a><a class="msdiv" id="msdiv23"></a>“Varañce me ado sakka,<br>
sab­babhūtā­namissara;<br>
Na mano vā sarīraṃ vā,<br>
maṃ-kate sakka kassaci;<br>
Kadāci upahaññetha,<br>
etaṃ sakka varaṃ vare”ti.</p>
</blockquote>
<p class="endsutta"><a class="sc" id="14"></a><a class="ms" id="p_22J_1933"></a>Kaṇhajātakaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
