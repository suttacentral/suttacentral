<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja504">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>8. Bhallā­tiya­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.438"></a><a class="ms" id="p_22J_3045"></a><a class="msdiv" id="msdiv186"></a><span class="var" title="bhallāṭiyo (bj, pts1)" id="note1910">Bhallātiyo</span> nāma ahosi rājā,<br>
Raṭṭhaṃ pahāya migavaṃ acāri so;<br>
Agamā girivaraṃ gandhamādanaṃ,<br>
<span class="var" title="sampupphitaṃ (bj, pts1)" id="note1911">Supupphitaṃ</span> kim­purisā­nu­ciṇṇaṃ.</p>
<p><a class="sc" id="2"></a><a class="ms" id="p_22J_3046"></a><a class="msdiv" id="msdiv187"></a>Sāḷū­rasaṃ­ghañca nisedhayitvā,<br>
<span class="var" title="dhanu (s2, s3, pts1)" id="note1912">Dhanuṃ</span> kalāpañca so nikkhipitvā;<br>
Upāgami vacanaṃ vattukāmo,<br>
Yatthaṭṭhitā kimpurisā ahesuṃ.</p>
<p><a class="sc" id="3"></a><a class="ms" id="p_22J_3047"></a><a class="msdiv" id="msdiv188"></a>“Himaccaye hemavatāya tīre,<br>
Kimidhaṭṭhitā mantayavho abhiṇhaṃ;<br>
Pucchāmi vo mānusa­deha­vaṇṇe,<br>
<span class="var" title="kathaṃ nu (mr)" id="note1913">Kathaṃ vo</span> jānanti manussaloke”.</p>
<p><a class="sc" id="4"></a><a class="pts" id="pts4.439"></a><a class="ms" id="p_22J_3048"></a><a class="msdiv" id="msdiv189"></a>“Mallaṃ giriṃ paṇḍarakaṃ tikūṭaṃ,<br>
<span class="var" title="sītodiyā (bj, pts1) | sītodikā (?)" id="note1914">Sītodakā</span> anuvicarāma najjo;<br>
Migā manussāva nibhāsavaṇṇā,<br>
Jānanti no kimpurisāti ludda”.</p>
<p><a class="sc" id="5"></a><a class="ms" id="p_22J_3049"></a><a class="msdiv" id="msdiv190"></a>“Sukiccharūpaṃ <span class="var" title="paridevathavho (?)" id="note1915">paridevayavho</span>,<br>
Āliṅgito cāsi piyo piyāya;<br>
Pucchāmi vo mānusa­deha­vaṇṇe,<br>
Kimidha vane rodatha appatītā.</p>
<p><a class="sc" id="6"></a><a class="ms" id="p_22J_3050"></a><a class="msdiv" id="msdiv191"></a>Sukiccharūpaṃ paridevayavho,<br>
Āliṅgito cāsi piyo piyāya;<br>
Pucchāmi vo mānusa­deha­vaṇṇe,<br>
Kimidha vane vilapatha appatītā.</p>
<p><a class="sc" id="7"></a><a class="ms" id="p_22J_3051"></a><a class="msdiv" id="msdiv192"></a>Sukiccharūpaṃ paridevayavho,<br>
Āliṅgito cāsi piyo piyāya;<br>
Pucchāmi vo mānusa­deha­vaṇṇe,<br>
Kimidha vane socatha appatītā”.</p>
<p><a class="sc" id="8"></a><a class="ms" id="p_22J_3052"></a><a class="msdiv" id="msdiv193"></a>“<span class="var" title="mayamekarattaṃ (bj) | mayekarattiṃ (pts1)" id="note1916">Mayekarattaṃ</span> vippavasimha ludda,<br>
Akāmakā aññamaññaṃ sarantā;<br>
Tamekarattaṃ anutappamānā,<br>
Socāma ‘sā ratti punaṃ na hessati’”.</p>
<p><a class="sc" id="9"></a><a class="pts" id="pts4.440"></a><a class="ms" id="p_22J_3053"></a><a class="msdiv" id="msdiv194"></a>“Yamekarattaṃ anutappathetaṃ,<br>
Dhanaṃ va naṭṭhaṃ pitaraṃ va petaṃ;<br>
Pucchāmi vo mānusa­deha­vaṇṇe,<br>
Kathaṃ vinā vāsamakap­payit­tha”.</p>
<p><a class="sc" id="10"></a><a class="ms" id="p_22J_3054"></a><a class="msdiv" id="msdiv195"></a>“<span class="var" title="yayimaṃ (bj)" id="note1917">Yamimaṃ</span> nadiṃ passasi sīghasotaṃ,<br>
<span class="var" title="nānā­du­maccha­danaṃ selakuṭaṃ (bj) | nānādu­macchā­dana selakūlaṃ (s2, s3) | nānā­du­maccha­danaṃ selakūṭaṃ (pts1) | nānā­duma­sañ­chan­naṃ selakūlaṃ (mr)" id="note1918">Nānā­du­macchā­danaṃ selakūlaṃ</span>;<br>
Taṃ me piyo uttari vassakāle,<br>
Mamañca maññaṃ anubandhatīti.</p>
<p><a class="sc" id="11"></a><a class="ms" id="p_22J_3055"></a><a class="msdiv" id="msdiv196"></a>Ahañca aṅkolaka­mo­cināmi,<br>
Atimuttakaṃ satta­liyo­thi­kañca;<br>
‘Piyo ca me hehiti mālabhārī,<br>
Ahañca naṃ mālinī ajjhupessaṃ’.</p>
<p><a class="sc" id="12"></a><a class="ms" id="p_22J_3056"></a><a class="msdiv" id="msdiv197"></a>Ahañcidaṃ kurava­kamo­cināmi,<br>
Uddālakā <span class="var" title="... sindhuvāritā (s2, s3, mr) | ... sinduvāritā (pts1)" id="note1919">pāṭali­sindhu­vārakā</span>;<br>
‘Piyo ca me hehiti mālabhārī,<br>
Ahañca naṃ mālinī ajjhupessaṃ’.</p>
<p><a class="sc" id="13"></a><a class="ms" id="p_22J_3057"></a><a class="msdiv" id="msdiv198"></a>Ahañca sālassa supupphitassa,<br>
Oceyya pupphāni karomi mālaṃ;<br>
‘Piyo ca me hehiti mālabhārī,<br>
Ahañca naṃ mālinī ajjhupessaṃ’.</p>
<p><a class="sc" id="14"></a><a class="ms" id="p_22J_3058"></a><a class="msdiv" id="msdiv199"></a>Ahañca sālassa supupphitassa,<br>
Oceyya pupphāni karomi bhāraṃ;<br>
Idañca no hehiti santharatthaṃ,<br>
<span class="var" title="yatthajjamaṃ (bj, pts1)" id="note1920">Yatthajjimaṃ</span> <span class="var" title="viharissāmu (pts1)" id="note1921">viharissāma</span> rattiṃ.</p>
<p><a class="sc" id="15"></a><a class="ms" id="p_22J_3059"></a><a class="msdiv" id="msdiv200"></a>Ahañca kho <span class="var" title="aggalu (s2, s3, mr) | akaluṃ (pts1)" id="note1922">agaḷuṃ</span> candanañca,<br>
Silāya piṃsāmi pamattarūpā;<br>
‘Piyo ca me hehiti rositaṅgo,<br>
Ahañca naṃ rositā ajjhupessaṃ’.</p>
<p><a class="sc" id="16"></a><a class="pts" id="pts4.441"></a><a class="ms" id="p_22J_3060"></a><a class="msdiv" id="msdiv201"></a>Athāgamā salilaṃ sīghasotaṃ,<br>
Nudaṃ sāle salaḷe kaṇṇikāre;<br>
<span class="var" title="apūratha (bj, pts1) | āpūrathe (s2, s3)" id="note1923">Āpūratha</span> tena muhuttakena,<br>
Sāyaṃ nadī āsi mayā suduttarā.</p>
<p><a class="sc" id="17"></a><a class="ms" id="p_22J_3061"></a><a class="msdiv" id="msdiv202"></a>Ubhosu tīresu mayaṃ tadā ṭhitā,<br>
Sampassantā ubhayo aññamaññaṃ;<br>
Sakimpi rodāma sakiṃ hasāma,<br>
Kicchena no <span class="var" title="agamā (bj, s2, s3, pts1)" id="note1924">āgamā</span> saṃvarī sā.</p>
<p><a class="sc" id="18"></a><a class="ms" id="p_22J_3062"></a><a class="msdiv" id="msdiv203"></a><span class="var" title="pāto ca (bj, s2, s3, pts1)" id="note1925">Pātova</span> kho uggate sūriyamhi,<br>
Catukkaṃ nadiṃ uttariyāna ludda;<br>
Āliṅgiyā aññamaññaṃ mayaṃ ubho,<br>
Sakimpi rodāma sakiṃ hasāma.</p>
<p><a class="sc" id="19"></a><a class="ms" id="p_22J_3063"></a><a class="msdiv" id="msdiv204"></a>Tīhūnakaṃ sattasatāni ludda,<br>
Yamidha mayaṃ vippavasimha pubbe;<br>
<span class="var" title="vāsekimaṃ (bj, pts1)" id="note1926">Vassekimaṃ</span> jīvitaṃ bhūmipāla,<br>
Ko nīdha kantāya vinā vaseyya”.</p>
<p><a class="sc" id="20"></a><a class="ms" id="p_22J_3064"></a><a class="msdiv" id="msdiv205"></a>“Āyuñca vo kīvatako nu samma,<br>
Sacepi jānātha vadetha āyuṃ;<br>
Anussavā vuḍḍhato āgamā vā,<br>
Akkhātha me taṃ avikampamānā”.</p>
<p><a class="sc" id="21"></a><a class="ms" id="p_22J_3065"></a><a class="msdiv" id="msdiv206"></a>“Āyuñca no vassasahassaṃ ludda,<br>
Na cantarā pāpako atthi rogo;<br>
<span class="var" title="appaṃva (s2, s3, mr)" id="note1927">Appañca</span> dukkhaṃ sukhameva bhiyyo,<br>
Avītarāgā vijahāma jīvitaṃ”.</p>
<p><a class="sc" id="22"></a><a class="pts" id="pts4.443"></a><a class="ms" id="p_22J_3066"></a><a class="msdiv" id="msdiv207"></a>“Idañca sutvāna amānusānaṃ,<br>
Bhallātiyo ittara jīvitanti;<br>
Nivattatha na migavaṃ acari,<br>
Adāsi dānāni abhuñji bhoge.</p>
<p><a class="sc" id="23"></a><a class="ms" id="p_22J_3067"></a><a class="msdiv" id="msdiv208"></a>Idañca sutvāna amānusānaṃ,<br>
Sammodatha mā kalahaṃ akattha;<br>
Mā vo tapī attakam­māparā­dho,<br>
Yathāpi te kim­puriseka­rattaṃ.</p>
<p><a class="sc" id="24"></a><a class="ms" id="p_22J_3068"></a><a class="msdiv" id="msdiv209"></a>Idañca sutvāna amānusānaṃ,<br>
Sammodatha mā vivādaṃ akattha;<br>
Mā vo tapī attakam­māparā­dho,<br>
Yathāpi te kim­puriseka­rattaṃ”.</p>
<p><a class="sc" id="25"></a><a class="ms" id="p_22J_3069"></a><a class="msdiv" id="msdiv210"></a>“<span class="var" title="vividha (bj, s2, s3)" id="note1928">Vividhaṃ</span> adhimanā suṇomahaṃ,<br>
Vacanapathaṃ tava atthasaṃhitaṃ;<br>
<span class="var" title="muñca (bj, pts1)" id="note1929">Muñcaṃ</span> giraṃ nudaseva me daraṃ,<br>
Samaṇa sukhāvaha jīva me ciran”ti.</p>
</blockquote>
<p class="endsutta"><a class="sc" id="26"></a><a class="ms" id="p_22J_3070"></a><span class="var" title="­bhallā­ṭiya­jātakaṃ (bj, pts1)" id="note1930">Bhallā­tiya­jātakaṃ</span> aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
