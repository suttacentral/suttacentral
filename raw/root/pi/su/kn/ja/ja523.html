<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja523">
<article>
<div class="hgroup">
<p class="division">Jātaka</p>
<p>Cattā­līsa­nipāta</p>
<p>Tesakuṇavagga</p>
<h1>3. Alambusājātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.153"></a><a class="ms" id="p_23J_98"></a><a class="msdiv" id="msdiv95"></a>Atha bravi brahā indo,<br>
vatrabhū jayataṃ pitā;<br>
Devakaññaṃ parābhetvā,<br>
sudhammāyaṃ alambusaṃ.</p>
<p><a class="sc" id="2"></a><a class="ms" id="p_23J_99"></a><a class="msdiv" id="msdiv96"></a>“Misse devā taṃ yācanti,<br>
tāvatiṃsā saindakā;<br>
<span class="var" title="isipalobhike (bj, s2, s3) | isiṃpalobhike (pts1)" id="note75">Isippalobhane</span> gaccha,<br>
isisiṅgaṃ alambuse.</p>
<p><a class="sc" id="3"></a><a class="ms" id="p_23J_100"></a><a class="msdiv" id="msdiv97"></a>Purāyaṃ amhe <span class="var" title="nācceti (s2, s3, mr)" id="note76">acceti</span>,<br>
<span class="var" title="vatavā (bj, s2, s3, pts1)" id="note77">vattavā</span> brahmacariyavā;<br>
Nibbānābhirato <span class="var" title="buddho (s2, s3, mr) | vaddho (pts1)" id="note78">vuddho</span>,<br>
tassa maggāni āvara”.</p>
<p><a class="sc" id="4"></a><a class="ms" id="p_23J_101"></a><a class="msdiv" id="msdiv98"></a>“Devarāja kimeva tvaṃ,<br>
mameva tuvaṃ sikkhasi;<br>
<span class="var" title="isipalobhike (bj, s2, s3) | isiṃpalobhike (pts1)" id="note79">Isippalobhane</span> gaccha,<br>
santi aññāpi accharā.</p>
<p><a class="sc" id="5"></a><a class="ms" id="p_23J_102"></a><a class="msdiv" id="msdiv99"></a>Mādisiyo pavarā ceva,<br>
asoke nandane vane;<br>
Tāsampi hotu pariyāyo,<br>
tāpi yantu <span class="var" title="palobhikā (bj, s2, s3) | palobhikāti (pts1)" id="note80">palobhanā</span>”.</p>
<p><a class="sc" id="6"></a><a class="pts" id="pts5.154"></a><a class="ms" id="p_23J_103"></a><a class="msdiv" id="msdiv100"></a>“Addhā hi saccaṃ bhaṇasi,<br>
santi aññāpi accharā;<br>
Tādisiyo pavarā ceva,<br>
asoke nandane vane.</p>
<p><a class="sc" id="7"></a><a class="ms" id="p_23J_104"></a><a class="msdiv" id="msdiv101"></a>Na tā evaṃ pajānanti,<br>
pāricariyaṃ pumaṃ gatā;<br>
Yādisaṃ tvaṃ pajānāsi,<br>
nāri sabbaṅ­ga­sobhane.</p>
<p><a class="sc" id="8"></a><a class="ms" id="p_23J_105"></a><a class="msdiv" id="msdiv102"></a>Tvameva gaccha kalyāṇi,<br>
itthīnaṃ pavarā casi;<br>
Taveva vaṇṇarūpena,<br>
<span class="var" title="­vasamā­nā­pa­yissasi (s2, s3) | ­vasamā­nā­mayis­sasīti (pts1) | taṃ ­vasamā­na­yissasi (mr)" id="note81">savasamā­na­yissasi</span>”.</p>
<p><a class="sc" id="9"></a><a class="ms" id="p_23J_106"></a><a class="msdiv" id="msdiv103"></a>“Na vāhaṃ na gamissāmi,<br>
devarājena pesitā;<br>
Vibhemi cetaṃ āsāduṃ,<br>
uggatejo hi brāhmaṇo.</p>
<p><a class="sc" id="10"></a><a class="ms" id="p_23J_107"></a><a class="msdiv" id="msdiv104"></a>Aneke nirayaṃ pattā,<br>
isimāsādiyā janā;<br>
Āpannā mohasaṃsāraṃ,<br>
tasmā lomāni haṃsaye”.</p>
<p><a class="sc" id="11"></a><a class="ms" id="p_23J_108"></a><a class="msdiv" id="msdiv105"></a>Idaṃ vatvāna pakkāmi,<br>
accharā kāmavaṇṇinī;<br>
Missā <span class="var" title="missetu ... (bj, s2, s3, pts1)" id="note82">missitu­micchantī</span>,<br>
isisiṅgaṃ alambusā.</p>
<p><a class="sc" id="12"></a><a class="pts" id="pts5.155"></a><a class="ms" id="p_23J_109"></a><a class="msdiv" id="msdiv106"></a>Sā ca taṃ vanamogayha,<br>
isisiṅgena rakkhitaṃ;<br>
Bimba­jālaka­sañ­chan­naṃ,<br>
samantā addhayojanaṃ.</p>
<p><a class="sc" id="13"></a><a class="ms" id="p_23J_110"></a><a class="msdiv" id="msdiv107"></a>Pātova pātarāsamhi,<br>
<span class="var" title="udanhasamayaṃ (bj) | udayasamayaṃ (s2, s3) | udantasamayaṃ (mr)" id="note83">udaṇhasamayaṃ</span> pati;<br>
Aggiṭṭhaṃ parimajjantaṃ,<br>
isisiṅgaṃ upāgami.</p>
<p><a class="sc" id="14"></a><a class="ms" id="p_23J_111"></a><a class="msdiv" id="msdiv108"></a>“Kā nu vijjurivābhāsi,<br>
osadhī viya tārakā;<br>
<span class="var" title="vicit­ta­vatthā­bharaṇā (bj) | vicit­ra­hatthā­bharaṇā (pts1)" id="note84">Vicit­ta­hatthā­bharaṇā</span>,<br>
<span class="var" title="āmuk­kama­ṇi­kuṇḍalā (?)" id="note85">āmutta­maṇi­kuṇḍalā</span>.</p>
<p><a class="sc" id="15"></a><a class="ms" id="p_23J_112"></a><a class="msdiv" id="msdiv109"></a>Ādicca­vaṇ­ṇasaṅkāsā,<br>
hema­canda­na­gandhinī;<br>
Saññatūrū mahāmāyā,<br>
kumārī cārudassanā.</p>
<p><a class="sc" id="16"></a><a class="ms" id="p_23J_113"></a><a class="msdiv" id="msdiv110"></a><span class="var" title="vilākā (bj, s2, s3, pts1)" id="note86">Vilaggā</span> mudukā suddhā,<br>
pādā te suppatiṭṭhitā;<br>
<span class="var" title="kamanā kamanīyā (bj, pts1)" id="note87">Gamanā kāmanīyā</span> te,<br>
harantiyeva me mano.</p>
<p><a class="sc" id="17"></a><a class="ms" id="p_23J_114"></a><a class="msdiv" id="msdiv111"></a>Anupubbāva te ūrū,<br>
nāganāsa­samū­pamā;<br>
Vimaṭṭhā tuyhaṃ sussoṇī,<br>
akkhassa phalakaṃ yathā.</p>
<p><a class="sc" id="18"></a><a class="ms" id="p_23J_115"></a><a class="msdiv" id="msdiv112"></a>Uppalasseva kiñjakkhā,<br>
nābhi te sādhu saṇṭhitā;<br>
Pūrā kaṇ­hañjanas­seva,<br>
dūrato paṭidissati.</p>
<p><a class="sc" id="19"></a><a class="ms" id="p_23J_116"></a><a class="msdiv" id="msdiv113"></a>Duvidhā jātā urajā,<br>
avaṇṭā sādhupaccudā;<br>
Payodharā <span class="var" title="appatītā (bj, s2, s3, pts1)" id="note88">apatitā</span>,<br>
aḍḍhalābusamā thanā.</p>
<p><a class="sc" id="20"></a><a class="ms" id="p_23J_117"></a><a class="msdiv" id="msdiv114"></a>Dīghā kambutalābhāsā,<br>
gīvā eṇeyyakā yathā;<br>
Paṇḍarāvaraṇā vaggu,<br>
catut­tha­manasan­nibhā.</p>
<p><a class="sc" id="21"></a><a class="pts" id="pts5.156"></a><a class="ms" id="p_23J_118"></a><a class="msdiv" id="msdiv115"></a>Uddhaggā ca adhaggā ca,<br>
dumag­ga­parimaj­jitā;<br>
Duvijā nelasambhūtā,<br>
dantā tava sudassanā.</p>
<p><a class="sc" id="22"></a><a class="ms" id="p_23J_119"></a><a class="msdiv" id="msdiv116"></a>Apaṇḍarā lohitantā,<br>
<span class="var" title="jiñjuka ... (bj, s2, s3, pts1)" id="note89">jiñjūka­pha­lasanni­bhā</span>;<br>
Āyatā ca visālā ca,<br>
nettā tava sudassanā.</p>
<p><a class="sc" id="23"></a><a class="ms" id="p_23J_120"></a><a class="msdiv" id="msdiv117"></a>Nātidīghā susammaṭṭhā,<br>
<span class="var" title="kanakaggā (pts1)" id="note90">kanakabyā</span> samocitā;<br>
Uttamaṅgaruhā tuyhaṃ,<br>
kesā canda­na­gandhikā.</p>
<p><a class="sc" id="24"></a><a class="ms" id="p_23J_121"></a><a class="msdiv" id="msdiv118"></a>Yāvatā kasigorakkhā,<br>
<span class="var" title="vaṇijānañ (pts1)" id="note91">vāṇijānaṃ</span> ca yā gati;<br>
Isīnañca parakkantaṃ,<br>
saññatānaṃ tapassinaṃ.</p>
<p><a class="sc" id="25"></a><a class="ms" id="p_23J_122"></a><a class="msdiv" id="msdiv119"></a>Na te samasamaṃ passe,<br>
asmiṃ <span class="var" title="paṭhavi ... (bj, s2, s3) | puthuvi ... (pts1)" id="note92">pathavimaṇḍale</span>;<br>
Ko vā tvaṃ kassa vā putto,<br>
kathaṃ jānemu taṃ mayaṃ”.</p>
<p><a class="sc" id="26"></a><a class="pts" id="pts5.157"></a><a class="ms" id="p_23J_123"></a><a class="msdiv" id="msdiv120"></a>“Na pañhakālo bhaddante,<br>
kassapevaṃ gate sati;<br>
Ehi samma ramissāma,<br>
ubho asmākamassame;<br>
Ehi taṃ <span class="var" title="upaguyhissaṃ (s2, s3)" id="note93">upagūhissaṃ</span>,<br>
ratīnaṃ kusalo bhava”.</p>
<p><a class="sc" id="27"></a><a class="ms" id="p_23J_124"></a><a class="msdiv" id="msdiv121"></a>Idaṃ vatvāna pakkāmi,<br>
accharā kāmavaṇṇinī;<br>
Missā missitu­micchantī,<br>
isisiṅgaṃ alambusā.</p>
<p><a class="sc" id="28"></a><a class="ms" id="p_23J_125"></a><a class="msdiv" id="msdiv122"></a>So ca vegena nikkhamma,<br>
Chetvā <span class="var" title="dandha­pa­dakka­maṃ (mr)" id="note94">dandha­pa­rakka­maṃ</span>;<br>
Tamuttamāsu veṇīsu,<br>
<span class="var" title="ajjhāpatto (pts1)" id="note95">Ajjhappatto</span> parāmasi.</p>
<p><a class="sc" id="29"></a><a class="ms" id="p_23J_126"></a><a class="msdiv" id="msdiv123"></a>Tamudāvatta kalyāṇī,<br>
palissaji <span class="var" title="susobhaṇī (s2, s3, mr)" id="note96">susobhanā</span>;<br>
<span class="var" title="cavi tamhā (s2, s3, mr)" id="note97">Cavitamhi</span> brahmacariyā,<br>
yathā taṃ atha tositā.</p>
<p><a class="sc" id="30"></a><a class="ms" id="p_23J_127"></a><a class="msdiv" id="msdiv124"></a>Manasā agamā indaṃ,<br>
vasantaṃ nandane vane;<br>
Tassā saṅ­kappa­maññāya,<br>
maghavā devakuñjaro.</p>
<p><a class="sc" id="31"></a><a class="ms" id="p_23J_128"></a><a class="msdiv" id="msdiv125"></a>Pallaṅkaṃ pahiṇī khippaṃ,<br>
sovaṇṇaṃ sopavāhanaṃ;<br>
Saut­tarac­cha­da­paññā­saṃ,<br>
<span class="var" title="paṭikatthataṃ (bj)" id="note98">sahas­sa­paṭi­yattha­taṃ</span>.</p>
<p><a class="sc" id="32"></a><a class="ms" id="p_23J_129"></a><a class="msdiv" id="msdiv126"></a>Tamenaṃ tattha dhāresi,<br>
ure katvāna sobhanā;<br>
Yathā ekamuhuttaṃva,<br>
tīṇi vassāni dhārayi.</p>
<p><a class="sc" id="33"></a><a class="ms" id="p_23J_130"></a><a class="msdiv" id="msdiv127"></a>Vimado tīhi vassehi,<br>
pabujjhitvāna brāhmaṇo;<br>
Addasāsi <span class="var" title="harīrukkhe (pts1)" id="note99">haritarukkhe</span>,<br>
samantā aggiyāyanaṃ.</p>
<p><a class="sc" id="34"></a><a class="ms" id="p_23J_131"></a><a class="msdiv" id="msdiv128"></a>Navapattavanaṃ phullaṃ,<br>
kokilag­gaṇa­ghositaṃ;<br>
Samantā paviloketvā,<br>
rudaṃ assūni vattayi.</p>
<p><a class="sc" id="35"></a><a class="ms" id="p_23J_132"></a><a class="msdiv" id="msdiv129"></a>“Na juhe na <span class="var" title="jappe (mr)" id="note100">jape</span> mante,<br>
aggihuttaṃ pahāpitaṃ;<br>
Ko nu me pāricariyāya,<br>
pubbe cittaṃ palobhayi.</p>
<p><a class="sc" id="36"></a><a class="ms" id="p_23J_133"></a><a class="msdiv" id="msdiv130"></a>Araññe me viharato,<br>
yo me tejā ha <span class="var" title="sambhataṃ (bj, pts1)" id="note101">sambhutaṃ</span>;<br>
Nānārat­na­pari­pūraṃ,<br>
nāvaṃva gaṇhi aṇṇave”.</p>
<p><a class="sc" id="37"></a><a class="pts" id="pts5.159"></a><a class="ms" id="p_23J_134"></a><a class="msdiv" id="msdiv131"></a>“Ahaṃ te pāricariyāya,<br>
devarājena pesitā;<br>
<span class="var" title="avadhi (s2, s3) | avadhī (pts1, mr)" id="note102">Avadhiṃ</span> cittaṃ cittena,<br>
<span class="var" title="pamādā (bj, s2, s3, pts1)" id="note103">pamādo</span> tvaṃ na bujjhasi”.</p>
<p><a class="sc" id="38"></a><a class="ms" id="p_23J_135"></a><a class="msdiv" id="msdiv132"></a>“Imāni kira maṃ tāto,<br>
kassapo anusāsati;<br>
<span class="var" title="... sarisitthiyo (bj, s2, s3, pts1)" id="note104">Kamalā­sadi­sitthiyo</span>,<br>
tāyo bujjhesi māṇava.</p>
<p><a class="sc" id="39"></a><a class="ms" id="p_23J_136"></a><a class="msdiv" id="msdiv133"></a>Uregaṇḍāyo bujjhesi,<br>
tāyo bujjhesi māṇava;<br>
Iccānusāsi maṃ tāto,<br>
yathā maṃ anukampako.</p>
<p><a class="sc" id="40"></a><a class="pts" id="pts5.160"></a><a class="ms" id="p_23J_137"></a><a class="msdiv" id="msdiv134"></a>Tassāhaṃ vacanaṃ nākaṃ,<br>
pitu vuddhassa sāsanaṃ;<br>
Araññe nimmanussamhi,<br>
<span class="var" title="svājjajjhāyāmi (bj, pts1)" id="note105">svajja jhāyāmi</span> ekako.</p>
<p><a class="sc" id="41"></a><a class="ms" id="p_23J_138"></a><a class="msdiv" id="msdiv135"></a>Sohaṃ tathā karissāmi,<br>
dhiratthu jīvitena me;<br>
Puna vā tādiso hessaṃ,<br>
maraṇaṃ me bhavissati”.</p>
<p><a class="sc" id="42"></a><a class="ms" id="p_23J_139"></a><a class="msdiv" id="msdiv136"></a>Tassa <span class="var" title="tejañca (bj, pts1)" id="note106">tejaṃ</span> vīriyañca,<br>
<span class="var" title="dhitiñca (pts1)" id="note107">Dhitiṃ</span> ñatvā <span class="var" title="suvaḍḍhitaṃ (bj) | avatthitaṃ (pts1)" id="note108">avaṭṭhitaṃ</span>;<br>
Sirasā aggahī pāde,<br>
Isisiṅgaṃ alambusā.</p>
<p><a class="sc" id="43"></a><a class="ms" id="p_23J_140"></a><a class="msdiv" id="msdiv137"></a>“Mā me <span class="var" title="kujjhi (pts1)" id="note109">kujjha</span> mahāvīra,<br>
mā me <span class="var" title="kujjhi (pts1)" id="note110">kujjha</span> mahāise;<br>
Mahā attho mayā ciṇṇo,<br>
tidasānaṃ yasassinaṃ;<br>
Tayā saṅkampitaṃ āsi,<br>
sabbaṃ devapuraṃ tadā”.</p>
<p><a class="sc" id="44"></a><a class="ms" id="p_23J_141"></a><a class="msdiv" id="msdiv138"></a>“Tāvatiṃsā ca ye devā,<br>
tidasānañca vāsavo;<br>
Tvañca bhadde sukhī hohi,<br>
gaccha kaññe yathāsukhaṃ”.</p>
<p><a class="sc" id="45"></a><a class="pts" id="pts5.161"></a><a class="ms" id="p_23J_142"></a><a class="msdiv" id="msdiv139"></a>Tassa pāde gahetvāna,<br>
katvā ca naṃ padakkhiṇaṃ;<br>
Añjaliṃ paggahetvāna,<br>
tamhā ṭhānā apakkami.</p>
<p><a class="sc" id="46"></a><a class="ms" id="p_23J_143"></a><a class="msdiv" id="msdiv140"></a>Yo ca tassāsi pallaṅko,<br>
sovaṇṇo sopavāhano;<br>
Saut­tarac­cha­da­paññāso,<br>
sahas­sa­paṭi­yatthato;<br>
Tameva ­pallaṅ­ka­māruyha,<br>
agā devāna santike.</p>
<p><a class="sc" id="47"></a><a class="ms" id="p_23J_144"></a><a class="msdiv" id="msdiv141"></a>Tamokkamiva āyantiṃ,<br>
jalantiṃ vijjutaṃ yathā;<br>
Patīto sumano vitto,<br>
devindo adadā varaṃ.</p>
<p><a class="sc" id="48"></a><a class="ms" id="p_23J_145"></a><a class="msdiv" id="msdiv142"></a>“Varañce me ado sakka,<br>
sab­babhūtā­namissara;<br>
<span class="var" title="na isipalobhikā (s2, s3) | na isipalobhiyaṃ (pts1)" id="note111">Nisippalobhikā</span> gacche,<br>
etaṃ sakka varaṃ vare”ti.</p>
</blockquote>
<p class="endsutta"><a class="sc" id="49"></a><a class="ms" id="p_23J_146"></a>Alambu­sā­jātakaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
