<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja484">
<article>
<div class="hgroup">
<p class="division">Jātaka</p>
<p>­Pa­kiṇṇa­ka­nipāta</p>
<p>Sāli­kedāra­vagga</p>
<h1>1. Sāli­kedā­rajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.278"></a><a class="ms" id="p_22J_2548"></a><a class="msdiv" id="msdiv1"></a>“Sampannaṃ sālikedāraṃ,<br>
suvā bhuñjanti kosiya;<br>
Paṭivedemi te brahme,<br>
na <span class="var" title="naṃ (bj, pts1) | te (s2, s3) | taṃ (Ma-aka)" id="note1567">ne</span> vāretumussahe.</p>
<p><a class="sc" id="2"></a><a class="ms" id="p_22J_2549"></a><a class="msdiv" id="msdiv2"></a>Eko ca tattha sakuṇo,<br>
yo <span class="var" title="so tesaṃ (bj, pts1)" id="note1568">nesaṃ</span> sabbasundaro;<br>
Bhutvā sāliṃ yathākāmaṃ,<br>
tuṇḍenādāya gacchati”.</p>
<p><a class="sc" id="3"></a><a class="ms" id="p_22J_2550"></a><a class="msdiv" id="msdiv3"></a>“<span class="var" title="ujjhantu (s2, s3, mr)" id="note1569">Oḍḍentu</span> vāḷapāsāni,<br>
yathā bajjhetha so dijo;<br>
Jīvañca naṃ gahetvāna,<br>
<span class="var" title="ānayetha (bj, pts1)" id="note1570">ānayehi</span> mamantike”.</p>
<p><a class="sc" id="4"></a><a class="pts" id="pts4.279"></a><a class="ms" id="p_22J_2551"></a><a class="msdiv" id="msdiv4"></a>“Ete <span class="var" title="bhutvā ca pītvā ca (pts1)" id="note1571">bhutvā pivitvā ca</span>,<br>
pakkamanti vihaṅgamā;<br>
Eko baddhosmi pāsena,<br>
kiṃ pāpaṃ pakataṃ mayā”.</p>
<p><a class="sc" id="5"></a><a class="ms" id="p_22J_2552"></a><a class="msdiv" id="msdiv5"></a>“Udaraṃ nūna aññesaṃ,<br>
suva accodaraṃ tava;<br>
Bhutvā sāliṃ yathākāmaṃ,<br>
tuṇḍenādāya gacchasi.</p>
<p><a class="sc" id="6"></a><a class="ms" id="p_22J_2553"></a><a class="msdiv" id="msdiv6"></a>Koṭṭhaṃ nu tattha pūresi,<br>
suva veraṃ nu te mayā;<br>
Puṭṭho me samma akkhāhi,<br>
kuhiṃ sāliṃ <span class="var" title="nidhīyasi (bj, pts1) | nidheyyasi (s2, s3)" id="note1572">nidāhasi</span>”.</p>
<p><a class="sc" id="7"></a><a class="ms" id="p_22J_2554"></a><a class="msdiv" id="msdiv7"></a>“Na me veraṃ tayā saddhiṃ,<br>
koṭṭho mayhaṃ na vijjati;<br>
Iṇaṃ muñcāmiṇaṃ dammi,<br>
sampatto koṭasimbaliṃ;<br>
Nidhimpi tattha nidahāmi,<br>
evaṃ jānāhi kosiya”.</p>
<p><a class="sc" id="8"></a><a class="ms" id="p_22J_2555"></a><a class="msdiv" id="msdiv8"></a>“Kīdisaṃ te iṇadānaṃ,<br>
iṇamokkho ca kīdiso;<br>
Nidhi­nidhā­na­mak­khāhi,<br>
atha pāsā pamokkhasi”.</p>
<p><a class="sc" id="9"></a><a class="ms" id="p_22J_2556"></a><a class="msdiv" id="msdiv9"></a>“Ajātapakkhā taruṇā,<br>
puttakā mayha kosiya;<br>
Te maṃ bhatā bharissanti,<br>
tasmā tesaṃ iṇaṃ dade.</p>
<p><a class="sc" id="10"></a><a class="ms" id="p_22J_2557"></a><a class="msdiv" id="msdiv10"></a>Mātā pitā ca me vuddhā,<br>
jiṇṇakā gatayobbanā;<br>
Tesaṃ tuṇḍena hātūna,<br>
muñce <span class="var" title="pubbe kataṃ (bj)" id="note1573">pubbakataṃ</span> iṇaṃ.</p>
<p><a class="sc" id="11"></a><a class="ms" id="p_22J_2558"></a><a class="msdiv" id="msdiv11"></a>Aññepi tattha sakuṇā,<br>
khīṇapakkhā sudubbalā;<br>
Tesaṃ puññatthiko dammi,<br>
taṃ nidhiṃ āhu paṇḍitā.</p>
<p><a class="sc" id="12"></a><a class="ms" id="p_22J_2559"></a><a class="msdiv" id="msdiv12"></a><span class="var" title="edisaṃ (bj, pts1)" id="note1574">Īdisaṃ</span> me iṇadānaṃ,<br>
iṇamokkho ca īdiso;<br>
<span class="var" title="nidhiṃ nidhānaṃ akkhātaṃ (bj, pts1)" id="note1575">Nidhi­nidhā­na­mak­khāmi</span>,<br>
evaṃ jānāhi kosiya”.</p>
<p><a class="sc" id="13"></a><a class="ms" id="p_22J_2560"></a><a class="msdiv" id="msdiv13"></a>“Bhaddako vatayaṃ pakkhī,<br>
dijo paramadhammiko;<br>
Ekaccesu manussesu,<br>
ayaṃ dhammo na vijjati.</p>
<p><a class="sc" id="14"></a><a class="pts" id="pts4.281"></a><a class="ms" id="p_22J_2561"></a><a class="msdiv" id="msdiv14"></a>Bhuñja sāliṃ yathākāmaṃ,<br>
saha sabbehi ñātibhi;<br>
Punāpi suva passemu,<br>
piyaṃ me tava dassanaṃ”.</p>
<p><a class="sc" id="15"></a><a class="ms" id="p_22J_2562"></a><a class="msdiv" id="msdiv15"></a>“Bhuttañca pītañca <span class="var" title="tavassabyamhi (mr)" id="note1576">tavassamamhi</span>,<br>
<span class="var" title="rattiñca (s2, s3, c1)" id="note1577">Ratī ca</span> no kosiya te sakāse;<br>
­Nikkhit­ta­daṇ­ḍesu dadāhi dānaṃ,<br>
Jiṇṇe ca mātāpitaro bharassu”.</p>
<p><a class="sc" id="16"></a><a class="ms" id="p_22J_2563"></a><a class="msdiv" id="msdiv16"></a>“Lakkhī vata me udapādi ajja,<br>
Yo <span class="var" title="yohaṃ adassaṃ paramaṃ (s2, s3, mr)" id="note1578">addasāsiṃ pavaraṃ</span> dijānaṃ;<br>
Suvassa sutvāna subhāsitāni,<br>
Kāhāmi puññāni anappakāni”.</p>
<p><a class="sc" id="17"></a><a class="pts" id="pts4.282"></a><a class="ms" id="p_22J_2564"></a><a class="msdiv" id="msdiv17"></a>So kosiyo attamano udaggo,<br>
Annañca <span class="var" title="pānañ­ca­bhisaṃ­karitvā (pts1) | annañca pānaṃ abhisaṃharitvā (mr)" id="note1579">pānañ­cabhi­saṅ­kha­ritvā</span>;<br>
Annena pānena pasannacitto,<br>
Santappayi samaṇabrāhmaṇe cāti.</p>
</blockquote>
<p class="endsutta"><a class="sc" id="18"></a><a class="ms" id="p_22J_2565"></a><span class="var" title="kedārajātakaṃ (mr)" id="note1580">Sāli­kedā­rajāta­kaṃ</span> paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
