<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja450">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>12. Bilāra­kosiya­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.64"></a><a class="ms" id="p_22J_2044"></a><a class="msdiv" id="msdiv125"></a>“Apacantāpi dicchanti,<br>
santo laddhāna bhojanaṃ;<br>
Kimeva tvaṃ pacamāno,<br>
yaṃ na dajjā na taṃ samaṃ.</p>
<p><a class="sc" id="2"></a><a class="ms" id="p_22J_2045"></a><a class="msdiv" id="msdiv126"></a>Maccherā ca pamādā ca,<br>
evaṃ dānaṃ na diyyati;<br>
Puññaṃ ākaṅkhamānena,<br>
deyyaṃ hoti vijānatā.</p>
<p><a class="sc" id="3"></a><a class="ms" id="p_22J_2046"></a><a class="msdiv" id="msdiv127"></a>Yasseva bhīto na dadāti maccharī,<br>
Tadevādadato bhayaṃ;<br>
Jighacchā ca pipāsā ca,<br>
Yassa bhāyati maccharī;<br>
Tameva bālaṃ phusati,<br>
Asmiṃ loke paramhi ca.</p>
<p><a class="sc" id="4"></a><a class="ms" id="p_22J_2047"></a><a class="msdiv" id="msdiv128"></a>Tasmā vineyya maccheraṃ,<br>
dajjā dānaṃ malābhibhū;<br>
Puññāni paralokasmiṃ,<br>
patiṭṭhā honti pāṇinaṃ”.</p>
<p><a class="sc" id="5"></a><a class="pts" id="pts4.65"></a><a class="ms" id="p_22J_2048"></a><a class="msdiv" id="msdiv129"></a>“Duddadaṃ dadamānānaṃ,<br>
dukkaraṃ kamma kubbataṃ;<br>
Asanto nānukubbanti,<br>
sataṃ dhammo durannayo.</p>
<p><a class="sc" id="6"></a><a class="ms" id="p_22J_2049"></a><a class="msdiv" id="msdiv130"></a>Tasmā satañca <span class="var" title="asatañca (bj, s2, s3, pts1)" id="note1206">asataṃ</span>,<br>
nānā hoti ito gati;<br>
Asanto nirayaṃ yanti,<br>
santo saggaparāyaṇā”.</p>
<p><a class="sc" id="7"></a><a class="ms" id="p_22J_2050"></a><a class="msdiv" id="msdiv131"></a>“<span class="var" title="appampeke (s2, s3)" id="note1207">Appasmeke</span> pavecchanti,<br>
bahuneke na dicchare;<br>
Appasmā dakkhiṇā dinnā,<br>
sahassena samaṃ mitā”.</p>
<p><a class="sc" id="8"></a><a class="pts" id="pts4.66"></a><a class="ms" id="p_22J_2051"></a><a class="msdiv" id="msdiv132"></a>“Dhammaṃ care yopi samuñchakaṃ care,<br>
Dārañca posaṃ <span class="var" title="dadaṃ appakasmipi (pts1)" id="note1208">dada­mappakas­miṃ</span>;<br>
Sataṃ sahassānaṃ sahassayāginaṃ,<br>
Kalampi nāgghanti tathāvidhassa te”.</p>
<p><a class="sc" id="9"></a><a class="ms" id="p_22J_2052"></a><a class="msdiv" id="msdiv133"></a>“Kenesa yañño vipulo <span class="var" title="mahaggato (^sn1.32#1 [32. Maccharisutta])" id="note1209">mahagghato</span>,<br>
Samena dinnassa na agghameti;<br>
Kathaṃ <span class="var" title="kathaṃ sahassānaṃ (bj, s2, s3, pts1)" id="note1210">sataṃ sahassānaṃ</span> sahassayāginaṃ,<br>
Kalampi nāgghanti tathāvidhassa te”.</p>
<p><a class="sc" id="10"></a><a class="pts" id="pts4.67"></a><a class="ms" id="p_22J_2053"></a><a class="msdiv" id="msdiv134"></a>“Dadanti heke visame niviṭṭhā,<br>
<span class="var" title="jhatvā (bj, pts1) | ghatvā (s2, s3)" id="note1211">Chetvā</span> vadhitvā atha socayitvā;<br>
Sā dakkhiṇā assumukhā sadaṇḍā,<br>
Samena dinnassa na agghameti;<br>
Evaṃ <span class="var" title="evaṃ sahassānaṃ (bj, s2, s3, pts1)" id="note1212">sataṃ sahassānaṃ</span> sahassayāginaṃ,<br>
Kalampi nāgghanti tathāvidhassa te”ti.</p>
</blockquote>
<p class="endsutta"><a class="sc" id="11"></a><a class="ms" id="p_22J_2054"></a><span class="var" title="biḷāra­kosiya­jātakaṃ (bj) | biḷā­ri­kosi­ya­jātakaṃ (pts1)" id="note1213">Bilāra­kosiya­jātakaṃ</span> dvādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
