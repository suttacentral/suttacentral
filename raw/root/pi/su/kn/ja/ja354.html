<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja354">
<article>
<div class="hgroup">
<p class="division">Jātaka</p>
<p>Pañcakanipāta</p>
<p>Maṇi­kuṇḍa­la­vagga</p>
<h1>4. Uragajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.164"></a><a class="ms" id="p_22J_1167"></a><a class="msdiv" id="msdiv19"></a>“Uragova tacaṃ jiṇṇaṃ,<br>
hitvā gacchati saṃ tanuṃ;<br>
Evaṃ sarīre nibbhoge,<br>
pete kālaṅkate sati.</p>
<p><a class="sc" id="2"></a><a class="ms" id="p_22J_1168"></a><a class="msdiv" id="msdiv20"></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na socāmi,<br>
gato so tassa yā gati”.</p>
<p><a class="sc" id="3"></a><a class="ms" id="p_22J_1169"></a><a class="msdiv" id="msdiv21"></a>“<span class="var" title="anabhito (bj) | anabbhito (s2, s3) | anavhāto (pts1)" id="note667">Anavhito</span> tato <span class="var" title="āga (bj)" id="note668">āgā</span>,<br>
<span class="var" title="nānuññāto (s2, s3, mr)" id="note669">ananuññāto</span> ito gato;<br>
Yathāgato tathā gato,<br>
tattha kā paridevanā.</p>
<p><a class="sc" id="4"></a><a class="pts" id="pts3.166"></a><a class="ms" id="p_22J_1170"></a><a class="msdiv" id="msdiv22"></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na socāmi,<br>
gato so tassa yā gati”.</p>
<p><a class="sc" id="5"></a><a class="ms" id="p_22J_1171"></a><a class="msdiv" id="msdiv23"></a>“Sace rode <span class="var" title="kīsā (s2, s3) | kisī (pts1)" id="note670">kisā</span> assaṃ,<br>
tassā me kiṃ phalaṃ siyā;<br>
Ñātimit­ta­suhaj­jā­naṃ,<br>
bhiyyo no aratī siyā.</p>
<p><a class="sc" id="6"></a><a class="ms" id="p_22J_1172"></a><a class="msdiv" id="msdiv24"></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na socāmi,<br>
gato so tassa yā gati”.</p>
<p><a class="sc" id="7"></a><a class="ms" id="p_22J_1173"></a><a class="msdiv" id="msdiv25"></a>“Yathāpi dārako candaṃ,<br>
gacchan­ta­manu­rodati;<br>
Evaṃ­sam­pada­me­vetaṃ,<br>
yo petamanusocati.</p>
<p><a class="sc" id="8"></a><a class="ms" id="p_22J_1174"></a><a class="msdiv" id="msdiv26"></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na socāmi,<br>
gato so tassa yā gati”.</p>
<p><a class="sc" id="9"></a><a class="pts" id="pts3.167"></a><a class="ms" id="p_22J_1175"></a><a class="msdiv" id="msdiv27"></a>“Yathāpi udakakumbho,<br>
bhinno appaṭisandhiyo;<br>
Evaṃ­sam­pada­me­vetaṃ,<br>
yo petamanusocati.</p>
<p><a class="sc" id="10"></a><a class="ms" id="p_22J_1176"></a><a class="msdiv" id="msdiv28"></a>Ḍayhamāno na jānāti,<br>
ñātīnaṃ paridevitaṃ;<br>
Tasmā etaṃ na socāmi,<br>
gato so tassa yā gatī”ti.</p>
</blockquote>
<p class="endsutta"><a class="sc" id="11"></a><a class="ms" id="p_22J_1177"></a>Uragajātakaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
