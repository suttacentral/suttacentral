<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja467">
<article>
<div class="hgroup">
<p class="division">Jātaka</p>
<p>Dvāda­sa­ka­nipāta</p>
<p>Cūḷa­kuṇāla­vagga</p>
<h1>4. Kāmajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.172"></a><a class="ms" id="p_22J_2278"></a><a class="msdiv" id="msdiv37"></a>“Kāmaṃ kāmayamānassa,<br>
tassa ce taṃ samijjhati;<br>
Addhā pītimano hoti,<br>
laddhā macco yadicchati.</p>
<p><a class="sc" id="2"></a><a class="ms" id="p_22J_2279"></a><a class="msdiv" id="msdiv38"></a>Kāmaṃ kāmayamānassa,<br>
tassa ce taṃ samijjhati;<br>
Tato naṃ aparaṃ kāme,<br>
ghamme taṇhaṃva vindati.</p>
<p><a class="sc" id="3"></a><a class="ms" id="p_22J_2280"></a><a class="msdiv" id="msdiv39"></a>Gavaṃva siṅgino siṅgaṃ,<br>
vaḍḍhamānassa vaḍḍhati;<br>
Evaṃ mandassa posassa,<br>
bālassa avijānato;<br>
Bhiyyo taṇhā pipāsā ca,<br>
vaḍḍhamānassa vaḍḍhati.</p>
<p><a class="sc" id="4"></a><a class="ms" id="p_22J_2281"></a><a class="msdiv" id="msdiv40"></a>Pathabyā sāliyavakaṃ,<br>
<span class="var" title="gavassaṃ (mr)" id="note1351">gavāssaṃ</span> dāsaporisaṃ;<br>
<span class="var" title="datvāpi (bj, s2, s3) | datvā vā (pts1)" id="note1352">Datvā ca</span> nālamekassa,<br>
iti <span class="var" title="viddhā (s2, s3)" id="note1353">vidvā</span> samaṃ care.</p>
<p><a class="sc" id="5"></a><a class="ms" id="p_22J_2282"></a><a class="msdiv" id="msdiv41"></a>Rājā pasayha pathaviṃ vijitvā,<br>
Sasāgarantaṃ mahimāvasanto;<br>
Oraṃ samuddassa <span class="var" title="atittirūpo (mr)" id="note1354">atittarūpo</span>,<br>
Pāraṃ samuddassapi patthayetha.</p>
<p><a class="sc" id="6"></a><a class="ms" id="p_22J_2283"></a><a class="msdiv" id="msdiv42"></a>Yāva anussaraṃ kāme,<br>
Manasā titti nājjhagā;<br>
Tato nivattā paṭikkamma disvā,<br>
Te ve <span class="var" title="tittā (bj, s2, s3, pts1)" id="note1355">sutittā</span> ye paññāya tittā.</p>
<p><a class="sc" id="7"></a><a class="ms" id="p_22J_2284"></a><a class="msdiv" id="msdiv43"></a>Paññāya <span class="var" title="tittīnaṃ (s2, s3)" id="note1356">tittinaṃ</span> seṭṭhaṃ,<br>
na so kāmehi tappati;<br>
Paññāya tittaṃ purisaṃ,<br>
taṇhā na kurute vasaṃ.</p>
<p><a class="sc" id="8"></a><a class="ms" id="p_22J_2285"></a><a class="msdiv" id="msdiv44"></a>Apacinetheva <span class="var" title="kāmāni (bj, s2, s3, pts1)" id="note1357">kāmānaṃ</span>,<br>
appicchassa alolupo;<br>
Samuddamatto puriso,<br>
na so kāmehi tappati.</p>
<p><a class="sc" id="9"></a><a class="pts" id="pts4.173"></a><a class="ms" id="p_22J_2286"></a><a class="msdiv" id="msdiv45"></a>Rathakārova cammassa,<br>
parikantaṃ upāhanaṃ;<br>
Yaṃ yaṃ <span class="var" title="jahati (s2, s3, mr)" id="note1358">cajati</span> kāmānaṃ,<br>
taṃ taṃ sampajjate sukhaṃ;<br>
Sabbañce sukhamiccheyya,<br>
sabbe kāme pariccaje”.</p>
<p><a class="sc" id="10"></a><a class="pts" id="pts4.175"></a><a class="ms" id="p_22J_2287"></a><a class="msdiv" id="msdiv46"></a>“Aṭṭha te bhāsitā gāthā,<br>
sabbā honti <span class="var" title="sahassiyā (?)" id="note1359">sahassiyo</span>;<br>
Paṭigaṇha mahābrahme,<br>
sādhetaṃ tava bhāsitaṃ”.</p>
<p><a class="sc" id="11"></a><a class="ms" id="p_22J_2288"></a><a class="msdiv" id="msdiv47"></a>“Na me attho sahassehi,<br>
satehi nahutehi vā;<br>
Pacchimaṃ bhāsato gāthaṃ,<br>
kāme me na rato mano”.</p>
<p><a class="sc" id="12"></a><a class="ms" id="p_22J_2289"></a><a class="msdiv" id="msdiv48"></a>“<span class="var" title="bhaddo (bj) | bhaddako (pts1)" id="note1360">Bhadrako</span> vatāyaṃ māṇavako,<br>
Sabbalokavidū muni;<br>
Yo <span class="var" title="yo taṇhaṃ (bj, s2, s3)" id="note1361">imaṃ taṇhaṃ</span> dukkhajananiṃ,<br>
Parijānāti paṇḍito”ti.</p>
</blockquote>
<p class="endsutta"><a class="sc" id="13"></a><a class="ms" id="p_22J_2290"></a>Kāmajātakaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
