<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja463">
<article>
<div class="hgroup">
<p class="division">Jātaka</p>
<p>Ekā­dasaka­nipāta</p>
<p>Mātu­posa­ka­vagga</p>
<h1>9. Sup­pāraka­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.139"></a><a class="ms" id="p_22J_2222"></a><a class="msdiv" id="msdiv108"></a>“Ummujjanti nimujjanti,<br>
manussā khuranāsikā;<br>
Suppārakaṃ taṃ pucchāma,<br>
samuddo katamo ayaṃ”.</p>
<p><a class="sc" id="2"></a><a class="ms" id="p_22J_2223"></a><a class="msdiv" id="msdiv109"></a>“<span class="var" title="bharukacchā (bj, s2, s3, pts1)" id="note1322">Kurukacchā</span> payātānaṃ,<br>
vāṇijānaṃ dhanesinaṃ;<br>
Nāvāya vippanaṭṭhāya,<br>
khuramālīti vuccati”.</p>
<p><a class="sc" id="3"></a><a class="ms" id="p_22J_2224"></a><a class="msdiv" id="msdiv110"></a>“Yathā <span class="var" title="aggi suriyo ca (s2, s3) | aggīva sūriyo (mr)" id="note1323">aggīva suriyova</span>,<br>
samuddo paṭidissati;<br>
Suppārakaṃ taṃ pucchāma,<br>
samuddo katamo ayaṃ”.</p>
<p><a class="sc" id="4"></a><a class="pts" id="pts4.140"></a><a class="ms" id="p_22J_2225"></a><a class="msdiv" id="msdiv111"></a>“Kurukacchā payātānaṃ,<br>
vāṇijānaṃ dhanesinaṃ;<br>
Nāvāya vippanaṭṭhāya,<br>
aggimālīti vuccati”.</p>
<p><a class="sc" id="5"></a><a class="ms" id="p_22J_2226"></a><a class="msdiv" id="msdiv112"></a>“Yathā <span class="var" title="dadhiṃva khīraṃva (bj) | dadhi ca khīrañca (s2, s3) | dadhiṃ va khīraṃ (pts1)" id="note1324">dadhīva khīraṃva</span>,<br>
samuddo paṭidissati;<br>
Suppārakaṃ taṃ pucchāma,<br>
samuddo katamo ayaṃ”.</p>
<p><a class="sc" id="6"></a><a class="ms" id="p_22J_2227"></a><a class="msdiv" id="msdiv113"></a>“Kurukacchā payātānaṃ,<br>
vāṇijānaṃ dhanesinaṃ;<br>
Nāvāya vippanaṭṭhāya,<br>
<span class="var" title="khīramālīti (mr)" id="note1325">dadhimālīti</span> vuccati”.</p>
<p><a class="sc" id="7"></a><a class="ms" id="p_22J_2228"></a><a class="msdiv" id="msdiv114"></a>“Yathā kusova sassova,<br>
samuddo paṭidissati;<br>
Suppārakaṃ taṃ pucchāma,<br>
samuddo katamo ayaṃ”.</p>
<p><a class="sc" id="8"></a><a class="ms" id="p_22J_2229"></a><a class="msdiv" id="msdiv115"></a>“Kurukacchā payātānaṃ,<br>
vāṇijānaṃ dhanesinaṃ;<br>
Nāvāya vippanaṭṭhāya,<br>
kusamālīti vuccati”.</p>
<p><a class="sc" id="9"></a><a class="pts" id="pts4.141"></a><a class="ms" id="p_22J_2230"></a><a class="msdiv" id="msdiv116"></a>“Yathā naḷova veḷūva,<br>
samuddo paṭidissati;<br>
Suppārakaṃ taṃ pucchāma,<br>
samuddo katamo ayaṃ”.</p>
<p><a class="sc" id="10"></a><a class="ms" id="p_22J_2231"></a><a class="msdiv" id="msdiv117"></a>“Kurukacchā payātānaṃ,<br>
vāṇijānaṃ dhanesinaṃ;<br>
Nāvāya vippanaṭṭhāya,<br>
naḷamālīti vuccati”.</p>
<p><a class="sc" id="11"></a><a class="ms" id="p_22J_2232"></a><a class="msdiv" id="msdiv118"></a>“Mahabbhayo bhiṃsanako,<br>
<span class="var" title="samuddo suyyata'mānuso (bj, pts1)" id="note1326">saddo suyyatimānuso</span>;<br>
Yathā sobbho papātova,<br>
samuddo paṭidissati;<br>
Suppārakaṃ taṃ pucchāma,<br>
samuddo katamo ayaṃ”.</p>
<p><a class="sc" id="12"></a><a class="ms" id="p_22J_2233"></a><a class="msdiv" id="msdiv119"></a>“Kurukacchā payātānaṃ,<br>
vāṇijānaṃ dhanesinaṃ;<br>
Nāvāya vippanaṭṭhāya,<br>
<span class="var" title="vaḷavāmukhīti (bj) | balavāmukhīti (s2, s3, mr) | vaḷabhāmukhīti (pts1)" id="note1327">baḷavāmukhīti</span> vuccati.</p>
<p><a class="sc" id="13"></a><a class="pts" id="pts4.142"></a><a class="ms" id="p_22J_2234"></a><a class="msdiv" id="msdiv120"></a>Yato sarāmi attānaṃ,<br>
Yato pattosmi viññutaṃ;<br>
Nābhijānāmi sañcicca,<br>
Ekapāṇampi hiṃsitaṃ;<br>
Etena saccavajjena,<br>
Sotthiṃ nāvā nivattatū”ti. (1647)</p>
</blockquote>
<p class="endsutta"><a class="sc" id="14"></a><a class="ms" id="p_22J_2235"></a>Suppā­raka­jātakaṃ navamaṃ.</p>
<p class="endsection"><a class="sc" id="15"></a><a class="ms" id="p_22J_2236"></a>Ekā­dasaka­nipātaṃ niṭṭhitaṃ.</p>
<p class="endsection summary"><a class="sc" id="16"></a><a class="ms" id="p_22J_2237"></a>Tassuddānaṃ</p>
<blockquote class="uddanagatha">
<p><a class="sc" id="17"></a><a class="ms" id="p_22J_2238"></a>Siri­mātusu­posaka­nā­gavaro,<br>
Puna juṇhaka dhamma­mudaya­varo;<br>
Atha pāni yudhañcayako ca dasa-<br>
Ratha saṃvara pāragatena navāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
