<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja545">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūga­pak­kha­vagga</p>
<h1>8. Mahā­nā­radakas­sapa­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts6.221"></a><a class="ms" id="p_23J_2486"></a><a class="msdiv" id="msdiv1153"></a>Ahu rājā videhānaṃ,<br>
<span class="var" title="aṅgāti (bj)" id="note1602">aṅgati</span> nāma khattiyo;<br>
Pahūtayoggo dhanimā,<br>
ananta­bala­poriso.</p>
<p><a class="sc" id="2"></a><a class="ms" id="p_23J_2487"></a><a class="msdiv" id="msdiv1154"></a>So ca <span class="var" title="pannarase (s2, s3, mr)" id="note1603">pannarasiṃ</span> rattiṃ,<br>
purimayāme anāgate;<br>
<span class="var" title="cātumassa (bj, pts1)" id="note1604">Cātumāsā</span> komudiyā,<br>
amacce sannipātayi.</p>
<p><a class="sc" id="3"></a><a class="ms" id="p_23J_2488"></a><a class="msdiv" id="msdiv1155"></a>Paṇḍite sutasampanne,<br>
<span class="var" title="mihitapubbe (bj, pts1) | mitapubbe (s2, s3, c1)" id="note1605">mhitapubbe</span> vicakkhaṇe;<br>
Vijayañca sunāmañca,<br>
senāpatiṃ alātakaṃ.</p>
<p><a class="sc" id="4"></a><a class="ms" id="p_23J_2489"></a><a class="msdiv" id="msdiv1156"></a>Tamanupucchi vedeho,<br>
“paccekaṃ brūtha saṃ ruciṃ;<br>
Cātumāsā komudajja,<br>
juṇhaṃ <span class="var" title="vyapagataṃ (bj, pts1)" id="note1606">byapahataṃ</span> tamaṃ;<br>
Kāyajja ratiyā rattiṃ,<br>
viharemu imaṃ utuṃ”.</p>
<p><a class="sc" id="5"></a><a class="ms" id="p_23J_2490"></a><a class="msdiv" id="msdiv1157"></a>Tato senāpati rañño,<br>
Alāto etadabravi;<br>
“Haṭṭhaṃ yoggaṃ balaṃ sabbaṃ,<br>
Senaṃ sannāhayāmase.</p>
<p><a class="sc" id="6"></a><a class="pts" id="pts6.222"></a><a class="ms" id="p_23J_2491"></a><a class="msdiv" id="msdiv1158"></a>Niyyāma deva yuddhāya,<br>
ananta­bala­porisā;<br>
Ye te vasaṃ na āyanti,<br>
vasaṃ <span class="var" title="upanīyāmase (s2, s3) | upaniyyāmase (mr)" id="note1607">upanayāmase</span>;<br>
Esā mayhaṃ sakā diṭṭhi,<br>
ajitaṃ ojināmase”.</p>
<p><a class="sc" id="7"></a><a class="ms" id="p_23J_2492"></a><a class="msdiv" id="msdiv1159"></a>Alātassa vaco sutvā,<br>
sunāmo etadabravi;<br>
“Sabbe tuyhaṃ mahārāja,<br>
amittā vasamāgatā.</p>
<p><a class="sc" id="8"></a><a class="ms" id="p_23J_2493"></a><a class="msdiv" id="msdiv1160"></a>­Nikkhit­ta­satthā paccatthā,<br>
nivāta­manu­vattare;<br>
Uttamo ussavo ajja,<br>
na yuddhaṃ mama ruccati.</p>
<p><a class="sc" id="9"></a><a class="ms" id="p_23J_2494"></a><a class="msdiv" id="msdiv1161"></a>Annapānañca khajjañca,<br>
khippaṃ abhiharantu te;<br>
Ramassu deva kāmehi,<br>
naccagīte suvādite”.</p>
<p><a class="sc" id="10"></a><a class="ms" id="p_23J_2495"></a><a class="msdiv" id="msdiv1162"></a>Sunāmassa vaco sutvā,<br>
vijayo etadabravi;<br>
“Sabbe kāmā mahārāja,<br>
niccaṃ tava mupaṭṭhitā.</p>
<p><a class="sc" id="11"></a><a class="ms" id="p_23J_2496"></a><a class="msdiv" id="msdiv1163"></a>Na hete dullabhā deva,<br>
tava kāmehi modituṃ;<br>
Sadāpi kāmā sulabhā,<br>
netaṃ <span class="var" title="cittaṃ mataṃ (pts1) | cittaṃ matī (mr)" id="note1608">cittamataṃ</span> mama.</p>
<p><a class="sc" id="12"></a><a class="ms" id="p_23J_2497"></a><a class="msdiv" id="msdiv1164"></a>Samaṇaṃ brāhmaṇaṃ vāpi,<br>
upāsemu bahussutaṃ;<br>
Yo najja vinaye kaṅkhaṃ,<br>
attha­dham­ma­vidū ise”.</p>
<p><a class="sc" id="13"></a><a class="ms" id="p_23J_2498"></a><a class="msdiv" id="msdiv1165"></a>Vijayassa vaco sutvā,<br>
rājā aṅgati mabravi;<br>
“Yathā vijayo bhaṇati,<br>
mayhampetaṃva ruccati.</p>
<p><a class="sc" id="14"></a><a class="ms" id="p_23J_2499"></a><a class="msdiv" id="msdiv1166"></a>Samaṇaṃ brāhmaṇaṃ vāpi,<br>
upāsemu bahussutaṃ;<br>
Yo najja vinaye kaṅkhaṃ,<br>
attha­dham­ma­vidū ise.</p>
<p><a class="sc" id="15"></a><a class="ms" id="p_23J_2500"></a><a class="msdiv" id="msdiv1167"></a>Sabbeva santā karotha matiṃ,<br>
Kaṃ upāsemu paṇḍitaṃ;<br>
<span class="var" title="ko (bj, pts1)" id="note1609">Yo</span> najja vinaye kaṅkhaṃ,<br>
Attha­dham­ma­vidū ise”.</p>
<p><a class="sc" id="16"></a><a class="ms" id="p_23J_2501"></a><a class="msdiv" id="msdiv1168"></a>Vedehassa vaco sutvā,<br>
alāto etadabravi;<br>
“Atthāyaṃ migadāyasmiṃ,<br>
acelo dhīrasammato.</p>
<p><a class="sc" id="17"></a><a class="ms" id="p_23J_2502"></a><a class="msdiv" id="msdiv1169"></a>Guṇo ­kassa­pa­gottā­yaṃ,<br>
suto citrakathī gaṇī;<br>
<span class="var" title="tadeva (mr)" id="note1610">Taṃ deva</span> <span class="var" title="payirupāsaya (bj, pts1)" id="note1611">payirupāsemu</span>,<br>
so no kaṅkhaṃ vinessati”.</p>
<p><a class="sc" id="18"></a><a class="ms" id="p_23J_2503"></a><a class="msdiv" id="msdiv1170"></a>Alātassa vaco sutvā,<br>
rājā codesi sārathiṃ;<br>
“Migadāyaṃ gamissāma,<br>
yuttaṃ yānaṃ idhānaya”.</p>
<p><a class="sc" id="19"></a><a class="pts" id="pts6.223"></a><a class="ms" id="p_23J_2504"></a><a class="msdiv" id="msdiv1171"></a>Tassa yānaṃ ayojesuṃ,<br>
dantaṃ <span class="var" title="rūpi­yu­pak­kha­raṃ (mr)" id="note1612">rūpiya­pak­kha­raṃ</span>;<br>
Sukka­maṭṭha­pari­vāraṃ,<br>
paṇḍaraṃ dosināmukhaṃ.</p>
<p><a class="sc" id="20"></a><a class="ms" id="p_23J_2505"></a><a class="msdiv" id="msdiv1172"></a>Tatrāsuṃ kumudāyuttā,<br>
cattāro sindhavā hayā;<br>
<span class="var" title="ani­lūpama­samup­pādā (pts1, mr)" id="note1613">Ani­lūpama­samup­pātā</span>,<br>
sudantā soṇṇamālino.</p>
<p><a class="sc" id="21"></a><a class="ms" id="p_23J_2506"></a><a class="msdiv" id="msdiv1173"></a>Setacchattaṃ setaratho,<br>
setassā setabījanī;<br>
Vedeho sahamaccehi,<br>
niyyaṃ candova sobhati.</p>
<p><a class="sc" id="22"></a><a class="ms" id="p_23J_2507"></a><a class="msdiv" id="msdiv1174"></a>Tamanuyāyiṃsu bahavo,<br>
<span class="var" title="inda­khag­ga­dharā (bj) | iṭṭhi­khag­ga­dharā (pts1)" id="note1614">indi­khag­ga­dharā</span> balī;<br>
Assapiṭṭhigatā vīrā,<br>
narā naravarādhipaṃ.</p>
<p><a class="sc" id="23"></a><a class="ms" id="p_23J_2508"></a><a class="msdiv" id="msdiv1175"></a>So muhuttaṃva yāyitvā,<br>
yānā oruyha khattiyo;<br>
Vedeho sahamaccehi,<br>
pattī guṇamupāgami.</p>
<p><a class="sc" id="24"></a><a class="ms" id="p_23J_2509"></a><a class="msdiv" id="msdiv1176"></a>Yepi tattha tadā āsuṃ,<br>
brāhmaṇibbhā samāgatā;<br>
Na te apanayī rājā,<br>
akataṃ bhūmimāgate.</p>
<p><a class="sc" id="25"></a><a class="pts" id="pts6.224"></a><a class="ms" id="p_23J_2510"></a><a class="msdiv" id="msdiv1177"></a>Tato so mudukā bhisiyā,<br>
<span class="var" title="mudu­citta­ka­ḷandake (bj, pts1)" id="note1615">mudu­citta­kasan­thate</span>;<br>
Mudu­pac­catthate rājā,<br>
ekamantaṃ upāvisi.</p>
<p><a class="sc" id="26"></a><a class="ms" id="p_23J_2511"></a><a class="msdiv" id="msdiv1178"></a>Nisajja rājā sammodi,<br>
kathaṃ sāraṇiyaṃ tato;<br>
“Kacci yāpaniyaṃ bhante,<br>
<span class="var" title="­vātāna­mavi­saggatā (bj, pts1) | ­vātāna­ma­viyat­tatā (s2, s3)" id="note1616">­vātāna­mavi­yaggatā</span>.</p>
<p><a class="sc" id="27"></a><a class="ms" id="p_23J_2512"></a><a class="msdiv" id="msdiv1179"></a>Kacci akasirā vutti,<br>
<span class="var" title="labbhati (bj, pts1)" id="note1617">labhasi</span> <span class="var" title="piṇḍiyāpanaṃ (s2, s3, mr)" id="note1618">piṇḍayāpanaṃ</span>;<br>
Apābādho casi kacci,<br>
cakkhuṃ na parihāyati”.</p>
<p><a class="sc" id="28"></a><a class="ms" id="p_23J_2513"></a><a class="msdiv" id="msdiv1180"></a>Taṃ guṇo paṭisammodi,<br>
vedehaṃ vinaye rataṃ;<br>
“Yāpanīyaṃ mahārāja,<br>
sabbametaṃ tadūbhayaṃ.</p>
<p><a class="sc" id="29"></a><a class="ms" id="p_23J_2514"></a><a class="msdiv" id="msdiv1181"></a>Kacci tuyhampi vedeha,<br>
paccantā na balīyare;<br>
Kacci arogaṃ yoggaṃ te,<br>
kacci vahati vāhanaṃ;<br>
Kacci te byādhayo natthi,<br>
<span class="var" title="sarīras­su­patāpikā (bj, pts1) | sarīras­su­patā­panā (?)" id="note1619">sarīras­su­patāpiyā</span>”.</p>
<p><a class="sc" id="30"></a><a class="ms" id="p_23J_2515"></a><a class="msdiv" id="msdiv1182"></a>Paṭisammodito rājā,<br>
tato pucchi anantarā;<br>
Atthaṃ dhammañca ñāyañca,<br>
dhammakāmo rathesabho.</p>
<p><a class="sc" id="31"></a><a class="ms" id="p_23J_2516"></a><a class="msdiv" id="msdiv1183"></a>“Kathaṃ dhammaṃ care macco,<br>
mātāpitūsu kassapa;<br>
Kathaṃ care ācariye,<br>
puttadāre kathaṃ care.</p>
<p><a class="sc" id="32"></a><a class="ms" id="p_23J_2517"></a><a class="msdiv" id="msdiv1184"></a>Kathaṃ careyya vuḍḍhesu,<br>
kathaṃ samaṇabrāhmaṇe;<br>
Kathañca balakāyasmiṃ,<br>
kathaṃ janapade care.</p>
<p><a class="sc" id="33"></a><a class="ms" id="p_23J_2518"></a><a class="msdiv" id="msdiv1185"></a>Kathaṃ dhammaṃ caritvāna,<br>
<span class="var" title="pecca gacchati (bj, pts1) | pecca gacchanti (s2, s3)" id="note1620">maccā gacchanti</span> suggatiṃ;<br>
Kathañceke adhammaṭṭhā,<br>
patanti nirayaṃ atho”.</p>
<p><a class="sc" id="34"></a><a class="pts" id="pts6.225"></a><a class="ms" id="p_23J_2519"></a><a class="msdiv" id="msdiv1186"></a>Vedehassa vaco sutvā,<br>
kassapo etadabravi;<br>
“Suṇohi me mahārāja,<br>
saccaṃ avitathaṃ padaṃ.</p>
<p><a class="sc" id="35"></a><a class="ms" id="p_23J_2520"></a><a class="msdiv" id="msdiv1187"></a>Natthi <span class="var" title="dhammassa ciṇṇassa (bj)" id="note1621">dhamma­cari­tassa</span>,<br>
phalaṃ kalyāṇapāpakaṃ;<br>
Natthi deva paro loko,<br>
ko tato hi idhāgato.</p>
<p><a class="sc" id="36"></a><a class="ms" id="p_23J_2521"></a><a class="msdiv" id="msdiv1188"></a>Natthi deva pitaro vā,<br>
kuto mātā kuto pitā;<br>
Natthi ācariyo nāma,<br>
adantaṃ ko damessati.</p>
<p><a class="sc" id="37"></a><a class="ms" id="p_23J_2522"></a><a class="msdiv" id="msdiv1189"></a>Samatulyāni bhūtāni,<br>
natthi jeṭṭhāpacāyikā;<br>
Natthi balaṃ vīriyaṃ vā,<br>
kuto uṭṭhānaporisaṃ;<br>
Niyatāni hi bhūtāni,<br>
yathā goṭaviso tathā.</p>
<p><a class="sc" id="38"></a><a class="ms" id="p_23J_2523"></a><a class="msdiv" id="msdiv1190"></a>Laddheyyaṃ labhate macco,<br>
tattha dānaphalaṃ kuto;<br>
Natthi dānaphalaṃ deva,<br>
avaso devavīriyo.</p>
<p><a class="sc" id="39"></a><a class="ms" id="p_23J_2524"></a><a class="msdiv" id="msdiv1191"></a>Bālehi dānaṃ paññattaṃ,<br>
paṇḍitehi paṭicchitaṃ;<br>
Avasā denti dhīrānaṃ,<br>
bālā paṇḍitamānino.</p>
<p><a class="sc" id="40"></a><a class="pts" id="pts6.226"></a><a class="ms" id="p_23J_2525"></a><a class="msdiv" id="msdiv1192"></a>Sattime sassatā kāyā,<br>
acchejjā avikopino;<br>
Tejo pathavī āpo ca,<br>
vāyo sukhaṃ dukhañcime;<br>
Jīve ca sattime kāyā,<br>
yesaṃ chettā na vijjati.</p>
<p><a class="sc" id="41"></a><a class="ms" id="p_23J_2526"></a><a class="msdiv" id="msdiv1193"></a>Natthi hantā va chettā vā,<br>
<span class="var" title="haññare vāpi (bj, s2, s3, pts1)" id="note1622">haññe yevāpi</span> koci naṃ;<br>
Antareneva kāyānaṃ,<br>
satthāni vītivattare.</p>
<p><a class="sc" id="42"></a><a class="ms" id="p_23J_2527"></a><a class="msdiv" id="msdiv1194"></a>Yo <span class="var" title="yopāyaṃ (bj, pts1) | yo cāyaṃ (s2, s3, mr)" id="note1623">cāpi</span> siramādāya,<br>
paresaṃ nisitāsinā;<br>
Na so chindati te kāye,<br>
tattha pāpaphalaṃ kuto.</p>
<p><a class="sc" id="43"></a><a class="ms" id="p_23J_2528"></a><a class="msdiv" id="msdiv1195"></a>Cul­lāsīti­ma­hākappe,<br>
sabbe sujjhanti saṃsaraṃ;<br>
Anāgate tamhi kāle,<br>
saññatopi na sujjhati.</p>
<p><a class="sc" id="44"></a><a class="ms" id="p_23J_2529"></a><a class="msdiv" id="msdiv1196"></a>Caritvāpi bahuṃ bhadraṃ,<br>
neva suj­jhanti­nāgate;<br>
Pāpañcepi bahuṃ katvā,<br>
taṃ khaṇaṃ nātivattare.</p>
<p><a class="sc" id="45"></a><a class="ms" id="p_23J_2530"></a><a class="msdiv" id="msdiv1197"></a>Anupubbena no suddhi,<br>
kappānaṃ cullasītiyā;<br>
Niyatiṃ nātivattāma,<br>
velantamiva sāgaro”.</p>
<p><a class="sc" id="46"></a><a class="pts" id="pts6.227"></a><a class="ms" id="p_23J_2531"></a><a class="msdiv" id="msdiv1198"></a>Kassapassa vaco sutvā,<br>
alāto etadabravi;<br>
“Yathā bhadanto bhaṇati,<br>
mayhampetaṃva ruccati.</p>
<p><a class="sc" id="47"></a><a class="ms" id="p_23J_2532"></a><a class="msdiv" id="msdiv1199"></a>Ahampi purimaṃ jātiṃ,<br>
sare saṃsaritattano;<br>
Piṅgalo nāmahaṃ āsiṃ,<br>
luddo goghātako pure.</p>
<p><a class="sc" id="48"></a><a class="ms" id="p_23J_2533"></a><a class="msdiv" id="msdiv1200"></a>Bārāṇasiyaṃ phītāyaṃ,<br>
bahuṃ pāpaṃ kataṃ mayā;<br>
Bahū mayā hatā pāṇā,<br>
mahiṃsā sūkarā ajā.</p>
<p><a class="sc" id="49"></a><a class="ms" id="p_23J_2534"></a><a class="msdiv" id="msdiv1201"></a>Tato cuto idha jāto,<br>
iddhe senāpatīkule;<br>
Natthi nūna phalaṃ pāpaṃ,<br>
<span class="var" title="sohaṃ (bj, pts1) | yohaṃ (s2, s3)" id="note1624">yohaṃ</span> na nirayaṃ gato”.</p>
<p><a class="sc" id="50"></a><a class="ms" id="p_23J_2535"></a><a class="msdiv" id="msdiv1202"></a>Athettha bījako nāma,<br>
dāso āsi <span class="var" title="paḷaccarī (bj, pts1) | paṭajjarī (s2, s3, mr)" id="note1625">paṭaccarī</span>;<br>
Uposathaṃ upavasanto,<br>
guṇa­santi­kupāgami.</p>
<p><a class="sc" id="51"></a><a class="ms" id="p_23J_2536"></a><a class="msdiv" id="msdiv1203"></a>Kassapassa vaco sutvā,<br>
alātassa ca bhāsitaṃ;<br>
Passasanto muhuṃ uṇhaṃ,<br>
rudaṃ assūni vattayi.</p>
<p><a class="sc" id="52"></a><a class="ms" id="p_23J_2537"></a><a class="msdiv" id="msdiv1204"></a>Tamanupucchi vedeho,<br>
“kimatthaṃ samma rodasi;<br>
Kiṃ te sutaṃ vā diṭṭhaṃ vā,<br>
kiṃ maṃ vedesi vedanaṃ”.</p>
<p><a class="sc" id="53"></a><a class="pts" id="pts6.228"></a><a class="ms" id="p_23J_2538"></a><a class="msdiv" id="msdiv1205"></a>Vedehassa vaco sutvā,<br>
bījako etadabravi;<br>
“Natthi me vedanā dukkhā,<br>
mahārāja suṇohi me.</p>
<p><a class="sc" id="54"></a><a class="ms" id="p_23J_2539"></a><a class="msdiv" id="msdiv1206"></a>Ahampi purimaṃ jātiṃ,<br>
sarāmi sukhamattano;<br>
Sāketāhaṃ pure āsiṃ,<br>
bhāvaseṭṭhi guṇe rato.</p>
<p><a class="sc" id="55"></a><a class="ms" id="p_23J_2540"></a><a class="msdiv" id="msdiv1207"></a>Sammato brāhma­ṇib­bhānaṃ,<br>
saṃvibhāgarato suci;<br>
Na cāpi pāpakaṃ kammaṃ,<br>
sarāmi katamattano.</p>
<p><a class="sc" id="56"></a><a class="ms" id="p_23J_2541"></a><a class="msdiv" id="msdiv1208"></a>Tato cutāhaṃ vedeha,<br>
idha jāto duritthiyā;<br>
Gabbhamhi kumbhadāsiyā,<br>
yato jāto suduggato.</p>
<p><a class="sc" id="57"></a><a class="ms" id="p_23J_2542"></a><a class="msdiv" id="msdiv1209"></a>Evampi duggato santo,<br>
samacariyaṃ adhiṭṭhito;<br>
Upaḍḍhabhāgaṃ bhattassa,<br>
dadāmi yo me icchati.</p>
<p><a class="sc" id="58"></a><a class="ms" id="p_23J_2543"></a><a class="msdiv" id="msdiv1210"></a>Cātuddasiṃ pañcadasiṃ,<br>
sadā upavasāmahaṃ;<br>
<span class="var" title="na ahaṃ (mr)" id="note1626">Na cāpi</span> bhūte hiṃsāmi,<br>
theyyañcāpi vivajjayiṃ.</p>
<p><a class="sc" id="59"></a><a class="ms" id="p_23J_2544"></a><a class="msdiv" id="msdiv1211"></a>Sabbameva hi nūnetaṃ,<br>
suciṇṇaṃ bhavati nipphalaṃ;<br>
Niratthaṃ maññidaṃ sīlaṃ,<br>
alāto bhāsatī yathā.</p>
<p><a class="sc" id="60"></a><a class="ms" id="p_23J_2545"></a><a class="msdiv" id="msdiv1212"></a>Kalimeva nūna gaṇhāmi,<br>
asippo dhuttako yathā;<br>
Kaṭaṃ alāto gaṇhāti,<br>
kitavosikkhito yathā.</p>
<p><a class="sc" id="61"></a><a class="ms" id="p_23J_2546"></a><a class="msdiv" id="msdiv1213"></a>Dvāraṃ nappaṭipassāmi,<br>
yena gacchāmi suggatiṃ;<br>
Tasmā rāja parodāmi,<br>
sutvā kassa­pabhā­si­taṃ”.</p>
<p><a class="sc" id="62"></a><a class="pts" id="pts6.229"></a><a class="ms" id="p_23J_2547"></a><a class="msdiv" id="msdiv1214"></a>Bījakassa vaco sutvā,<br>
rājā aṅgati mabravi;<br>
“Natthi dvāraṃ sugatiyā,<br>
<span class="var" title="niyataṃ (s2, s3)" id="note1627">niyatiṃ</span> kaṅkha bījaka.</p>
<p><a class="sc" id="63"></a><a class="ms" id="p_23J_2548"></a><a class="msdiv" id="msdiv1215"></a>Sukhaṃ vā yadi vā dukkhaṃ,<br>
niyatiyā kira labbhati;<br>
Saṃsārasuddhi sabbesaṃ,<br>
mā <span class="var" title="turito (s2, s3)" id="note1628">turittho</span> anāgate.</p>
<p><a class="sc" id="64"></a><a class="ms" id="p_23J_2549"></a><a class="msdiv" id="msdiv1216"></a>Ahampi pubbe kalyāṇo,<br>
brāhmaṇibbhesu <span class="var" title="pāvaṭo (s2, s3) | vāvaṭo (mr)" id="note1629">byāvaṭo</span>;<br>
Vohā­ra­manu­sā­santo,<br>
ratihīno tadantarā.</p>
<p><a class="sc" id="65"></a><a class="ms" id="p_23J_2550"></a><a class="msdiv" id="msdiv1217"></a>Punapi bhante dakkhemu,<br>
saṅgati ce bhavissati”;<br>
Idaṃ vatvāna vedeho,<br>
paccagā sanivesanaṃ.</p>
<p><a class="sc" id="66"></a><a class="pts" id="pts6.230"></a><a class="ms" id="p_23J_2551"></a><a class="msdiv" id="msdiv1218"></a>Tato ratyā vivasāne,<br>
upaṭṭhānamhi aṅgati;<br>
Amacce sannipātetvā,<br>
idaṃ vacanamabravi.</p>
<p><a class="sc" id="67"></a><a class="ms" id="p_23J_2552"></a><a class="msdiv" id="msdiv1219"></a>“Candake me vimānasmiṃ,<br>
sadā kāme vidhentu me;<br>
Mā upagacchuṃ atthesu,<br>
guy­happakā­siyesu ca.</p>
<p><a class="sc" id="68"></a><a class="ms" id="p_23J_2553"></a><a class="msdiv" id="msdiv1220"></a>Vijayo ca sunāmo ca,<br>
senāpati alātako;<br>
Ete atthe nisīdantu,<br>
vohārakusalā tayo”.</p>
<p><a class="sc" id="69"></a><a class="ms" id="p_23J_2554"></a><a class="msdiv" id="msdiv1221"></a>Idaṃ vatvāna vedeho,<br>
“kāmeva bahumaññatha;<br>
Na cāpi brāhmaṇibbhesu,<br>
atthe kismiñci byāvaṭo”.</p>
<p><a class="sc" id="70"></a><a class="ms" id="p_23J_2555"></a><a class="msdiv" id="msdiv1222"></a>Tato dve­satta­rattassa,<br>
vedehassatrajā piyā;<br>
Rājakaññā <span class="var" title="rujā (bj, pts1)" id="note1630">rucā</span> nāma,<br>
dhāti­mā­taramab­ravi.</p>
<p><a class="sc" id="71"></a><a class="ms" id="p_23J_2556"></a><a class="msdiv" id="msdiv1223"></a>“Alaṅkarotha maṃ khippaṃ,<br>
sakhiyo <span class="var" title="ca karontu (bj, pts1) | ca alaṅkarontu (s2, s3)" id="note1631">cālaṅkarontu</span> me;<br>
Suve pannaraso dibyo,<br>
gacchaṃ <span class="var" title="pitussa santike (s2, s3)" id="note1632">issarasantike</span>”.</p>
<p><a class="sc" id="72"></a><a class="ms" id="p_23J_2557"></a><a class="msdiv" id="msdiv1224"></a>Tassā mālyaṃ abhihariṃsu,<br>
candanañca mahārahaṃ;<br>
Maṇi­saṅ­kha­muttā­ratanaṃ,<br>
nānāratte ca ambare.</p>
<p><a class="sc" id="73"></a><a class="ms" id="p_23J_2558"></a><a class="msdiv" id="msdiv1225"></a>Tañca <span class="var" title="sovaṇṇaye (bj, pts1, c1) | sovaṇṇamaye (s2, s3)" id="note1633">soṇṇamaye</span> pīṭhe,<br>
nisinnaṃ bahukitthiyo;<br>
Parikiriya <span class="var" title="asobhiṃsu (bj, s2, s3, pts1)" id="note1634">pasobhiṃsu</span>,<br>
rucaṃ ruciravaṇṇiniṃ.</p>
<p><a class="sc" id="74"></a><a class="pts" id="pts6.231"></a><a class="ms" id="p_23J_2559"></a><a class="msdiv" id="msdiv1226"></a>Sā ca sakhi­maj­jha­gatā,<br>
sab­bā­bhara­ṇa­bhū­sitā;<br>
Sateratā abbhamiva,<br>
candakaṃ pāvisī rucā.</p>
<p><a class="sc" id="75"></a><a class="ms" id="p_23J_2560"></a><a class="msdiv" id="msdiv1227"></a>Upasaṅkamitvā vedehaṃ,<br>
vanditvā vinaye rataṃ;<br>
<span class="var" title="suvaṇṇavikate (bj, pts1)" id="note1635">Suvaṇṇakhacite</span> pīṭhe,<br>
ekamantaṃ upāvisi.</p>
<p><a class="sc" id="76"></a><a class="pts" id="pts6.232"></a><a class="ms" id="p_23J_2561"></a><a class="msdiv" id="msdiv1228"></a>Tañca disvāna vedeho,<br>
accharānaṃva saṅgamaṃ;<br>
Rucaṃ sakhi­maj­jha­ga­taṃ,<br>
idaṃ vacanamabravi.</p>
<p><a class="sc" id="77"></a><a class="ms" id="p_23J_2562"></a><a class="msdiv" id="msdiv1229"></a>“Kacci ramasi pāsāde,<br>
anto­pok­kha­ra­ṇiṃ pati;<br>
Kacci bahuvidhaṃ khajjaṃ,<br>
sadā abhiharanti te.</p>
<p><a class="sc" id="78"></a><a class="ms" id="p_23J_2563"></a><a class="msdiv" id="msdiv1230"></a>Kacci bahuvidhaṃ mālyaṃ,<br>
ocinitvā kumāriyo;<br>
Gharake karotha paccekaṃ,<br>
khiḍḍāratiratā <span class="var" title="ahu (s2, s3, mr)" id="note1636">muhuṃ</span>.</p>
<p><a class="sc" id="79"></a><a class="ms" id="p_23J_2564"></a><a class="msdiv" id="msdiv1231"></a>Kena vā vikalaṃ tuyhaṃ,<br>
kiṃ khippaṃ āharantu te;<br>
Manokarassu <span class="var" title="kuddamukhī (bj) | kuṭṭamukhī (s2, s3)" id="note1637">kuḍḍamukhī</span>,<br>
<span class="var" title="api candasamaṃ hi te (s2, s3) | api candasamampi te (mr)" id="note1638">api candasamamhipi</span>”.</p>
<p><a class="sc" id="80"></a><a class="ms" id="p_23J_2565"></a><a class="msdiv" id="msdiv1232"></a>Vedehassa vaco sutvā,<br>
rucā pitaramabravi;<br>
“Sabbametaṃ mahārāja,<br>
labbha­tis­sarasan­tike.</p>
<p><a class="sc" id="81"></a><a class="ms" id="p_23J_2566"></a><a class="msdiv" id="msdiv1233"></a>Suve pannaraso dibyo,<br>
sahassaṃ āharantu me;<br>
Yathādinnañca dassāmi,<br>
dānaṃ <span class="var" title="sabba­vaṇīs­vahaṃ (s2, s3, mr) | sabba­vanī­suhanti (pts1)" id="note1639">sabba­vanīs­vahaṃ</span>”.</p>
<p><a class="sc" id="82"></a><a class="ms" id="p_23J_2567"></a><a class="msdiv" id="msdiv1234"></a>Rucāya vacanaṃ sutvā,<br>
rājā aṅgati mabravi;<br>
“Bahuṃ vināsitaṃ vittaṃ,<br>
niratthaṃ aphalaṃ tayā.</p>
<p><a class="sc" id="83"></a><a class="ms" id="p_23J_2568"></a><a class="msdiv" id="msdiv1235"></a>Uposathe vasaṃ niccaṃ,<br>
annapānaṃ na bhuñjasi;<br>
Niyatetaṃ abhuttabbaṃ,<br>
natthi puññaṃ abhuñjato.</p>
<p><a class="sc" id="84"></a><a class="pts" id="pts6.233"></a><a class="ms" id="p_23J_2569"></a><a class="msdiv" id="msdiv1236"></a>Bījakopi hi sutvāna,<br>
tadā kassa­pabhā­si­taṃ;<br>
Passasanto muhuṃ uṇhaṃ,<br>
rudaṃ assūni vattayi.</p>
<p><a class="sc" id="85"></a><a class="ms" id="p_23J_2570"></a><a class="msdiv" id="msdiv1237"></a>Yāva ruce <span class="var" title="jīvasi no (bj, pts1)" id="note1640">jīvamānā</span>,<br>
mā bhatta­ma­panāmayi;<br>
Natthi bhadde paro loko,<br>
kiṃ niratthaṃ vihaññasi”.</p>
<p><a class="sc" id="86"></a><a class="ms" id="p_23J_2571"></a><a class="msdiv" id="msdiv1238"></a>Vedehassa vaco sutvā,<br>
rucā ruciravaṇṇinī;<br>
Jānaṃ pubbāparaṃ dhammaṃ,<br>
pitaraṃ etadabravi.</p>
<p><a class="sc" id="87"></a><a class="ms" id="p_23J_2572"></a><a class="msdiv" id="msdiv1239"></a>“Sutameva pure āsi,<br>
<span class="var" title="paccakkhaṃ (s2, s3, mr)" id="note1641">sakkhi</span> diṭṭhamidaṃ mayā;<br>
Bālūpasevī yo hoti,<br>
bālova samapajjatha.</p>
<p><a class="sc" id="88"></a><a class="ms" id="p_23J_2573"></a><a class="msdiv" id="msdiv1240"></a>Mūḷho hi mūḷhamāgamma,<br>
bhiyyo mohaṃ nigacchati;<br>
Patirūpaṃ alātena,<br>
bījakena ca muyhituṃ.</p>
<p><a class="sc" id="89"></a><a class="pts" id="pts6.234"></a><a class="ms" id="p_23J_2574"></a><a class="msdiv" id="msdiv1241"></a>Tvañca devāsi sappañño,<br>
dhiro atthassa kovido;<br>
Kathaṃ bālehi sadisaṃ,<br>
hīnadiṭṭhiṃ upāgami.</p>
<p><a class="sc" id="90"></a><a class="ms" id="p_23J_2575"></a><a class="msdiv" id="msdiv1242"></a>Sacepi saṃsārapathena sujjhati,<br>
Niratthiyā pabbajjā guṇassa;<br>
Kīṭova aggiṃ jalitaṃ apāpataṃ,<br>
Upapajjati <span class="var" title="momuho (bj, pts1)" id="note1642">mohamūḷho</span> naggabhāvaṃ.</p>
<p><a class="sc" id="91"></a><a class="ms" id="p_23J_2576"></a><a class="msdiv" id="msdiv1243"></a>­Saṃsā­ra­suddhīti pure niviṭṭhā,<br>
Kammaṃ vidūsenti <span class="var" title="bahū pajā (mr)" id="note1643">bahū ajānaṃ</span>;<br>
Pubbe kalī <span class="var" title="duggahitova atthā (bj, pts1, c1) | duggahitova attho (s2, s3)" id="note1644">dugga­hito­vanat­thā</span>,<br>
Dummo ca yā balisā ambujova.</p>
<p><a class="sc" id="92"></a><a class="ms" id="p_23J_2577"></a><a class="msdiv" id="msdiv1244"></a>Upamaṃ te karissāmi,<br>
mahārāja tavatthiyā;<br>
Upamāya midhekacce,<br>
atthaṃ jānanti paṇḍitā.</p>
<p><a class="sc" id="93"></a><a class="ms" id="p_23J_2578"></a><a class="msdiv" id="msdiv1245"></a>Vāṇijānaṃ yathā nāvā,<br>
<span class="var" title="appamāṇabhārā (s2, s3) | appamāṇaharā (pts1)" id="note1645">appamāṇabharā</span> garu;<br>
Atibhāraṃ samādāya,<br>
aṇṇave avasīdati.</p>
<p><a class="sc" id="94"></a><a class="ms" id="p_23J_2579"></a><a class="msdiv" id="msdiv1246"></a>Evameva naro pāpaṃ,<br>
thokaṃ thokampi ācinaṃ;<br>
Atibhāraṃ samādāya,<br>
niraye avasīdati.</p>
<p><a class="sc" id="95"></a><a class="ms" id="p_23J_2580"></a><a class="msdiv" id="msdiv1247"></a>Na tāva bhāro paripūro,<br>
alātassa mahīpati;<br>
Ācināti ca taṃ pāpaṃ,<br>
yena gacchati duggatiṃ.</p>
<p><a class="sc" id="96"></a><a class="ms" id="p_23J_2581"></a><a class="msdiv" id="msdiv1248"></a>Pubbevassa kataṃ puññaṃ,<br>
alātassa mahīpati;<br>
Tasseva deva nissando,<br>
yañceso labhate sukhaṃ.</p>
<p><a class="sc" id="97"></a><a class="ms" id="p_23J_2582"></a><a class="msdiv" id="msdiv1249"></a>Khīyate cassa taṃ puññaṃ,<br>
tathā hi aguṇe rato;<br>
Ujumaggaṃ <span class="var" title="avāhāya (bj)" id="note1646">avahāya</span>,<br>
kummag­ga­manu­dhāvati.</p>
<p><a class="sc" id="98"></a><a class="pts" id="pts6.235"></a><a class="ms" id="p_23J_2583"></a><a class="msdiv" id="msdiv1250"></a>Tulā yathā paggahitā,<br>
ohite tulamaṇḍale;<br>
Unnameti tulāsīsaṃ,<br>
bhāre oropite sati.</p>
<p><a class="sc" id="99"></a><a class="ms" id="p_23J_2584"></a><a class="msdiv" id="msdiv1251"></a>Evameva naro puññaṃ,<br>
thokaṃ thokampi ācinaṃ;<br>
Saggātimāno dāsova,<br>
bījako <span class="var" title="sādhave (mr)" id="note1647">sātave</span> rato.</p>
<p><a class="sc" id="100"></a><a class="ms" id="p_23J_2585"></a><a class="msdiv" id="msdiv1252"></a>Yamajja bījako dāso,<br>
dukkhaṃ passati attani;<br>
<span class="var" title="pubbe tassa (bj, pts1)" id="note1648">Pubbevassa</span> kataṃ pāpaṃ,<br>
tameso paṭisevati.</p>
<p><a class="sc" id="101"></a><a class="ms" id="p_23J_2586"></a><a class="msdiv" id="msdiv1253"></a>Khīyate cassa taṃ pāpaṃ,<br>
tathā hi vinaye rato;<br>
Kassapañca samāpajja,<br>
mā hevup­pa­tha­māgamā.</p>
<p><a class="sc" id="102"></a><a class="ms" id="p_23J_2587"></a><a class="msdiv" id="msdiv1254"></a>Yaṃ yañhi rāja bhajati,<br>
santaṃ vā yadi vā asaṃ;<br>
Sīlavantaṃ visīlaṃ vā,<br>
vasaṃ tasseva gacchati.</p>
<p><a class="sc" id="103"></a><a class="ms" id="p_23J_2588"></a><a class="msdiv" id="msdiv1255"></a>Yādisaṃ kurute mittaṃ,<br>
yādisaṃ cūpasevati;<br>
Sopi tādisako hoti,<br>
<span class="var" title="sahavāsopi (mr)" id="note1649">sahavāso hi</span> tādiso.</p>
<p><a class="sc" id="104"></a><a class="pts" id="pts6.236"></a><a class="ms" id="p_23J_2589"></a><a class="msdiv" id="msdiv1256"></a>Sevamāno sevamānaṃ,<br>
samphuṭṭho samphusaṃ paraṃ;<br>
Saro diddho kalāpaṃva,<br>
alitta­mu­palim­pati;<br>
<span class="var" title="upalimpabhayā (mr)" id="note1650">Upalepabhayā</span> dhīro,<br>
neva pāpasakhā siyā.</p>
<p><a class="sc" id="105"></a><a class="ms" id="p_23J_2590"></a><a class="msdiv" id="msdiv1257"></a>Pūtimacchaṃ kusaggena,<br>
yo naro upanayhati;<br>
Kusāpi pūti vāyanti,<br>
evaṃ bālūpasevanā.</p>
<p><a class="sc" id="106"></a><a class="ms" id="p_23J_2591"></a><a class="msdiv" id="msdiv1258"></a>Tagarañca palāsena,<br>
yo naro upanayhati;<br>
Pattāpi surabhi vāyanti,<br>
evaṃ dhīrūpasevanā.</p>
<p><a class="sc" id="107"></a><a class="ms" id="p_23J_2592"></a><a class="msdiv" id="msdiv1259"></a>Tasmā <span class="var" title="palapuṭasseva (bj) | phalapuṭasseva (pts1)" id="note1652">pattapuṭasseva</span>,<br>
ñatvā sampākamattano;<br>
Asante nopaseveyya,<br>
sante seveyya paṇḍito;<br>
Asanto nirayaṃ nenti,<br>
santo pāpenti suggatiṃ.</p>
<p><a class="sc" id="108"></a><a class="ms" id="p_23J_2593"></a><a class="msdiv" id="msdiv1260"></a>Ahampi jātiyo satta,<br>
sare saṃsaritattano;<br>
Anāgatāpi satteva,<br>
yā gamissaṃ ito cutā.</p>
<p><a class="sc" id="109"></a><a class="ms" id="p_23J_2594"></a><a class="msdiv" id="msdiv1261"></a>Yā me sā sattamī jāti,<br>
ahu pubbe janādhipa;<br>
Kammāraputto magadhesu,<br>
ahuṃ rājagahe pure.</p>
<p><a class="sc" id="110"></a><a class="ms" id="p_23J_2595"></a><a class="msdiv" id="msdiv1262"></a>Pāpaṃ sahāyamāgamma,<br>
bahuṃ pāpaṃ kataṃ mayā;<br>
Paradārassa heṭhento,<br>
carimhā amarā viya.</p>
<p><a class="sc" id="111"></a><a class="ms" id="p_23J_2596"></a><a class="msdiv" id="msdiv1263"></a>Taṃ kammaṃ nihitaṃ aṭṭhā,<br>
bhas­macchan­nova pāvako;<br>
Atha aññehi kammehi,<br>
ajāyiṃ vaṃsabhūmiyaṃ.</p>
<p><a class="sc" id="112"></a><a class="pts" id="pts6.237"></a><a class="ms" id="p_23J_2597"></a><a class="msdiv" id="msdiv1264"></a>Kosambiyaṃ seṭṭhikule,<br>
iddhe phīte mahaddhane;<br>
Ekaputto mahārāja,<br>
niccaṃ sakkatapūjito.</p>
<p><a class="sc" id="113"></a><a class="ms" id="p_23J_2598"></a><a class="msdiv" id="msdiv1265"></a>Tattha mittaṃ asevissaṃ,<br>
sahāyaṃ sātave rataṃ;<br>
Paṇḍitaṃ sutasampannaṃ,<br>
so maṃ atthe nivesayi.</p>
<p><a class="sc" id="114"></a><a class="ms" id="p_23J_2599"></a><a class="msdiv" id="msdiv1266"></a>Cātuddasiṃ pañcadasiṃ,<br>
bahuṃ rattiṃ upāvasiṃ;<br>
Taṃ kammaṃ nihitaṃ aṭṭhā,<br>
nidhīva udakantike.</p>
<p><a class="sc" id="115"></a><a class="ms" id="p_23J_2600"></a><a class="msdiv" id="msdiv1267"></a>Atha pāpāna kammānaṃ,<br>
Yametaṃ magadhe kataṃ;<br>
Phalaṃ <span class="var" title="pariyāga taṃ (bj) | pariyāgataṃ (s2, s3, pts1)" id="note1653">pariyāga maṃ</span> pacchā,<br>
Bhutvā duṭṭhavisaṃ yathā.</p>
<p><a class="sc" id="116"></a><a class="ms" id="p_23J_2601"></a><a class="msdiv" id="msdiv1268"></a>Tato cutāhaṃ vedeha,<br>
roruve niraye ciraṃ;<br>
Sakammunā apaccissaṃ,<br>
taṃ saraṃ na sukhaṃ labhe.</p>
<p><a class="sc" id="117"></a><a class="ms" id="p_23J_2602"></a><a class="msdiv" id="msdiv1269"></a>Bahuvassagaṇe tattha,<br>
khepayitvā bahuṃ dukhaṃ;<br>
<span class="var" title="bheṇṇākaṭe (bj, pts1)" id="note1654">Bhinnāgate</span> ahuṃ rāja,<br>
<span class="var" title="chakalo uddhitap­pha­loyeva (bj, pts1) | chakalo uddha­tap­pha­loyeva (s2, s3)" id="note1655">chagalo uddhatapphalo</span>.</p>
<p><a class="sc" id="118"></a><a class="pts" id="pts6.238"></a><a class="ms" id="p_23J_2603"></a><a class="msdiv" id="msdiv1270"></a>Sātaputtā mayā vūḷhā,<br>
piṭṭhiyā ca rathena ca;<br>
Tassa kammassa nissando,<br>
paradā­ra­gamanassa me.</p>
<p><a class="sc" id="119"></a><a class="ms" id="p_23J_2604"></a><a class="msdiv" id="msdiv1271"></a>Tato cutāhaṃ vedeha,<br>
kapi āsiṃ brahāvane;<br>
<span class="var" title="nilicchi­ta­phalo (bj, pts1)" id="note1656">Niluñci­ta­pha­loyeva</span>,<br>
yūthapena pagabbhinā;<br>
Tassa kammassa nissando,<br>
paradā­ra­gamanassa me.</p>
<p><a class="sc" id="120"></a><a class="ms" id="p_23J_2605"></a><a class="msdiv" id="msdiv1272"></a>Tato cutāhaṃ vedeha,<br>
<span class="var" title="dasaṇṇesu (bj, pts1) | dasannesu (s2, s3)" id="note1657">dassanesu</span> pasū ahuṃ;<br>
Niluñcito javo bhadro,<br>
yoggaṃ vūḷhaṃ ciraṃ mayā;<br>
Tassa kammassa nissando,<br>
paradā­ra­gamanassa me.</p>
<p><a class="sc" id="121"></a><a class="ms" id="p_23J_2606"></a><a class="msdiv" id="msdiv1273"></a>Tato cutāhaṃ vedeha,<br>
vajjīsu kulamāgamā;<br>
Nevitthī na pumā āsiṃ,<br>
manussatte sudullabhe;<br>
Tassa kammassa nissando,<br>
paradā­ra­gamanassa me.</p>
<p><a class="sc" id="122"></a><a class="ms" id="p_23J_2607"></a><a class="msdiv" id="msdiv1274"></a>Tato cutāhaṃ vedeha,<br>
ajāyiṃ nandane vane;<br>
Bhavane tāvatiṃsāhaṃ,<br>
accharā <span class="var" title="varavaṇṇinī (mr)" id="note1658">kāmavaṇṇinī</span>.</p>
<p><a class="sc" id="123"></a><a class="ms" id="p_23J_2608"></a><a class="msdiv" id="msdiv1275"></a>Vicit­ta­vatthā­bharaṇā,<br>
āmutta­maṇi­kuṇḍalā;<br>
Kusalā naccagītassa,<br>
sakkassa paricārikā.</p>
<p><a class="sc" id="124"></a><a class="ms" id="p_23J_2609"></a><a class="msdiv" id="msdiv1276"></a>Tattha ṭhitāhaṃ vedeha,<br>
sarāmi jātiyo imā;<br>
Anāgatāpi satteva,<br>
yā gamissaṃ ito cutā.</p>
<p><a class="sc" id="125"></a><a class="ms" id="p_23J_2610"></a><a class="msdiv" id="msdiv1277"></a>Pariyāgataṃ taṃ kusalaṃ,<br>
yaṃ me kosambiyaṃ kataṃ;<br>
Deve ceva manusse ca,<br>
sandhāvissaṃ ito cutā.</p>
<p><a class="sc" id="126"></a><a class="ms" id="p_23J_2611"></a><a class="msdiv" id="msdiv1278"></a>Satta <span class="var" title="jaccā (s2, s3, pts1)" id="note1659">jacco</span> mahārāja,<br>
niccaṃ sakkatapūjitā;<br>
Thībhāvāpi na muccissaṃ,<br>
<span class="var" title="chaṭṭhāva gatiyo (s2, s3)" id="note1660">chaṭṭhā nigatiyo</span> imā.</p>
<p><a class="sc" id="127"></a><a class="pts" id="pts6.239"></a><a class="ms" id="p_23J_2612"></a><a class="msdiv" id="msdiv1279"></a>Sattamī ca gati deva,<br>
devaputto mahiddhiko;<br>
Pumā devo <span class="var" title="bhavissati (mr)" id="note1661">bhavissāmi</span>,<br>
devakā­yas­mi­muttamo.</p>
<p><a class="sc" id="128"></a><a class="ms" id="p_23J_2613"></a><a class="msdiv" id="msdiv1280"></a>Ajjāpi santānamayaṃ,<br>
mālaṃ ganthenti nandane;<br>
Devaputto javo nāma,<br>
yo me mālaṃ paṭicchati.</p>
<p><a class="sc" id="129"></a><a class="ms" id="p_23J_2614"></a><a class="msdiv" id="msdiv1281"></a>Muhutto viya so dibyo,<br>
idha vassāni soḷasa;<br>
Rattindivo ca so dibyo,<br>
mānusiṃ saradosataṃ.</p>
<p><a class="sc" id="130"></a><a class="ms" id="p_23J_2615"></a><a class="msdiv" id="msdiv1282"></a>Iti kammāni anventi,<br>
asaṅkheyyāpi jātiyo;<br>
Kalyāṇaṃ yadi vā pāpaṃ,<br>
na hi kammaṃ <span class="var" title="panassati (bj, pts1)" id="note1662">vinassati</span>.</p>
<p><a class="sc" id="131"></a><a class="pts" id="pts6.240"></a><a class="ms" id="p_23J_2616"></a><a class="msdiv" id="msdiv1283"></a>Yo icche puriso hotuṃ,<br>
jātiṃ <span class="var" title="jātijātiṃ (bj, pts1)" id="note1663">jātiṃ</span> punappunaṃ;<br>
Paradāraṃ vivajjeyya,<br>
dhotapādova kaddamaṃ.</p>
<p><a class="sc" id="132"></a><a class="ms" id="p_23J_2617"></a><a class="msdiv" id="msdiv1284"></a>Yā icche puriso hotuṃ,<br>
jātiṃ jātiṃ punappunaṃ;<br>
Sāmikaṃ apacāyeyya,<br>
indaṃva paricārikā.</p>
<p><a class="sc" id="133"></a><a class="ms" id="p_23J_2618"></a><a class="msdiv" id="msdiv1285"></a>Yo icche dibyabhogañca,<br>
dibbamāyuṃ yasaṃ sukhaṃ;<br>
Pāpāni <span class="var" title="parivajjeyya (mr)" id="note1664">parivajjetvā</span>,<br>
tividhaṃ dhammamācare.</p>
<p><a class="sc" id="134"></a><a class="ms" id="p_23J_2619"></a><a class="msdiv" id="msdiv1286"></a>Kāyena vācā manasā,<br>
appamatto vicakkhaṇo;<br>
Attano hoti atthāya,<br>
itthī vā yadi vā pumā.</p>
<p><a class="sc" id="135"></a><a class="ms" id="p_23J_2620"></a><a class="msdiv" id="msdiv1287"></a>Ye kecime mānujā jīvaloke,<br>
Yasassino sabba­saman­ta­bhogā;<br>
Asaṃsayaṃ tehi pure suciṇṇaṃ,<br>
Kammassakāse puthu sabbasattā.</p>
<p><a class="sc" id="136"></a><a class="ms" id="p_23J_2621"></a><a class="msdiv" id="msdiv1288"></a>Iṅghānucintesi sayampi deva,<br>
Kutonidānā te imā janinda;<br>
Yā te imā accha­rā­sanni­kāsā,<br>
Alaṅkatā kañ­cana­jāla­channā”.</p>
<p><a class="sc" id="137"></a><a class="pts" id="pts6.241"></a><a class="ms" id="p_23J_2622"></a><a class="msdiv" id="msdiv1289"></a>Iccevaṃ pitaraṃ kaññā,<br>
rucā tosesi aṅgatiṃ;<br>
Mūḷhassa maggamācikkhi,<br>
dhammamakkhāsi subbatā.</p>
<p><a class="sc" id="138"></a><a class="pts" id="pts6.242"></a><a class="ms" id="p_23J_2623"></a><a class="msdiv" id="msdiv1290"></a>Athāgamā brahmalokā,<br>
nārado mānusiṃ pajaṃ;<br>
Jambudīpaṃ avekkhanto,<br>
addā rājānamaṅgatiṃ.</p>
<p><a class="sc" id="139"></a><a class="ms" id="p_23J_2624"></a><a class="msdiv" id="msdiv1291"></a>Tato patiṭṭhā pāsāde,<br>
vedehassa <span class="var" title="purakkhato (s2, s3, mr)" id="note1665">puratthato</span>;<br>
Tañca disvā­nānup­pattaṃ,<br>
rucā isimavandatha.</p>
<p><a class="sc" id="140"></a><a class="ms" id="p_23J_2625"></a><a class="msdiv" id="msdiv1292"></a>Athāsanamhā oruyha,<br>
rājā <span class="var" title="vyamhitamānaso (bj, pts1) | byamhitamānaso (s2, s3)" id="note1666">byathitamānaso</span>;<br>
Nāradaṃ paripucchanto,<br>
idaṃ vacanamabravi.</p>
<p><a class="sc" id="141"></a><a class="ms" id="p_23J_2626"></a><a class="msdiv" id="msdiv1293"></a>“Kuto nu āgacchasi devavaṇṇi,<br>
Obhāsayaṃ <span class="var" title="saṃvariṃ (bj, pts1)" id="note1667">sabbadisā</span> candimāva;<br>
Akkhāhi me pucchito nāmagottaṃ,<br>
Kathaṃ taṃ jānanti manussaloke”.</p>
<p><a class="sc" id="142"></a><a class="ms" id="p_23J_2627"></a><a class="msdiv" id="msdiv1294"></a>“Ahañhi devato idāni emi,<br>
Obhāsayaṃ <span class="var" title="saṃvariṃ (bj, pts1)" id="note1668">sabbadisā</span> candimāva;<br>
Akkhāmi te pucchito nāmagottaṃ,<br>
Jānanti maṃ nārado kassapo ca”.</p>
<p><a class="sc" id="143"></a><a class="ms" id="p_23J_2628"></a><a class="msdiv" id="msdiv1295"></a>“Accherarūpaṃ <span class="var" title="vata (bj, pts1)" id="note1669">tava</span> yādisañca,<br>
Vehāyasaṃ gacchasi tiṭṭhasī ca;<br>
Pucchāmi taṃ nārada etamatthaṃ,<br>
Atha kena vaṇṇena tavāyamiddhi”.</p>
<p><a class="sc" id="144"></a><a class="pts" id="pts6.244"></a><a class="ms" id="p_23J_2629"></a><a class="msdiv" id="msdiv1296"></a>“Saccañca dhammo ca damo ca cāgo,<br>
Guṇā mamete pakatā purāṇā;<br>
Teheva dhammehi susevitehi,<br>
Manojavo yena kāmaṃ gatosmi”.</p>
<p><a class="sc" id="145"></a><a class="ms" id="p_23J_2630"></a><a class="msdiv" id="msdiv1297"></a>“Acche­ra­mācik­khasi puññasiddhiṃ,<br>
Sace hi <span class="var" title="ete tvaṃ (bj, pts1) | evaṃ (s2, s3)" id="note1670">etehi</span> yathā vadesi;<br>
Pucchāmi taṃ nārada etamatthaṃ,<br>
Puṭṭho ca me sādhu viyākarohi”.</p>
<p><a class="sc" id="146"></a><a class="ms" id="p_23J_2631"></a><a class="msdiv" id="msdiv1298"></a>“Pucchassu maṃ rāja tavesa attho,<br>
Yaṃ saṃsayaṃ kuruse bhūmipāla;<br>
Ahaṃ taṃ nissaṃsayataṃ gamemi,<br>
Nayehi ñāyehi ca hetubhī ca”.</p>
<p><a class="sc" id="147"></a><a class="pts" id="pts6.245"></a><a class="ms" id="p_23J_2632"></a><a class="msdiv" id="msdiv1299"></a>“Pucchāmi taṃ nārada etamatthaṃ,<br>
Puṭṭho ca me nārada mā musā bhaṇi;<br>
Atthi nu devā pitaro nu atthi,<br>
Loko paro atthi jano yamāhu”.</p>
<p><a class="sc" id="148"></a><a class="ms" id="p_23J_2633"></a><a class="msdiv" id="msdiv1300"></a>“Attheva devā pitaro ca atthi,<br>
Loko paro atthi jano yamāhu;<br>
Kāmesu giddhā ca narā pamūḷhā,<br>
Lokaṃ paraṃ na vidū mohayuttā”.</p>
<p><a class="sc" id="149"></a><a class="ms" id="p_23J_2634"></a><a class="msdiv" id="msdiv1301"></a>“Atthīti ce nārada saddahāsi,<br>
Nivesanaṃ paraloke matānaṃ;<br>
Idheva me pañca satāni dehi,<br>
Dassāmi te paraloke sahassaṃ”.</p>
<p><a class="sc" id="150"></a><a class="ms" id="p_23J_2635"></a><a class="msdiv" id="msdiv1302"></a>“Dajjemu kho pañca satāni bhoto,<br>
Jaññāmu ce sīlavantaṃ <span class="var" title="vataññuṃ (mr)" id="note1671">vadaññuṃ</span>;<br>
Luddaṃ taṃ bhontaṃ niraye vasantaṃ,<br>
Ko codaye paraloke sahassaṃ.</p>
<p><a class="sc" id="151"></a><a class="ms" id="p_23J_2636"></a><a class="msdiv" id="msdiv1303"></a>Idheva yo hoti <span class="var" title="akammasīlo (pts1)" id="note1672">adhammasīlo</span>,<br>
Pāpācāro alaso luddakammo;<br>
Na paṇḍitā tasmiṃ iṇaṃ dadanti,<br>
Na hi āgamo hoti tathāvidhamhā.</p>
<p><a class="sc" id="152"></a><a class="pts" id="pts6.246"></a><a class="ms" id="p_23J_2637"></a><a class="msdiv" id="msdiv1304"></a>Dakkhañca posaṃ manujā viditvā,<br>
<span class="var" title="uṭṭhāhakaṃ (bj)" id="note1673">Uṭṭhānakaṃ</span> sīlavantaṃ vadaññuṃ;<br>
Sayameva bhogehi nimantayanti,<br>
Kammaṃ karitvā puna māharesi.</p>
<p><a class="sc" id="153"></a><a class="ms" id="p_23J_2638"></a><a class="msdiv" id="msdiv1305"></a>Ito <span class="var" title="gato (bj, pts1)" id="note1674">cuto</span> dakkhasi tattha rāja,<br>
<span class="var" title="kākoḷa­saṅ­ghe­hipi kaḍḍhamānaṃ (bj) | kākola­saṅ­ghe­hipi kaḍḍhamānaṃ (pts1)" id="note1675">Kākolasaṅghehi vikassamānaṃ</span>;<br>
Taṃ khajjamānaṃ niraye vasantaṃ,<br>
Kākehi gijjhehi ca <span class="var" title="soṇakehi (s2, s3, mr)" id="note1676">senakehi</span>;<br>
Sañ­chin­na­gattaṃ ruhiraṃ savantaṃ,<br>
Ko codaye paraloke sahassaṃ.</p>
<p><a class="sc" id="154"></a><a class="pts" id="pts6.247"></a><a class="ms" id="p_23J_2639"></a><a class="msdiv" id="msdiv1306"></a>Andhaṃtamaṃ tattha na candasūriyā,<br>
Nirayo sadā tumulo ghorarūpo;<br>
Sā neva rattī na divā paññāyati,<br>
Tathāvidhe ko vicare dhanatthiko.</p>
<p><a class="sc" id="155"></a><a class="ms" id="p_23J_2640"></a><a class="msdiv" id="msdiv1307"></a>Sabalo ca sāmo ca duve suvānā,<br>
Pavaddhakāyā balino mahantā;<br>
Khādanti dantehi ayomayehi,<br>
Ito paṇunnaṃ <span class="var" title="paraloke patantaṃ (s2, s3, mr)" id="note1677">paralokapattaṃ</span>.</p>
<p><a class="sc" id="156"></a><a class="ms" id="p_23J_2641"></a><a class="msdiv" id="msdiv1308"></a>Taṃ khajjamānaṃ niraye vasantaṃ,<br>
Luddehi vāḷehi aghammigehi ca;<br>
Sañ­chin­na­gattaṃ ruhiraṃ savantaṃ,<br>
Ko codaye paraloke sahassaṃ.</p>
<p><a class="sc" id="157"></a><a class="ms" id="p_23J_2642"></a><a class="msdiv" id="msdiv1309"></a>Usūhi sattīhi ca sunisitāhi,<br>
Hananti vijjhanti ca <span class="var" title="paccāmittā (s2, s3) | pothayanti (mr)" id="note1678">paccamittā</span>;<br>
Kāḷūpakāḷā nirayamhi ghore,<br>
Pubbe naraṃ duk­kaṭakam­ma­kāriṃ.</p>
<p><a class="sc" id="158"></a><a class="ms" id="p_23J_2643"></a><a class="msdiv" id="msdiv1310"></a>Taṃ haññamānaṃ niraye vajantaṃ,<br>
Kucchismiṃ passasmiṃ vip­phāli­tūdaraṃ;<br>
Sañ­chin­na­gattaṃ ruhiraṃ savantaṃ,<br>
Ko codaye paraloke sahassaṃ.</p>
<p><a class="sc" id="159"></a><a class="ms" id="p_23J_2644"></a><a class="msdiv" id="msdiv1311"></a>Sattī usū tomarabhiṇ­ḍivālā,<br>
Vividhāvudhā vassanti tattha devā;<br>
Patanti aṅgāra­mi­vacci­manto,<br>
Silāsanī vassati luddakamme.</p>
<p><a class="sc" id="160"></a><a class="ms" id="p_23J_2645"></a><a class="msdiv" id="msdiv1312"></a>Uṇho ca vāto nirayamhi dussaho,<br>
Na tamhi sukhaṃ <span class="var" title="labhati (s2, s3) | seti (mr)" id="note1679">labbhati</span> ittarampi;<br>
Taṃ taṃ vidhāvan­ta­ma­lena­māturaṃ,<br>
Ko codaye paraloke sahassaṃ.</p>
<p><a class="sc" id="161"></a><a class="pts" id="pts6.249"></a><a class="ms" id="p_23J_2646"></a><a class="msdiv" id="msdiv1313"></a><span class="var" title="sandhāvamānaṃ taṃ (bj, pts1)" id="note1680">­Sandhā­vamānampi</span> rathesu yuttaṃ,<br>
Sajotibhūtaṃ pathaviṃ kamantaṃ;<br>
Patodalaṭṭhīhi <span class="var" title="sucodiyantaṃ (bj, pts1)" id="note1681">sucodayantaṃ</span>,<br>
Ko codaye paraloke sahassaṃ.</p>
<p><a class="sc" id="162"></a><a class="ms" id="p_23J_2647"></a><a class="msdiv" id="msdiv1314"></a>Tamāruhantaṃ khurasañcitaṃ giriṃ,<br>
Vibhiṃsanaṃ pajjalitaṃ bhayānakaṃ;<br>
Sañ­chin­na­gattaṃ ruhiraṃ savantaṃ,<br>
Ko codaye paraloke sahassaṃ.</p>
<p><a class="sc" id="163"></a><a class="ms" id="p_23J_2648"></a><a class="msdiv" id="msdiv1315"></a>Tamāruhantaṃ pabba­ta­sanni­kāsaṃ,<br>
Aṅgārarāsiṃ jalitaṃ bhayānakaṃ;<br>
Sudaḍḍhagattaṃ kapaṇaṃ rudantaṃ,<br>
Ko codaye paraloke sahassaṃ.</p>
<p><a class="sc" id="164"></a><a class="ms" id="p_23J_2649"></a><a class="msdiv" id="msdiv1316"></a>Abbhakūṭasamā uccā,<br>
<span class="var" title="kaṇṭakāpacitā (bj, pts1) | kaṇṭakāhi citā (s3)" id="note1682">kaṇṭakanicitā</span> dumā;<br>
Ayomayehi tikkhehi,<br>
nara­lohita­pāyi­bhi.</p>
<p><a class="sc" id="165"></a><a class="ms" id="p_23J_2650"></a><a class="msdiv" id="msdiv1317"></a>Tamāruhanti nāriyo,<br>
narā ca paradāragū;<br>
Coditā sattihatthehi,<br>
yama­niddesa­kāri­bhi.</p>
<p><a class="sc" id="166"></a><a class="ms" id="p_23J_2651"></a><a class="msdiv" id="msdiv1318"></a>Tamāruhantaṃ nirayaṃ,<br>
simbaliṃ ruhira­mak­khi­taṃ;<br>
<span class="var" title="vidaddhakāyaṃ (s2, s3) | viduṭṭhakāyaṃ (pts1)" id="note1683">Vidaḍḍhakāyaṃ</span> vitacaṃ,<br>
āturaṃ gāḷhavedanaṃ.</p>
<p><a class="sc" id="167"></a><a class="ms" id="p_23J_2652"></a><a class="msdiv" id="msdiv1319"></a>Passasantaṃ muhuṃ uṇhaṃ,<br>
pubba­kammā­pa­rādhikaṃ;<br>
<span class="var" title="dumag­ga­viṭapag­gataṃ (bj) | dummagge vitacaṃ gattaṃ (s2, s3) | dumagge vitacagattaṃ (pts1)" id="note1684">Dumagge vitacaṃ gattaṃ</span>,<br>
ko taṃ yāceyya taṃ dhanaṃ.</p>
<p><a class="sc" id="168"></a><a class="pts" id="pts6.250"></a><a class="ms" id="p_23J_2653"></a><a class="msdiv" id="msdiv1320"></a>Abbhakūṭasamā uccā,<br>
asipattācitā dumā;<br>
Ayomayehi tikkhehi,<br>
nara­lohita­pāyi­bhi.</p>
<p><a class="sc" id="169"></a><a class="ms" id="p_23J_2654"></a><a class="msdiv" id="msdiv1321"></a>Tamāruhantaṃ asi­patta­pādapaṃ,<br>
Asīhi tikkhehi <span class="var" title="pabhijjamānaṃ (mr)" id="note1685">ca chijjamānaṃ</span>;<br>
Sañ­chin­na­gattaṃ ruhiraṃ savantaṃ,<br>
Ko codaye paraloke sahassaṃ.</p>
<p><a class="sc" id="170"></a><a class="ms" id="p_23J_2655"></a><a class="msdiv" id="msdiv1322"></a>Tato nikkhan­ta­mattaṃ taṃ,<br>
<span class="var" title="asipattanirayā dukhā (bj, pts1) | asipattanirayā dumā (s2, s3)" id="note1686">asipattācitā dumā</span>;<br>
Sampatitaṃ vetaraṇiṃ,<br>
ko taṃ yāceyya taṃ dhanaṃ.</p>
<p><a class="sc" id="171"></a><a class="ms" id="p_23J_2656"></a><a class="msdiv" id="msdiv1323"></a>Kharā <span class="var" title="khārodikā (bj) | khārodakā (s2, s3) | kharodikā (pts1)" id="note1687">kharodakā</span> tattā,<br>
duggā vetaraṇī nadī;<br>
Ayo­pok­kha­ra­sañ­channā,<br>
tikkhā pattehi sandati.</p>
<p><a class="sc" id="172"></a><a class="ms" id="p_23J_2657"></a><a class="msdiv" id="msdiv1324"></a>Tattha sañ­chin­na­gattaṃ taṃ,<br>
vuyhantaṃ ruhira­mak­khi­taṃ;<br>
Vetaraññe anālambe,<br>
ko taṃ yāceyya taṃ dhanaṃ”.</p>
<p><a class="sc" id="173"></a><a class="ms" id="p_23J_2658"></a><a class="msdiv" id="msdiv1325"></a>“Vedhāmi rukkho viya chijjamāno,<br>
Disaṃ na jānāmi pamūḷhasañño;<br>
Bhayānutappāmi mahā ca me bhayā,<br>
Sutvāna <span class="var" title="gāthā (bj, s2, s3, pts1)" id="note1688">kathā</span> tava bhāsitā ise.</p>
<p><a class="sc" id="174"></a><a class="ms" id="p_23J_2659"></a><a class="msdiv" id="msdiv1326"></a>Āditte vārimajjhaṃva,<br>
dīpaṃvoghe mahaṇṇave;<br>
Andhakāreva pajjoto,<br>
tvaṃ nosi saraṇaṃ ise.</p>
<p><a class="sc" id="175"></a><a class="pts" id="pts6.251"></a><a class="ms" id="p_23J_2660"></a><a class="msdiv" id="msdiv1327"></a>Atthañca dhammaṃ anusāsa maṃ ise,<br>
Atītamaddhā aparādhitaṃ mayā;<br>
Ācikkha me nārada suddhimaggaṃ,<br>
Yathā ahaṃ no nirayaṃ pateyyaṃ”.</p>
<p><a class="sc" id="176"></a><a class="ms" id="p_23J_2661"></a><a class="msdiv" id="msdiv1328"></a>“Yathā ahū dhataraṭṭho,<br>
Vessāmitto aṭṭhako yāmataggi;<br>
Usindaro cāpi sivī ca rājā,<br>
Paricārakā samaṇab­rāhma­ṇā­naṃ.</p>
<p><a class="sc" id="177"></a><a class="ms" id="p_23J_2662"></a><a class="msdiv" id="msdiv1329"></a>Ete caññe ca rājāno,<br>
ye <span class="var" title="sakkavisayaṃ (bj, pts1)" id="note1689">saggavisayaṃ</span> gatā;<br>
Adhammaṃ parivajjetvā,<br>
dhammaṃ cara mahīpati.</p>
<p><a class="sc" id="178"></a><a class="ms" id="p_23J_2663"></a><a class="msdiv" id="msdiv1330"></a>Annahatthā ca te byamhe,<br>
ghosayantu pure tava;<br>
Ko chāto ko ca tasito,<br>
ko mālaṃ ko vilepanaṃ;<br>
Nānārattānaṃ vatthānaṃ,<br>
ko naggo paridahissati.</p>
<p><a class="sc" id="179"></a><a class="ms" id="p_23J_2664"></a><a class="msdiv" id="msdiv1331"></a>Ko panthe <span class="var" title="chatta'mādeti (bj, s2, s3, pts1)" id="note1690">chattamāneti</span>,<br>
pādukā ca mudū subhā;<br>
Iti sāyañca pāto ca,<br>
ghosayantu pure tava.</p>
<p><a class="sc" id="180"></a><a class="ms" id="p_23J_2665"></a><a class="msdiv" id="msdiv1332"></a>Jiṇṇaṃ posaṃ <span class="var" title="gavassañca (s2, s3, pts1, c1)" id="note1691">gavāssañca</span>,<br>
māssu yuñja yathā pure;<br>
Parihārañca dajjāsi,<br>
adhikārakato balī.</p>
<p><a class="sc" id="181"></a><a class="pts" id="pts6.252"></a><a class="ms" id="p_23J_2666"></a><a class="msdiv" id="msdiv1333"></a>Kāyo te rathasaññāto,<br>
manosārathiko lahu;<br>
Avihiṃ­sā­sāritak­kho,<br>
saṃ­vibhā­ga­pa­ṭicchado.</p>
<p><a class="sc" id="182"></a><a class="ms" id="p_23J_2667"></a><a class="msdiv" id="msdiv1334"></a>Pādasañña­ma­nemiyo,<br>
hat­thasañña­ma­pak­kharo;<br>
Kucchi­sañ­ñamanab­bhanto,<br>
vācāsañña­ma­kūjano.</p>
<p><a class="sc" id="183"></a><a class="ms" id="p_23J_2668"></a><a class="msdiv" id="msdiv1335"></a>Sacca­vākya­samat­taṅgo,<br>
ape­suñ­ña­su­saññato;<br>
Girā­sa­khi­la­nelaṅgo,<br>
mitabhā­ṇi­si­lesito.</p>
<p><a class="sc" id="184"></a><a class="ms" id="p_23J_2669"></a><a class="msdiv" id="msdiv1336"></a>Saddhā­lobha­su­saṅ­khāro,<br>
nivā­tañjali­kub­baro;<br>
<span class="var" title="atthad­dha­tāna­tīsāko (bj, pts1)" id="note1692">Athad­dha­tāna­tīsāko</span>,<br>
sīla­saṃ­vara­nan­dhano.</p>
<p><a class="sc" id="185"></a><a class="ms" id="p_23J_2670"></a><a class="msdiv" id="msdiv1337"></a>Akkodha­na­manug­ghātī,<br>
dhamma­paṇḍa­ra­chattako;<br>
Bāhu­sacca­ma­pālambo,<br>
<span class="var" title="ṭhiti­citta­mupādhiyo (s2, s3) | dhiti­citta­mupādhiyo (mr)" id="note1693">ṭhita­citta­mupādhiyo</span>.</p>
<p><a class="sc" id="186"></a><a class="ms" id="p_23J_2671"></a><a class="msdiv" id="msdiv1338"></a>Kālañ­ñu­tā­citta­sāro,<br>
vesāraj­ja­tidaṇ­ḍako;<br>
<span class="var" title="nivāta­vutti­yottaṅgo (s2, s3, mr)" id="note1694">Nivāta­vutti­yottako</span>,<br>
anatimānayugo lahu.</p>
<p><a class="sc" id="187"></a><a class="ms" id="p_23J_2672"></a><a class="msdiv" id="msdiv1339"></a>Alīna­citta­san­thāro,<br>
vuddhisevī rajohato;<br>
Sati patodo dhīrassa,<br>
dhiti yogo ca rasmiyo.</p>
<p><a class="sc" id="188"></a><a class="ms" id="p_23J_2673"></a><a class="msdiv" id="msdiv1340"></a>Mano dantaṃ <span class="var" title="patha'nveti (bj, pts1)" id="note1695">pathaṃ neti</span>,<br>
samadantehi vāhibhi;<br>
Icchā lobho ca kummaggo,<br>
ujumaggo ca saṃyamo.</p>
<p><a class="sc" id="189"></a><a class="pts" id="pts6.253"></a><a class="ms" id="p_23J_2674"></a><a class="msdiv" id="msdiv1341"></a>Rūpe sadde rase gandhe,<br>
vāhanassa padhāvato;<br>
Paññā ākoṭanī rāja,<br>
tattha attāva sārathi.</p>
<p><a class="sc" id="190"></a><a class="ms" id="p_23J_2675"></a><a class="msdiv" id="msdiv1342"></a>Sace etena yānena,<br>
samacariyā daḷhā dhiti;<br>
Sabbakāmaduho rāja,<br>
na jātu nirayaṃ vaje”.</p>
<p><a class="sc" id="191"></a><a class="pts" id="pts6.255"></a><a class="ms" id="p_23J_2676"></a><a class="msdiv" id="msdiv1343"></a>“Alāto devadattosi,<br>
sunāmo āsi bhaddaji;<br>
Vijayo sāriputtosi,<br>
moggallānosi bījako.</p>
<p><a class="sc" id="192"></a><a class="ms" id="p_23J_2677"></a><a class="msdiv" id="msdiv1344"></a>Sunakkhatto licchaviputto,<br>
guṇo āsi acelako;<br>
Ānando sā rucā āsi,<br>
yā rājānaṃ pasādayi.</p>
<p><a class="sc" id="193"></a><a class="ms" id="p_23J_2678"></a><a class="msdiv" id="msdiv1345"></a><span class="var" title="uruveḷakassapo (c1)" id="note1696">Uruvelakassapo</span> rājā,<br>
pāpadiṭṭhi tadā ahu;<br>
Mahābrahmā bodhisatto,<br>
evaṃ dhāretha jātakan”ti.</p>
</blockquote>
<p class="endsutta"><a class="sc" id="194"></a><a class="ms" id="p_23J_2679"></a>Mahā­nā­radakas­sapa­jātakaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
