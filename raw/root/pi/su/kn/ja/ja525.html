<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja525">
<article>
<div class="hgroup">
<p class="division">Jātaka</p>
<p>Cattā­līsa­nipāta</p>
<p>Tesakuṇavagga</p>
<h1><span class="var" title="culla­suta­soma­jātakaṃ (bj, s2, s3) | culla­suta­soma­jātaka (pts1)" id="note154">5 Cūḷa­suta­soma­jātaka</span></h1>
</div>
<blockquote class="gatha">
<p><a class="sc" id="1"></a><a class="pts" id="pts5.178"></a><a class="ms" id="p_23J_200"></a><a class="msdiv" id="msdiv195"></a>“Āmantayāmi nigamaṃ,<br>
mittāmacce <span class="var" title="pārisajje ca (bj, s2, s3) | parīsaje (pts1)" id="note155">parissaje</span>;<br>
Sirasmiṃ palitaṃ jātaṃ,<br>
pabbajjaṃ dāni rocahaṃ”.</p>
<p><a class="sc" id="2"></a><a class="ms" id="p_23J_201"></a><a class="msdiv" id="msdiv196"></a>“Abhumme kathaṃ nu bhaṇasi,<br>
Sallaṃ me deva urasi <span class="var" title="kampesi (pts1)" id="note156">kappesi</span>;<br>
Sattasatā te bhariyā,<br>
Kathaṃ nu te tā bhavissanti”.</p>
<p><a class="sc" id="3"></a><a class="ms" id="p_23J_202"></a><a class="msdiv" id="msdiv197"></a>“Paññāyihinti etā,<br>
Daharā aññampi tā gamissanti;<br>
Saggañcassa patthayāno,<br>
Tena ahaṃ pabbajissāmi”.</p>
<p><a class="sc" id="4"></a><a class="pts" id="pts5.179"></a><a class="ms" id="p_23J_203"></a><a class="msdiv" id="msdiv198"></a>“Dulladdhaṃ me āsi sutasoma,<br>
Yassa te homahaṃ mātā;<br>
Yaṃ me vilapantiyā,<br>
Anapekkho pabbajasi deva.</p>
<p><a class="sc" id="5"></a><a class="ms" id="p_23J_204"></a><a class="msdiv" id="msdiv199"></a>Dulladdhaṃ me āsi sutasoma,<br>
Yaṃ taṃ ahaṃ vijāyissaṃ;<br>
Yaṃ me vilapantiyā,<br>
Anapekkho pabbajasi deva”.</p>
<p><a class="sc" id="6"></a><a class="ms" id="p_23J_205"></a><a class="msdiv" id="msdiv200"></a>“Ko nāmeso dhammo,<br>
Sutasoma kā ca nāma pabbajjā;<br>
Yaṃ no amhe jiṇṇe,<br>
Anapekkho pabbajasi deva.</p>
<p><a class="sc" id="7"></a><a class="ms" id="p_23J_206"></a><a class="msdiv" id="msdiv201"></a>Puttāpi tuyhaṃ bahavo,<br>
daharā appattayobbanā;<br>
Mañjū <span class="var" title="te (bj, pts1)" id="note157">tepi</span> taṃ apassantā,<br>
maññe dukkhaṃ nigacchanti”.</p>
<p><a class="sc" id="8"></a><a class="ms" id="p_23J_207"></a><a class="msdiv" id="msdiv202"></a>“Puttehi ca me etehi,<br>
Daharehi appatta­yob­ba­nehi;<br>
Mañjūhi sabbehipi tumhehi,<br>
Cirampi ṭhatvā <span class="var" title="vinābhāvo (bj, s2, s3, pts1)" id="note158">vināsabhāvo</span>”.</p>
<p><a class="sc" id="9"></a><a class="ms" id="p_23J_208"></a><a class="msdiv" id="msdiv203"></a>“Chinnaṃ nu tuyhaṃ hadayaṃ,<br>
Adu <span class="var" title="ādu (bj, pts1) | ādū (s2, s3)" id="note159">te</span> karuṇā ca natthi amhesu;<br>
Yaṃ no <span class="var" title="vikkandantiyo (bj) | pi kandantiyo (pts1)" id="note160">vikandantiyo</span>,<br>
Anapekkho pabbajasi deva”.</p>
<p><a class="sc" id="10"></a><a class="pts" id="pts5.181"></a><a class="ms" id="p_23J_209"></a><a class="msdiv" id="msdiv204"></a>“Na ca mayhaṃ chinnaṃ hadayaṃ,<br>
Atthi karuṇāpi mayhaṃ tumhesu;<br>
Saggañca patthayāno,<br>
<span class="var" title="tenāhaṃ (bj, s2, s3) | tenamahaṃ (pts1)" id="note161">Tena ahaṃ</span> pabbajissāmi”.</p>
<p><a class="sc" id="11"></a><a class="ms" id="p_23J_210"></a><a class="msdiv" id="msdiv205"></a>“Dulladdhaṃ me āsi,<br>
Sutasoma yassa te ahaṃ bhariyā;<br>
Yaṃ me vilapantiyā,<br>
Anapekkho pabbajasi deva.</p>
<p><a class="sc" id="12"></a><a class="ms" id="p_23J_211"></a><a class="msdiv" id="msdiv206"></a>Dulladdhaṃ me āsi,<br>
Sutasoma yassa te ahaṃ bhariyā;<br>
<span class="var" title="maṃ kucchimatiṃ santiṃ (pts1)" id="note162">Yaṃ me kucchi­paṭi­sandhiṃ</span>,<br>
Anapekkho pabbajasi deva.</p>
<p><a class="sc" id="13"></a><a class="ms" id="p_23J_212"></a><a class="msdiv" id="msdiv207"></a>Paripakko me gabbho,<br>
Kucchigato yāva naṃ vijāyāmi;<br>
Māhaṃ ekā vidhavā,<br>
Pacchā dukkhāni addakkhiṃ”.</p>
<p><a class="sc" id="14"></a><a class="pts" id="pts5.182"></a><a class="ms" id="p_23J_213"></a><a class="msdiv" id="msdiv208"></a>“Paripakko te gabbho,<br>
Kucchigato iṅgha <span class="var" title="naṃ (pts1)" id="note163">tvaṃ</span> vijāyassu;<br>
Puttaṃ anomavaṇṇaṃ,<br>
Taṃ hitvā pabbajissāmi”.</p>
<p><a class="sc" id="15"></a><a class="ms" id="p_23J_214"></a><a class="msdiv" id="msdiv209"></a>“Mā tvaṃ cande rudi,<br>
Mā soci vana­timira­mattak­khi;<br>
Āroha <span class="var" title="ca pāsādaṃ (pts1)" id="note164">varapāsādaṃ</span>,<br>
Anapekkho ahaṃ gamissāmi”.</p>
<p><a class="sc" id="16"></a><a class="ms" id="p_23J_215"></a><a class="msdiv" id="msdiv210"></a>“Ko taṃ amma kopesi,<br>
Kiṃ rodasi pekkhasi ca maṃ bāḷhaṃ;<br>
<span class="var" title="ghātemi km avajjhaṃ (pts1) | taṃ avajjhaṃ ghātemi (mr)" id="note165">Kaṃ avajjhaṃ ghātemi</span>,<br>
Ñātīnaṃ udikkhamānānaṃ”.</p>
<p><a class="sc" id="17"></a><a class="pts" id="pts5.183"></a><a class="ms" id="p_23J_216"></a><a class="msdiv" id="msdiv211"></a>“Na hi so sakkā hantuṃ,<br>
<span class="var" title="jīvitāvī (pts1)" id="note166">Vijitāvī</span> yo maṃ tāta kopesi;<br>
Pitā te maṃ tāta avaca,<br>
Anapekkho ahaṃ gamissāmi”.</p>
<p><a class="sc" id="18"></a><a class="ms" id="p_23J_217"></a><a class="msdiv" id="msdiv212"></a>“Yohaṃ pubbe niyyāmi,<br>
Uyyānaṃ mattakuñjare ca yodhemi;<br>
Sutasome pabbajite,<br>
Kathaṃ nu dāni karissāmi”.</p>
<p><a class="sc" id="19"></a><a class="ms" id="p_23J_218"></a><a class="msdiv" id="msdiv213"></a>“<span class="var" title="mātu ca (bj, s2, s3)" id="note167">Mātucca</span> me <span class="var" title="rudatyā (pts1)" id="note168">rudantyā</span>,<br>
Jeṭṭhassa ca bhātuno akāmassa;<br>
Hatthepi te gahessaṃ,<br>
Na hi <span class="var" title="gañchisi (pts1)" id="note169">gacchasi</span> no akāmānaṃ”.</p>
<p><a class="sc" id="20"></a><a class="pts" id="pts5.184"></a><a class="ms" id="p_23J_219"></a><a class="msdiv" id="msdiv214"></a>“Uṭṭhehi tvaṃ dhāti,<br>
Imaṃ kumāraṃ ramehi aññattha;<br>
Mā me <span class="var" title="... makā (bj, pts1)" id="note170">pari­pantha­makāsi</span>,<br>
Saggaṃ mama patthayānassa”.</p>
<p><a class="sc" id="21"></a><a class="ms" id="p_23J_220"></a><a class="msdiv" id="msdiv215"></a>“Yaṃnūnimaṃ <span class="var" title="jaheyyaṃ (pts1)" id="note171">dadeyyaṃ</span> pabhaṅkaraṃ,<br>
Ko nu me <span class="var" title="ko nu me iminā attho (bj, s2, s3) | ko nu me nattho (pts1)" id="note172">imināttho</span>;<br>
Sutasome pabbajite,<br>
Kiṃ nu menaṃ karissāmi”.</p>
<p><a class="sc" id="22"></a><a class="ms" id="p_23J_221"></a><a class="msdiv" id="msdiv216"></a>“Koso ca tuyhaṃ vipulo,<br>
Koṭṭhāgārañca tuyhaṃ paripūraṃ;<br>
Pathavī ca tuyhaṃ vijitā,<br>
Ramassu mā <span class="var" title="pabbajassu (bj) | pabbaja (pts1)" id="note173">pabbaji</span> deva”.</p>
<p><a class="sc" id="23"></a><a class="ms" id="p_23J_222"></a><a class="msdiv" id="msdiv217"></a>“Koso ca mayhaṃ vipulo,<br>
Koṭṭhāgārañca mayhaṃ paripūraṃ;<br>
Pathavī ca mayhaṃ vijitā,<br>
Taṃ hitvā pabbajissāmi”.</p>
<p><a class="sc" id="24"></a><a class="pts" id="pts5.185"></a><a class="ms" id="p_23J_223"></a><a class="msdiv" id="msdiv218"></a>“Mayhampi dhanaṃ pahūtaṃ,<br>
<span class="var" title="saṅkhyātuṃ (bj)" id="note174">Saṅkhātuṃ</span> nopi deva sakkomi;<br>
<span class="var" title="taṃ deva te dadāmi sabbampi (bj) | tan te dadāmi sabbaṃ (pts1)" id="note175">Taṃ te dadāmi sabbampi</span>,<br>
Ramassu mā pabbaji deva”.</p>
<p><a class="sc" id="25"></a><a class="ms" id="p_23J_224"></a><a class="msdiv" id="msdiv219"></a>“<span class="var" title="jānāmi te (bj, s2, s3)" id="note176">Jānāmi</span> dhanaṃ pahūtaṃ,<br>
Kulavaddhana pūjito tayā casmi;<br>
Saggañca patthayāno,<br>
Tena ahaṃ pabbajissāmi.</p>
<p><a class="sc" id="26"></a><a class="ms" id="p_23J_225"></a><a class="msdiv" id="msdiv220"></a>Ukkaṇṭhitosmi bāḷhaṃ,<br>
Arati maṃ somadatta <span class="var" title="āvīsati (mr)" id="note177">āvisati</span>;<br>
<span class="var" title="bahukā hi (bj, s2, s3)" id="note178">Bahukāpi</span> me antarāyā,<br>
Ajjevāhaṃ pabbajissāmi”.</p>
<p><a class="sc" id="27"></a><a class="ms" id="p_23J_226"></a><a class="msdiv" id="msdiv221"></a>“Idañca tuyhaṃ rucitaṃ,<br>
Sutasoma ajjeva dāni tvaṃ pabbaja;<br>
Ahampi pabbajissāmi,<br>
Na ussahe tayā vinā ahaṃ ṭhātuṃ”.</p>
<p><a class="sc" id="28"></a><a class="pts" id="pts5.186"></a><a class="ms" id="p_23J_227"></a><a class="msdiv" id="msdiv222"></a>“Na hi sakkā pabbajituṃ,<br>
Nagare na hi paccati janapade ca;<br>
Sutasome pabbajite,<br>
Kathaṃ nu dāni karissāma.</p>
<p><a class="sc" id="29"></a><a class="ms" id="p_23J_228"></a><a class="msdiv" id="msdiv223"></a>Upanīyatidaṃ maññe,<br>
Parittaṃ udakaṃva caṅkavāramhi;<br>
Evaṃ suparittake jīvite,<br>
Na ca pamajjituṃ kālo.</p>
<p><a class="sc" id="30"></a><a class="ms" id="p_23J_229"></a><a class="msdiv" id="msdiv224"></a>Upanīyatidaṃ maññe,<br>
Parittaṃ udakaṃva caṅkavāramhi;<br>
Evaṃ suparittake jīvite,<br>
<span class="var" title="atha bālā (bj, s2, s3, pts1)" id="note179">Andhabālā</span> pamajjanti.</p>
<p><a class="sc" id="31"></a><a class="ms" id="p_23J_230"></a><a class="msdiv" id="msdiv225"></a>Te vaḍḍhayanti nirayaṃ,<br>
Tiracchā­na­yoniñca pettivisayañca;<br>
Taṇhāya bandhanabaddhā,<br>
Vaḍḍhenti asurakāyaṃ”.</p>
<p><a class="sc" id="32"></a><a class="pts" id="pts5.187"></a><a class="ms" id="p_23J_231"></a><a class="msdiv" id="msdiv226"></a>“Ūhaññate rajaggaṃ,<br>
Avidūre <span class="var" title="pupphakamhi ca (bj, s2, s3) | pupphakamhi (pts1)" id="note180">pubbakamhi ca</span> pāsāde;<br>
Maññe no kesā chinnā,<br>
Yasassino dhammarājassa”.</p>
<p><a class="sc" id="33"></a><a class="pts" id="pts5.188"></a><a class="ms" id="p_23J_232"></a><a class="msdiv" id="msdiv227"></a>“Ayamassa pāsādo,<br>
<span class="var" title="sovaṇṇo puppha ... (pts1)" id="note181">Sovaṇ­ṇa­puppha­mālya­vīti­kiṇṇo</span>;<br>
<span class="var" title="yamhi ... (pts1)" id="note182">Yahimanuvicari</span> rājā,<br>
Parikiṇṇo itthāgārehi.</p>
<p><a class="sc" id="34"></a><a class="ms" id="p_23J_233"></a><a class="msdiv" id="msdiv228"></a>Ayamassa pāsādo,<br>
Sovaṇ­ṇa­puppha­mālya­vīti­kiṇṇo;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class="sc" id="35"></a><a class="ms" id="p_23J_234"></a><a class="msdiv" id="msdiv229"></a>Idamassa kūṭāgāraṃ,<br>
<span class="var" title="sovaṇṇo puppha ... (pts1)" id="note183">Sovaṇ­ṇa­puppha­mālya­vīti­kiṇṇaṃ</span>;<br>
Yahimanuvicari rājā,<br>
Parikiṇṇo itthāgārehi.</p>
<p><a class="sc" id="36"></a><a class="ms" id="p_23J_235"></a><a class="msdiv" id="msdiv230"></a>Idamassa kūṭāgāraṃ,<br>
<span class="var" title="sovaṇṇaṃ puppha ... (pts1)" id="note184">Sovaṇ­ṇa­puppha­mālya­vīti­kiṇṇaṃ</span>;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class="sc" id="37"></a><a class="ms" id="p_23J_236"></a><a class="msdiv" id="msdiv231"></a>Ayamassa asokavanikā,<br>
Supupphitā sabbakālikā rammā;<br>
Yahimanuvicari rājā,<br>
Parikiṇṇo itthāgārehi.</p>
<p><a class="sc" id="38"></a><a class="ms" id="p_23J_237"></a><a class="msdiv" id="msdiv232"></a>Ayamassa asokavanikā,<br>
Supupphitā sabbakālikā rammā;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class="sc" id="39"></a><a class="pts" id="pts5.189"></a><a class="ms" id="p_23J_238"></a><a class="msdiv" id="msdiv233"></a>Idamassa uyyānaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.</p>
<p><a class="sc" id="40"></a><a class="ms" id="p_23J_239"></a><a class="msdiv" id="msdiv234"></a>Idamassa uyyānaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class="sc" id="41"></a><a class="ms" id="p_23J_240"></a><a class="msdiv" id="msdiv235"></a>Idamassa kaṇikāravanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.</p>
<p><a class="sc" id="42"></a><a class="ms" id="p_23J_241"></a><a class="msdiv" id="msdiv236"></a>Idamassa kaṇikāravanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class="sc" id="43"></a><a class="ms" id="p_23J_242"></a><a class="msdiv" id="msdiv237"></a>Idamassa <span class="var" title="pāṭaḷīvanaṃ (bj)" id="note185">pāṭalivanaṃ</span>,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.</p>
<p><a class="sc" id="44"></a><a class="ms" id="p_23J_243"></a><a class="msdiv" id="msdiv238"></a>Idamassa pāṭalivanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class="sc" id="45"></a><a class="ms" id="p_23J_244"></a><a class="msdiv" id="msdiv239"></a>Idamassa ambavanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.</p>
<p><a class="sc" id="46"></a><a class="ms" id="p_23J_245"></a><a class="msdiv" id="msdiv240"></a>Idamassa ambavanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class="sc" id="47"></a><a class="pts" id="pts5.190"></a><a class="ms" id="p_23J_246"></a><a class="msdiv" id="msdiv241"></a>Ayamassa pokkharaṇī,<br>
Sañchannā aṇḍajehi vītikiṇṇā;<br>
Yahimanuvicari rājā,<br>
Parikiṇṇo itthāgārehi.</p>
<p><a class="sc" id="48"></a><a class="ms" id="p_23J_247"></a><a class="msdiv" id="msdiv242"></a>Ayamassa pokkharaṇī,<br>
Sañchannā aṇḍajehi vītikiṇṇā;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class="sc" id="49"></a><a class="ms" id="p_23J_248"></a><a class="msdiv" id="msdiv243"></a>Rājā vo <span class="var" title="rājā kho (bj, s2, s3, pts1)" id="note186">kho</span> pabbajito,<br>
Sutasomo rajjaṃ imaṃ <span class="var" title="pahantvāna (bj, s2, s3, mr)" id="note187">pahatvāna</span>;<br>
Kāsāya­vat­thava­sano,<br>
Nāgova <span class="var" title="ekakova (bj)" id="note188">ekako</span> carati”.</p>
<p><a class="sc" id="50"></a><a class="pts" id="pts5.191"></a><a class="ms" id="p_23J_249"></a><a class="msdiv" id="msdiv244"></a>“Māssu pubbe ratikīḷitāni,<br>
Hasitāni ca <span class="var" title="anussarittho (pts1)" id="note189">anussarittha</span>;<br>
Mā vo kāmā haniṃsu,<br>
<span class="var" title="surammañhi (s2, s3, mr)" id="note190">Rammaṃ hi</span> <span class="var" title="sudassanaṃ nāma (bj)" id="note191">sudassanaṃ</span> nagaraṃ.</p>
<p><a class="sc" id="51"></a><a class="ms" id="p_23J_250"></a><a class="msdiv" id="msdiv245"></a><span class="var" title="mettaṃ cittañca (bj) | mettañca (pts1)" id="note192">Mettacittañca</span> bhāvetha,<br>
Appamāṇaṃ divā ca ratto ca;<br>
<span class="var" title="atha gañchittha (bj, pts1) | atha gacchittha (s2, s3)" id="note193">Agacchittha</span> devapuraṃ,<br>
Āvāsaṃ <span class="var" title="puñña­kammā­nanti (pts1)" id="note194">puññakamminan”ti</span>. (3219)</p>
</blockquote>
<p class="endsutta"><a class="sc" id="52"></a><a class="ms" id="p_23J_251"></a><span class="var" title="culla­suta­soma­jātakaṃ (bj, s2, s3, pts1)" id="note195">Cūḷa­suta­soma­jātakaṃ</span> pañcamaṃ.</p>
<p class="endsection"><a class="sc" id="53"></a><a class="ms" id="p_23J_252"></a>Cattā­līsa­nipātaṃ niṭṭhitaṃ.</p>
<p class="endsection summary"><a class="sc" id="54"></a><a class="ms" id="p_23J_253"></a>Tassuddānaṃ</p>
<blockquote class="uddanagatha">
<p><a class="sc" id="55"></a><a class="ms" id="p_23J_254"></a>Suva­paṇ­ḍita­jambu­ka­kuṇḍa­lino,<br>
Vara­kañña­malam­busa­jātakañca;<br>
Pava­rutta­ma­saṅ­kha­sirīv­hayako,<br>
Suta­soma­arin­dhamarā­javaro.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
