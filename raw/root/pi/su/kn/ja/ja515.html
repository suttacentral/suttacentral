<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja515">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>5. Sambhavajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.57"></a><a class="ms" id="p_22J_3397"></a><a class="msdiv" id="msdiv138"></a>“Rajjañca paṭipannāsma,<br>
ādhipaccaṃ sucīrata;<br>
Mahattaṃ pattumicchāmi,<br>
vijetuṃ pathaviṃ imaṃ.</p>
<p><a class="sc" id="2"></a><a class="ms" id="p_22J_3398"></a><a class="msdiv" id="msdiv139"></a>Dhammena no adhammena,<br>
adhammo me na ruccati;<br>
Kiccova dhammo carito,<br>
rañño hoti sucīrata.</p>
<p><a class="sc" id="3"></a><a class="ms" id="p_22J_3399"></a><a class="msdiv" id="msdiv140"></a>Idha cevāninditā yena,<br>
pecca yena aninditā;<br>
Yasaṃ devamanussesu,<br>
yena <span class="var" title="pappemu (bj)" id="note2150">pappomu</span> brāhmaṇa.</p>
<p><a class="sc" id="4"></a><a class="ms" id="p_22J_3400"></a><a class="msdiv" id="msdiv141"></a>Yohaṃ atthañca dhammañca,<br>
kattumicchāmi brāhmaṇa;<br>
Taṃ tvaṃ atthañca dhammañca,<br>
brāhmaṇakkhāhi pucchito”.</p>
<p><a class="sc" id="5"></a><a class="pts" id="pts5.58"></a><a class="ms" id="p_22J_3401"></a><a class="msdiv" id="msdiv142"></a>“Nāññatra vidhurā rāja,<br>
eta­dak­khā­tu­marahati;<br>
Yaṃ tvaṃ atthañca dhammañca,<br>
kattumicchasi khattiya”.</p>
<p><a class="sc" id="6"></a><a class="ms" id="p_22J_3402"></a><a class="msdiv" id="msdiv143"></a>“Ehi kho pahito gaccha,<br>
vidhurassa upantikaṃ;<br>
<span class="var" title="nikkhaṃ ratta (bj) | nikkhamimaṃ (pts1)" id="note2151">Nikkhañcimaṃ</span> suvaṇṇassa,<br>
haraṃ gaccha sucīrata;<br>
Abhihāraṃ imaṃ dajjā,<br>
attha­dham­mānu­siṭṭhiyā”.</p>
<p><a class="sc" id="7"></a><a class="pts" id="pts5.59"></a><a class="ms" id="p_22J_3403"></a><a class="msdiv" id="msdiv144"></a>Svādhippāgā bhāradvājo,<br>
vidhurassa upantikaṃ;<br>
Tamaddasa mahābrahmā,<br>
asamānaṃ sake ghare.</p>
<p><a class="sc" id="8"></a><a class="ms" id="p_22J_3404"></a><a class="msdiv" id="msdiv145"></a>“Raññohaṃ pahito dūto,<br>
korabyassa yasassino;<br>
‘Atthaṃ dhammañca pucchesi’,<br>
iccabravi yudhiṭṭhilo;<br>
Taṃ tvaṃ atthañca dhammañca,<br>
vidhurakkhāhi pucchito”.</p>
<p><a class="sc" id="9"></a><a class="pts" id="pts5.60"></a><a class="ms" id="p_22J_3405"></a><a class="msdiv" id="msdiv146"></a>“Gaṅgaṃ me pidahissanti,<br>
na taṃ sakkomi brāhmaṇa;<br>
Apidhetuṃ mahāsindhuṃ,<br>
taṃ kathaṃ so bhavissati;<br>
Na te sakkomi akkhātuṃ,<br>
atthaṃ dhammañca pucchito.</p>
<p><a class="sc" id="10"></a><a class="ms" id="p_22J_3406"></a><a class="msdiv" id="msdiv147"></a>Bhadrakāro ca me putto,<br>
oraso mama atrajo;<br>
Taṃ tvaṃ atthañca dhammañca,<br>
gantvā pucchassu brāhmaṇa”.</p>
<p><a class="sc" id="11"></a><a class="ms" id="p_22J_3407"></a><a class="msdiv" id="msdiv148"></a>Svādhippāgā bhāradvājo,<br>
<span class="var" title="bhadrakārassa santikaṃ (bj, s2, s3)" id="note2152">bhadra­kāras­su­panti­kaṃ</span>;<br>
Tamaddasa mahābrahmā,<br>
nisinnaṃ samhi vesmani.</p>
<p><a class="sc" id="12"></a><a class="pts" id="pts5.61"></a><a class="ms" id="p_22J_3408"></a><a class="msdiv" id="msdiv149"></a>“Raññohaṃ pahito dūto,<br>
korabyassa yasassino;<br>
‘Atthaṃ dhammañca pucchesi’,<br>
iccabravi yudhiṭṭhilo;<br>
Taṃ tvaṃ atthañca dhammañca,<br>
bhadrakāra <span class="var" title="bravīhi (bj, pts1)" id="note2153">pabrūhi</span> me”.</p>
<p><a class="sc" id="13"></a><a class="ms" id="p_22J_3409"></a><a class="msdiv" id="msdiv150"></a>“<span class="var" title="maṃsakācaṃ (pts1)" id="note2154">Maṃsakājaṃ</span> avahāya,<br>
godhaṃ anupatāmahaṃ;<br>
Na te sakkomi akkhātuṃ,<br>
atthaṃ dhammañca pucchito.</p>
<p><a class="sc" id="14"></a><a class="ms" id="p_22J_3410"></a><a class="msdiv" id="msdiv151"></a><span class="var" title="sañjayo (bj, s2, s3, pts1)" id="note2155">Sañcayo</span> nāma me bhātā,<br>
kaniṭṭho me sucīrata;<br>
Taṃ tvaṃ atthañca dhammañca,<br>
gantvā pucchassu brāhmaṇa”.</p>
<p><a class="sc" id="15"></a><a class="ms" id="p_22J_3411"></a><a class="msdiv" id="msdiv152"></a>Svādhippāgā bhāradvājo,<br>
sañcayassa upantikaṃ;<br>
Tamaddasa mahābrahmā,<br>
nisinnaṃ samhi <span class="var" title="parisati (s2, s3) | parīsati (pts1)" id="note2156">vesmani</span>.</p>
<p><a class="sc" id="16"></a><a class="ms" id="p_22J_3412"></a><a class="msdiv" id="msdiv153"></a>“Raññohaṃ pahito dūto,<br>
korabyassa yasassino;<br>
‘Atthaṃ dhammañca pucchesi’,<br>
iccabravi yudhiṭṭhilo;<br>
Taṃ tvaṃ atthañca dhammañca,<br>
sañcayakkhāhi pucchito”.</p>
<p><a class="sc" id="17"></a><a class="pts" id="pts5.62"></a><a class="ms" id="p_22J_3413"></a><a class="msdiv" id="msdiv154"></a>“Sadā maṃ <span class="var" title="gilatī (bj) | gilati (pts1)" id="note2157">gilate</span> maccu,<br>
sāyaṃ pāto sucīrata;<br>
Na te sakkomi akkhātuṃ,<br>
atthaṃ dhammañca pucchito.</p>
<p><a class="sc" id="18"></a><a class="ms" id="p_22J_3414"></a><a class="msdiv" id="msdiv155"></a>Sambhavo nāma me bhātā,<br>
kaniṭṭho me sucīrata;<br>
Taṃ tvaṃ atthañca dhammañca,<br>
gantvā pucchassu brāhmaṇa”.</p>
<p><a class="sc" id="19"></a><a class="ms" id="p_22J_3415"></a><a class="msdiv" id="msdiv156"></a>“Abbhuto vata bho dhammo,<br>
nāyaṃ asmāka ruccati;<br>
Tayo janā pitāputtā,<br>
te su paññāya no vidū.</p>
<p><a class="sc" id="20"></a><a class="ms" id="p_22J_3416"></a><a class="msdiv" id="msdiv157"></a>Na taṃ sakkotha akkhātuṃ,<br>
atthaṃ dhammañca pucchitā;<br>
Kathaṃ nu daharo jaññā,<br>
atthaṃ dhammañca pucchito”.</p>
<p><a class="sc" id="21"></a><a class="pts" id="pts5.63"></a><a class="ms" id="p_22J_3417"></a><a class="msdiv" id="msdiv158"></a>“Mā naṃ daharoti <span class="var" title="maññāsi (s2, s3, mr)" id="note2158">uññāsi</span>,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.</p>
<p><a class="sc" id="22"></a><a class="ms" id="p_22J_3418"></a><a class="msdiv" id="msdiv159"></a>Yathāpi cando vimalo,<br>
gacchaṃ ākāsadhātuyā;<br>
Sabbe tārāgaṇe loke,<br>
ābhāya atirocati.</p>
<p><a class="sc" id="23"></a><a class="ms" id="p_22J_3419"></a><a class="msdiv" id="msdiv160"></a>Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.</p>
<p><a class="sc" id="24"></a><a class="ms" id="p_22J_3420"></a><a class="msdiv" id="msdiv161"></a>Yathāpi rammako māso,<br>
gimhānaṃ hoti brāhmaṇa;<br>
Atevaññehi māsehi,<br>
dumapupphehi sobhati.</p>
<p><a class="sc" id="25"></a><a class="ms" id="p_22J_3421"></a><a class="msdiv" id="msdiv162"></a>Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.</p>
<p><a class="sc" id="26"></a><a class="ms" id="p_22J_3422"></a><a class="msdiv" id="msdiv163"></a>Yathāpi himavā brahme,<br>
pabbato gandhamādano;<br>
Nānārukkhehi sañchanno,<br>
mahā­bhūta­gaṇālayo;<br>
Osadhehi ca dibbehi,<br>
disā bhāti pavāti ca.</p>
<p><a class="sc" id="27"></a><a class="ms" id="p_22J_3423"></a><a class="msdiv" id="msdiv164"></a>Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.</p>
<p><a class="sc" id="28"></a><a class="ms" id="p_22J_3424"></a><a class="msdiv" id="msdiv165"></a>Yathāpi pāvako brahme,<br>
accimālī yasassimā;<br>
Jalamāno <span class="var" title="caraṃ kacche (pts1)" id="note2159">vane gacche</span>,<br>
analo kaṇhavattanī.</p>
<p><a class="sc" id="29"></a><a class="ms" id="p_22J_3425"></a><a class="msdiv" id="msdiv166"></a>Ghatāsano dhūmaketu,<br>
uttamā­he­vanandaho;<br>
<span class="var" title="nissive (s2, s3) | nisive (mr)" id="note2160">Nisīthe</span> pabbataggasmiṃ,<br>
<span class="var" title="bahutejo (s2, s3, mr)" id="note2161">pahūtedho</span> virocati.</p>
<p><a class="sc" id="30"></a><a class="ms" id="p_22J_3426"></a><a class="msdiv" id="msdiv167"></a>Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.</p>
<p><a class="sc" id="31"></a><a class="ms" id="p_22J_3427"></a><a class="msdiv" id="msdiv168"></a>Javena bhadraṃ jānanti,<br>
<span class="var" title="balivaddañca (bj, pts1) | balibaddhañca (s2, s3)" id="note2162">balībaddañca</span> vāhiye;<br>
Dohena dhenuṃ jānanti,<br>
bhāsamānañca paṇḍitaṃ.</p>
<p><a class="sc" id="32"></a><a class="ms" id="p_22J_3428"></a><a class="msdiv" id="msdiv169"></a>Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa”.</p>
<p><a class="sc" id="33"></a><a class="pts" id="pts5.65"></a><a class="ms" id="p_22J_3429"></a><a class="msdiv" id="msdiv170"></a>Svādhippāgā bhāradvājo,<br>
sambhavassa upantikaṃ;<br>
Tamaddasa mahābrahmā,<br>
kīḷamānaṃ bahīpure.</p>
<p><a class="sc" id="34"></a><a class="ms" id="p_22J_3430"></a><a class="msdiv" id="msdiv171"></a>“Raññohaṃ pahito dūto,<br>
korabyassa yasassino;<br>
‘Atthaṃ dhammañca pucchesi’,<br>
iccabravi yudhiṭṭhilo;<br>
Taṃ tvaṃ atthañca dhammañca,<br>
sambhavakkhāhi pucchito”.</p>
<p><a class="sc" id="35"></a><a class="ms" id="p_22J_3431"></a><a class="msdiv" id="msdiv172"></a>“Taggha te ahamakkhissaṃ,<br>
yathāpi kusalo tathā;<br>
Rājā ca kho taṃ jānāti,<br>
yadi kāhati vā na vā.</p>
<p><a class="sc" id="36"></a><a class="pts" id="pts5.66"></a><a class="ms" id="p_22J_3432"></a><a class="msdiv" id="msdiv173"></a>‘Ajja suve’ti saṃseyya,<br>
raññā puṭṭho sucīrata;<br>
Mā katvā avasī rājā,<br>
atthe jāte yudhiṭṭhilo.</p>
<p><a class="sc" id="37"></a><a class="ms" id="p_22J_3433"></a><a class="msdiv" id="msdiv174"></a>Ajjhattaññeva saṃseyya,<br>
raññā puṭṭho sucīrata;<br>
Kummaggaṃ na niveseyya,<br>
yathā mūḷho <span class="var" title="acetano (mr)" id="note2163">acetaso</span>.</p>
<p><a class="sc" id="38"></a><a class="ms" id="p_22J_3434"></a><a class="msdiv" id="msdiv175"></a>Attānaṃ nātivatteyya,<br>
adhammaṃ na samācare;<br>
Atitthe nappatāreyya,<br>
anatthe na yuto siyā.</p>
<p><a class="sc" id="39"></a><a class="ms" id="p_22J_3435"></a><a class="msdiv" id="msdiv176"></a>Yo ca etāni ṭhānāni,<br>
kattuṃ jānāti khattiyo;<br>
Sadā so vaḍḍhate rājā,<br>
sukkapakkheva candimā.</p>
<p><a class="sc" id="40"></a><a class="ms" id="p_22J_3436"></a><a class="msdiv" id="msdiv177"></a>Ñātīnañca piyo hoti,<br>
mittesu ca virocati;<br>
Kāyassa bhedā sappañño,<br>
saggaṃ so upapajjatī”ti.</p>
</blockquote>
<p class="endsutta"><a class="sc" id="41"></a><a class="ms" id="p_22J_3437"></a>Sam­bha­va­jātakaṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
