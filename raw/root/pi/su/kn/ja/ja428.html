<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja428">
<article>
<div class="hgroup">
<p class="division">Jātaka</p>
<p>Navakanipāta</p>
<p>Gijjhavagga</p>
<h1>2. Kosam­bi­ya­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.488"></a><a class="ms" id="p_22J_1791"></a><a class="msdiv" id="msdiv10"></a>“Puthusaddo samajano,<br>
na bālo koci maññatha;<br>
Saṃghasmiṃ bhijjamānasmiṃ,<br>
nāññaṃ bhiyyo amaññaruṃ.</p>
<p><a class="sc" id="2"></a><a class="ms" id="p_22J_1792"></a><a class="msdiv" id="msdiv11"></a>Parimuṭṭhā paṇḍitābhāsā,<br>
vācā­gocara­bhāṇino;<br>
Yāvicchanti mukhāyāmaṃ,<br>
yena nītā na taṃ vidū.</p>
<p><a class="sc" id="3"></a><a class="ms" id="p_22J_1793"></a><a class="msdiv" id="msdiv12"></a>Akkocchi maṃ avadhi maṃ,<br>
ajini maṃ ahāsi me;<br>
Ye ca taṃ upanayhanti,<br>
veraṃ tesaṃ na sammati.</p>
<p><a class="sc" id="4"></a><a class="ms" id="p_22J_1794"></a><a class="msdiv" id="msdiv13"></a>Akkocchi maṃ avadhi maṃ,<br>
ajini maṃ ahāsi me;<br>
Ye ca taṃ nupanayhanti,<br>
veraṃ tesūpasammati.</p>
<p><a class="sc" id="5"></a><a class="ms" id="p_22J_1795"></a><a class="msdiv" id="msdiv14"></a>Na hi verena verāni,<br>
sammantīdha kudācanaṃ;<br>
Averena ca sammanti,<br>
esa dhammo sanantano.</p>
<p><a class="sc" id="6"></a><a class="ms" id="p_22J_1796"></a><a class="msdiv" id="msdiv15"></a>Pare ca na vijānanti,<br>
mayamettha yamāmase;<br>
Ye ca tattha vijānanti,<br>
tato sammanti medhagā.</p>
<p><a class="sc" id="7"></a><a class="ms" id="p_22J_1797"></a><a class="msdiv" id="msdiv16"></a>Aṭṭhicchinnā pāṇaharā,<br>
<span class="var" title="gavassa (mr)" id="note1042">gavāssa</span> dhanahārino;<br>
Raṭṭhaṃ vilumpamānānaṃ,<br>
tesampi hoti saṅgati;<br>
Kasmā tumhāka no siyā.</p>
<p><a class="sc" id="8"></a><a class="ms" id="p_22J_1798"></a><a class="msdiv" id="msdiv17"></a>Sace labhetha nipakaṃ sahāyaṃ,<br>
Saddhiṃ caraṃ sādhu­vihāri­dhīraṃ;<br>
Abhibhuyya sabbāni parissayāni,<br>
Careyya tenattamano satīmā.</p>
<p><a class="sc" id="9"></a><a class="ms" id="p_22J_1799"></a><a class="msdiv" id="msdiv18"></a>No ce labhetha nipakaṃ sahāyaṃ,<br>
Saddhiṃ caraṃ sādhu­vihāri­dhīraṃ;<br>
Rājāva raṭṭhaṃ vijitaṃ pahāya,<br>
Eko care mātaṅgaraññeva nāgo.</p>
<p><a class="sc" id="10"></a><a class="ms" id="p_22J_1800"></a><a class="msdiv" id="msdiv19"></a>Ekassa caritaṃ seyyo,<br>
Natthi bāle sahāyatā;<br>
Eko care na pāpāni kayirā,<br>
Appossukko mātaṅgaraññeva nāgo”ti.</p>
</blockquote>
<p class="endsutta"><a class="sc" id="11"></a><a class="ms" id="p_22J_1801"></a><span class="var" title="kosambajātakaṃ (bj) | kosambījātakaṃ (pts1)" id="note1043">Kosam­bi­ya­jātakaṃ</span> dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
