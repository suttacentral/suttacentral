<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja415">
<article>
<div class="hgroup">
<p class="division">Jātaka</p>
<p>Sattakanipāta</p>
<p>Gandhāravagga</p>
<h1>10. Kummā­sa­piṇḍi­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.408"></a><a class="ms" id="p_22J_1647"></a><a class="msdiv" id="msdiv142"></a>“Na kiratthi anomadassisu,<br>
Pāricariyā buddhesu <span class="var" title="appakā (s2, s3, mr)" id="note963">appikā</span>;<br>
Sukkhāya aloṇikāya ca,<br>
Passaphalaṃ kummāsapiṇḍiyā.</p>
<p><a class="sc" id="2"></a><a class="ms" id="p_22J_1648"></a><a class="msdiv" id="msdiv143"></a><span class="var" title="hatthigavāssā ca me bahū (bj) | hatthī gavāssā cime bahū (s2, s3) | hatthī gavāssā ca me bahū (pts1)" id="note964">Hatthigavassā cime bahū</span>,<br>
Dhanadhaññaṃ pathavī ca kevalā;<br>
Nāriyo cimā accharūpamā,<br>
Passa phalaṃ kummāsapiṇḍiyā”.</p>
<p><a class="sc" id="3"></a><a class="pts" id="pts3.410"></a><a class="ms" id="p_22J_1649"></a><a class="msdiv" id="msdiv144"></a>“Abhikkhaṇaṃ rājakuñjara,<br>
Gāthā bhāsasi kosalādhipa;<br>
Pucchāmi taṃ raṭṭhavaḍḍhana,<br>
Bāḷhaṃ pītimano pabhāsasi”.</p>
<p><a class="sc" id="4"></a><a class="ms" id="p_22J_1650"></a><a class="msdiv" id="msdiv145"></a>“Imasmiññeva nagare,<br>
kule aññatare ahuṃ;<br>
Parakammakaro āsiṃ,<br>
bhatako sīlasaṃvuto.</p>
<p><a class="sc" id="5"></a><a class="ms" id="p_22J_1651"></a><a class="msdiv" id="msdiv146"></a>Kammāya nikkhamantohaṃ,<br>
caturo samaṇeddasaṃ;<br>
Ācāra­sīla­sam­panne,<br>
sītibhūte anāsave.</p>
<p><a class="sc" id="6"></a><a class="ms" id="p_22J_1652"></a><a class="msdiv" id="msdiv147"></a>Tesu cittaṃ pasādetvā,<br>
<span class="var" title="nisīditvā (pts1) | nisādetvā (?)" id="note965">nisīdetvā</span> paṇṇasanthate;<br>
Adaṃ buddhāna kummāsaṃ,<br>
pasanno sehi pāṇibhi.</p>
<p><a class="sc" id="7"></a><a class="ms" id="p_22J_1653"></a><a class="msdiv" id="msdiv148"></a>Tassa kammassa kusalassa,<br>
idaṃ me edisaṃ phalaṃ;<br>
Anubhomi idaṃ rajjaṃ,<br>
phītaṃ dhara­ṇi­muttamaṃ”.</p>
<p><a class="sc" id="8"></a><a class="pts" id="pts3.412"></a><a class="ms" id="p_22J_1654"></a><a class="msdiv" id="msdiv149"></a>“<span class="var" title="dada bhuñja ca mā ca pamādo (bj, pts1) | dadaṃ bhuñja ca mā ca pamādo (s2, s3)" id="note966">Dadaṃ bhuñja mā ca pamādo</span>,<br>
Cakkaṃ vattaya kosalādhipa;<br>
Mā rāja adhammiko ahu,<br>
Dhammaṃ pālaya kosalādhipa”.</p>
<p><a class="sc" id="9"></a><a class="ms" id="p_22J_1655"></a><a class="msdiv" id="msdiv150"></a>“Sohaṃ tadeva punappunaṃ,<br>
Vaṭumaṃ ācarissāmi sobhane;<br>
Ariyācaritaṃ sukosale,<br>
Arahanto me manāpāva passituṃ.</p>
<p><a class="sc" id="10"></a><a class="pts" id="pts3.413"></a><a class="ms" id="p_22J_1656"></a><a class="msdiv" id="msdiv151"></a>Devī viya accharūpamā,<br>
Majjhe nārigaṇassa sobhasi;<br>
Kiṃ kammamakāsi bhaddakaṃ,<br>
Kenāsi vaṇṇavatī sukosale”.</p>
<p><a class="sc" id="11"></a><a class="ms" id="p_22J_1657"></a><a class="msdiv" id="msdiv152"></a>“Ambaṭ­ṭhakulassa khattiya,<br>
Dāsyāhaṃ parapesiyā ahuṃ;<br>
<span class="var" title="saññatā (bj, pts1)" id="note967">Saññatā ca</span> dhammajīvinī,<br>
Sīlavatī ca apāpadassanā.</p>
<p><a class="sc" id="12"></a><a class="ms" id="p_22J_1658"></a><a class="msdiv" id="msdiv153"></a>Uddhaṭabhattaṃ ahaṃ tadā,<br>
Caramānassa adāsi bhikkhuno;<br>
Vittā sumanā sayaṃ ahaṃ,<br>
Tassa kammassa phalaṃ mamedisan”ti.</p>
</blockquote>
<p class="endsutta"><a class="sc" id="13"></a><a class="ms" id="p_22J_1659"></a><span class="var" title="kummā­sa­piṇḍa­jātakaṃ (bj, s2, s3, pts1)" id="note968">Kummā­sa­piṇḍi­jātakaṃ</span> dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
