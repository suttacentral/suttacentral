<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja533">
<article>
<div class="hgroup">
<p class="division">Jātaka</p>
<p>Asītinipāta</p>
<p>Cūḷahaṃsavagga</p>
<h1><span class="var" title="culla­haṃsa­jātakaṃ (bj, s2, s3, pts1)" id="note546">1 Cūḷa­haṃsa­jātaka</span></h1>
</div>
<blockquote class="gatha">
<p><a class="sc" id="1"></a><a class="pts" id="pts5.339"></a><a class="ms" id="p_23J_771"></a><a class="msdiv" id="msdiv1"></a>“Sumukha anupacinantā,<br>
pakkamanti vihaṅgamā;<br>
Gaccha tuvampi mā kaṅkhi,<br>
natthi <span class="var" title="bandhe (s2, s3, mr)" id="note547">baddhe</span> sahāyatā”.</p>
<p><a class="sc" id="2"></a><a class="ms" id="p_23J_772"></a><a class="msdiv" id="msdiv2"></a>“Gacche vāhaṃ na vā gacche,<br>
na tena amaro siyaṃ;<br>
Sukhitaṃ taṃ upāsitvā,<br>
dukkhitaṃ taṃ kathaṃ jahe.</p>
<p><a class="sc" id="3"></a><a class="ms" id="p_23J_773"></a><a class="msdiv" id="msdiv3"></a>Maraṇaṃ vā tayā saddhiṃ,<br>
jīvitaṃ vā tayā vinā;<br>
Tadeva maraṇaṃ seyyo,<br>
yañce jīve tayā vinā.</p>
<p><a class="sc" id="4"></a><a class="ms" id="p_23J_774"></a><a class="msdiv" id="msdiv4"></a>Nesa dhammo mahārāja,<br>
yaṃ taṃ evaṃ gataṃ jahe;<br>
Yā gati tuyhaṃ sā mayhaṃ,<br>
ruccate vihagādhipa”.</p>
<p><a class="sc" id="5"></a><a class="ms" id="p_23J_775"></a><a class="msdiv" id="msdiv5"></a>“Kā nu pāsena <span class="var" title="bandhassa (s2, s3, mr)" id="note548">baddhassa</span>,<br>
gati aññā mahānasā;<br>
Sā kathaṃ cetayānassa,<br>
muttassa tava ruccati.</p>
<p><a class="sc" id="6"></a><a class="ms" id="p_23J_776"></a><a class="msdiv" id="msdiv6"></a>Kaṃ vā tvaṃ passase atthaṃ,<br>
mama tuyhañca pakkhima;<br>
Ñātīnaṃ vāvasiṭṭhānaṃ,<br>
ubhinnaṃ jīvitakkhaye.</p>
<p><a class="sc" id="7"></a><a class="ms" id="p_23J_777"></a><a class="msdiv" id="msdiv7"></a>Yaṃ <span class="var" title="nu (bj)" id="note549">na</span> <span class="var" title="... depiccha (bj, pts1) | ... dvepiccha (s2, s3)" id="note550">kañ­cana­de­piñ­cha</span>,<br>
Andhena tamasā gataṃ;<br>
Tādise sañcajaṃ pāṇaṃ,<br>
Kamattha­ma­bhi­jotaye”.</p>
<p><a class="sc" id="8"></a><a class="ms" id="p_23J_778"></a><a class="msdiv" id="msdiv8"></a>“Kathaṃ nu patataṃ seṭṭha,<br>
Dhamme atthaṃ na <span class="var" title="bujjhase (bj)" id="note551">bujjhasi</span>;<br>
Dhammo apacito santo,<br>
Atthaṃ dasseti pāṇinaṃ.</p>
<p><a class="sc" id="9"></a><a class="pts" id="pts5.340"></a><a class="ms" id="p_23J_779"></a><a class="msdiv" id="msdiv9"></a>Sohaṃ dhammaṃ apekkhāno,<br>
dhammā catthaṃ samuṭṭhitaṃ;<br>
Bhattiñca tayi sampassaṃ,<br>
nāvakaṅkhāmi jīvitaṃ.</p>
<p><a class="sc" id="10"></a><a class="ms" id="p_23J_780"></a><a class="msdiv" id="msdiv10"></a>Addhā eso sataṃ dhammo,<br>
yo mitto mittamāpade;<br>
Na caje jīvitassāpi,<br>
hetu­dham­ma­manus­sa­raṃ”.</p>
<p><a class="sc" id="11"></a><a class="ms" id="p_23J_781"></a><a class="msdiv" id="msdiv11"></a>“Svāyaṃ dhammo ca te ciṇṇo,<br>
bhatti ca viditā mayi;<br>
Kāmaṃ karassu mayhetaṃ,<br>
gacchevānumato mayā.</p>
<p><a class="sc" id="12"></a><a class="ms" id="p_23J_782"></a><a class="msdiv" id="msdiv12"></a>Api tvevaṃ gate kāle,<br>
yaṃ <span class="var" title="baddhaṃ (bj) | bandhaṃ (pts1)" id="note552">khaṇḍaṃ</span> ñātinaṃ mayā;<br>
Tayā taṃ <span class="var" title="buddhisampanna (bj, s2, s3, pts1)" id="note553">buddhi­sam­pannaṃ</span>,<br>
assa paramasaṃvutaṃ”.</p>
<p><a class="sc" id="13"></a><a class="ms" id="p_23J_783"></a><a class="msdiv" id="msdiv13"></a><span class="var" title="icceva (pts1)" id="note554">Iccevaṃ</span> mantayantānaṃ,<br>
Ariyānaṃ ariyavuttinaṃ;<br>
Paccadissatha nesādo,<br>
Āturā­nami­vantako.</p>
<p><a class="sc" id="14"></a><a class="ms" id="p_23J_784"></a><a class="msdiv" id="msdiv14"></a>Te sattu­ma­bhisañ­cik­kha,<br>
dīgharattaṃ hitā dijā;<br>
Tuṇhīmāsittha ubhayo,<br>
<span class="var" title="na ca sañcesu'māsanā (bj, pts1)" id="note555">na sañ­ca­lesu­māsanā</span>.</p>
<p><a class="sc" id="15"></a><a class="ms" id="p_23J_785"></a><a class="msdiv" id="msdiv15"></a>Dhataraṭṭhe ca disvāna,<br>
samuḍḍente tato tato;<br>
Abhikkamatha vegena,<br>
dijasattu dijādhipe.</p>
<p><a class="sc" id="16"></a><a class="ms" id="p_23J_786"></a><a class="msdiv" id="msdiv16"></a>So ca vege­nabhik­kamma,<br>
āsajja parame dije;<br>
<span class="var" title="paccakampittha (bj, s2, s3, pts1)" id="note556">Paccakamittha</span> nesādo,<br>
baddhā iti vicintayaṃ.</p>
<p><a class="sc" id="17"></a><a class="ms" id="p_23J_787"></a><a class="msdiv" id="msdiv17"></a>Ekaṃva baddhamāsīnaṃ,<br>
abaddhañca punāparaṃ;<br>
Āsajja baddhamāsīnaṃ,<br>
pek­kha­mā­na­ma­dīna­vaṃ.</p>
<p><a class="sc" id="18"></a><a class="ms" id="p_23J_788"></a><a class="msdiv" id="msdiv18"></a>Tato so vimatoyeva,<br>
paṇḍare ajjhabhāsatha;<br>
Pavaḍḍhakāye āsīne,<br>
dija­saṅgha­ga­ṇādhipe.</p>
<p><a class="sc" id="19"></a><a class="ms" id="p_23J_789"></a><a class="msdiv" id="msdiv19"></a>“Yannu pāsena mahatā,<br>
baddho na kurute disaṃ;<br>
Atha kasmā abaddho tvaṃ,<br>
balī pakkhi na gacchasi.</p>
<p><a class="sc" id="20"></a><a class="ms" id="p_23J_790"></a><a class="msdiv" id="msdiv20"></a>Kiṃ nu <span class="var" title="tā'yaṃ (bj, pts1, mr)" id="note557">tyāyaṃ</span> dijo hoti,<br>
mutto baddhaṃ upāsasi;<br>
Ohāya sakuṇā yanti,<br>
kiṃ eko avahīyasi”.</p>
<p><a class="sc" id="21"></a><a class="ms" id="p_23J_791"></a><a class="msdiv" id="msdiv21"></a>“Rājā me so dijāmitta,<br>
sakhā pāṇasamo ca me;<br>
Neva naṃ vijahissāmi,<br>
yāva kālassa pariyāyaṃ”.</p>
<p><a class="sc" id="22"></a><a class="pts" id="pts5.341"></a><a class="ms" id="p_23J_792"></a><a class="msdiv" id="msdiv22"></a>“Kathaṃ panāyaṃ vihaṅgo,<br>
nāddasa pāsamoḍḍitaṃ;<br>
Padañhetaṃ mahantānaṃ,<br>
bod­dhuma­rahanti āpadaṃ”.</p>
<p><a class="sc" id="23"></a><a class="ms" id="p_23J_793"></a><a class="msdiv" id="msdiv23"></a>“Yadā parābhavo hoti,<br>
poso jīvitasaṅkhaye;<br>
Atha jālañca pāsañca,<br>
āsajjāpi na bujjhati.</p>
<p><a class="sc" id="24"></a><a class="ms" id="p_23J_794"></a><a class="msdiv" id="msdiv24"></a>Api tveva mahāpañña,<br>
pāsā bahuvidhā <span class="var" title="katā (s2, s3, mr)" id="note558">tatā</span>;<br>
<span class="var" title="gūḷhamāsajja (bj, pts1)" id="note559">Guyhamāsajja</span> bajjhanti,<br>
athevaṃ jīvitakkhaye”.</p>
<p><a class="sc" id="25"></a><a class="pts" id="pts5.343"></a><a class="ms" id="p_23J_795"></a><a class="msdiv" id="msdiv25"></a>“Api nāyaṃ tayā saddhiṃ,<br>
<span class="var" title="sambhāsassa (bj, pts1)" id="note560">saṃvāsassa</span> sukhudrayo;<br>
Api no anumaññāsi,<br>
api no jīvitaṃ dade”.</p>
<p><a class="sc" id="26"></a><a class="ms" id="p_23J_796"></a><a class="msdiv" id="msdiv26"></a>“Na ceva me tvaṃ baddhosi,<br>
napi icchāmi te vadhaṃ;<br>
Kāmaṃ khippamito gantvā,<br>
jīva tvaṃ anigho ciraṃ”.</p>
<p><a class="sc" id="27"></a><a class="ms" id="p_23J_797"></a><a class="msdiv" id="msdiv27"></a>“<span class="var" title="na vāhametaṃ (bj)" id="note561">Nevāha­meta­micchāmi</span>,<br>
aññatretassa jīvitā;<br>
Sace ekena tuṭṭhosi,<br>
muñcetaṃ mañca bhakkhaya.</p>
<p><a class="sc" id="28"></a><a class="ms" id="p_23J_798"></a><a class="msdiv" id="msdiv28"></a>Āroha­pari­ṇāhena,<br>
<span class="var" title="tulyasmā (bj, s2, s3, pts1) | tulyāmhā (mr)" id="note562">tulyāsmā</span> vayasā ubho;<br>
Na te lābhena <span class="var" title="jinatthi (bj, s2, s3) | jīnatthi (pts1)" id="note563">jīvatthi</span>,<br>
etena niminā tuvaṃ.</p>
<p><a class="sc" id="29"></a><a class="ms" id="p_23J_799"></a><a class="msdiv" id="msdiv29"></a>Tadiṅgha <span class="var" title="samavekkhassu (bj, pts1)" id="note564">samapekkhassu</span>,<br>
hotu giddhi <span class="var" title="tavāsmasu (bj, pts1) | tavasmasu (s2, s3)" id="note565">tavamhasu</span>;<br>
Maṃ pubbe bandha pāsena,<br>
pacchā muñca dijādhipaṃ.</p>
<p><a class="sc" id="30"></a><a class="ms" id="p_23J_800"></a><a class="msdiv" id="msdiv30"></a>Tāvadeva ca te lābho,<br>
<span class="var" title="katassa (bj, s2, s3) | katassā (pts1)" id="note566">katāssa</span> yācanāya ca;<br>
Mitti ca dhataraṭṭhehi,<br>
yāvajīvāya te siyā”.</p>
<p><a class="sc" id="31"></a><a class="ms" id="p_23J_801"></a><a class="msdiv" id="msdiv31"></a>“Passantu no mahāsaṃghā,<br>
tayā muttaṃ ito gataṃ;<br>
Mittāmaccā ca bhaccā ca,<br>
puttadārā ca bandhavā.</p>
<p><a class="sc" id="32"></a><a class="ms" id="p_23J_802"></a><a class="msdiv" id="msdiv32"></a>Na ca te tādisā mittā,<br>
<span class="var" title="bahunnaṃ (bj, pts1)" id="note567">bahūnaṃ</span> idha vijjati;<br>
Yathā tvaṃ dhataraṭṭhassa,<br>
pāṇasādhāraṇo sakhā.</p>
<p><a class="sc" id="33"></a><a class="ms" id="p_23J_803"></a><a class="msdiv" id="msdiv33"></a>So te sahāyaṃ muñcāmi,<br>
hotu rājā tavānugo;<br>
Kāmaṃ khippamito gantvā,<br>
ñātimajjhe virocatha”.</p>
<p><a class="sc" id="34"></a><a class="pts" id="pts5.344"></a><a class="ms" id="p_23J_804"></a><a class="msdiv" id="msdiv34"></a>“So patīto pamuttena,<br>
<span class="var" title="bhattuno (s2)" id="note568">bhattunā</span> bhattugāravo;<br>
Ajjhabhāsatha <span class="var" title="vaṅkaṅgo (s2, s3)" id="note569">vakkaṅgo</span>,<br>
vācaṃ kaṇṇasukhaṃ bhaṇaṃ.</p>
<p><a class="sc" id="35"></a><a class="ms" id="p_23J_805"></a><a class="msdiv" id="msdiv35"></a>Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā dijādhipaṃ”.</p>
<p><a class="sc" id="36"></a><a class="pts" id="pts5.345"></a><a class="ms" id="p_23J_806"></a><a class="msdiv" id="msdiv36"></a>“Ehi taṃ anusikkhāmi,<br>
Yathā tvamapi lacchase;<br>
Lābhaṃ <span class="var" title="yathāyaṃ (bj, pts1)" id="note570">tavāyaṃ</span> dhataraṭṭho,<br>
Pāpaṃ kiñci na dakkhati.</p>
<p><a class="sc" id="37"></a><a class="ms" id="p_23J_807"></a><a class="msdiv" id="msdiv37"></a>Khippa­man­tepuraṃ <span class="var" title="gantvā (s2, s3, mr)" id="note571">netvā</span>,<br>
rañño dassehi no ubho;<br>
Abaddhe pakatibhūte,<br>
<span class="var" title="kāce (pts1)" id="note572">kāje</span> ubhayato ṭhite.</p>
<p><a class="sc" id="38"></a><a class="ms" id="p_23J_808"></a><a class="msdiv" id="msdiv38"></a>Dhataraṭṭhā mahārāja,<br>
haṃsādhipatino ime;<br>
Ayañhi rājā haṃsānaṃ,<br>
ayaṃ senāpatītaro.</p>
<p><a class="sc" id="39"></a><a class="ms" id="p_23J_809"></a><a class="msdiv" id="msdiv39"></a>Asaṃsayaṃ imaṃ disvā,<br>
haṃsarājaṃ narādhipo;<br>
Patīto sumano <span class="var" title="citto (mr)" id="note573">vitto</span>,<br>
bahuṃ dassati te dhanaṃ”.</p>
<p><a class="sc" id="40"></a><a class="pts" id="pts5.346"></a><a class="ms" id="p_23J_810"></a><a class="msdiv" id="msdiv40"></a>Tassa taṃ vacanaṃ sutvā,<br>
kammunā upapādayi;<br>
Khippa­man­tepuraṃ gantvā,<br>
rañño haṃse adassayi;<br>
Abaddhe pakatibhūte,<br>
kāje ubhayato ṭhite.</p>
<p><a class="sc" id="41"></a><a class="ms" id="p_23J_811"></a><a class="msdiv" id="msdiv41"></a>“Dhataraṭṭhā mahārāja,<br>
haṃsādhipatino ime;<br>
Ayañhi rājā haṃsānaṃ,<br>
ayaṃ senāpatītaro”.</p>
<p><a class="sc" id="42"></a><a class="ms" id="p_23J_812"></a><a class="msdiv" id="msdiv42"></a>“Kathaṃ panime <span class="var" title="vihagā (bj, pts1)" id="note574">vihaṅgā</span>,<br>
tava <span class="var" title="hatthattha'māgatā (bj, s2, s3, pts1)" id="note575">hatthat­ta­māgatā</span>;<br>
Kathaṃ luddo mahantānaṃ,<br>
issare idha ajjhagā”.</p>
<p><a class="sc" id="43"></a><a class="ms" id="p_23J_813"></a><a class="msdiv" id="msdiv43"></a>“Vihitā santime pāsā,<br>
pallalesu janādhipa;<br>
Yaṃ yadāyatanaṃ maññe,<br>
dijānaṃ pāṇarodhanaṃ.</p>
<p><a class="sc" id="44"></a><a class="ms" id="p_23J_814"></a><a class="msdiv" id="msdiv44"></a>Tādisaṃ pāsamāsajja,<br>
haṃsarājā abajjhatha;<br>
Taṃ abaddho upāsīno,<br>
mamāyaṃ ajjhabhāsatha.</p>
<p><a class="sc" id="45"></a><a class="ms" id="p_23J_815"></a><a class="msdiv" id="msdiv45"></a>Sudukkaraṃ anariyehi,<br>
dahate bhāvamuttamaṃ;<br>
Bhatturatthe parakkanto,<br>
<span class="var" title="dhamme yutto (bj, pts1)" id="note576">dhammayutto</span> vihaṅgamo.</p>
<p><a class="sc" id="46"></a><a class="ms" id="p_23J_816"></a><a class="msdiv" id="msdiv46"></a><span class="var" title="attanoyaṃ (s2, s3)" id="note577">Attanāyaṃ</span> cajitvāna,<br>
jīvitaṃ jīvitāraho;<br>
Anutthunanto āsīno,<br>
bhattu yācittha jīvitaṃ.</p>
<p><a class="sc" id="47"></a><a class="ms" id="p_23J_817"></a><a class="msdiv" id="msdiv47"></a>Tassa taṃ vacanaṃ sutvā,<br>
pasāda­maha­majjhagā;<br>
Tato naṃ <span class="var" title="pāmuñciṃ (pts1, mr)" id="note578">pāmuciṃ</span> pāsā,<br>
anuññāsiṃ sukhena ca.</p>
<p><a class="sc" id="48"></a><a class="ms" id="p_23J_818"></a><a class="msdiv" id="msdiv48"></a>So patīto pamuttena,<br>
bhattunā bhattugāravo;<br>
Ajjhabhāsatha vakkaṅgo,<br>
vācaṃ kaṇṇasukhaṃ bhaṇaṃ.</p>
<p><a class="sc" id="49"></a><a class="ms" id="p_23J_819"></a><a class="msdiv" id="msdiv49"></a>‘Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā dijādhipaṃ.</p>
<p><a class="sc" id="50"></a><a class="ms" id="p_23J_820"></a><a class="msdiv" id="msdiv50"></a>Ehi taṃ anusikkhāmi,<br>
yathā tvamapi lacchase;<br>
Lābhaṃ tavāyaṃ dhataraṭṭho,<br>
pāpaṃ kiñci na dakkhati.</p>
<p><a class="sc" id="51"></a><a class="ms" id="p_23J_821"></a><a class="msdiv" id="msdiv51"></a>Khippa­man­tepuraṃ <span class="var" title="gantvā (sabbattha)" id="note579">netvā</span>,<br>
rañño dassehi no ubho;<br>
Abaddhe pakatibhūte,<br>
kāje ubhayato ṭhite.</p>
<p><a class="sc" id="52"></a><a class="ms" id="p_23J_822"></a><a class="msdiv" id="msdiv52"></a>“Dhataraṭṭhā mahārāja,<br>
haṃsādhipatino ime;<br>
Ayañhi rājā haṃsānaṃ,<br>
ayaṃ senāpatītaro”.</p>
<p><a class="sc" id="53"></a><a class="ms" id="p_23J_823"></a><a class="msdiv" id="msdiv53"></a>Asaṃsayaṃ imaṃ disvā,<br>
haṃsarājaṃ narādhipo;<br>
Patīto sumano vitto,<br>
bahuṃ dassati te dhanaṃ’.</p>
<p><a class="sc" id="54"></a><a class="pts" id="pts5.347"></a><a class="ms" id="p_23J_824"></a><a class="msdiv" id="msdiv54"></a>Evametassa vacanā,<br>
ānītāme ubho mayā;<br>
Ettheva hi ime <span class="var" title="assu (bj, s2, s3, pts1)" id="note580">āsuṃ</span>,<br>
ubho anumatā mayā.</p>
<p><a class="sc" id="55"></a><a class="ms" id="p_23J_825"></a><a class="msdiv" id="msdiv55"></a>Soyaṃ evaṃ gato pakkhī,<br>
dijo paramadhammiko;<br>
Mādisassa hi luddassa,<br>
janayeyyātha maddavaṃ.</p>
<p><a class="sc" id="56"></a><a class="ms" id="p_23J_826"></a><a class="msdiv" id="msdiv56"></a>Upāyanañca te deva,<br>
nāññaṃ passāmi edisaṃ;<br>
Sabba­sākuṇi­kā­gāme,<br>
taṃ passa manujādhipa”.</p>
<p><a class="sc" id="57"></a><a class="pts" id="pts5.348"></a><a class="ms" id="p_23J_827"></a><a class="msdiv" id="msdiv57"></a>Disvā nisinnaṃ rājānaṃ,<br>
pīṭhe sovaṇṇaye subhe;<br>
Ajjhabhāsatha vakkaṅgo,<br>
vācaṃ kaṇṇasukhaṃ bhaṇaṃ.</p>
<p><a class="sc" id="58"></a><a class="ms" id="p_23J_828"></a><a class="msdiv" id="msdiv58"></a>“Kaccinnu bhoto kusalaṃ,<br>
kacci bhoto anāmayaṃ;<br>
Kacci raṭṭhamidaṃ phītaṃ,<br>
dhammena <span class="var" title="... manusissati (bj, pts1)" id="note581">manusāsasi</span>”.</p>
<p><a class="sc" id="59"></a><a class="ms" id="p_23J_829"></a><a class="msdiv" id="msdiv59"></a>“Kusalañceva me haṃsa,<br>
Atho haṃsa anāmayaṃ;<br>
Atho raṭṭhamidaṃ phītaṃ,<br>
Dhammena <span class="var" title="... manusissati (bj, pts1)" id="note582">manusāsahaṃ</span>”.</p>
<p><a class="sc" id="60"></a><a class="ms" id="p_23J_830"></a><a class="msdiv" id="msdiv60"></a>“Kacci bhoto amaccesu,<br>
doso koci na vijjati;<br>
<span class="var" title="kaccinnu (bj, pts1)" id="note583">Kacci ca</span> te tavatthesu,<br>
nāvakaṅkhanti jīvitaṃ”.</p>
<p><a class="sc" id="61"></a><a class="ms" id="p_23J_831"></a><a class="msdiv" id="msdiv61"></a>“Athopi me amaccesu,<br>
doso koci na vijjati;<br>
<span class="var" title="athopime (pts1)" id="note584">Athopi te</span> mamatthesu,<br>
nāvakaṅkhanti jīvitaṃ”.</p>
<p><a class="sc" id="62"></a><a class="ms" id="p_23J_832"></a><a class="msdiv" id="msdiv62"></a>“Kacci te sādisī bhariyā,<br>
assavā piyabhāṇinī;<br>
Put­tarūpa­yasū­petā,<br>
tava chandavasānugā”.</p>
<p><a class="sc" id="63"></a><a class="ms" id="p_23J_833"></a><a class="msdiv" id="msdiv63"></a>“Atho me sādisī bhariyā,<br>
assavā piyabhāṇinī;<br>
Put­tarūpa­yasū­petā,<br>
mama chandavasānugā.</p>
<p><a class="sc" id="64"></a><a class="pts" id="pts5.349"></a><a class="ms" id="p_23J_834"></a><a class="msdiv" id="msdiv64"></a><span class="var" title="bhavaṃ tu (bj, pts1) | bhavannu (s2, s3)" id="note585">Bhavantaṃ</span> kacci nu mahā-<br>
<span class="var" title="... hatthatthataṃ (bj, s2, s3, pts1)" id="note586">sattu­hatthat­tataṃ</span> gato;<br>
Dukkhamāpajji vipulaṃ,<br>
tasmiṃ paṭhamamāpade.</p>
<p><a class="sc" id="65"></a><a class="ms" id="p_23J_835"></a><a class="msdiv" id="msdiv65"></a>Kacci yantāpatitvāna,<br>
daṇḍena samapothayi;<br>
Evametesaṃ jammānaṃ,<br>
<span class="var" title="pākatikaṃ (bj, pts1)" id="note587">pātikaṃ</span> bhavati tāvade”.</p>
<p><a class="sc" id="66"></a><a class="ms" id="p_23J_836"></a><a class="msdiv" id="msdiv66"></a>“Khemamāsi mahārāja,<br>
<span class="var" title="evamāpadi saṃsati (bj, pts1) | evamā­pariyā­sati (s2, s3)" id="note588">evamāpadiyā sati</span>;<br>
Na cāyaṃ kiñci rasmāsu,<br>
sattūva samapajjatha.</p>
<p><a class="sc" id="67"></a><a class="ms" id="p_23J_837"></a><a class="msdiv" id="msdiv67"></a>Paccagamittha nesādo,<br>
pubbeva ajjhabhāsatha;<br>
Tadāyaṃ sumukhoyeva,<br>
paṇḍito paccabhāsatha.</p>
<p><a class="sc" id="68"></a><a class="ms" id="p_23J_838"></a><a class="msdiv" id="msdiv68"></a>Tassa taṃ vacanaṃ sutvā,<br>
pasāda­maya­majjhagā;<br>
Tato maṃ pāmucī pāsā,<br>
anuññāsi sukhena ca.</p>
<p><a class="sc" id="69"></a><a class="ms" id="p_23J_839"></a><a class="msdiv" id="msdiv69"></a>Idañca sumukheneva,<br>
etadatthāya cintitaṃ;<br>
Bhoto <span class="var" title="sakāse āgamanaṃ (bj, s2, s3, pts1)" id="note589">sakāsegamanaṃ</span>,<br>
etassa dhanamicchatā”.</p>
<p><a class="sc" id="70"></a><a class="ms" id="p_23J_840"></a><a class="msdiv" id="msdiv70"></a>“Svāga­tañ­ce­vidaṃ bhavataṃ,<br>
patīto casmi dassanā;<br>
Eso cāpi bahuṃ vittaṃ,<br>
labhataṃ <span class="var" title="yāvaticchati (bj) | yāvat'icchīti (pts1)" id="note590">yāvadicchati</span>”.</p>
<p><a class="sc" id="71"></a><a class="pts" id="pts5.350"></a><a class="ms" id="p_23J_841"></a><a class="msdiv" id="msdiv71"></a>Santappayitvā nesādaṃ,<br>
bhogehi manujādhipo;<br>
Ajjhabhāsatha vakkaṅgaṃ,<br>
vācaṃ kaṇṇasukhaṃ bhaṇaṃ.</p>
<p><a class="sc" id="72"></a><a class="ms" id="p_23J_842"></a><a class="msdiv" id="msdiv72"></a>“Yaṃ khalu dhammamādhīnaṃ,<br>
vaso vattati kiñcanaṃ;<br>
<span class="var" title="sabbat­thissa­riyaṃ bhavataṃ (bj, s2, s3, pts1) | sabbissariyaṃ bhavataṃ (mr)" id="note591">Sabbat­thissa­riyaṃ tava</span>,<br>
taṃ <span class="var" title="pasāsatha (bj, s2, s3, pts1)" id="note592">pasāsa</span> yadicchatha.</p>
<p><a class="sc" id="73"></a><a class="ms" id="p_23J_843"></a><a class="msdiv" id="msdiv73"></a>Dānatthaṃ upabhottuṃ vā,<br>
yaṃ caññaṃ upakappati;<br>
Etaṃ dadāmi vo vittaṃ,<br>
<span class="var" title="isseraṃ (bj) | issaraṃ (pts1)" id="note593">issariyaṃ</span> vissajāmi vo”.</p>
<p><a class="sc" id="74"></a><a class="pts" id="pts5.351"></a><a class="ms" id="p_23J_844"></a><a class="msdiv" id="msdiv74"></a>“Yathā ca myāyaṃ sumukho,<br>
ajjhabhāseyya paṇḍito;<br>
Kāmasā buddhisampanno,<br>
taṃ myāssa paramappiyaṃ”.</p>
<p><a class="sc" id="75"></a><a class="ms" id="p_23J_845"></a><a class="msdiv" id="msdiv75"></a>“Ahaṃ khalu mahārāja,<br>
nāgarā­jā­ri­vantaraṃ;<br>
Paṭivattuṃ na sakkomi,<br>
na me so vinayo siyā.</p>
<p><a class="sc" id="76"></a><a class="ms" id="p_23J_846"></a><a class="msdiv" id="msdiv76"></a>Amhākañceva <span class="var" title="yo (bj, pts1)" id="note594">so</span> seṭṭho,<br>
tvañca uttamasattavo;<br>
Bhūmipālo manussindo,<br>
pūjā bahūhi hetuhi.</p>
<p><a class="sc" id="77"></a><a class="ms" id="p_23J_847"></a><a class="msdiv" id="msdiv77"></a>Tesaṃ ubhinnaṃ bhaṇataṃ,<br>
vattamāne vinicchaye;<br>
<span class="var" title="nāntaraṃ (bj, pts1)" id="note595">Nantaraṃ</span> paṭivattabbaṃ,<br>
<span class="var" title="pesena (mr)" id="note596">pessena</span> manujādhipa”.</p>
<p><a class="sc" id="78"></a><a class="ms" id="p_23J_848"></a><a class="msdiv" id="msdiv78"></a>“Dhammena kira nesādo,<br>
paṇḍito aṇḍajo iti;<br>
Na heva akatattassa,<br>
nayo etādiso siyā.</p>
<p><a class="sc" id="79"></a><a class="ms" id="p_23J_849"></a><a class="msdiv" id="msdiv79"></a>Evaṃ aggapakatimā,<br>
evaṃ uttamasattavo;<br>
Yāvatatthi mayā diṭṭhā,<br>
nāññaṃ passāmi edisaṃ.</p>
<p><a class="sc" id="80"></a><a class="ms" id="p_23J_850"></a><a class="msdiv" id="msdiv80"></a>Tuṭṭhosmi vo pakatiyā,<br>
vākyena madhurena ca;<br>
Eso cāpi mamacchando,<br>
ciraṃ passeyya vo ubho”.</p>
<p><a class="sc" id="81"></a><a class="pts" id="pts5.352"></a><a class="ms" id="p_23J_851"></a><a class="msdiv" id="msdiv81"></a>“<span class="var" title="yaṃkiñci (pts1)" id="note597">Yaṃ kiccaṃ</span> parame mitte,<br>
<span class="var" title="... rasmāsu (bj, pts1)" id="note598">katamasmāsu</span> taṃ tayā;<br>
Pattā nissaṃsayaṃ <span class="var" title="tyamhā (bj, s2, s3)" id="note599">tyāmhā</span>,<br>
bhattirasmāsu yā tava.</p>
<p><a class="sc" id="82"></a><a class="ms" id="p_23J_852"></a><a class="msdiv" id="msdiv82"></a>Aduñca nūna sumahā,<br>
ñātisaṅghassa mantaraṃ;<br>
Adassanena <span class="var" title="amhākaṃ (pts1)" id="note600">asmākaṃ</span>,<br>
dukkhaṃ bahūsu pakkhisu.</p>
<p><a class="sc" id="83"></a><a class="ms" id="p_23J_853"></a><a class="msdiv" id="msdiv83"></a>Tesaṃ sokavighātāya,<br>
Tayā anumatā mayaṃ;<br>
Taṃ padakkhiṇato katvā,<br>
<span class="var" title="ñātī (bj, s2, s3, pts1)" id="note601">Ñātiṃ</span> <span class="var" title="passemarindama (bj, pts1)" id="note602">passemurindama</span>.</p>
<p><a class="sc" id="84"></a><a class="ms" id="p_23J_854"></a><a class="msdiv" id="msdiv84"></a>Addhāhaṃ vipulaṃ pītiṃ,<br>
bhavataṃ vindāmi dassanā;<br>
Eso cāpi mahā attho,<br>
ñātivissāsanā siyā”.</p>
<p><a class="sc" id="85"></a><a class="pts" id="pts5.353"></a><a class="ms" id="p_23J_855"></a><a class="msdiv" id="msdiv85"></a>Idaṃ vatvā <span class="var" title="dhataraṭṭhā (bj)" id="note603">dhataraṭṭho</span>,<br>
haṃsarājā narādhipaṃ;<br>
<span class="var" title="uttama­ja­vamattāya (bj, pts1)" id="note604">Uttamaṃ javamanvāya</span>,<br>
ñātisaṅghaṃ upāgamuṃ.</p>
<p><a class="sc" id="86"></a><a class="ms" id="p_23J_856"></a><a class="msdiv" id="msdiv86"></a>Te aroge anuppatte,<br>
disvāna parame dije;<br>
Kekāti makaruṃ haṃsā,<br>
puthusaddo ajāyatha.</p>
<p><a class="sc" id="87"></a><a class="ms" id="p_23J_857"></a><a class="msdiv" id="msdiv87"></a>Te patītā pamuttena,<br>
bhattunā bhattugāravā;<br>
Samantā <span class="var" title="parikariṃsu (bj, s2, s3, pts1)" id="note605">parikiriṃsu</span>,<br>
aṇḍajā laddhapaccayā.</p>
<p><a class="sc" id="88"></a><a class="ms" id="p_23J_858"></a><a class="msdiv" id="msdiv88"></a>Evaṃ mittavataṃ atthā,<br>
sabbe honti padakkhiṇā;<br>
Haṃsā yathā dhataraṭṭhā,<br>
ñātisaṅghaṃ upāgamunti.</p>
</blockquote>
<p class="endsutta"><a class="sc" id="89"></a><a class="ms" id="p_23J_859"></a><span class="var" title="culla­haṃsa­jātakaṃ (bj, s2, s3, pts1)" id="note606">Cūḷa­haṃsa­jātakaṃ</span> paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
