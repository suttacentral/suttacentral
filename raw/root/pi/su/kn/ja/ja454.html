<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja454">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>16. Ghaṭa­paṇ­ḍita­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.84"></a><a class="ms" id="p_22J_2088"></a><a class="msdiv" id="msdiv165"></a>“Uṭṭhehi kaṇha kiṃ sesi,<br>
Ko attho supanena te;<br>
Yopi <span class="var" title="tāyaṃ (pts1)" id="note1237">tuyhaṃ</span> sako bhātā,<br>
Hadayaṃ <span class="var" title="cakkhuñca (bj) | cakkhu (s2, s3) | cakkhuṃva (pts1)" id="note1238">cakkhu ca</span> dakkhiṇaṃ;<br>
Tassa vātā balīyanti,<br>
<span class="var" title="sasaṃ jappati (?)" id="note1239">Ghaṭo jappati</span> kesava”.</p>
<p><a class="sc" id="2"></a><a class="ms" id="p_22J_2089"></a><a class="msdiv" id="msdiv166"></a>“Tassa taṃ vacanaṃ sutvā,<br>
rohiṇeyyassa kesavo;<br>
Taramānarūpo vuṭṭhāsi,<br>
bhātusokena aṭṭito”.</p>
<p><a class="sc" id="3"></a><a class="ms" id="p_22J_2090"></a><a class="msdiv" id="msdiv167"></a>“Kiṃ nu ummattarūpova,<br>
kevalaṃ dvārakaṃ imaṃ;<br>
Saso sasoti lapasi,<br>
ko nu te sasamāhari”.</p>
<p><a class="sc" id="4"></a><a class="ms" id="p_22J_2091"></a><a class="msdiv" id="msdiv168"></a>“Sovaṇṇamayaṃ maṇīmayaṃ,<br>
Lohamayaṃ atha rūpiyāmayaṃ;<br>
Saṅ­kha­silā­pavāḷa­mayaṃ,<br>
Kārayissāmi te sasaṃ”.</p>
<p><a class="sc" id="5"></a><a class="ms" id="p_22J_2092"></a><a class="msdiv" id="msdiv169"></a>“Santi aññepi sasakā,<br>
araññe vanagocarā;<br>
Tepi te ānayissāmi,<br>
kīdisaṃ sasamicchasi”.</p>
<p><a class="sc" id="6"></a><a class="ms" id="p_22J_2093"></a><a class="msdiv" id="msdiv170"></a>“<span class="var" title="na cāhametaṃ (bj) | na vāhamete (s2, s3) | na vāhametaṃ (pts1)" id="note1240">Na cāhamete</span> icchāmi,<br>
ye sasā <span class="var" title="paṭhaviṃsitā (bj, s2, s3, pts1)" id="note1241">pathavissitā</span>;<br>
Candato sasamicchāmi,<br>
taṃ me ohara kesava”.</p>
<p><a class="sc" id="7"></a><a class="pts" id="pts4.86"></a><a class="ms" id="p_22J_2094"></a><a class="msdiv" id="msdiv171"></a>“So nūna madhuraṃ ñāti,<br>
jīvitaṃ vijahissasi;<br>
Apatthiyaṃ yo patthayasi,<br>
candato sasamicchasi”.</p>
<p><a class="sc" id="8"></a><a class="ms" id="p_22J_2095"></a><a class="msdiv" id="msdiv172"></a>“Evañce kaṇha jānāsi,<br>
yadañ­ña­manu­sā­sasi;<br>
Kasmā pure mataṃ puttaṃ,<br>
ajjāpi manusocasi”.</p>
<p><a class="sc" id="9"></a><a class="ms" id="p_22J_2096"></a><a class="msdiv" id="msdiv173"></a>“Yaṃ na labbhā manussena,<br>
amanussena vā <span class="var" title="pana (^pv18#9 [Kaṇ­hapeta­vatthu])" id="note1242">puna</span>;<br>
Jāto me mā marī putto,<br>
kuto labbhā alabbhiyaṃ.</p>
<p><a class="sc" id="10"></a><a class="ms" id="p_22J_2097"></a><a class="msdiv" id="msdiv174"></a>Na mantā mūlabhesajjā,<br>
osadhehi dhanena vā;<br>
Sakkā ānayituṃ kaṇha,<br>
yaṃ petamanusocasi”.</p>
<p><a class="sc" id="11"></a><a class="ms" id="p_22J_2098"></a><a class="msdiv" id="msdiv175"></a>“Yassa etādisā assu,<br>
amaccā purisapaṇḍitā;<br>
Yathā nijjhāpaye ajja,<br>
ghaṭo purisapaṇḍito.</p>
<p><a class="sc" id="12"></a><a class="ms" id="p_22J_2099"></a><a class="msdiv" id="msdiv176"></a>Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.</p>
<p><a class="sc" id="13"></a><a class="ms" id="p_22J_2100"></a><a class="msdiv" id="msdiv177"></a>Abbahī vata me sallaṃ,<br>
yamāsi hadayassitaṃ;<br>
Yo me sokaparetassa,<br>
puttasokaṃ apānudi.</p>
<p><a class="sc" id="14"></a><a class="ms" id="p_22J_2101"></a><a class="msdiv" id="msdiv178"></a>Sohaṃ abbūḷha­sal­losmi,<br>
vītasoko anāvilo;<br>
Na socāmi na rodāmi,<br>
tava sutvāna <span class="var" title="bhātika (^pv18#18 [Kaṇ­hapeta­vatthu])" id="note1243">māṇava</span>”.</p>
<p><a class="sc" id="15"></a><a class="ms" id="p_22J_2102"></a><a class="msdiv" id="msdiv179"></a>“Evaṃ karonti sappaññā,<br>
Ye honti anukampakā;<br>
Nivattayanti sokamhā,<br>
Ghaṭo jeṭṭhaṃva bhātaran”ti. (1527)</p>
</blockquote>
<p class="endsutta"><a class="sc" id="16"></a><a class="ms" id="p_22J_2103"></a><span class="var" title="ghata­paṇ­ḍita­jātakaṃ (s2, s3) | ghatajātakaṃ (pts1)" id="note1244">Ghaṭa­paṇ­ḍita­jātakaṃ</span> soḷasamaṃ.</p>
<p class="endsection"><a class="sc" id="17"></a><a class="ms" id="p_22J_2104"></a>Dasakanipātaṃ niṭṭhitaṃ.</p>
<p class="endsection summary"><a class="sc" id="18"></a><a class="ms" id="p_22J_2105"></a>Tassuddānaṃ</p>
<blockquote class="uddanagatha">
<p><a class="sc" id="19"></a><a class="ms" id="p_22J_2106"></a>Daḷha kaṇha dhanañjaya saṅkhavaro,<br>
Raja <span class="var" title="sattāha sasakha (bj) | sattāha sasākha (s2, s3)" id="note1245">sattaha kassa ca</span> takkalinā;<br>
Dhammaṃ kukkuṭa kuṇḍali bhojanadā,<br>
Cakkavāka subhūrisa sotthi ghaṭoti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
