<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja420">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>4. Sumaṅga­la­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.441"></a><a class="ms" id="p_22J_1702"></a><a class="msdiv" id="msdiv27"></a>“<span class="var" title="bhusa hi (bj) | bhusampi (mr)" id="note992">Bhusamhi</span> kuddhoti avekkhiyāna,<br>
Na tāva daṇḍaṃ paṇayeyya issaro;<br>
Aṭṭhānaso appati­rūpa­mattano,<br>
Parassa dukkhāni bhusaṃ udīraye.</p>
<p><a class="sc" id="2"></a><a class="ms" id="p_22J_1703"></a><a class="msdiv" id="msdiv28"></a>Yato ca jāneyya pasādamattano,<br>
Atthaṃ niyuñjeyya parassa dukkaṭaṃ;<br>
Tadāyamatthoti sayaṃ avekkhiya,<br>
Athassa daṇḍaṃ sadisaṃ nivesaye.</p>
<p><a class="sc" id="3"></a><a class="ms" id="p_22J_1704"></a><a class="msdiv" id="msdiv29"></a>Na cāpi jhāpeti paraṃ na attanaṃ,<br>
Amucchito yo nayate nayānayaṃ;<br>
Yo daṇḍadhāro bhavatīdha issaro,<br>
Sa vaṇṇagutto siriyā na dhaṃsati.</p>
<p><a class="sc" id="4"></a><a class="ms" id="p_22J_1705"></a><a class="msdiv" id="msdiv30"></a>Ye khattiyā se anisammakārino,<br>
Paṇenti daṇḍaṃ sahasā pamucchitā;<br>
<span class="var" title="... saṃyuttā (bj, s2, s3, pts1) | ... yuttāva (mr)" id="note993">Avaṇṇasaṃyutā</span> jahanti jīvitaṃ,<br>
Ito vimuttāpi ca yanti duggatiṃ.</p>
<p><a class="sc" id="5"></a><a class="pts" id="pts3.442"></a><a class="ms" id="p_22J_1706"></a><a class="msdiv" id="msdiv31"></a>Dhamme ca ye ariyappavedite ratā,<br>
Anuttarā te vacasā manasā kammunā ca;<br>
Te santi­sorac­ca­samā­dhi­saṇ­ṭhitā,<br>
Vajanti lokaṃ dubhayaṃ tathāvidhā.</p>
<p><a class="sc" id="6"></a><a class="ms" id="p_22J_1707"></a><a class="msdiv" id="msdiv32"></a>Rājāhamasmi narapa­madāna­missaro,<br>
Sacepi kujjhāmi ṭhapemi attanaṃ;<br>
Nisedhayanto janataṃ tathāvidhaṃ,<br>
Paṇemi daṇḍaṃ anukampa yoniso”.</p>
<p><a class="sc" id="7"></a><a class="ms" id="p_22J_1708"></a><a class="msdiv" id="msdiv33"></a>“Sirī ca lakkhī ca taveva khattiya,<br>
Janādhipa mā vijahi kudācanaṃ;<br>
Akkodhano nicca­pasan­na­citto,<br>
Anīgho tuvaṃ vassasatāni pālaya.</p>
<p><a class="sc" id="8"></a><a class="ms" id="p_22J_1709"></a><a class="msdiv" id="msdiv34"></a>Guṇehi etehi upeta khattiya,<br>
<span class="var" title="... vatti (bj) | ... vutti (s2, s3, mr)" id="note994">Ṭhita­mariya­vattī</span> suvaco akodhano;<br>
Sukhī <span class="var" title="anuppīḷa pasāsa medaniṃ (s2, s3) | anuppīḷaṃ sahasamedaniṃ (mr)" id="note995">anuppīḷa pasāsamediniṃ</span>,<br>
Ito vimuttopi ca yāhi suggatiṃ.</p>
<p><a class="sc" id="9"></a><a class="ms" id="p_22J_1710"></a><a class="msdiv" id="msdiv35"></a>Evaṃ <span class="var" title="suvinītena (pts1)" id="note996">sunītena</span> subhāsitena,<br>
Dhammena ñāyena upāyaso nayaṃ;<br>
Nibbāpaye saṅkhubhitaṃ mahājanaṃ,<br>
Mahāva <span class="var" title="medaninti (s2, s3, mr)" id="note997">megho salilena medinin”ti</span>.</p>
</blockquote>
<p class="endsutta"><a class="sc" id="10"></a><a class="ms" id="p_22J_1711"></a>Sumaṅga­la­jātakaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
