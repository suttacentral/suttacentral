<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja452">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>14. Bhūri­pañña­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.72"></a><a class="ms" id="p_22J_2066"></a><a class="msdiv" id="msdiv145"></a>“Saccaṃ kira <span class="var" title="tvampi (bj) | tuvampi (s2, s3) | tvaṃ asi (mr)" id="note1223">tvaṃ api</span> bhūripañña,<br>
Yā tādisī sīri dhitī matī ca;<br>
Na tāyate­bhāva­va­sū­pani­taṃ,<br>
Yo yavakaṃ bhuñjasi appasūpaṃ”.</p>
<p><a class="sc" id="2"></a><a class="ms" id="p_22J_2067"></a><a class="msdiv" id="msdiv146"></a>“Sukhaṃ dukkhena paripācayanto,<br>
Kālā kālaṃ vicinaṃ chandachanno;<br>
Atthassa dvārāni avāpuranto,<br>
Tenāhaṃ tussāmi yavodanena.</p>
<p><a class="sc" id="3"></a><a class="ms" id="p_22J_2068"></a><a class="msdiv" id="msdiv147"></a>Kālañca ñatvā abhijīhanāya,<br>
Mantehi atthaṃ paripācayitvā;<br>
Vijambhissaṃ sīha­vi­jam­bhi­tāni,<br>
Tāyiddhiyā dakkhasi maṃ punāpi”.</p>
<p><a class="sc" id="4"></a><a class="ms" id="p_22J_2069"></a><a class="msdiv" id="msdiv148"></a>“<span class="var" title="sukhīhi eke (bj) | sukhīti heke (?)" id="note1224">Sukhīpi heke</span> na karonti pāpaṃ,<br>
Avaṇṇa­saṃsag­ga­bhayā puneke;<br>
Pahū samāno vipulat­tha­cintī,<br>
Kiṃkāraṇā me na karosi dukkhaṃ”.</p>
<p><a class="sc" id="5"></a><a class="ms" id="p_22J_2070"></a><a class="msdiv" id="msdiv149"></a>“Na paṇḍitā attasukhassa hetu,<br>
Pāpāni kammāni samācaranti;<br>
Dukkhena phuṭṭhā khalitāpi santā,<br>
Chandā ca dosā na jahanti dhammaṃ”.</p>
<p><a class="sc" id="6"></a><a class="ms" id="p_22J_2071"></a><a class="msdiv" id="msdiv150"></a>“Yena kenaci vaṇṇena,<br>
mudunā dāruṇena vā;<br>
Uddhare dīnamattānaṃ,<br>
pacchā dhammaṃ samācare”.</p>
<p><a class="sc" id="7"></a><a class="ms" id="p_22J_2072"></a><a class="msdiv" id="msdiv151"></a>“Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
mittadubbho hi pāpako.</p>
<p><a class="sc" id="8"></a><a class="ms" id="p_22J_2073"></a><a class="msdiv" id="msdiv152"></a><span class="var" title="yassāhi (bj, mr)" id="note1226">Yassāpi</span> dhammaṃ <span class="var" title="manujo (bj)" id="note1227">puriso</span> vijaññā,<br>
Ye cassa kaṅkhaṃ vinayanti santo;<br>
Taṃ hissa dīpañca parāyanañca,<br>
Na tena mettiṃ jarayetha pañño”.</p>
<p><a class="sc" id="9"></a><a class="ms" id="p_22J_2074"></a><a class="msdiv" id="msdiv153"></a>“Alaso gihī kāmabhogī na sādhu,<br>
Asaññato pabbajito na sādhu;<br>
Rājā na sādhu anisammakārī,<br>
Yo paṇḍito kodhano taṃ na sādhu.</p>
<p><a class="sc" id="10"></a><a class="ms" id="p_22J_2075"></a><a class="msdiv" id="msdiv154"></a>Nisamma khattiyo kayirā,<br>
nānisamma disampati;<br>
Nisammakārino rāja,<br>
yaso kitti ca vaḍḍhatī”ti.</p>
</blockquote>
<p class="endsutta"><a class="sc" id="11"></a><a class="ms" id="p_22J_2076"></a><span class="var" title="bhūri­pañhā­jātakaṃ (s2, s3) | bhūri­pañha­jātakaṃ (pts1)" id="note1228">Bhūri­pañña­jātakaṃ</span> cuddasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
