<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja434">
<article>
<div class="hgroup">
<p class="division">Jātaka</p>
<p>Navakanipāta</p>
<p>Gijjhavagga</p>
<h1>8. Cakka­vāka­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.520"></a><a class="ms" id="p_22J_1856"></a><a class="msdiv" id="msdiv69"></a>“Kāsāyavatthe sakuṇe vadāmi,<br>
Duve duve <span class="var" title="nandimane (bj, pts1)" id="note1072">nandamane</span> carante;<br>
Kaṃ aṇḍajaṃ aṇḍajā mānusesu,<br>
Jātiṃ pasaṃsanti tadiṅgha brūtha”.</p>
<p><a class="sc" id="2"></a><a class="pts" id="pts3.521"></a><a class="ms" id="p_22J_1857"></a><a class="msdiv" id="msdiv70"></a>“Amhe manussesu manussahiṃsa,<br>
<span class="var" title="anupubbake (bj, mr)" id="note1073">Anubbate</span> cakkavāke vadanti;<br>
<span class="var" title="... bhāvamha (bj, pts1)" id="note1074">Kal­yā­ṇabhā­vamhe</span> dijesu sammatā,<br>
<span class="var" title="abhītarūpā (bj, s2, s3, pts1)" id="note1075">Abhirūpā</span> vicarāma aṇṇave”.<br>
<span class="var" title="(na ghāsahetupi karoma pāpaṃ) (s2, s3, mr)" id="note1076">()</span></p>
<p><a class="sc" id="3"></a><a class="ms" id="p_22J_1858"></a><a class="msdiv" id="msdiv71"></a>“Kiṃ aṇṇave kāni phalāni bhuñje,<br>
Maṃsaṃ kuto khādatha cakkavākā;<br>
Kiṃ bhojanaṃ bhuñjatha vo <span class="var" title="abhiṇhaṃ (mr)" id="note1077">anomā</span>,<br>
Balañca vaṇṇo ca <span class="var" title="anapparūpo (bj, s2, s3, pts1)" id="note1078">anapparūpā</span>”.</p>
<p><a class="sc" id="4"></a><a class="pts" id="pts3.522"></a><a class="ms" id="p_22J_1859"></a><a class="msdiv" id="msdiv72"></a>“Na aṇṇave santi phalāni dhaṅka,<br>
Maṃsaṃ kuto khādituṃ cakkavāke;<br>
<span class="var" title="... bhakkhimha (mr)" id="note1079">Sevāla­bhak­khamha</span> <span class="var" title="avākabhojanā (bj, pts1)" id="note1080">apāṇabhojanā</span>,<br>
Na ghāsahetūpi karoma pāpaṃ”.</p>
<p><a class="sc" id="5"></a><a class="ms" id="p_22J_1860"></a><a class="msdiv" id="msdiv73"></a>“Na me idaṃ ruccati cakkavāka,<br>
Asmiṃ bhave ­bhoja­na­sanni­kāso;<br>
Ahosi pubbe tato me aññathā,<br>
Icceva me vimati ettha jātā.</p>
<p><a class="sc" id="6"></a><a class="ms" id="p_22J_1861"></a><a class="msdiv" id="msdiv74"></a>Ahampi maṃsāni phalāni bhuñje,<br>
Annāni ca loṇiyateliyāni;<br>
Rasaṃ manussesu labhāmi bhottuṃ,<br>
Sūrova saṅgāmamukhaṃ vijetvā;<br>
Na ca me tādiso vaṇṇo,<br>
Cakkavāka yathā tava”.</p>
<p><a class="sc" id="7"></a><a class="pts" id="pts3.523"></a><a class="ms" id="p_22J_1862"></a><a class="msdiv" id="msdiv75"></a>“Asud­dha­bhak­khosi khaṇānupātī,<br>
Kicchena te labbhati annapānaṃ;<br>
Na tussasī rukkhaphalehi dhaṅka,<br>
Maṃsāni vā yāni susānamajjhe.</p>
<p><a class="sc" id="8"></a><a class="ms" id="p_22J_1863"></a><a class="msdiv" id="msdiv76"></a>Yo sāhasena adhigamma bhoge,<br>
Paribhuñjati dhaṅka khaṇānupātī;<br>
Tato upakkosati naṃ sabhāvo,<br>
Upakkuṭṭho vaṇṇabalaṃ jahāti.</p>
<p><a class="sc" id="9"></a><a class="ms" id="p_22J_1864"></a><a class="msdiv" id="msdiv77"></a>Appampi ce nibbutiṃ bhuñjatī yadi,<br>
<span class="var" title="asāha­senā­nu­paghā­tino (mr)" id="note1081">Asāhasena aparūpaghātī</span>;<br>
Balañca vaṇṇo ca tadassa hoti,<br>
Na hi sabbo āhāramayena vaṇṇo”ti.</p>
</blockquote>
<p class="endsutta"><a class="sc" id="10"></a><a class="ms" id="p_22J_1865"></a>Cakka­vāka­jātakaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
