<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja466">
<article>
<div class="hgroup">
<p class="division">Jātaka</p>
<p>Dvāda­sa­ka­nipāta</p>
<p>Cūḷa­kuṇāla­vagga</p>
<h1>3. ­Samud­da­vāṇija­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts4.160"></a><a class="ms" id="p_22J_2265"></a><a class="msdiv" id="msdiv25"></a>“Kasanti vapanti te janā,<br>
Manujā kamma­pha­lū­pajī­vino;<br>
Nayimassa dīpakassa bhāgino,<br>
Jambudīpā idameva no varaṃ”.</p>
<p><a class="sc" id="2"></a><a class="pts" id="pts4.162"></a><a class="ms" id="p_22J_2266"></a><a class="msdiv" id="msdiv26"></a>“Tipañca­rat­tūpaga­tamhi cande,<br>
Vego mahā hehiti sāgarassa;<br>
Uplavissaṃ dīpamimaṃ uḷāraṃ,<br>
Mā vo vadhī gacchatha leṇamaññaṃ”.</p>
<p><a class="sc" id="3"></a><a class="ms" id="p_22J_2267"></a><a class="msdiv" id="msdiv27"></a>“Na jātuyaṃ sāgaravārivego,<br>
Uplavissaṃ dīpamimaṃ uḷāraṃ;<br>
Taṃ me nimittehi bahūhi diṭṭhaṃ,<br>
Mā bhetha kiṃ socatha <span class="var" title="modatha vo (mr)" id="note1345">modathavho</span>.</p>
<p><a class="sc" id="4"></a><a class="ms" id="p_22J_2268"></a><a class="msdiv" id="msdiv28"></a>Pahūtabhakkhaṃ bahuannapānaṃ,<br>
Pattattha āvāsamimaṃ uḷāraṃ;<br>
Na vo bhayaṃ paṭipassāmi kiñci,<br>
Āputtaputtehi pamodathavho”.</p>
<p><a class="sc" id="5"></a><a class="pts" id="pts4.163"></a><a class="ms" id="p_22J_2269"></a><a class="msdiv" id="msdiv29"></a>“Yo devoyaṃ <span class="var" title="dakkhiṇassaṃ (bj)" id="note1346">dakkhiṇāyaṃ</span> disāyaṃ,<br>
Khemanti pakkosati tassa saccaṃ;<br>
Na uttaro vedi bhayābhayassa,<br>
Mā bhetha kiṃ socatha modathavho”.</p>
<p><a class="sc" id="6"></a><a class="ms" id="p_22J_2270"></a><a class="msdiv" id="msdiv30"></a>“Yathā ime vippavadanti yakkhā,<br>
Eko bhayaṃ saṃsati khemameko;<br>
Tadiṅgha mayhaṃ vacanaṃ suṇātha,<br>
Khippaṃ lahuṃ mā vinassimha sabbe.</p>
<p><a class="sc" id="7"></a><a class="ms" id="p_22J_2271"></a><a class="msdiv" id="msdiv31"></a>Sabbe samāgamma karoma nāvaṃ,<br>
Doṇiṃ daḷhaṃ sabba­yan­tū­papan­naṃ;<br>
Sace ayaṃ dakkhiṇo saccamāha,<br>
Moghaṃ paṭikkosati uttaroyaṃ;<br>
Sā ceva no hehiti āpadatthā,<br>
Imañca dīpaṃ na pariccajema.</p>
<p><a class="sc" id="8"></a><a class="pts" id="pts4.164"></a><a class="ms" id="p_22J_2272"></a><a class="msdiv" id="msdiv32"></a>Sace ca kho uttaro saccamāha,<br>
Moghaṃ paṭikkosati dakkhiṇoyaṃ;<br>
Tameva nāvaṃ abhiruyha sabbe,<br>
Evaṃ mayaṃ sotthi taremu pāraṃ.</p>
<p><a class="sc" id="9"></a><a class="ms" id="p_22J_2273"></a><a class="msdiv" id="msdiv33"></a>Na ve sugaṇhaṃ paṭhamena seṭṭhaṃ,<br>
­Kaniṭ­ṭha­māpātha­gataṃ gahetvā;<br>
Yo cīdha <span class="var" title="majjhaṃ (bj, s2, s3, pts1)" id="note1347">tacchaṃ</span> paviceyya <span class="var" title="gaṇhi (mr)" id="note1348">gaṇhati</span>,<br>
Sa ve naro seṭṭhamupeti ṭhānaṃ.</p>
<p><a class="sc" id="10"></a><a class="ms" id="p_22J_2274"></a><a class="msdiv" id="msdiv34"></a>Yathāpi te sāgara­vā­ri­maj­jhe,<br>
Sakammunā sotthi vahiṃsu vāṇijā;<br>
Anāgatatthaṃ paṭivijjhiyāna,<br>
Appampi nācceti sa bhūripañño.</p>
<p><a class="sc" id="11"></a><a class="ms" id="p_22J_2275"></a><a class="msdiv" id="msdiv35"></a>Bālā ca mohena rasānugiddhā,<br>
Anāgataṃ appaṭi­vijjhi­yatthaṃ;<br>
Paccuppanne sīdanti atthajāte,<br>
Samuddamajjhe yathā te manussā.</p>
<p><a class="sc" id="12"></a><a class="pts" id="pts4.166"></a><a class="ms" id="p_22J_2276"></a><a class="msdiv" id="msdiv36"></a>Anāgataṃ paṭikayirātha kiccaṃ,<br>
‘Mā maṃ kiccaṃ kiccakāle byadhesi’;<br>
Taṃ tādisaṃ <span class="var" title="paṭigata ... (bj) | paṭikataṃ ... (mr) | paṭikacca ... (?)" id="note1349">paṭi­kata­kicca­kāriṃ</span>,<br>
Na taṃ kiccaṃ kiccakāle byadhetī”ti.</p>
</blockquote>
<p class="endsutta"><a class="sc" id="13"></a><a class="ms" id="p_22J_2277"></a>­Samud­da­vāṇija­jātakaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
