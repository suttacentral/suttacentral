<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja524">
<article>
<div class="hgroup">
<p class="division">Jātaka</p>
<p>Cattā­līsa­nipāta</p>
<p>Tesakuṇavagga</p>
<h1>4. Saṅ­kha­pāla­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.165"></a><a class="ms" id="p_23J_147"></a><a class="msdiv" id="msdiv143"></a>“Ariyāvakāsosi pasannanetto,<br>
Maññe bhavaṃ pabbajito kulamhā;<br>
Kathaṃ nu vittāni pahāya bhoge,<br>
Pabbaji nikkhamma gharā <span class="var" title="sapañño (s2, s3) | sapaññā (pts1)" id="note113">sapañña</span>”.</p>
<p><a class="sc" id="2"></a><a class="ms" id="p_23J_148"></a><a class="msdiv" id="msdiv144"></a>“Sayaṃ vimānaṃ naradeva disvā,<br>
Mahānubhāvassa mahoragassa;<br>
Disvāna puññāna mahāvipākaṃ,<br>
Saddhāyahaṃ pabbajitomhi rāja”.</p>
<p><a class="sc" id="3"></a><a class="ms" id="p_23J_149"></a><a class="msdiv" id="msdiv145"></a>“Na kāmakāmā na bhayā na dosā,<br>
Vācaṃ musā pabbajitā bhaṇanti;<br>
Akkhāhi me pucchito etamatthaṃ,<br>
Sutvāna me jāyihi­tippa­sādo”.</p>
<p><a class="sc" id="4"></a><a class="ms" id="p_23J_150"></a><a class="msdiv" id="msdiv146"></a>“<span class="var" title="vaṇijja (pts1)" id="note114">Vāṇijja</span> raṭṭhādhipa gacchamāno,<br>
Pathe addasāsimhi <span class="var" title="milācaputte (bj, pts1)" id="note115">bhojaputte</span>;<br>
Pavaddhakāyaṃ uragaṃ mahantaṃ,<br>
Ādāya gacchante pamodamāne.</p>
<p><a class="sc" id="5"></a><a class="ms" id="p_23J_151"></a><a class="msdiv" id="msdiv147"></a>Sohaṃ samāgamma janinda tehi,<br>
Pahaṭṭhalomo avacamhi bhīto;<br>
‘Kuhiṃ ayaṃ <span class="var" title="niyyati (mr)" id="note116">nīyati</span> bhīmakāyo,<br>
Nāgena kiṃ kāhatha bhojaputtā’.</p>
<p><a class="sc" id="6"></a><a class="pts" id="pts5.166"></a><a class="ms" id="p_23J_152"></a><a class="msdiv" id="msdiv148"></a>‘Nāgo ayaṃ nīyati <span class="var" title="bhojanatthaṃ (bj, s2, s3, pts1)" id="note117">bhojanatthā</span>,<br>
Pavaddhakāyo urago mahanto;<br>
Sāduñca thūlañca muduñca maṃsaṃ,<br>
Na tvaṃ rasaññāsi videhaputta.</p>
<p><a class="sc" id="7"></a><a class="ms" id="p_23J_153"></a><a class="msdiv" id="msdiv149"></a>Ito mayaṃ gantvā sakaṃ <span class="var" title="niketanaṃ (pts1)" id="note118">niketaṃ</span>,<br>
Ādāya satthāni vikopayitvā;<br>
Maṃsāni <span class="var" title="bhakkhāma (s2, s3)" id="note119">bhokkhāma</span> pamodamānā,<br>
Mayañhi ve sattavo pannagānaṃ’.</p>
<p><a class="sc" id="8"></a><a class="ms" id="p_23J_154"></a><a class="msdiv" id="msdiv150"></a>‘Sace ayaṃ nīyati bhojanatthā,<br>
Pavaddhakāyo urago mahanto;<br>
Dadāmi vo <span class="var" title="balivaddāni (bj, pts1) | balibaddhāni (s2, s3)" id="note120">balibaddāni</span> soḷasa,<br>
Nāgaṃ imaṃ muñcatha bandhanasmā’.</p>
<p><a class="sc" id="9"></a><a class="ms" id="p_23J_155"></a><a class="msdiv" id="msdiv151"></a>‘Addhā hi no bhakkho ayaṃ manāpo,<br>
<span class="var" title="... oragā ... (s2, s3) | bahuṃ ca no urago bhuttapubbo (mr)" id="note121">Bahū ca no uragā bhuttapubbā</span>;<br>
Karoma te taṃ vacanaṃ <span class="var" title="āḷāra (mr)" id="note122">aḷāra</span>,<br>
Mittañca no hohi videhaputta’.</p>
<p><a class="sc" id="10"></a><a class="ms" id="p_23J_156"></a><a class="msdiv" id="msdiv152"></a>Tadāssu te bandhanā mocayiṃsu,<br>
Yaṃ natthuto paṭimokkassa pāse;<br>
Mutto ca so bandhanā nāgarājā,<br>
Pakkāmi pācīnamukho muhuttaṃ.</p>
<p><a class="sc" id="11"></a><a class="ms" id="p_23J_157"></a><a class="msdiv" id="msdiv153"></a>Gantvāna pācīnamukho muhuttaṃ,<br>
Puṇṇehi nettehi palokayī maṃ;<br>
Tadāssahaṃ piṭṭhito anvagacchiṃ,<br>
Dasaṅguliṃ añjaliṃ paggahetvā.</p>
<p><a class="sc" id="12"></a><a class="ms" id="p_23J_158"></a><a class="msdiv" id="msdiv154"></a>‘Gaccheva kho tvaṃ taramānarūpo,<br>
Mā taṃ amittā punaraggahesuṃ;<br>
Dukkho hi luddehi punā samāgamo,<br>
Adassanaṃ bhojaputtāna gaccha’.</p>
<p><a class="sc" id="13"></a><a class="pts" id="pts5.167"></a><a class="ms" id="p_23J_159"></a><a class="msdiv" id="msdiv155"></a>Agamāsi so rahadaṃ vippasannaṃ,<br>
Nīlobhāsaṃ ramaṇīyaṃ sutitthaṃ;<br>
<span class="var" title="samonataṃ (s2, s3, mr)" id="note123">Samotataṃ</span> jambuhi vetasāhi,<br>
Pāvekkhi nittiṇṇabhayo patīto.</p>
<p><a class="sc" id="14"></a><a class="ms" id="p_23J_160"></a><a class="msdiv" id="msdiv156"></a>So taṃ pavissa na cirassa nāgo,<br>
Dibbena me pāturahuṃ janinda;<br>
Upaṭṭhahī maṃ pitaraṃva putto,<br>
Hadayaṅgamaṃ kaṇṇasukhaṃ bhaṇanto.</p>
<p><a class="sc" id="15"></a><a class="ms" id="p_23J_161"></a><a class="msdiv" id="msdiv157"></a>‘Tvaṃ mesi mātā ca <span class="var" title="pitā ca (pts1)" id="note124">pitā</span> aḷāra,<br>
Abbhantaro pāṇadado sahāyo;<br>
Sakañca iddhiṃ <span class="var" title="paṭilābhitosmi (bj, pts1)" id="note125">paṭilābhakosmi</span>,<br>
Aḷāra passa me nivesanāni;<br>
Pahūtabhakkhaṃ bahuannapānaṃ,<br>
Masakkasāraṃ viya vāsavassa.</p>
<p><a class="sc" id="16"></a><a class="pts" id="pts5.168"></a><a class="ms" id="p_23J_162"></a><a class="msdiv" id="msdiv158"></a>Taṃ bhūmibhāgehi upetarūpaṃ,<br>
Asakkharā ceva mudū subhā ca;<br>
<span class="var" title="nīcatiṇā (bj) | nīcātiṇā (s2, s3, pts1)" id="note126">Nīcattiṇā</span> apparajā ca bhūmi,<br>
Pāsādikā yattha jahanti sokaṃ.</p>
<p><a class="sc" id="17"></a><a class="ms" id="p_23J_163"></a><a class="msdiv" id="msdiv159"></a>Anāvakulā veḷuriyūpanīlā,<br>
Catuddisaṃ ambavanaṃ surammaṃ;<br>
Pakkā ca pesī ca phalā suphullā,<br>
Niccotukā dhārayantī phalāni’.</p>
<p><a class="sc" id="18"></a><a class="pts" id="pts5.169"></a><a class="ms" id="p_23J_164"></a><a class="msdiv" id="msdiv160"></a>Tesaṃ vanānaṃ naradeva majjhe,<br>
Nivesanaṃ bhassa­ra­sanni­kāsaṃ;<br>
Rajataggaḷaṃ sovaṇṇamayaṃ uḷāraṃ,<br>
Obhāsatī vijju­ri­vanta­likkhe.</p>
<p><a class="sc" id="19"></a><a class="ms" id="p_23J_165"></a><a class="msdiv" id="msdiv161"></a>Maṇīmayā <span class="var" title="sovaṇṇamayā (bj, s2, s3, pts1)" id="note127">soṇṇamayā</span> uḷārā,<br>
Anekacittā satataṃ sunimmitā;<br>
Paripūrā kaññāhi alaṅkatābhi,<br>
Suvaṇṇa­kā­yū­radharāhi rāja.</p>
<p><a class="sc" id="20"></a><a class="ms" id="p_23J_166"></a><a class="msdiv" id="msdiv162"></a>So saṅkhapālo taramānarūpo,<br>
Pāsādamāruyha anomavaṇṇo;<br>
Sahas­sa­tham­bhaṃ atulānubhāvaṃ,<br>
Yatthassa bhariyā mahesī ahosi.</p>
<p><a class="sc" id="21"></a><a class="ms" id="p_23J_167"></a><a class="msdiv" id="msdiv163"></a>Ekā ca nārī taramānarūpā,<br>
Ādāya veḷuriyamayaṃ mahagghaṃ;<br>
Subhaṃ maṇiṃ jāti­man­tū­papan­naṃ,<br>
Acoditā āsana­mab­bhihāsi.</p>
<p><a class="sc" id="22"></a><a class="ms" id="p_23J_168"></a><a class="msdiv" id="msdiv164"></a>Tato maṃ urago hatthe gahetvā,<br>
Nisīdayī ­pāmu­kha­āsanas­miṃ;<br>
‘Idamāsanaṃ atra bhavaṃ nisīdatu,<br>
Bhavañhi me aññataro garūnaṃ’.</p>
<p><a class="sc" id="23"></a><a class="ms" id="p_23J_169"></a><a class="msdiv" id="msdiv165"></a>Aññā ca nārī taramānarūpā,<br>
Ādāya vāriṃ upasaṅkamitvā;<br>
Pādāni pakkhālayī me janinda,<br>
<span class="var" title="bhariyā ca (pts1)" id="note128">Bhariyāva</span> bhattū patino piyassa.</p>
<p><a class="sc" id="24"></a><a class="pts" id="pts5.170"></a><a class="ms" id="p_23J_170"></a><a class="msdiv" id="msdiv166"></a>Aparā ca nārī taramānarūpā,<br>
Paggayha <span class="var" title="sovaṇṇamayā (pts1)" id="note129">sovaṇṇamayāya</span> pātiyā;<br>
Anekasūpaṃ vividhaṃ viyañjanaṃ,<br>
Upanāmayī bhatta manuññarūpaṃ.</p>
<p><a class="sc" id="25"></a><a class="ms" id="p_23J_171"></a><a class="msdiv" id="msdiv167"></a><span class="var" title="tūriyehi (mr)" id="note130">Turiyehi</span> maṃ bhārata bhuttavantaṃ,<br>
Upaṭṭhahuṃ bhattu mano viditvā;<br>
<span class="var" title="taduttariṃ (mr)" id="note131">Tatuttariṃ</span> maṃ nipatī mahantaṃ,<br>
Dibbehi kāmehi anappakehi.</p>
<p><a class="sc" id="26"></a><a class="ms" id="p_23J_172"></a><a class="msdiv" id="msdiv168"></a>‘Bhariyā mametā tisatā aḷāra,<br>
Sabbattamajjhā padumuttarābhā;<br>
Aḷāra etāssu te kāmakārā,<br>
Dadāmi te tā paricārayassu’.</p>
<p><a class="sc" id="27"></a><a class="pts" id="pts5.171"></a><a class="ms" id="p_23J_173"></a><a class="msdiv" id="msdiv169"></a>Saṃvaccharaṃ dib­barasā­nu­bhutvā,<br>
<span class="var" title="tadassahaṃ (bj, pts1)" id="note132">Tadāssuhaṃ</span> <span class="var" title="uttariṃ paccabhāsiṃ (bj, pts1) | uttari paccabhāsiṃ (s2, s3)" id="note133">uttari­maj­jhabhā­siṃ</span>;<br>
‘Nāgassidaṃ kinti kathañca laddhaṃ,<br>
Kathaj­jha­ga­māsi vimānaseṭṭhaṃ.</p>
<p><a class="sc" id="28"></a><a class="ms" id="p_23J_174"></a><a class="msdiv" id="msdiv170"></a>Adhiccaladdhaṃ pariṇāmajaṃ te,<br>
Sayaṃkataṃ udāhu devehi dinnaṃ;<br>
Pucchāmi <span class="var" title="te (pts1)" id="note134">taṃ</span> nāgarā­je­tamat­thaṃ,<br>
Kathaj­jha­ga­māsi vimānaseṭṭhaṃ’.</p>
<p><a class="sc" id="29"></a><a class="ms" id="p_23J_175"></a><a class="msdiv" id="msdiv171"></a>‘­Nādhic­ca­laddhaṃ na pariṇāmajaṃ me,<br>
Na sayaṃkataṃ nāpi devehi dinnaṃ;<br>
Sakehi kammehi apāpakehi,<br>
Puññehi me laddhamidaṃ vimānaṃ’.</p>
<p><a class="sc" id="30"></a><a class="ms" id="p_23J_176"></a><a class="msdiv" id="msdiv172"></a>‘Kiṃ te vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Akkhāhi me nāgarā­je­tamat­thaṃ,<br>
Kathaṃ nu te laddhamidaṃ vimānaṃ’.</p>
<p><a class="sc" id="31"></a><a class="pts" id="pts5.172"></a><a class="ms" id="p_23J_177"></a><a class="msdiv" id="msdiv173"></a>‘Rājā ahosiṃ maga­dhā­namissaro,<br>
Duyyodhano nāma mahānubhāvo;<br>
So ittaraṃ jīvitaṃ saṃviditvā,<br>
Asassataṃ vipari­ṇāma­dhammaṃ.</p>
<p><a class="sc" id="32"></a><a class="ms" id="p_23J_178"></a><a class="msdiv" id="msdiv174"></a>Annañca pānañca pasannacitto,<br>
Sakkacca dānaṃ vipulaṃ <span class="var" title="adāsi (pts1)" id="note135">adāsiṃ</span>;<br>
Opānabhūtaṃ me gharaṃ tadāsi,<br>
Santappitā samaṇabrāhmaṇā ca.</p>
<p><a class="sc" id="33"></a><a class="ms" id="p_23J_179"></a><a class="msdiv" id="msdiv175"></a><span class="var" title=" ayaṃ gāthā pā1 potthake" id="note136">Mālañca gandhañca vilepanañca,<br><span class="var" title="padīpayaṃ (s2, s3, mr)" id="note137">Padīpiyaṃ</span> yāna­mu­passa­yañca;<br>Acchādanaṃ seyya­ma­thanna­pānaṃ,<br>Sakkacca dānāni adamha tattha</span>.</p>
<p><a class="sc" id="34"></a><a class="ms" id="p_23J_180"></a><a class="msdiv" id="msdiv176"></a>Taṃ me vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Teneva me laddhamidaṃ vimānaṃ,<br>
Pahūtabhakkhaṃ bahuannapānaṃ;<br>
Naccehi gītehi cupetarūpaṃ,<br>
Ciraṭṭhitikaṃ na ca sassatāyaṃ’.</p>
<p><a class="sc" id="35"></a><a class="ms" id="p_23J_181"></a><a class="msdiv" id="msdiv177"></a>‘Appānubhāvā taṃ mahānubhāvaṃ,<br>
Tejassinaṃ hanti atejavanto;<br>
Kimeva dāṭhāvudha kiṃ paṭicca,<br>
<span class="var" title="hatthattha ... (bj, s2, s3)" id="note139">Hatthat­ta­māgac­chi</span> <span class="var" title="vaṇibbakānaṃ (bj)" id="note140">vanibbakānaṃ</span>.</p>
<p><a class="sc" id="36"></a><a class="ms" id="p_23J_182"></a><a class="msdiv" id="msdiv178"></a>Bhayaṃ nu te anvagataṃ mahantaṃ,<br>
Tejo nu te nānvagaṃ dantamūlaṃ;<br>
Kimeva dāṭhāvudha kiṃ paṭicca,<br>
Kilesamāpajji vanibbakānaṃ’.</p>
<p><a class="sc" id="37"></a><a class="ms" id="p_23J_183"></a><a class="msdiv" id="msdiv179"></a>‘Na me bhayaṃ anvagataṃ mahantaṃ,<br>
Tejo na sakkā mama <span class="var" title="tebhihantuṃ (s2, s3, mr)" id="note141">tehi hantuṃ</span>;<br>
Satañca dhammāni sukittitāni,<br>
Samuddavelāva duraccayāni.</p>
<p><a class="sc" id="38"></a><a class="ms" id="p_23J_184"></a><a class="msdiv" id="msdiv180"></a>Cātuddasiṃ pañcadasiṃ aḷāra,<br>
Uposathaṃ nicca­mupā­va­sāmi;<br>
Athāgamuṃ soḷasa bhojaputtā,<br>
Rajjuṃ gahetvāna daḷhañca pāsaṃ.</p>
<p><a class="sc" id="39"></a><a class="pts" id="pts5.173"></a><a class="ms" id="p_23J_185"></a><a class="msdiv" id="msdiv181"></a>Bhetvāna nāsaṃ <span class="var" title="antakassa (mr)" id="note142">atikassa</span> rajjuṃ,<br>
Nayiṃsu maṃ samparigayha luddā;<br>
Etādisaṃ dukkhamahaṃ <span class="var" title="titikkhiṃ (pts1)" id="note143">titikkhaṃ</span>,<br>
Uposathaṃ appa­ṭiko­payanto’.</p>
<p><a class="sc" id="40"></a><a class="ms" id="p_23J_186"></a><a class="msdiv" id="msdiv182"></a>‘Ekāyane taṃ pathe addasaṃsu,<br>
Balena vaṇṇena cupetarūpaṃ;<br>
Siriyā paññāya ca bhāvitosi,<br>
Kiṃ <span class="var" title="kimatthiyaṃ (bj, s2, s3, pts1)" id="note144">patthayaṃ</span> nāga tapo karosi’.</p>
<p><a class="sc" id="41"></a><a class="ms" id="p_23J_187"></a><a class="msdiv" id="msdiv183"></a>‘Na puttahetū na dhanassa hetu,<br>
Na āyuno cāpi aḷāra hetu;<br>
Manussayoniṃ abhipatthayāno,<br>
Tasmā parakkamma tapo karomi’.</p>
<p><a class="sc" id="42"></a><a class="ms" id="p_23J_188"></a><a class="msdiv" id="msdiv184"></a>‘Tvaṃ lohitakkho vihatantaraṃso,<br>
Alaṅkato kap­pi­ta­kesa­massu;<br>
Surosito lohita­canda­nena,<br>
Gandhab­ba­rājāva disā <span class="var" title="pabhāsi (mr)" id="note145">pabhāsasi</span>.</p>
<p><a class="sc" id="43"></a><a class="ms" id="p_23J_189"></a><a class="msdiv" id="msdiv185"></a>Devid­dhi­pat­tosi mahānubhāvo,<br>
Sabbehi kāmehi samaṅgibhūto;<br>
Pucchāmi taṃ nāgarā­je­tamat­thaṃ,<br>
Seyyo ito kena manussaloko’.</p>
<p><a class="sc" id="44"></a><a class="ms" id="p_23J_190"></a><a class="msdiv" id="msdiv186"></a>‘Aḷāra nāññatra manussalokā,<br>
Suddhī va saṃvijjati saṃyamo vā;<br>
Ahañca laddhāna manussayoniṃ,<br>
Kāhāmi jātimaraṇassa antaṃ’.</p>
<p><a class="sc" id="45"></a><a class="ms" id="p_23J_191"></a><a class="msdiv" id="msdiv187"></a>‘Saṃvaccharo me <span class="var" title="usito (bj) | vusito (pts1)" id="note146">vasato</span> tavantike,<br>
Annena pānena upaṭṭhitosmi;<br>
Āmantayitvāna palemi nāga,<br>
<span class="var" title="cirappa­vuṭṭhosmi (s2, s3, c1) | cirappavuttho asmi (pts1)" id="note147">Cirappa­vutthosmi</span> ahaṃ janinda’.</p>
<p><a class="sc" id="46"></a><a class="pts" id="pts5.174"></a><a class="ms" id="p_23J_192"></a><a class="msdiv" id="msdiv188"></a>‘Puttā <span class="var" title="ca'nujīvino (bj, pts1)" id="note148">ca dārā anujīvino ca</span>,<br>
Niccānusiṭṭhā upatiṭ­ṭha­thetaṃ;<br>
Kaccinnu taṃ <span class="var" title="nābhisaṃsittha (bj, s2, s3, pts1)" id="note149">nābhisapittha</span> koci,<br>
Piyañhi me dassanaṃ <span class="var" title="tuyhaḷāra (bj) | tuyha (s2, s3, pts1)" id="note150">tuyhaṃ aḷāra</span>’.</p>
<p><a class="sc" id="47"></a><a class="ms" id="p_23J_193"></a><a class="msdiv" id="msdiv189"></a>‘Yathāpi mātū ca pitū agāre,<br>
Putto piyo paṭivihito <span class="var" title="va seyyo (pts1)" id="note151">vaseyya</span>;<br>
Tatopi mayhaṃ idhameva seyyo,<br>
Cittañhi te nāga mayī pasannaṃ’.</p>
<p><a class="sc" id="48"></a><a class="ms" id="p_23J_194"></a><a class="msdiv" id="msdiv190"></a>‘Maṇī mamaṃ vijjati <span class="var" title="lohitaṅgo (s2, s3, mr)" id="note152">lohitaṅko</span>,<br>
Dhanāharo maṇiratanaṃ uḷāraṃ;<br>
Ādāya <span class="var" title="taṃ (bj, pts1)" id="note153">tvaṃ</span> gaccha sakaṃ niketaṃ,<br>
Laddhā dhanaṃ taṃ maṇimossajassu’.</p>
<p><a class="sc" id="49"></a><a class="pts" id="pts5.176"></a><a class="ms" id="p_23J_195"></a><a class="msdiv" id="msdiv191"></a>Diṭṭhā mayā mānusakāpi kāmā,<br>
Asassatā vipari­ṇāma­dhammā;<br>
Ādīnavaṃ kāmaguṇesu disvā,<br>
Saddhāyahaṃ pabbajitomhi rāja.</p>
<p><a class="sc" id="50"></a><a class="ms" id="p_23J_196"></a><a class="msdiv" id="msdiv192"></a>Dumapphalānīva patanti māṇavā,<br>
Daharā ca vuddhā ca sarīrabhedā;<br>
Etampi disvā pabbajitomhi rāja,<br>
Apaṇṇakaṃ sāmaññameva seyyo”.</p>
<p><a class="sc" id="51"></a><a class="ms" id="p_23J_197"></a><a class="msdiv" id="msdiv193"></a>“Addhā have sevitabbā sapaññā,<br>
Bahussutā ye bahu­ṭhāna­cintino;<br>
Nāgañca sutvāna tavañcaḷāra,<br>
Kāhāmi puññāni anappakāni”.</p>
<p><a class="sc" id="52"></a><a class="ms" id="p_23J_198"></a><a class="msdiv" id="msdiv194"></a>“Addhā have sevitabbā sapaññā,<br>
Bahussutā ye bahu­ṭhāna­cintino;<br>
Nāgañca sutvāna mamañca rāja,<br>
Karohi puññāni anappakānī”ti.</p>
</blockquote>
<p class="endsutta"><a class="sc" id="53"></a><a class="ms" id="p_23J_199"></a>Saṅ­kha­pāla­jātakaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
