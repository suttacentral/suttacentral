<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap410">
<article>
<div class="hgroup">
<p class="division">Therāpadāna</p>
<p>Metteyyavagga</p>
<h1>8. Todey­yat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_5084"></a><a class="msdiv" id="msdiv224"></a>“Rājāsi <span class="var" title="rājā vijitajayo (s2, s3) | rajā jitañjayo (pts1) | rājā ajitañjayo (c1)" id="note1263">vijayo</span> nāma,<br>
ketu­matīpu­ruttame;<br>
Sūro vik­ka­ma­sam­panno,<br>
puramajjhāvasī tadā.</p>
<p><a class="sc" id="2"></a><a class="ms" id="p_20Ap1_5085"></a><a class="msdiv" id="msdiv225"></a>Tassa rañño pamattassa,<br>
aṭaviyo samuṭṭhahuṃ;<br>
<span class="var" title="uttarā (s2, s3) | ocarā (pts1)" id="note1264">Otārā</span> tuṇḍikā ceva,<br>
raṭṭhaṃ viddhaṃsayuṃ tadā.</p>
<p><a class="sc" id="3"></a><a class="ms" id="p_20Ap1_5086"></a><a class="msdiv" id="msdiv226"></a>Paccante kupite khippaṃ,<br>
sanni­pātesi­rindamo;<br>
Bhaṭe ceva balatthe ca,<br>
ariṃ niggāhayi tadā.</p>
<p><a class="sc" id="4"></a><a class="ms" id="p_20Ap1_5087"></a><a class="msdiv" id="msdiv227"></a>Hatthārohā anīkaṭṭhā,<br>
sūrā ca cammayodhino;<br>
Dhanuggahā ca uggā ca,<br>
sabbe sannipatuṃ tadā.</p>
<p><a class="sc" id="5"></a><a class="ms" id="p_20Ap1_5088"></a><a class="msdiv" id="msdiv228"></a>Āḷārikā ca kappakā,<br>
nhāpakā mālakārakā;<br>
Sūrā vijitasaṅgāmā,<br>
sabbe sannipatuṃ tadā.</p>
<p><a class="sc" id="6"></a><a class="ms" id="p_20Ap1_5089"></a><a class="msdiv" id="msdiv229"></a>Khaggahatthā ca purisā,<br>
cāpahatthā ca vammino;<br>
Luddā vijitasaṅgāmā,<br>
sabbe sannipatuṃ tadā.</p>
<p><a class="sc" id="7"></a><a class="ms" id="p_20Ap1_5090"></a><a class="msdiv" id="msdiv230"></a>Tidhāpabhinnā mātaṅgā,<br>
kuñjarā saṭṭhihāyanā;<br>
Suvaṇṇa­kac­chālaṅ­kārā,<br>
sabbe sannipatuṃ tadā.</p>
<p><a class="sc" id="8"></a><a class="ms" id="p_20Ap1_5091"></a><a class="msdiv" id="msdiv231"></a>Khamā sītassa uṇhassa,<br>
ukkāru­haraṇassa ca;<br>
Yodhājīvā katakammā,<br>
sabbe sannipatuṃ tadā.</p>
<p><a class="sc" id="9"></a><a class="pts" id="pts2.355"></a><a class="ms" id="p_20Ap1_5092"></a><a class="msdiv" id="msdiv232"></a>Saṅkhasaddaṃ bherisaddaṃ,<br>
atho <span class="var" title="uddhama ... (bj) | uddhava ... (si, pts1) | uddaṭa ... (s2, s3)" id="note1265">utujasaddakaṃ</span>;<br>
Etehi te hāsayantā,<br>
sabbe sannipatuṃ tadā.</p>
<p><a class="sc" id="10"></a><a class="ms" id="p_20Ap1_5093"></a><a class="msdiv" id="msdiv233"></a><span class="var" title="tisūla­konta­man­tehi (bj)" id="note1266">Tisūla­konti­man­tehi</span> ca,<br>
<span class="var" title="kavacehi tomarehi (bj) | dhanūhi tomarehi (s2, s3)" id="note1267">kavacatomarehi</span> ca;<br>
<span class="var" title="koṭṭayantā nipātentā (bj) | koṭṭayantā nivattentā (s2, s3) | koṭṭentānaṃ nivattantā (pts1)" id="note1268">Koṭṭentānaṃ nipātentā</span>,<br>
sabbe sannipatuṃ tadā.</p>
<p><a class="sc" id="11"></a><a class="ms" id="p_20Ap1_5094"></a><a class="msdiv" id="msdiv234"></a><span class="var" title="kāme­vātani­sā­metvā (bj) | kavacāni nivāsetvā (s2, s3, pts1)" id="note1269">Kime­vāti­nisā­metvā</span>,<br>
sarājā <span class="var" title="ajitañjino (s2, s3) | ajitañjayo (pts1, c1)" id="note1270">ajitaṃ jino</span>;<br>
Saṭṭhi pāṇasahassāni,<br>
sūle uttāsayiṃ tadā.</p>
<p><a class="sc" id="12"></a><a class="ms" id="p_20Ap1_5095"></a><a class="msdiv" id="msdiv235"></a>Saddaṃ mānusakākaṃsu,<br>
‘aho rājā adhammiko;<br>
Niraye paccamānassa,<br>
kadā anto bhavissati’.</p>
<p><a class="sc" id="13"></a><a class="ms" id="p_20Ap1_5096"></a><a class="msdiv" id="msdiv236"></a>Sayanehaṃ tuvaṭṭento,<br>
passāmi niraye tadā;<br>
Na supāmi divārattiṃ,<br>
sūlena tajjayanti maṃ.</p>
<p><a class="sc" id="14"></a><a class="ms" id="p_20Ap1_5097"></a><a class="msdiv" id="msdiv237"></a>Kiṃ pamādena rajjena,<br>
vāhanena balena ca;<br>
Na te pahonti dhāretuṃ,<br>
<span class="var" title="tāsayanti (bj, s2, s3, pts1)" id="note1271">tāpayanti</span> mamaṃ sadā.</p>
<p><a class="sc" id="15"></a><a class="ms" id="p_20Ap1_5098"></a><a class="msdiv" id="msdiv238"></a>Kiṃ me puttehi dārehi,<br>
rajjena sakalena ca;<br>
Yannūna pabbajeyyāhaṃ,<br>
gatimaggaṃ visodhaye.</p>
<p><a class="sc" id="16"></a><a class="ms" id="p_20Ap1_5099"></a><a class="msdiv" id="msdiv239"></a>Saṭṭhi nāgasahassāni,<br>
sab­bā­laṅkā­ra­bhū­site;<br>
Suvaṇṇakacche mātaṅge,<br>
hema­kappa­na­vāsase.</p>
<p><a class="sc" id="17"></a><a class="ms" id="p_20Ap1_5100"></a><a class="msdiv" id="msdiv240"></a>Ārūḷhe gāmaṇīyehi,<br>
toma­raṅkusa­pāṇi­bhi;<br>
Saṅgāmāvacare ṭhāne,<br>
anapekkho vihāyahaṃ;<br>
Sakakammena santatto,<br>
nikkhamiṃ anagāriyaṃ.</p>
<p><a class="sc" id="18"></a><a class="ms" id="p_20Ap1_5101"></a><a class="msdiv" id="msdiv241"></a>Saṭṭhi assasahassāni,<br>
sab­bā­laṅkā­ra­bhū­site;<br>
Ājānīyeva jātiyā,<br>
sindhave sīghavāhane.</p>
<p><a class="sc" id="19"></a><a class="ms" id="p_20Ap1_5102"></a><a class="msdiv" id="msdiv242"></a>Ārūḷhe gāmaṇīyehi,<br>
cāpahatthehi vammibhi;<br>
<span class="var" title="pahāyitvāna (bj, pts1) | chaḍḍayitvāna (s2, s3)" id="note1272">Pahāretvāna</span> te sabbe,<br>
nikkhamiṃ anagāriyaṃ.</p>
<p><a class="sc" id="20"></a><a class="ms" id="p_20Ap1_5103"></a><a class="msdiv" id="msdiv243"></a>Saṭṭhi rathasahassāni,<br>
sab­bā­laṅkā­ra­bhū­site;<br>
Dīpe athopi veyagghe,<br>
sannaddhe ussitaddhaje;<br>
Te sabbe <span class="var" title="parivajjetvā (s2, s3) | parihāyitvā (pts1)" id="note1273">parihāretvā</span>,<br>
pabbajiṃ anagāriyaṃ.</p>
<p><a class="sc" id="21"></a><a class="pts" id="pts2.356"></a><a class="ms" id="p_20Ap1_5104"></a><a class="msdiv" id="msdiv244"></a>Saṭṭhi dhenusahassāni,<br>
sabbā kaṃsūpadhāraṇā;<br>
<span class="var" title="gāviyo (s2, s3) | dhenuyo (mr)" id="note1274">Tāyopi</span> chaḍḍayitvāna,<br>
pabbajiṃ anagāriyaṃ.</p>
<p><a class="sc" id="22"></a><a class="ms" id="p_20Ap1_5105"></a><a class="msdiv" id="msdiv245"></a>Saṭṭhi itthisahassāni,<br>
sab­bā­laṅkā­ra­bhū­sitā;<br>
Vicit­ta­vatthā­bharaṇā,<br>
āmuk­kama­ṇi­kuṇḍalā.</p>
<p><a class="sc" id="23"></a><a class="ms" id="p_20Ap1_5106"></a><a class="msdiv" id="msdiv246"></a>Aḷārapamhā hasulā,<br>
susaññā tanumajjhimā;<br>
Tā hitvā kandamānāyo,<br>
pabbajiṃ anagāriyaṃ.</p>
<p><a class="sc" id="24"></a><a class="ms" id="p_20Ap1_5107"></a><a class="msdiv" id="msdiv247"></a>Saṭṭhi gāmasahassāni,<br>
paripuṇṇāni sabbaso;<br>
Chaḍḍayitvāna taṃ rajjaṃ,<br>
pabbajiṃ anagāriyaṃ.</p>
<p><a class="sc" id="25"></a><a class="ms" id="p_20Ap1_5108"></a><a class="msdiv" id="msdiv248"></a>Nagarā nikkhamitvāna,<br>
hima­van­ta­mupāga­miṃ;<br>
Bhāgī­rathī­nadī­tīre,<br>
assamaṃ māpayiṃ ahaṃ.</p>
<p><a class="sc" id="26"></a><a class="ms" id="p_20Ap1_5109"></a><a class="msdiv" id="msdiv249"></a>Paṇṇasālaṃ karitvāna,<br>
Agyāgāraṃ akāsahaṃ;<br>
Āraddhavīriyo pahitatto,<br>
Vasāmi assame ahaṃ.</p>
<p><a class="sc" id="27"></a><a class="ms" id="p_20Ap1_5110"></a><a class="msdiv" id="msdiv250"></a>Maṇḍape rukkhamūle vā,<br>
suññāgāre ca jhāyato;<br>
Na tu vijjati tāso me,<br>
na passe bhayabheravaṃ.</p>
<p><a class="sc" id="28"></a><a class="ms" id="p_20Ap1_5111"></a><a class="msdiv" id="msdiv251"></a>Sumedho nāma sambuddho,<br>
aggo kāruṇiko muni;<br>
Ñāṇālokena jotanto,<br>
loke uppajji tāvade.</p>
<p><a class="sc" id="29"></a><a class="ms" id="p_20Ap1_5112"></a><a class="msdiv" id="msdiv252"></a>Mama assamasāmantā,<br>
yakkho āsi mahiddhiko;<br>
Buddha­seṭṭhamhi uppanne,<br>
ārocesi mamaṃ tadā.</p>
<p><a class="sc" id="30"></a><a class="ms" id="p_20Ap1_5113"></a><a class="msdiv" id="msdiv253"></a>‘Buddho loke samuppanno,<br>
sumedho nāma cakkhumā;<br>
Tāreti janataṃ sabbaṃ,<br>
tampi so tārayissati’.</p>
<p><a class="sc" id="31"></a><a class="ms" id="p_20Ap1_5114"></a><a class="msdiv" id="msdiv254"></a>Yakkhassa vacanaṃ sutvā,<br>
saṃviggo āsi tāvade;<br>
Buddho buddhoti cintento,<br>
assamaṃ paṭisāmayiṃ.</p>
<p><a class="sc" id="32"></a><a class="ms" id="p_20Ap1_5115"></a><a class="msdiv" id="msdiv255"></a>Aggidāruñca chaḍḍetvā,<br>
saṃsāmetvāna santhataṃ;<br>
Assamaṃ abhivanditvā,<br>
nikkhamiṃ vipinā ahaṃ.</p>
<p><a class="sc" id="33"></a><a class="ms" id="p_20Ap1_5116"></a><a class="msdiv" id="msdiv256"></a>Tato candanamādāya,<br>
gāmā gāmaṃ purā puraṃ;<br>
Devadevaṃ gavesanto,<br>
upagacchiṃ vināyakaṃ.</p>
<p><a class="sc" id="34"></a><a class="ms" id="p_20Ap1_5117"></a><a class="msdiv" id="msdiv257"></a>Bhagavā tamhi samaye,<br>
sumedho lokanāyako;<br>
Catusaccaṃ pakāsento,<br>
bodheti janataṃ bahuṃ.</p>
<p><a class="sc" id="35"></a><a class="ms" id="p_20Ap1_5118"></a><a class="msdiv" id="msdiv258"></a>Añjaliṃ paggahetvāna,<br>
sīse katvāna candanaṃ;<br>
Sambuddhaṃ abhivādetvā,<br>
imā gāthā abhāsahaṃ.</p>
<p><a class="sc" id="36"></a><a class="ms" id="p_20Ap1_5119"></a><a class="msdiv" id="msdiv259"></a>‘Vassike pupphamānamhi,<br>
santike upavāyati;<br>
Tvaṃ vīra guṇagandhena,<br>
disā sabbā pavāyasi.</p>
<p><a class="sc" id="37"></a><a class="ms" id="p_20Ap1_5120"></a><a class="msdiv" id="msdiv260"></a>Campake nāgavanike,<br>
ati­mutta­ka­ketake;<br>
Sālesu pupphamānesu,<br>
anuvātaṃ pavāyati.</p>
<p><a class="sc" id="38"></a><a class="pts" id="pts2.357"></a><a class="ms" id="p_20Ap1_5121"></a><a class="msdiv" id="msdiv261"></a>Tava gandhaṃ suṇitvāna,<br>
himavantā idhāgamiṃ;<br>
Pūjemi taṃ mahāvīra,<br>
lokajeṭṭha mahāyasa’.</p>
<p><a class="sc" id="39"></a><a class="ms" id="p_20Ap1_5122"></a><a class="msdiv" id="msdiv262"></a>Vara­canda­ne­nānu­limpiṃ,<br>
sumedhaṃ lokanāyakaṃ;<br>
Sakaṃ cittaṃ pasādetvā,<br>
tuṇhī aṭṭhāsi tāvade.</p>
<p><a class="sc" id="40"></a><a class="ms" id="p_20Ap1_5123"></a><a class="msdiv" id="msdiv263"></a>Sumedho nāma bhagavā,<br>
lokajeṭṭho narāsabho;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class="sc" id="41"></a><a class="ms" id="p_20Ap1_5124"></a><a class="msdiv" id="msdiv264"></a>‘Yo me guṇe pakittesi,<br>
candanañca apūjayi;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="42"></a><a class="ms" id="p_20Ap1_5125"></a><a class="msdiv" id="msdiv265"></a>Ādeyya­vāk­yavacano,<br>
brahmā uju patāpavā;<br>
Pañca­vīsati­kappāni,<br>
sappabhāso bhavissati.</p>
<p><a class="sc" id="43"></a><a class="ms" id="p_20Ap1_5126"></a><a class="msdiv" id="msdiv266"></a>Chab­bīsa­ti­kappa­sate,<br>
devaloke ramissati;<br>
Sahas­sak­khat­tuṃ rājā ca,<br>
cakkavattī bhavissati.</p>
<p><a class="sc" id="44"></a><a class="ms" id="p_20Ap1_5127"></a><a class="msdiv" id="msdiv267"></a>Tet­tiṃ­sak­khat­tuṃ devindo,<br>
devarajjaṃ karissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class="sc" id="45"></a><a class="ms" id="p_20Ap1_5128"></a><a class="msdiv" id="msdiv268"></a>Tato cutoyaṃ manujo,<br>
manussattaṃ gamissati;<br>
Puññakammena saṃyutto,<br>
brahmabandhu bhavissati.</p>
<p><a class="sc" id="46"></a><a class="ms" id="p_20Ap1_5129"></a><a class="msdiv" id="msdiv269"></a>Ajjhāyako mantadharo,<br>
tiṇṇaṃ vedāna pāragū;<br>
Tilakkhaṇena sampanno,<br>
bāvarī nāma brāhmaṇo.</p>
<p><a class="sc" id="47"></a><a class="ms" id="p_20Ap1_5130"></a><a class="msdiv" id="msdiv270"></a>Tassa sisso bhavitvāna,<br>
hessati mantapāragū;<br>
Upagantvāna sambuddhaṃ,<br>
gotamaṃ sakyapuṅgavaṃ.</p>
<p><a class="sc" id="48"></a><a class="ms" id="p_20Ap1_5131"></a><a class="msdiv" id="msdiv271"></a>Pucchitvā nipuṇe pañhe,<br>
<span class="var" title="hāsayitvāna mānasaṃ (s2, s3) | bhāvayitvāna sañcayaṃ (mr)" id="note1275">bhāvayitvāna añjasaṃ</span>;<br>
Sabbāsave pariññāya,<br>
viha­rissati­nāsavo’.</p>
<p><a class="sc" id="49"></a><a class="ms" id="p_20Ap1_5132"></a><a class="msdiv" id="msdiv272"></a>Tividhaggi nibbutā mayhaṃ,<br>
bhavā sabbe samūhatā;<br>
Sabbāsave pariññāya,<br>
viharāmi anāsavo.</p>
<p><a class="sc" id="50"></a><a class="ms" id="p_20Ap1_5133"></a><a class="msdiv" id="msdiv273"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="51"></a><a class="ms" id="p_20Ap1_5134"></a><a class="msdiv" id="msdiv274"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="52"></a><a class="ms" id="p_20Ap1_5135"></a><a class="msdiv" id="msdiv275"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="53"></a><a class="ms" id="p_20Ap1_5136"></a>Itthaṃ sudaṃ āyasmā todeyyo thero imā gāthāyo abhāsitthāti.</p>
<p class="endsutta"><a class="sc" id="54"></a><a class="ms" id="p_20Ap1_5137"></a>Todey­yat­theras­sāpadā­naṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
