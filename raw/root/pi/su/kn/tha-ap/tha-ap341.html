<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap341">
<article>
<div class="hgroup">
<p class="division">Therāpadāna</p>
<p>­Gan­dho­da­ka­vagga</p>
<h1><span class="var" title="dhamma­savaṇi­yat­the­rāpadā­naṃ (bj) | dham­massava­niyat­the­rāpadā­naṃ (s2, s3)" id="note942">9 Dhamma­savani­yat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_3841"></a><a class="msdiv" id="msdiv111"></a>“Padumuttaro nāma jino,<br>
sabbadhammāna pāragū;<br>
Catusaccaṃ pakāsento,<br>
santāresi bahuṃ janaṃ.</p>
<p><a class="sc" id="2"></a><a class="ms" id="p_20Ap1_3842"></a><a class="msdiv" id="msdiv112"></a>Ahaṃ tena samayena,<br>
jaṭilo uggatāpano;<br>
Dhunanto vākacīrāni,<br>
gacchāmi ambare tadā.</p>
<p><a class="sc" id="3"></a><a class="ms" id="p_20Ap1_3843"></a><a class="msdiv" id="msdiv113"></a>Buddha­seṭṭhassa upari,<br>
gantuṃ na visahāmahaṃ;<br>
Pakkhīva <span class="var" title="selamāpajja (s2, s3)" id="note943">selamāsajja</span>,<br>
gamanaṃ na labhāmahaṃ.</p>
<p><a class="sc" id="4"></a><a class="ms" id="p_20Ap1_3844"></a><a class="msdiv" id="msdiv114"></a>Na me idaṃ bhūtapubbaṃ,<br>
iriyassa vikopanaṃ;<br>
Dake yathā ummujjitvā,<br>
evaṃ gacchāmi ambare.</p>
<p><a class="sc" id="5"></a><a class="pts" id="pts1.274"></a><a class="ms" id="p_20Ap1_3845"></a><a class="msdiv" id="msdiv115"></a>Uḷārabhūto manujo,<br>
<span class="var" title="heṭṭhāpi no (mr)" id="note944">heṭṭhāsīno</span> bhavissati;<br>
Handa menaṃ gavesissaṃ,<br>
api atthaṃ labheyyahaṃ.</p>
<p><a class="sc" id="6"></a><a class="ms" id="p_20Ap1_3846"></a><a class="msdiv" id="msdiv116"></a>Orohanto antalikkhā,<br>
saddamassosi satthuno;<br>
Aniccataṃ kathentassa,<br>
tamahaṃ uggahiṃ tadā.</p>
<p><a class="sc" id="7"></a><a class="ms" id="p_20Ap1_3847"></a><a class="msdiv" id="msdiv117"></a>Anic­casañña­muggayha,<br>
agamāsiṃ mamassamaṃ;<br>
Yāvatāyuṃ vasitvāna,<br>
tattha kālaṅkato ahaṃ.</p>
<p><a class="sc" id="8"></a><a class="ms" id="p_20Ap1_3848"></a><a class="msdiv" id="msdiv118"></a>Carime vattamānamhi,<br>
Taṃ <span class="var" title="dhammasavaṇaṃ (bj) | dhammassavaṃ (s2, s3)" id="note945">dhammasavanaṃ</span> sariṃ;<br>
Tena kammena sukatena,<br>
Tāvatiṃ­sa­ma­gaccha­haṃ.</p>
<p><a class="sc" id="9"></a><a class="ms" id="p_20Ap1_3849"></a><a class="msdiv" id="msdiv119"></a>Tiṃ­sakap­pa­sahas­sāni,<br>
devaloke ramiṃ ahaṃ;<br>
Ekapañ­ñā­sak­khat­tuñca,<br>
devaraj­ja­makāra­yiṃ.</p>
<p><a class="sc" id="10"></a><a class="ms" id="p_20Ap1_3850"></a><a class="msdiv" id="msdiv120"></a>Ekasat­ta­tik­khat­tuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class="sc" id="11"></a><a class="ms" id="p_20Ap1_3851"></a><a class="msdiv" id="msdiv121"></a>Pitugehe nisīditvā,<br>
samaṇo bhāvitindriyo;<br>
Gāthāya paridīpento,<br>
<span class="var" title="anicca­vatthu­dāhari (s2, s3, pts1, mr)" id="note946">anicca­ta­mudā­hari</span>.</p>
<p><a class="sc" id="12"></a><a class="ms" id="p_20Ap1_3852"></a><a class="msdiv" id="msdiv122"></a>Anussarāmi taṃ saññaṃ,<br>
saṃsaranto bhavābhave;<br>
<span class="var" title="na koṭi­paṭi­vijjhāmi (pts1) | na koci paṭivajjāmi (mr)" id="note947">Na koṭiṃ paṭivijjhāmi</span>,<br>
nibbānaṃ accutaṃ <span class="var" title="ayaṃ gāthā upari 43 vagge sattamāpadāne ^tha-ap429#11 [Ekadham­massava­niyat­thera­apadāna]-5580 purimagāthāya puretaraṃ" id="note948">padaṃ</span>.</p>
<p><a class="sc" id="13"></a><a class="ms" id="p_20Ap1_3853"></a><a class="msdiv" id="msdiv123"></a>Aniccā vata saṅkhārā,<br>
uppā­davaya­dham­mino;<br>
Uppajjitvā nirujjhanti,<br>
tesaṃ vūpasamo sukho.</p>
<p><a class="sc" id="14"></a><a class="ms" id="p_20Ap1_3854"></a><a class="msdiv" id="msdiv124"></a>Saha gāthaṃ suṇitvāna,<br>
pubbakammaṃ anussariṃ;<br>
Ekāsane nisīditvā,<br>
arahat­ta­ma­pāpuṇiṃ.</p>
<p><a class="sc" id="15"></a><a class="ms" id="p_20Ap1_3855"></a><a class="msdiv" id="msdiv125"></a>Jātiyā sattavassohaṃ,<br>
arahat­ta­ma­pāpuṇiṃ;<br>
Upasampādayi buddho,<br>
guṇamaññāya cakkhumā.</p>
<p><a class="sc" id="16"></a><a class="ms" id="p_20Ap1_3856"></a><a class="msdiv" id="msdiv126"></a>Dārakova ahaṃ santo,<br>
karaṇīyaṃ samāpayiṃ;<br>
Kiṃ me karaṇīyaṃ ajja,<br>
sakyaputtassa sāsane.</p>
<p><a class="sc" id="17"></a><a class="ms" id="p_20Ap1_3857"></a><a class="msdiv" id="msdiv127"></a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
saddham­ma­savane phalaṃ.</p>
<p><a class="sc" id="18"></a><a class="ms" id="p_20Ap1_3858"></a><a class="msdiv" id="msdiv128"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="19"></a><a class="ms" id="p_20Ap1_3859"></a>Itthaṃ sudaṃ āyasmā <span class="var" title="dhammasavaṇiyo (bj) | dhammas­savaniyo (s2, s3)" id="note950">dhammasavaniyo</span> thero imā gāthāyo abhāsitthāti.</p>
<p class="endsutta"><a class="sc" id="20"></a><a class="ms" id="p_20Ap1_3860"></a>Dhamma­savani­yat­theras­sāpadā­naṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
