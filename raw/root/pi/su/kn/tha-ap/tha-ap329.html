<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap329">
<article>
<div class="hgroup">
<p class="division">Therāpadāna</p>
<p>Umā­pupphi­yavagga</p>
<h1>7. Nigguṇḍi­pupphi­yat­thera­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts1.262"></a><a class="ms" id="p_20Ap1_3636"></a><a class="msdiv" id="msdiv39"></a>“Yadā devo devakāyā,<br>
cavate āyusaṅkhayā;<br>
Tayo saddā niccharanti,<br>
devānaṃ anumodataṃ.</p>
<p><a class="sc" id="2"></a><a class="ms" id="p_20Ap1_3637"></a><a class="msdiv" id="msdiv40"></a>‘Ito bho sugatiṃ gaccha,<br>
manussānaṃ sahabyataṃ;<br>
Manussabhūto saddhamme,<br>
labha saddhaṃ anuttaraṃ.</p>
<p><a class="sc" id="3"></a><a class="ms" id="p_20Ap1_3638"></a><a class="msdiv" id="msdiv41"></a>Sā te saddhā niviṭṭhāssa,<br>
mūlajātā patiṭṭhitā;<br>
Yāvajīvaṃ asaṃhīrā,<br>
saddhamme suppavedite.</p>
<p><a class="sc" id="4"></a><a class="ms" id="p_20Ap1_3639"></a><a class="msdiv" id="msdiv42"></a>Kāyena kusalaṃ katvā,<br>
vācāya kusalaṃ bahuṃ;<br>
Manasā kusalaṃ katvā,<br>
abyāpajjaṃ nirūpadhiṃ.</p>
<p><a class="sc" id="5"></a><a class="ms" id="p_20Ap1_3640"></a><a class="msdiv" id="msdiv43"></a>Tato opadhikaṃ puññaṃ,<br>
katvā dānena taṃ bahuṃ;<br>
Aññepi macce saddhamme,<br>
brahmacariye nivesaya’.</p>
<p><a class="sc" id="6"></a><a class="ms" id="p_20Ap1_3641"></a><a class="msdiv" id="msdiv44"></a>Imāya anukampāya,<br>
devādevaṃ yadā vidū;<br>
Cavantaṃ anumodanti,<br>
ehi <span class="var" title="devapuraṃ puna (bj)" id="note900">deva punappunaṃ</span>.</p>
<p><a class="sc" id="7"></a><a class="ms" id="p_20Ap1_3642"></a><a class="msdiv" id="msdiv45"></a>‘<span class="var" title="saṃviggohaṃ (s2, s3, pts1)" id="note901">Saṃvego me</span> tadā āsi,<br>
devasaṅghe samāgate;<br>
Kaṃsu nāma ahaṃ yoniṃ,<br>
gamissāmi ito cuto’.</p>
<p><a class="sc" id="8"></a><a class="ms" id="p_20Ap1_3643"></a><a class="msdiv" id="msdiv46"></a>Mama saṃvegamaññāya,<br>
samaṇo bhāvitindriyo;<br>
Mamuddha­ri­tukāmo so,<br>
āgacchi mama santikaṃ.</p>
<p><a class="sc" id="9"></a><a class="ms" id="p_20Ap1_3644"></a><a class="msdiv" id="msdiv47"></a>Sumano nāma nāmena,<br>
padu­muttara­sāvako;<br>
Attha­dham­mā­nusā­sitvā,<br>
saṃvejesi mamaṃ tadā.</p>
</blockquote>
<p class="endsutta"><a class="sc" id="10"></a><a class="ms" id="p_20Ap1_3645"></a>Dvādasamaṃ bhāṇavāraṃ.</p>
<blockquote class="gatha">
<p><a class="sc" id="11"></a><a class="ms" id="p_20Ap1_3646"></a><a class="msdiv" id="msdiv48"></a>Tassāhaṃ vacanaṃ sutvā,<br>
buddhe cittaṃ pasādayiṃ;<br>
Taṃ dhīraṃ abhivādetvā,<br>
tattha kālaṅkato ahaṃ.</p>
<p><a class="sc" id="12"></a><a class="ms" id="p_20Ap1_3647"></a><a class="msdiv" id="msdiv49"></a><span class="var" title="upapajjisaṃ (bj) | upapajjissaṃ (pts1)" id="note902">Upapajjiṃ sa</span> tattheva,<br>
sukkamūlena codito;<br>
Vasanto mātukucchimhi,<br>
puna dhāreti mātuyā.</p>
<p><a class="sc" id="13"></a><a class="ms" id="p_20Ap1_3648"></a><a class="msdiv" id="msdiv50"></a>Tamhā kāyā cavitvāna,<br>
tidase upapajjahaṃ;<br>
Etthantare na passāmi,<br>
domanassamahaṃ tadā.</p>
<p><a class="sc" id="14"></a><a class="pts" id="pts1.263"></a><a class="ms" id="p_20Ap1_3649"></a><a class="msdiv" id="msdiv51"></a>Tāvatiṃsā cavitvāna,<br>
mātukucchiṃ samokkamiṃ;<br>
Nikkhamitvāna kucchimhā,<br>
kaṇhasukkaṃ ajānahaṃ.</p>
<p><a class="sc" id="15"></a><a class="ms" id="p_20Ap1_3650"></a><a class="msdiv" id="msdiv52"></a>Jātiyā <span class="var" title="jātiyā sattavassena (s2, s3, pts1)" id="note903">sattavassova</span>,<br>
ārāmaṃ pāvisiṃ ahaṃ;<br>
Gotamassa bhagavato,<br>
sakyaputtassa tādino.</p>
<p><a class="sc" id="16"></a><a class="ms" id="p_20Ap1_3651"></a><a class="msdiv" id="msdiv53"></a><span class="var" title="vitthārite (bj, mr) | vitthārake (pts1)" id="note904">Vitthārike</span> pāvacane,<br>
bāhujaññamhi sāsane;<br>
Addasaṃ sāsanakare,<br>
bhikkhavo tattha satthuno.</p>
<p><a class="sc" id="17"></a><a class="ms" id="p_20Ap1_3652"></a><a class="msdiv" id="msdiv54"></a>Sāvatthi nāma nagaraṃ,<br>
rājā tatthāsi kosalo;<br>
Rathena nāgayuttena,<br>
upesi bodhimuttamaṃ.</p>
<p><a class="sc" id="18"></a><a class="ms" id="p_20Ap1_3653"></a><a class="msdiv" id="msdiv55"></a>Tassāhaṃ nāgaṃ disvāna,<br>
pubbakammaṃ anussariṃ;<br>
Añjaliṃ paggahetvāna,<br>
samayaṃ agamāsahaṃ.</p>
<p><a class="sc" id="19"></a><a class="ms" id="p_20Ap1_3654"></a><a class="msdiv" id="msdiv56"></a>Jātiyā sattavassova,<br>
pabbajiṃ anagāriyaṃ;<br>
Yo so buddhaṃ upaṭṭhāsi,<br>
ānando nāma sāvako.</p>
<p><a class="sc" id="20"></a><a class="ms" id="p_20Ap1_3655"></a><a class="msdiv" id="msdiv57"></a>Gatimā dhitimā ceva,<br>
satimā ca bahussuto;<br>
Rañño cittaṃ pasādento,<br>
niyyādesi mahājuti.</p>
<p><a class="sc" id="21"></a><a class="ms" id="p_20Ap1_3656"></a><a class="msdiv" id="msdiv58"></a>Tassāhaṃ dhammaṃ sutvāna,<br>
pubbakammaṃ anussariṃ;<br>
Tattheva ṭhitako santo,<br>
arahat­ta­ma­pāpuṇiṃ.</p>
<p><a class="sc" id="22"></a><a class="ms" id="p_20Ap1_3657"></a><a class="msdiv" id="msdiv59"></a>Ekaṃsaṃ cīvaraṃ katvā,<br>
sire katvāna añjaliṃ;<br>
Sambuddhaṃ abhivādetvā,<br>
imaṃ vācaṃ udīrayiṃ.</p>
<p><a class="sc" id="23"></a><a class="ms" id="p_20Ap1_3658"></a><a class="msdiv" id="msdiv60"></a>‘Padu­muttara­buddhassa,<br>
dvipadindassa satthuno;<br>
Nigguṇḍi­pupphaṃ paggayha,<br>
sīhāsane ṭhapesahaṃ.</p>
<p><a class="sc" id="24"></a><a class="ms" id="p_20Ap1_3659"></a><a class="msdiv" id="msdiv61"></a>Tena kammena dvipadinda,<br>
lokajeṭṭha narāsabha;<br>
Pattomhi acalaṃ ṭhānaṃ,<br>
hitvā jayaparājayaṃ’.</p>
<p><a class="sc" id="25"></a><a class="ms" id="p_20Ap1_3660"></a><a class="msdiv" id="msdiv62"></a>Pañca­vīsa­sahas­samhi,<br>
kappānaṃ manujādhipā;<br>
Abbuda­nirab­budāni,<br>
aṭṭhaṭṭhāsiṃsu khattiyā.</p>
<p><a class="sc" id="26"></a><a class="ms" id="p_20Ap1_3661"></a><a class="msdiv" id="msdiv63"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="27"></a><a class="ms" id="p_20Ap1_3662"></a>Itthaṃ sudaṃ āyasmā nigguṇḍi­pupphiyo thero imā gāthāyo abhāsitthāti.</p>
<p class="endsutta"><a class="sc" id="28"></a><a class="ms" id="p_20Ap1_3663"></a>Nigguṇḍi­pupphi­yat­theras­sāpadā­naṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
