<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap332">
<article>
<div class="hgroup">
<p class="division">Therāpadāna</p>
<p>Umā­pupphi­yavagga</p>
<h1>10. Sapari­vāra­chatta­dāyakat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_3686"></a><a class="msdiv" id="msdiv82"></a>“Padumuttaro lokavidū,<br>
āhutīnaṃ paṭiggaho;<br>
Ākāse jalavuṭṭhīva,<br>
<span class="var" title="vassati (bj, pts1) | vasseti (?)" id="note910">vassate</span> dhammavuṭṭhiyā.</p>
<p><a class="sc" id="2"></a><a class="ms" id="p_20Ap1_3687"></a><a class="msdiv" id="msdiv83"></a>Tamaddasāsiṃ sambuddhaṃ,<br>
desentaṃ amataṃ padaṃ;<br>
Sakaṃ cittaṃ pasādetvā,<br>
agamāsiṃ sakaṃ gharaṃ.</p>
<p><a class="sc" id="3"></a><a class="ms" id="p_20Ap1_3688"></a><a class="msdiv" id="msdiv84"></a>Chattaṃ alaṅkataṃ gayha,<br>
upagacchiṃ naruttamaṃ;<br>
Haṭṭho haṭṭhena cittena,<br>
ākāse ukkhipiṃ ahaṃ.</p>
<p><a class="sc" id="4"></a><a class="ms" id="p_20Ap1_3689"></a><a class="msdiv" id="msdiv85"></a>Susaṅga­hita­yānaṃva,<br>
dantova sāvakuttamo;<br>
Upagantvāna sambuddhaṃ,<br>
matthake sampatiṭṭhahi.</p>
<p><a class="sc" id="5"></a><a class="ms" id="p_20Ap1_3690"></a><a class="msdiv" id="msdiv86"></a>Anukampako kāruṇiko,<br>
buddho lokagganāyako;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class="sc" id="6"></a><a class="ms" id="p_20Ap1_3691"></a><a class="msdiv" id="msdiv87"></a>‘Yena chattamidaṃ dinnaṃ,<br>
alaṅkataṃ manoramaṃ;<br>
Tena cittappasādena,<br>
duggatiṃ so na gacchati.</p>
<p><a class="sc" id="7"></a><a class="pts" id="pts1.266"></a><a class="ms" id="p_20Ap1_3692"></a><a class="msdiv" id="msdiv88"></a>Sattak­khat­tuñca devesu,<br>
devarajjaṃ karissati;<br>
Bāttiṃ­sak­khat­tuñca rājā,<br>
cakkavattī bhavissati.</p>
<p><a class="sc" id="8"></a><a class="ms" id="p_20Ap1_3693"></a><a class="msdiv" id="msdiv89"></a>Kappa­sata­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="9"></a><a class="ms" id="p_20Ap1_3694"></a><a class="msdiv" id="msdiv90"></a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nib­bā­yis­sati­nāsavo’.</p>
<p><a class="sc" id="10"></a><a class="ms" id="p_20Ap1_3695"></a><a class="msdiv" id="msdiv91"></a>Buddhassa giramaññāya,<br>
vācā­sabhi­mu­dīri­taṃ;<br>
Pasannacitto sumano,<br>
bhiyyo hāsaṃ janesahaṃ.</p>
<p><a class="sc" id="11"></a><a class="ms" id="p_20Ap1_3696"></a><a class="msdiv" id="msdiv92"></a>Jahitvā mānusaṃ yoniṃ,<br>
<span class="var" title="devayoniṃ (bj, pts1) | dibbayoniṃ (s2, s3)" id="note911">Dibbaṃ yoniṃ</span> samajjhagaṃ;<br>
Vimānamuttamaṃ mayhaṃ,<br>
Abbhuggataṃ manoramaṃ.</p>
<p><a class="sc" id="12"></a><a class="ms" id="p_20Ap1_3697"></a><a class="msdiv" id="msdiv93"></a>Vimānā nikkhamantassa,<br>
setacchattaṃ dharīyati;<br>
Tadā saññaṃ paṭilabhiṃ,<br>
pubba­kammas­sidaṃ phalaṃ.</p>
<p><a class="sc" id="13"></a><a class="ms" id="p_20Ap1_3698"></a><a class="msdiv" id="msdiv94"></a>Devalokā cavitvāna,<br>
manussattañca āgamiṃ;<br>
Chat­tiṃsak­khat­tuṃ cakkavattī,<br>
satta­kap­pasatam­hito.</p>
<p><a class="sc" id="14"></a><a class="ms" id="p_20Ap1_3699"></a><a class="msdiv" id="msdiv95"></a>Tamhā kāyā cavitvāna,<br>
<span class="var" title="agañchiṃ (bj) | āgacchaṃ (pts1)" id="note912">āgacchiṃ</span> tidasaṃ puraṃ;<br>
­Saṃsa­rit­vā­nu­pubbena,<br>
mānusaṃ punarāgamiṃ.</p>
<p><a class="sc" id="15"></a><a class="ms" id="p_20Ap1_3700"></a><a class="msdiv" id="msdiv96"></a>Okkantaṃ mātukucchiṃ maṃ,<br>
setacchattaṃ adhārayuṃ;<br>
Jātiyā sattavassohaṃ,<br>
pabbajiṃ anagāriyaṃ.</p>
<p><a class="sc" id="16"></a><a class="ms" id="p_20Ap1_3701"></a><a class="msdiv" id="msdiv97"></a>Sunando nāma nāmena,<br>
brāhmaṇo mantapāragū;<br>
Phalikaṃ chattamādāya,<br>
sāvakaggassa so tadā.</p>
<p><a class="sc" id="17"></a><a class="ms" id="p_20Ap1_3702"></a><a class="msdiv" id="msdiv98"></a>Anumodi mahāvīro,<br>
sāriputto mahākathī;<br>
Sutvānumodanaṃ tassa,<br>
pubba­kamma­manus­sariṃ.</p>
<p><a class="sc" id="18"></a><a class="ms" id="p_20Ap1_3703"></a><a class="msdiv" id="msdiv99"></a>Añjaliṃ paggahetvāna,<br>
sakaṃ cittaṃ pasādayiṃ;<br>
Saritvā purimaṃ kammaṃ,<br>
arahat­ta­ma­pāpuṇiṃ.</p>
<p><a class="sc" id="19"></a><a class="ms" id="p_20Ap1_3704"></a><a class="msdiv" id="msdiv100"></a>Uṭṭhāya āsanā tamhā,<br>
sire katvāna añjaliṃ;<br>
Sambuddhaṃ abhivādetvā,<br>
imaṃ vācaṃ udīrayiṃ.</p>
<p><a class="sc" id="20"></a><a class="ms" id="p_20Ap1_3705"></a><a class="msdiv" id="msdiv101"></a>Satasahassito kappe,<br>
buddho loke anuttaro;<br>
Padumuttaro lokavidū,<br>
āhutīnaṃ paṭiggaho.</p>
<p><a class="sc" id="21"></a><a class="ms" id="p_20Ap1_3706"></a><a class="msdiv" id="msdiv102"></a>Tassa chattaṃ mayā dinnaṃ,<br>
vicittaṃ samalaṅkataṃ;<br>
Ubho hatthehi paggaṇhi,<br>
sayambhū aggapuggalo.</p>
<p><a class="sc" id="22"></a><a class="pts" id="pts1.267"></a><a class="ms" id="p_20Ap1_3707"></a><a class="msdiv" id="msdiv103"></a>Aho buddhā aho dhammā,<br>
aho no satthusampadā;<br>
Ekacchattassa dānena,<br>
duggatiṃ nupapajjahaṃ.</p>
<p><a class="sc" id="23"></a><a class="ms" id="p_20Ap1_3708"></a><a class="msdiv" id="msdiv104"></a>Kilesā jhāpitā mayhaṃ,<br>
bhavā sabbe samūhatā;<br>
Sabbāsave pariññāya,<br>
viharāmi anāsavo.</p>
<p><a class="sc" id="24"></a><a class="ms" id="p_20Ap1_3709"></a><a class="msdiv" id="msdiv105"></a>Paṭisambhidā catasso,<br>
… pe …<br>
kataṃ buddhassa sāsanaṃ”. (2925)</p>
</blockquote>
<p><a class="sc" id="25"></a><a class="ms" id="p_20Ap1_3710"></a>Itthaṃ sudaṃ āyasmā sapari­vāra­chatta­dāyako thero imā gāthāyo abhāsitthāti.</p>
<p class="endsutta"><a class="sc" id="26"></a><a class="ms" id="p_20Ap1_3711"></a>Sapari­vāra­chatta­dāyakat­theras­sāpadā­naṃ dasamaṃ.</p>
<p class="endsection"><a class="sc" id="27"></a><a class="ms" id="p_20Ap1_3712"></a><span class="var" title="ummā­pupphi­yavaggo (bj, s2, s3, pts1)" id="note913">Umā­pupphi­yavaggo</span> tettiṃsatimo.</p>
<p class="endsection summary"><a class="sc" id="28"></a><a class="ms" id="p_20Ap1_3713"></a>Tassuddānaṃ</p>
<blockquote class="uddanagatha">
<p><a class="sc" id="29"></a><a class="ms" id="p_20Ap1_3714"></a>Umāpupphañca pulinaṃ,<br>
hāso yañño nimittako;<br>
Saṃsāvako nigguṇḍī ca,<br>
sumanaṃ pupphachattako;<br>
Sapari­vāra­chatto ca,<br>
gāthā satta­sa­tuttarāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
