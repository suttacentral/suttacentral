<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap553">
<article>
<div class="hgroup">
<p class="division">Therāpadāna</p>
<p><span class="var" title="idaṃ vaggo s2, s3, pts1 potthakesu" id="note1831">Yasavagga</span></p>
<h1>1. ­Yasat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_7671"></a><a class="msdiv" id="msdiv1"></a> “Mahāsamuddaṃ oggayha,<br>
bhavanaṃ me sunimmitaṃ;<br>
Sunimmitā pokkharaṇī,<br>
cakka­vā­kū­pa­kūjitā.</p>
<p><a class="sc" id="2"></a><a class="ms" id="p_20Ap1_7672"></a><a class="msdiv" id="msdiv2"></a>Mandārakehi sañchannā,<br>
padu­mup­pa­la­kehi ca;<br>
Nadī ca sandate tattha,<br>
supatitthā manoramā.</p>
<p><a class="sc" id="3"></a><a class="ms" id="p_20Ap1_7673"></a><a class="msdiv" id="msdiv3"></a>Maccha­kaccha­pa­sañ­channā,<br>
<span class="var" title="nānādi­jasamā­kulā (bj) | nānādi­jasa­motthatā (^tha-ap401#3 [Sabba­dā­yakat­thera­apadāna])" id="note1833">nānādi­jasa­motthaṭā</span>;<br>
Mayūra­koñ­cābhirudā,<br>
kokilādīhi vagguhi.</p>
<p><a class="sc" id="4"></a><a class="ms" id="p_20Ap1_7674"></a><a class="msdiv" id="msdiv4"></a>Pārevatā ravihaṃsā,<br>
cakkavākā nadīcarā;<br>
Tittirā <span class="var" title="sāḷikā (bj, c1)" id="note1834">sālikā</span> cettha,<br>
<span class="var" title="pampaka (bj) | sambakā (mr)" id="note1835">pāvakā</span> jīvaṃjīvakā.</p>
<p><a class="sc" id="5"></a><a class="ms" id="p_20Ap1_7675"></a><a class="msdiv" id="msdiv5"></a>Haṃsā­koñ­cā­bhina­ditā,<br>
kosiyā <span class="var" title="siṅghalī (mr)" id="note1836">piṅgalā</span> bahū;<br>
Satta­ratana­sam­pannā,<br>
maṇi­mutta­pavāḷikā.</p>
<p><a class="sc" id="6"></a><a class="ms" id="p_20Ap1_7676"></a><a class="msdiv" id="msdiv6"></a>Sabbe soṇṇamayā rukkhā,<br>
nānā­khan­dha­sa­meritā;<br>
Ujjotenti divārattiṃ,<br>
bhavanaṃ sabbakālikaṃ.</p>
<p><a class="sc" id="7"></a><a class="ms" id="p_20Ap1_7677"></a><a class="msdiv" id="msdiv7"></a>Saṭṭhi­turiya­sahas­sāni,<br>
sāyaṃ pāto pavajjare;<br>
Soḷasit­thi­sahas­sāni,<br>
parivārenti maṃ sadā.</p>
<p><a class="sc" id="8"></a><a class="ms" id="p_20Ap1_7678"></a><a class="msdiv" id="msdiv8"></a>Abhinikkhamma bhavanā,<br>
sumedhaṃ lokanāyakaṃ;<br>
Pasannacitto sumano,<br>
<span class="var" title="sabbadassiṃ (mr)" id="note1837">vandayiṃ taṃ</span> <span class="var" title="lokā­huti­paṭig­gahaṃ (aṭṭha.)" id="note1838">mahāyasaṃ</span>.</p>
<p><a class="sc" id="9"></a><a class="ms" id="p_20Ap1_7679"></a><a class="msdiv" id="msdiv9"></a>Sambuddhaṃ abhivādetvā,<br>
sasaṃghaṃ taṃ nimantayiṃ;<br>
Adhivāsesi so dhīro,<br>
sumedho lokanāyako.</p>
<p><a class="sc" id="10"></a><a class="ms" id="p_20Ap1_7680"></a><a class="msdiv" id="msdiv10"></a>Mama dhammakathaṃ katvā,<br>
uyyojesi mahāmuni;<br>
Sambuddhaṃ abhivādetvā,<br>
bhavanaṃ me upāgamiṃ.</p>
<p><a class="sc" id="11"></a><a class="ms" id="p_20Ap1_7681"></a><a class="msdiv" id="msdiv11"></a>Āmantayiṃ parijanaṃ,<br>
sabbe sannipatuṃ tadā;<br>
‘Pubbaṇ­ha­samayaṃ buddho,<br>
bhavanaṃ āgamissati.</p>
<p><a class="sc" id="12"></a><a class="ms" id="p_20Ap1_7682"></a><a class="msdiv" id="msdiv12"></a>Lābhā amhaṃ suladdhā no,<br>
ye vasāma tavantike;<br>
Mayampi buddha­seṭṭhassa,<br>
pūjayissāma satthuno’.</p>
<p><a class="sc" id="13"></a><a class="ms" id="p_20Ap1_7683"></a><a class="msdiv" id="msdiv13"></a>Annaṃ pānaṃ paṭṭhapetvā,<br>
kālaṃ ārocayiṃ ahaṃ;<br>
Vasīsa­ta­sahas­sehi,<br>
upesi lokanāyako.</p>
<p><a class="sc" id="14"></a><a class="ms" id="p_20Ap1_7684"></a><a class="msdiv" id="msdiv14"></a>Pañcaṅgikehi turiyehi,<br>
­pac­cug­gamama­kā­sahaṃ;<br>
Sabbasoṇṇamaye pīṭhe,<br>
nisīdi purisuttamo.</p>
<p><a class="sc" id="15"></a><a class="ms" id="p_20Ap1_7685"></a><a class="msdiv" id="msdiv15"></a>Uparicchadanaṃ āsi,<br>
sabba­soṇṇa­mayaṃ tadā;<br>
Bījanīyo pavāyanti,<br>
bhikkhusaṃghaṃ anuttaraṃ.</p>
<p><a class="sc" id="16"></a><a class="ms" id="p_20Ap1_7686"></a><a class="msdiv" id="msdiv16"></a>Pahū­te­nanna­pānena,<br>
bhikkhusaṃghaṃ atappayiṃ;<br>
Pac­ce­ka­dussa­yugale,<br>
­bhik­khu­saṃ­ghassadā­sahaṃ.</p>
<p><a class="sc" id="17"></a><a class="ms" id="p_20Ap1_7687"></a><a class="msdiv" id="msdiv17"></a>Yaṃ vadeti sumedho so,<br>
āhutīnaṃ paṭiggaho;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class="sc" id="18"></a><a class="ms" id="p_20Ap1_7688"></a><a class="msdiv" id="msdiv18"></a>‘Yo maṃ annena pānena,<br>
sabbe ime ca tappayi;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="19"></a><a class="ms" id="p_20Ap1_7689"></a><a class="msdiv" id="msdiv19"></a>Aṭṭhārase kappasate,<br>
devaloke ramissati;<br>
Sahas­sak­khat­tuṃ rājāyaṃ,<br>
cakkavattī bhavissati.</p>
<p><a class="sc" id="20"></a><a class="ms" id="p_20Ap1_7690"></a><a class="msdiv" id="msdiv20"></a>Upagacchati yaṃ yoniṃ,<br>
devattaṃ atha mānusaṃ;<br>
Sabba­soṇṇa­mayaṃ tassa,<br>
chadanaṃ dhārayissati.</p>
<p><a class="sc" id="21"></a><a class="ms" id="p_20Ap1_7691"></a><a class="msdiv" id="msdiv21"></a>Tiṃ­sakap­pa­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="22"></a><a class="ms" id="p_20Ap1_7692"></a><a class="msdiv" id="msdiv22"></a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nib­bā­yis­sati­nāsavo.</p>
<p><a class="sc" id="23"></a><a class="ms" id="p_20Ap1_7693"></a><a class="msdiv" id="msdiv23"></a>Bhikkhusaṃghe nisīditvā,<br>
sīhanādaṃ nadissati;<br>
Citake chattaṃ dhārenti,<br>
heṭṭhā chattamhi ḍayhatha’.</p>
<p><a class="sc" id="24"></a><a class="ms" id="p_20Ap1_7694"></a><a class="msdiv" id="msdiv24"></a>Sāmaññaṃ me anuppattaṃ,<br>
kilesā jhāpitā mayā;<br>
Maṇḍape rukkhamūle vā,<br>
santāso me na vijjati.</p>
<p><a class="sc" id="25"></a><a class="ms" id="p_20Ap1_7695"></a><a class="msdiv" id="msdiv25"></a>Tiṃ­sakap­pa­sahas­samhi,<br>
yaṃ dānamadadiṃ tadā;<br>
Duggatiṃ nābhijānāmi,<br>
sabba­dā­nassi­daṃ phalaṃ.</p>
<p><a class="sc" id="26"></a><a class="ms" id="p_20Ap1_7696"></a><a class="msdiv" id="msdiv26"></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class="sc" id="27"></a><a class="ms" id="p_20Ap1_7697"></a><a class="msdiv" id="msdiv27"></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="28"></a><a class="ms" id="p_20Ap1_7698"></a><a class="msdiv" id="msdiv28"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="29"></a><a class="ms" id="p_20Ap1_7699"></a>Itthaṃ sudaṃ āyasmā yaso thero imā gāthāyo abhāsitthāti.</p>
<p class="endsutta"><a class="sc" id="30"></a><a class="ms" id="p_20Ap1_7700"></a>Yasat­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
