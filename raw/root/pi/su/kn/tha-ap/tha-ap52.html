<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap52">
<article>
<div class="hgroup">
<p class="division">Therāpadāna</p>
<p>Upālivagga</p>
<h1>10. Cun­dat­the­ra­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_1352"></a><a class="msdiv" id="msdiv125"></a>“Siddhatthassa bhagavato,<br>
lokajeṭṭhassa tādino;<br>
Agghiyaṃ kārayitvāna,<br>
jātipupphehi chādayiṃ.</p>
<p><a class="sc" id="2"></a><a class="ms" id="p_20Ap1_1353"></a><a class="msdiv" id="msdiv126"></a>Niṭṭhāpetvāna taṃ pupphaṃ,<br>
buddhassa upanāmayiṃ;<br>
Pupphāvasesaṃ paggayha,<br>
buddhassa abhiropayiṃ.</p>
<p><a class="sc" id="3"></a><a class="pts" id="pts1.102"></a><a class="ms" id="p_20Ap1_1354"></a><a class="msdiv" id="msdiv127"></a>Kañ­canag­ghiya­saṅkā­saṃ,<br>
buddhaṃ lokagganāyakaṃ;<br>
Pasannacitto sumano,<br>
pup­phagghi­ya­mupā­nayiṃ.</p>
<p><a class="sc" id="4"></a><a class="ms" id="p_20Ap1_1355"></a><a class="msdiv" id="msdiv128"></a>Vitiṇṇakaṅkho sambuddho,<br>
tiṇṇoghehi purakkhato;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class="sc" id="5"></a><a class="ms" id="p_20Ap1_1356"></a><a class="msdiv" id="msdiv129"></a>‘Dibbagandhaṃ pavāyantaṃ,<br>
yo me pupphagghiyaṃ adā;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="6"></a><a class="ms" id="p_20Ap1_1357"></a><a class="msdiv" id="msdiv130"></a>Ito cuto ayaṃ poso,<br>
deva­saṅgha­pu­rak­khato;<br>
Jātipupphehi parikiṇṇo,<br>
devalokaṃ gamissati.</p>
<p><a class="sc" id="7"></a><a class="ms" id="p_20Ap1_1358"></a><a class="msdiv" id="msdiv131"></a>Ubbiddhaṃ bhavanaṃ tassa,<br>
Sovaṇṇañca maṇīmayaṃ;<br>
Byamhaṃ pātubhavissati,<br>
Puñña­kammap­pabhā­vi­taṃ.</p>
<p><a class="sc" id="8"></a><a class="ms" id="p_20Ap1_1359"></a><a class="msdiv" id="msdiv132"></a>Catu­satta­tik­khat­tuṃ so,<br>
devarajjaṃ karissati;<br>
Anubhossati sampattiṃ,<br>
accharāhi purakkhato.</p>
<p><a class="sc" id="9"></a><a class="ms" id="p_20Ap1_1360"></a><a class="msdiv" id="msdiv133"></a>Pathabyā rajjaṃ tisataṃ,<br>
vasudhaṃ āvasissati;<br>
Pañca­satta­tik­khat­tuñca,<br>
cakkavattī bhavissati.</p>
<p><a class="sc" id="10"></a><a class="ms" id="p_20Ap1_1361"></a><a class="msdiv" id="msdiv134"></a>Dujjayo nāma nāmena,<br>
hessati manujādhipo;<br>
Anubhotvāna taṃ puññaṃ,<br>
<span class="var" title="sakakam­mū­pasaṃ­hito (s2, s3)" id="note370">sakakammaṃ apassito</span>.</p>
<p><a class="sc" id="11"></a><a class="ms" id="p_20Ap1_1362"></a><a class="msdiv" id="msdiv135"></a>Vinipātaṃ agantvāna,<br>
manussattaṃ gamissati;<br>
<span class="var" title="hiraññassa ca (bj, pts1, mr)" id="note371">Hiraññaṃ tassa</span> nicitaṃ,<br>
koṭi­sata­ma­nappa­kaṃ.</p>
<p><a class="sc" id="12"></a><a class="ms" id="p_20Ap1_1363"></a><a class="msdiv" id="msdiv136"></a>Nibbattissati yonimhi,<br>
brāhmaṇe so bhavissati;<br>
Vaṅgantassa suto dhīmā,<br>
sāriyā oraso piyo.</p>
<p><a class="sc" id="13"></a><a class="ms" id="p_20Ap1_1364"></a><a class="msdiv" id="msdiv137"></a>So ca pacchā pabbajitvā,<br>
aṅgīrasassa sāsane;<br>
<span class="var" title="cūlacundoti (bj, pts1)" id="note372">Cūḷacundoti</span> nāmena,<br>
hessati satthu sāvako.</p>
<p><a class="sc" id="14"></a><a class="ms" id="p_20Ap1_1365"></a><a class="msdiv" id="msdiv138"></a>Sāmaṇerova so santo,<br>
khīṇāsavo bhavissati;<br>
Sabbāsave pariññāya,<br>
nib­bā­yis­sati­nāsavo’.</p>
<p><a class="sc" id="15"></a><a class="ms" id="p_20Ap1_1366"></a><a class="msdiv" id="msdiv139"></a>Upaṭṭhahiṃ mahāvīraṃ,<br>
aññe ca pesale bahū;<br>
Bhātaraṃ me cupaṭṭhāsiṃ,<br>
uttamatthassa pattiyā.</p>
<p><a class="sc" id="16"></a><a class="ms" id="p_20Ap1_1367"></a><a class="msdiv" id="msdiv140"></a>Bhātaraṃ me upaṭṭhitvā,<br>
dhātuṃ pattamhi <span class="var" title="opiya (bj, pts1) | ociya (s2, s3)" id="note373">ohiya</span>;<br>
Sambuddhaṃ upanāmesiṃ,<br>
lokajeṭṭhaṃ narāsabhaṃ.</p>
<p><a class="sc" id="17"></a><a class="pts" id="pts1.103"></a><a class="ms" id="p_20Ap1_1368"></a><a class="msdiv" id="msdiv141"></a>Ubho hatthehi paggayha,<br>
buddho loke sadevake;<br>
Sandassayanto taṃ dhātuṃ,<br>
kittayi aggasāvakaṃ.</p>
<p><a class="sc" id="18"></a><a class="ms" id="p_20Ap1_1369"></a><a class="msdiv" id="msdiv142"></a>Cittañca suvimuttaṃ me,<br>
saddhā mayhaṃ patiṭṭhitā;<br>
Sabbāsave pariññāya,<br>
viharāmi anāsavo.</p>
<p><a class="sc" id="19"></a><a class="ms" id="p_20Ap1_1370"></a><a class="msdiv" id="msdiv143"></a>Paṭi­sam­bhi­dā­nup­pattā,<br>
<span class="var" title="vimokkhāpica aṭṭhime (s2, s3, pts1)" id="note374">Vimokkhāpi ca phassitā</span>;<br>
Chaḷabhiññā sacchikatā,<br>
Kataṃ buddhassa sāsanaṃ”. (1246)</p>
</blockquote>
<p><a class="sc" id="20"></a><a class="ms" id="p_20Ap1_1371"></a>Itthaṃ sudaṃ āyasmā cundo thero imā gāthāyo abhāsitthāti.</p>
<p class="endsutta"><a class="sc" id="21"></a><a class="ms" id="p_20Ap1_1372"></a>Cundat­theras­sāpadā­naṃ dasamaṃ.</p>
<p class="endsection"><a class="sc" id="22"></a><a class="ms" id="p_20Ap1_1373"></a>Upālivaggo pañcamo.</p>
<p class="endsection summary"><a class="sc" id="23"></a><a class="ms" id="p_20Ap1_1374"></a>Tassuddānaṃ</p>
<blockquote class="uddanagatha">
<p><a class="sc" id="24"></a><a class="ms" id="p_20Ap1_1375"></a>Upāli soṇo bhaddiyo,<br>
sanniṭ­ṭhāpa­ka­hatthiyo;<br>
Chadanaṃ seyyacaṅkamaṃ,<br>
subhaddo cundasavhayo;<br>
Gāthāsataṃ <span class="var" title="ca tāḷīsaṃ (bj, s2, s3) | ca tālīsaṃ (pts1)" id="note375">satālīsaṃ</span>,<br>
catasso ca taduttari.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
