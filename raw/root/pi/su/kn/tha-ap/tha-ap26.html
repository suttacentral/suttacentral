<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap26">
<article>
<div class="hgroup">
<p class="division">Therāpadāna</p>
<p>Subhūtivagga</p>
<h1>4. Pañca­sīla­sa­mādā­niyat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_999"></a><a class="msdiv" id="msdiv134"></a>“Nagare candavatiyā,<br>
bhatako āsahaṃ tadā;<br>
Parakammāyane yutto,<br>
pabbajjaṃ na labhāmahaṃ.</p>
<p><a class="sc" id="2"></a><a class="ms" id="p_20Ap1_1000"></a><a class="msdiv" id="msdiv135"></a>Mahandha­kā­ra­pihitā,<br>
tividhaggīhi ḍayhare;<br>
Kena nu kho upāyena,<br>
visaṃyutto bhave ahaṃ.</p>
<p><a class="sc" id="3"></a><a class="ms" id="p_20Ap1_1001"></a><a class="msdiv" id="msdiv136"></a>Deyyadhammo ca me natthi,<br>
varāko bhatako ahaṃ;<br>
Yannūnāhaṃ pañcasīlaṃ,<br>
rakkheyyaṃ paripūrayaṃ.</p>
<p><a class="sc" id="4"></a><a class="ms" id="p_20Ap1_1002"></a><a class="msdiv" id="msdiv137"></a>Anomadassissa munino,<br>
nisabho nāma sāvako;<br>
Tamahaṃ upasaṅkamma,<br>
pañca­sikkhā­padag­gahiṃ.</p>
<p><a class="sc" id="5"></a><a class="ms" id="p_20Ap1_1003"></a><a class="msdiv" id="msdiv138"></a>Vassa­sata­sahas­sāni,<br>
āyu vijjati tāvade;<br>
Tāvatā pañcasīlāni,<br>
paripuṇṇāni gopayiṃ.</p>
<p><a class="sc" id="6"></a><a class="ms" id="p_20Ap1_1004"></a><a class="msdiv" id="msdiv139"></a>Maccukāle ca sampatte,<br>
devā assāsayanti maṃ;<br>
‘Ratho sahassayutto te,<br>
<span class="var" title="mārisassa (mr)" id="note273">mārisāyaṃ</span> upaṭṭhito’.</p>
<p><a class="sc" id="7"></a><a class="ms" id="p_20Ap1_1005"></a><a class="msdiv" id="msdiv140"></a>Vattante carime citte,<br>
mama sīlaṃ anussariṃ;<br>
Tena kammena sukatena,<br>
tāvatiṃsaṃ agacchahaṃ.</p>
<p><a class="sc" id="8"></a><a class="pts" id="pts1.77"></a><a class="ms" id="p_20Ap1_1006"></a><a class="msdiv" id="msdiv141"></a>Tiṃsak­khat­tuñca devindo,<br>
devaraj­ja­makāra­yiṃ;<br>
<span class="var" title="dibbaṃ sukhaṃ (bj, pts1)" id="note274">Dibbasukhaṃ</span> anubhaviṃ,<br>
accharāhi purakkhato.</p>
<p><a class="sc" id="9"></a><a class="ms" id="p_20Ap1_1007"></a><a class="msdiv" id="msdiv142"></a>Pañca­satta­tik­khat­tuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class="sc" id="10"></a><a class="ms" id="p_20Ap1_1008"></a><a class="msdiv" id="msdiv143"></a>Devalokā cavitvāna,<br>
sukkamūlena codito;<br>
Pure vesāliyaṃ jāto,<br>
mahāsāle suaḍḍhake.</p>
<p><a class="sc" id="11"></a><a class="ms" id="p_20Ap1_1009"></a><a class="msdiv" id="msdiv144"></a>Vassūpanāyike kāle,<br>
<span class="var" title="dibbanti (mr)" id="note275">dippante</span> jinasāsane;<br>
Mātā ca me pitā ceva,<br>
pañca­sikkhā­padag­gahuṃ.</p>
<p><a class="sc" id="12"></a><a class="ms" id="p_20Ap1_1010"></a><a class="msdiv" id="msdiv145"></a>Saha sutvānahaṃ sīlaṃ,<br>
mama sīlaṃ anussariṃ;<br>
Ekāsane nisīditvā,<br>
arahat­ta­ma­pāpuṇiṃ.</p>
<p><a class="sc" id="13"></a><a class="ms" id="p_20Ap1_1011"></a><a class="msdiv" id="msdiv146"></a><strong>Jātiyā pañcavassena</strong>,<br>
arahat­ta­ma­pāpuṇiṃ;<br>
Upasampādayi buddho,<br>
guṇamaññāya cakkhumā.</p>
<p><a class="sc" id="14"></a><a class="ms" id="p_20Ap1_1012"></a><a class="msdiv" id="msdiv147"></a>Paripuṇṇāni gopetvā,<br>
pañca­sikkhā­padā­nahaṃ;<br>
Aparimeyye ito kappe,<br>
vinipātaṃ na gacchahaṃ.</p>
<p><a class="sc" id="15"></a><a class="ms" id="p_20Ap1_1013"></a><a class="msdiv" id="msdiv148"></a>Svāhaṃ yasamanubhaviṃ,<br>
tesaṃ sīlāna vāhasā;<br>
Kappakoṭimpi kittento,<br>
kittaye ekadesakaṃ.</p>
<p><a class="sc" id="16"></a><a class="ms" id="p_20Ap1_1014"></a><a class="msdiv" id="msdiv149"></a>Pañca sīlāni gopetvā,<br>
tayo hetū labhāmahaṃ;<br>
Dīghāyuko mahābhogo,<br>
tikkhapañño bhavāmahaṃ.</p>
<p><a class="sc" id="17"></a><a class="ms" id="p_20Ap1_1015"></a><a class="msdiv" id="msdiv150"></a><span class="var" title="pakittentova (bj) | pakittente ca (s2, s3) | pakittento ca (pts1)" id="note276">Saṅkittento ca</span> sabbesaṃ,<br>
adhimattañca porisaṃ;<br>
Bhavābhave saṃsaritvā,<br>
ete ṭhāne labhāmahaṃ.</p>
<p><a class="sc" id="18"></a><a class="ms" id="p_20Ap1_1016"></a><a class="msdiv" id="msdiv151"></a>Apari­mey­yasī­lesu,<br>
vattantā jinasāvakā;<br>
Bhavesu yadi rajjeyyuṃ,<br>
vipāko kīdiso bhave.</p>
<p><a class="sc" id="19"></a><a class="ms" id="p_20Ap1_1017"></a><a class="msdiv" id="msdiv152"></a>Suciṇṇaṃ me pañcasīlaṃ,<br>
bhatakena <span class="var" title="vipassinā (bj, pts1)" id="note277">tapassinā</span>;<br>
Tena sīlenahaṃ ajja,<br>
mocayiṃ sabbabandhanā.</p>
<p><a class="sc" id="20"></a><a class="ms" id="p_20Ap1_1018"></a><a class="msdiv" id="msdiv153"></a>Aparimeyye ito kappe,<br>
pañca sīlāni gopayiṃ;<br>
Duggatiṃ nābhijānāmi,<br>
pañcasīlānidaṃ phalaṃ.</p>
<p><a class="sc" id="21"></a><a class="ms" id="p_20Ap1_1019"></a><a class="msdiv" id="msdiv154"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="22"></a><a class="ms" id="p_20Ap1_1020"></a>Itthaṃ sudaṃ āyasmā pañca­sīla­sa­mādā­niyo thero imā gāthāyo abhāsitthāti.</p>
<p class="endsutta"><a class="sc" id="23"></a><a class="ms" id="p_20Ap1_1021"></a>Pañca­sīla­sa­mādā­niyat­theras­sāpadā­naṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
