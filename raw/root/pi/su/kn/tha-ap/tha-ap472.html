<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap472">
<article>
<div class="hgroup">
<p class="division">Therāpadāna</p>
<p>Sāla­kusumi­yavagga</p>
<h1>10. Nimittab­yākara­ṇiyat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_6046"></a><a class="msdiv" id="msdiv59"></a>“Ajjhogāhetvā himavaṃ,<br>
mante vāce mahaṃ tadā;<br>
Catu­paññā­sa­sahas­sāni,<br>
sissā mayhaṃ upaṭṭhahuṃ.</p>
<p><a class="sc" id="2"></a><a class="ms" id="p_20Ap1_6047"></a><a class="msdiv" id="msdiv60"></a>Adhitā vedagū sabbe,<br>
chaḷaṅge pāramiṃ gatā;<br>
Sakavijjā­hu­patthad­dhā,<br>
himavante vasanti te.</p>
<p><a class="sc" id="3"></a><a class="ms" id="p_20Ap1_6048"></a><a class="msdiv" id="msdiv61"></a>Cavitvā tusitā kāyā,<br>
devaputto mahāyaso;<br>
Uppajji mātukucchismiṃ,<br>
sampajāno patissato.</p>
<p><a class="sc" id="4"></a><a class="ms" id="p_20Ap1_6049"></a><a class="msdiv" id="msdiv62"></a>Sambuddhe upapajjante,<br>
dasasahassi kampatha;<br>
Andhā cakkhuṃ alabhiṃsu,<br>
uppajjantamhi nāyake.</p>
<p><a class="sc" id="5"></a><a class="ms" id="p_20Ap1_6050"></a><a class="msdiv" id="msdiv63"></a>Sabbākāraṃ pakampittha,<br>
kevalā vasudhā ayaṃ;<br>
Nigghosasaddaṃ sutvāna,<br>
<span class="var" title="vimhayiṃsu (s2, s3, mr)" id="note1463">ubbijjiṃsu</span> mahājanā.</p>
<p><a class="sc" id="6"></a><a class="ms" id="p_20Ap1_6051"></a><a class="msdiv" id="msdiv64"></a>Sabbe janā samāgamma,<br>
āgacchuṃ mama santikaṃ;<br>
‘Vasudhāyaṃ pakampittha,<br>
kiṃ vipāko bhavissati’.</p>
<p><a class="sc" id="7"></a><a class="ms" id="p_20Ap1_6052"></a><a class="msdiv" id="msdiv65"></a><span class="var" title="vidassāmi (s2, s3) | avacāsi (pts1)" id="note1464">Avacāsiṃ</span> tadā tesaṃ,<br>
‘mā <span class="var" title="mā bhāyittha (s2, s3) | mā roda (mr)" id="note1465">bhetha</span> natthi vo bhayaṃ;<br>
Vissatthā hotha sabbepi,<br>
uppādoyaṃ <span class="var" title="sukhatthiko (s2, s3, pts1)" id="note1466">suvatthiko</span>.</p>
<p><a class="sc" id="8"></a><a class="ms" id="p_20Ap1_6053"></a><a class="msdiv" id="msdiv66"></a><span class="var" title="aṭṭhahetūhi samphassā (s2, s3) | aṭṭhahetuhi samphassa (pts1) | atthahetu nisaṃsayaṃ (mr)" id="note1467">Aṭṭhahetūhi samphussa</span>,<br>
vasudhāyaṃ pakampati;<br>
Tathā nimittā dissanti,<br>
obhāso vipulo mahā.</p>
<p><a class="sc" id="9"></a><a class="ms" id="p_20Ap1_6054"></a><a class="msdiv" id="msdiv67"></a>Asaṃsayaṃ buddhaseṭṭho,<br>
uppajjissati cakkhumā’;<br>
Saññāpetvāna janataṃ,<br>
pañca sīle kathesahaṃ.</p>
<p><a class="sc" id="10"></a><a class="pts" id="pts2.412"></a><a class="ms" id="p_20Ap1_6055"></a><a class="msdiv" id="msdiv68"></a>Sutvāna pañca sīlāni,<br>
buddhuppādañca dullabhaṃ;<br>
Ubbegajātā sumanā,<br>
tuṭṭhahaṭṭhā ahaṃsu te.</p>
<p><a class="sc" id="11"></a><a class="ms" id="p_20Ap1_6056"></a><a class="msdiv" id="msdiv69"></a>Dvenavute ito kappe,<br>
yaṃ nimittaṃ viyākariṃ;<br>
Duggatiṃ nābhijānāmi,<br>
­byākara­ṇas­sidaṃ phalaṃ.</p>
<p><a class="sc" id="12"></a><a class="ms" id="p_20Ap1_6057"></a><a class="msdiv" id="msdiv70"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="13"></a><a class="ms" id="p_20Ap1_6058"></a><a class="msdiv" id="msdiv71"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="14"></a><a class="ms" id="p_20Ap1_6059"></a><a class="msdiv" id="msdiv72"></a>Paṭisambhidā catasso,<br>
… pe …<br>
kataṃ buddhassa sāsanaṃ”. (4843)</p>
</blockquote>
<p><a class="sc" id="15"></a><a class="ms" id="p_20Ap1_6060"></a>Itthaṃ sudaṃ āyasmā nimittab­yākara­ṇiyo thero imā gāthāyo abhāsitthāti.</p>
<p class="endsutta"><a class="sc" id="16"></a><a class="ms" id="p_20Ap1_6061"></a>Nimittab­yākara­ṇiyat­theras­sāpadā­naṃ dasamaṃ.</p>
<p class="endsection"><a class="sc" id="17"></a><a class="ms" id="p_20Ap1_6062"></a><span class="var" title="sāla­pupphi­vaggo (s2, s3) | sāla­pupphi­yavaggo (pts1)" id="note1468">Sāla­kusumi­yavaggo</span> satta­cattā­līsamo.</p>
<p class="endsection summary"><a class="sc" id="18"></a><a class="ms" id="p_20Ap1_6063"></a>Tassuddānaṃ</p>
<blockquote class="uddanagatha">
<p><a class="sc" id="19"></a><a class="ms" id="p_20Ap1_6064"></a>Sālakusumiyo thero,<br>
pūjā nibbāpakopi ca;<br>
Setudo tālavaṇṭī ca,<br>
avaṭa­labujap­pado.</p>
<p><a class="sc" id="20"></a><a class="ms" id="p_20Ap1_6065"></a>Pilak­kha­pa­ṭibhānī ca,<br>
veyyākaraṇiyo dijo;<br>
Dvesattati ca gāthāyo,<br>
gaṇitāyo vibhāvibhi.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
