<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap173">
<article>
<div class="hgroup">
<p class="division">Therāpadāna</p>
<p>Kumudavagga</p>
<h1>1. Kumuda­māli­yat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_2510"></a><a class="msdiv" id="msdiv1"></a>“Pabbate himavantamhi,<br>
mahājātassaro ahu;<br>
Tatthajo rakkhaso āsiṃ,<br>
ghorarūpo mahabbalo.</p>
<p><a class="sc" id="2"></a><a class="ms" id="p_20Ap1_2511"></a><a class="msdiv" id="msdiv2"></a>Kumudaṃ pupphate tattha,<br>
cakkamattāni jāyare;<br>
Ocināmi ca taṃ pupphaṃ,<br>
balino samitiṃ tadā.</p>
<p><a class="sc" id="3"></a><a class="pts" id="pts1.187"></a><a class="ms" id="p_20Ap1_2512"></a><a class="msdiv" id="msdiv3"></a>Atthadassī tu bhagavā,<br>
dvipadindo narāsabho;<br>
<span class="var" title="pupphaṃ samocitaṃ (bj) | pupphaṃ saṅkocitaṃ (s2, s3, pts1)" id="note652">Puppha­saṅ­koci­taṃ</span> disvā,<br>
āgacchi mama santikaṃ.</p>
<p><a class="sc" id="4"></a><a class="ms" id="p_20Ap1_2513"></a><a class="msdiv" id="msdiv4"></a>Upāgatañca sambuddhaṃ,<br>
devadevaṃ narāsabhaṃ;<br>
Sabbañca pupphaṃ paggayha,<br>
buddhassa abhiropayiṃ.</p>
<p><a class="sc" id="5"></a><a class="ms" id="p_20Ap1_2514"></a><a class="msdiv" id="msdiv5"></a>Yāvatā himavantantā,<br>
<span class="var" title="yāva mālā (s2, s3) | himavantato yāva samantato (pts1)" id="note653">parisā sā</span> tadā ahu;<br>
Tāvaccha­dana­sam­panno,<br>
agamāsi tathāgato.</p>
<p><a class="sc" id="6"></a><a class="ms" id="p_20Ap1_2515"></a><a class="msdiv" id="msdiv6"></a>Aṭṭhārase kappasate,<br>
yaṃ puppha­ma­bhiro­payiṃ;<br>
Duggatiṃ nābhijānāmi,<br>
buddha­pū­jāyi­daṃ phalaṃ.</p>
<p><a class="sc" id="7"></a><a class="ms" id="p_20Ap1_2516"></a><a class="msdiv" id="msdiv7"></a>Ito pannarase kappe,<br>
sattāhesuṃ janādhipā;<br>
Sahas­sa­ra­thanāmā te,<br>
cakkavattī mahabbalā.</p>
<p><a class="sc" id="8"></a><a class="ms" id="p_20Ap1_2517"></a><a class="msdiv" id="msdiv8"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="9"></a><a class="ms" id="p_20Ap1_2518"></a>Itthaṃ sudaṃ āyasmā kumudamāliyo thero imā gāthāyo abhāsitthāti.</p>
<p class="endsutta"><a class="sc" id="10"></a><a class="ms" id="p_20Ap1_2519"></a>Kumuda­māli­yat­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
