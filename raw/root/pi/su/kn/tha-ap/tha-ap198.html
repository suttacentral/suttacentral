<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap198">
<article>
<div class="hgroup">
<p class="division">Therāpadāna</p>
<p>Tamāla­pupphi­yavagga</p>
<h1>6. Kisalaya­pūja­kat­the­ra­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts1.200"></a><a class="ms" id="p_20Ap1_2703"></a><a class="msdiv" id="msdiv28"></a>“Nagare dvāravatiyā,<br>
mālāvaccho mamaṃ ahu;<br>
Udapāno ca tattheva,<br>
pādapānaṃ virohano.</p>
<p><a class="sc" id="2"></a><a class="ms" id="p_20Ap1_2704"></a><a class="msdiv" id="msdiv29"></a>Sabalena upatthaddho,<br>
siddhattho aparājito;<br>
Mamā­nukam­pa­māno so,<br>
gacchate anilañjase.</p>
<p><a class="sc" id="3"></a><a class="ms" id="p_20Ap1_2705"></a><a class="msdiv" id="msdiv30"></a>Aññaṃ kiñci na passāmi,<br>
pūjāyoggaṃ mahesino;<br>
Asokaṃ pallavaṃ disvā,<br>
ākāse ukkhipiṃ ahaṃ.</p>
<p><a class="sc" id="4"></a><a class="ms" id="p_20Ap1_2706"></a><a class="msdiv" id="msdiv31"></a>Buddhassa te kisalayā,<br>
gacchato yanti pacchato;<br>
<span class="var" title="sohaṃ disvāna taṃ iddhiṃ (bj) | sohaṃ disvāna tamiddhiṃ (pts1)" id="note696">Tāhaṃ disvāna saṃvijiṃ</span>,<br>
aho buddhas­suḷāratā.</p>
<p><a class="sc" id="5"></a><a class="ms" id="p_20Ap1_2707"></a><a class="msdiv" id="msdiv32"></a>Catunnavutito kappe,<br>
pallavaṃ abhiropayiṃ;<br>
Duggatiṃ nābhijānāmi,<br>
buddha­pū­jāyi­daṃ phalaṃ.</p>
<p><a class="sc" id="6"></a><a class="ms" id="p_20Ap1_2708"></a><a class="msdiv" id="msdiv33"></a><span class="var" title="sattavīse (bj, s2, s3, pts1)" id="note697">Sattatiṃse</span> ito kappe,<br>
eko ekissaro ahu;<br>
Satta­ratana­sam­panno,<br>
cakkavattī mahabbalo.</p>
<p><a class="sc" id="7"></a><a class="ms" id="p_20Ap1_2709"></a><a class="msdiv" id="msdiv34"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="8"></a><a class="ms" id="p_20Ap1_2710"></a>Itthaṃ sudaṃ āyasmā kisalayapūjako thero imā gāthāyo abhāsitthāti.</p>
<p class="endsutta"><a class="sc" id="9"></a><a class="ms" id="p_20Ap1_2711"></a>Kisalaya­pūja­kat­theras­sāpadā­naṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
