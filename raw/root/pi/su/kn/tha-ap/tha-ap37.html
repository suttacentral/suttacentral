<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap37">
<article>
<div class="hgroup">
<p class="division">Therāpadāna</p>
<p>Kuṇ­ḍadhāna­vagga</p>
<h1>5. Mogha­rājat­thera­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts1.87"></a><a class="ms" id="p_20Ap1_1144"></a><a class="msdiv" id="msdiv64"></a>“Atthadassī tu bhagavā,<br>
sayambhū aparājito;<br>
Bhik­khu­saṃgha­parib­yūḷho,<br>
rathiyaṃ paṭipajjatha.</p>
<p><a class="sc" id="2"></a><a class="ms" id="p_20Ap1_1145"></a><a class="msdiv" id="msdiv65"></a>Sissehi samparivuto,<br>
gharamhā abhinikkhamiṃ;<br>
Nikkha­mit­vā­nahaṃ tattha,<br>
addasaṃ lokanāyakaṃ.</p>
<p><a class="sc" id="3"></a><a class="ms" id="p_20Ap1_1146"></a><a class="msdiv" id="msdiv66"></a>Abhivādiya sambuddhaṃ,<br>
sire katvāna añjaliṃ;<br>
Sakaṃ cittaṃ pasādetvā,<br>
santhaviṃ lokanāyakaṃ.</p>
<p><a class="sc" id="4"></a><a class="ms" id="p_20Ap1_1147"></a><a class="msdiv" id="msdiv67"></a>Yāvatā rūpino sattā,<br>
arūpī vā asaññino;<br>
Sabbe te tava ñāṇamhi,<br>
anto honti samogadhā.</p>
<p><a class="sc" id="5"></a><a class="ms" id="p_20Ap1_1148"></a><a class="msdiv" id="msdiv68"></a>Sukhumac­chi­kajā­lena,<br>
udakaṃ yo parikkhipe;<br>
Ye keci udake pāṇā,<br>
antojāle bhavanti te.</p>
<p><a class="sc" id="6"></a><a class="ms" id="p_20Ap1_1149"></a><a class="msdiv" id="msdiv69"></a>Yesañca cetanā atthi,<br>
rūpino ca arūpino;<br>
Sabbe te tava ñāṇamhi,<br>
anto honti samogadhā.</p>
<p><a class="sc" id="7"></a><a class="ms" id="p_20Ap1_1150"></a><a class="msdiv" id="msdiv70"></a>Samuddha­ra­simaṃ lokaṃ,<br>
andha­kā­ra­samā­kulaṃ;<br>
Tava dhammaṃ suṇitvāna,<br>
kaṅkhāsotaṃ taranti te.</p>
<p><a class="sc" id="8"></a><a class="ms" id="p_20Ap1_1151"></a><a class="msdiv" id="msdiv71"></a>Avijjānivute loke,<br>
andhakārena otthaṭe;<br>
Tava ñāṇamhi jotante,<br>
andhakārā padhaṃsitā.</p>
<p><a class="sc" id="9"></a><a class="ms" id="p_20Ap1_1152"></a><a class="msdiv" id="msdiv72"></a>Tuvaṃ cakkhūsi sabbesaṃ,<br>
­mahāta­mapa­nūdano;<br>
Tava dhammaṃ suṇitvāna,<br>
nibbāyati bahujjano.</p>
<p><a class="sc" id="10"></a><a class="ms" id="p_20Ap1_1153"></a><a class="msdiv" id="msdiv73"></a><span class="var" title="piṭharaṃ (bj, pts1) | putaraṃ (s2, s3)" id="note317">Puṭakaṃ</span> pūrayitvāna,<br>
madhu­khudda­maneḷa­kaṃ;<br>
Ubho hatthehi paggayha,<br>
upanesiṃ mahesino.</p>
<p><a class="sc" id="11"></a><a class="ms" id="p_20Ap1_1154"></a><a class="msdiv" id="msdiv74"></a>Paṭiggaṇhi mahāvīro,<br>
sahatthena mahā isi;<br>
Bhuñjitvā tañca sabbaññū,<br>
vehāsaṃ nabhamuggami.</p>
<p><a class="sc" id="12"></a><a class="ms" id="p_20Ap1_1155"></a><a class="msdiv" id="msdiv75"></a>Antalikkhe ṭhito satthā,<br>
atthadassī narāsabho;<br>
Mama cittaṃ pasādento,<br>
imā gāthā abhāsatha.</p>
<p><a class="sc" id="13"></a><a class="ms" id="p_20Ap1_1156"></a><a class="msdiv" id="msdiv76"></a>‘Yenidaṃ thavitaṃ ñāṇaṃ,<br>
buddhaseṭṭho ca thomito;<br>
Tena cittappasādena,<br>
duggatiṃ so na gacchati.</p>
<p><a class="sc" id="14"></a><a class="ms" id="p_20Ap1_1157"></a><a class="msdiv" id="msdiv77"></a><span class="var" title="catud­dasak­khat­tuṃ (bj) | catusaṭṭhiñca khattuṃ (s2, s3) | catuddasañ ca khattuṃ (pts1)" id="note318">Catud­dasañ­cak­khat­tuṃ</span> so,<br>
devarajjaṃ karissati;<br>
Pathabyā rajjaṃ aṭṭhasataṃ,<br>
vasudhaṃ āvasissati.</p>
<p><a class="sc" id="15"></a><a class="pts" id="pts1.88"></a><a class="ms" id="p_20Ap1_1158"></a><a class="msdiv" id="msdiv78"></a><span class="var" title="atha pañca­satak­khat­tuṃ (bj)" id="note319">Pañceva satakkhattuñca</span>,<br>
cakkavattī bhavissati;<br>
Padesarajjaṃ asaṅkheyyaṃ,<br>
mahiyā kārayissati.</p>
<p><a class="sc" id="16"></a><a class="ms" id="p_20Ap1_1159"></a><a class="msdiv" id="msdiv79"></a>Ajjhāyako mantadharo,<br>
tiṇṇaṃ vedāna pāragū;<br>
Gotamassa bhagavato,<br>
sāsane pabbajissati.</p>
<p><a class="sc" id="17"></a><a class="ms" id="p_20Ap1_1160"></a><a class="msdiv" id="msdiv80"></a>Gambhīraṃ nipuṇaṃ atthaṃ,<br>
ñāṇena vicinissati;<br>
Mogharājāti nāmena,<br>
hessati satthu sāvako.</p>
<p><a class="sc" id="18"></a><a class="ms" id="p_20Ap1_1161"></a><a class="msdiv" id="msdiv81"></a>Tīhi vijjāhi sampannaṃ,<br>
kata­kicca­ma­nāsa­vaṃ;<br>
Gotamo satthavāhaggo,<br>
etadagge ṭhapessati’.</p>
<p><a class="sc" id="19"></a><a class="ms" id="p_20Ap1_1162"></a><a class="msdiv" id="msdiv82"></a>Hitvā mānusakaṃ yogaṃ,<br>
chetvāna bhavabandhanaṃ;<br>
Sabbāsave pariññāya,<br>
viharāmi anāsavo.</p>
<p><a class="sc" id="20"></a><a class="ms" id="p_20Ap1_1163"></a><a class="msdiv" id="msdiv83"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="21"></a><a class="ms" id="p_20Ap1_1164"></a>Itthaṃ sudaṃ āyasmā <span class="var" title="mogharājā (bj, s2, s3)" id="note320">mogharājo</span> thero imā gāthāyo abhāsitthāti.</p>
<p class="endsutta"><a class="sc" id="22"></a><a class="ms" id="p_20Ap1_1165"></a>Mogha­rājat­theras­sāpadā­naṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
