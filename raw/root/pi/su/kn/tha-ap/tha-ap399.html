<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap399">
<article>
<div class="hgroup">
<p class="division">Therāpadāna</p>
<p>Pilinda­vaccha­vagga</p>
<h1>7. Giri­mānandat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_4729"></a><a class="msdiv" id="msdiv419"></a>“Bhariyā me kālaṅkatā,<br>
putto sīvathikaṃ gato;<br>
Mātā <span class="var" title="mātā pitā ca bhātā ca (bj, s2, s3, pts1)" id="note1172">pitā matā bhātā</span>,<br>
<span class="var" title="ekacitakamhi (bj, pts1)" id="note1173">ekacitamhi</span> ḍayhare.</p>
<p><a class="sc" id="2"></a><a class="ms" id="p_20Ap1_4730"></a><a class="msdiv" id="msdiv420"></a>Tena sokena santatto,<br>
kiso paṇḍu ahosahaṃ;<br>
Cittakkhepo ca me āsi,<br>
tena sokena aṭṭito.</p>
<p><a class="sc" id="3"></a><a class="pts" id="pts1.331"></a><a class="ms" id="p_20Ap1_4731"></a><a class="msdiv" id="msdiv421"></a>­Sokasal­la­pare­tohaṃ,<br>
­vananta­mu­pasaṅka­miṃ;<br>
Pavattaphalaṃ bhuñjitvā,<br>
rukkhamūle vasāmahaṃ.</p>
<p><a class="sc" id="4"></a><a class="ms" id="p_20Ap1_4732"></a><a class="msdiv" id="msdiv422"></a>Sumedho nāma sambuddho,<br>
duk­khas­santa­karo jino;<br>
Mamuddha­ri­tukāmo so,<br>
āgañchi mama santikaṃ.</p>
<p><a class="sc" id="5"></a><a class="ms" id="p_20Ap1_4733"></a><a class="msdiv" id="msdiv423"></a>Padasaddaṃ suṇitvāna,<br>
sumedhassa mahesino;<br>
­Pagga­hetvā­nahaṃ sīsaṃ,<br>
ullokesiṃ mahāmuniṃ.</p>
<p><a class="sc" id="6"></a><a class="ms" id="p_20Ap1_4734"></a><a class="msdiv" id="msdiv424"></a>Upāgate mahāvīre,<br>
pīti me udapajjatha;<br>
­Tadāsi­mekagga­mano,<br>
disvā taṃ lokanāyakaṃ.</p>
<p><a class="sc" id="7"></a><a class="ms" id="p_20Ap1_4735"></a><a class="msdiv" id="msdiv425"></a>Satiṃ paṭilabhitvāna,<br>
paṇṇa­muṭṭhi­madāsa­haṃ;<br>
Nisīdi bhagavā tattha,<br>
anukampāya cakkhumā.</p>
<p><a class="sc" id="8"></a><a class="ms" id="p_20Ap1_4736"></a><a class="msdiv" id="msdiv426"></a>Nisajja tattha bhagavā,<br>
sumedho lokanāyako;<br>
Dhammaṃ me kathayī buddho,<br>
­sokasal­la­vinoda­naṃ.</p>
<p><a class="sc" id="9"></a><a class="ms" id="p_20Ap1_4737"></a><a class="msdiv" id="msdiv427"></a>‘Anavhitā tato āguṃ,<br>
ananuññātā ito gatā;<br>
Yathāgatā tathā gatā,<br>
tattha kā paridevanā.</p>
<p><a class="sc" id="10"></a><a class="ms" id="p_20Ap1_4738"></a><a class="msdiv" id="msdiv428"></a>Yathāpi pathikā sattā,<br>
vassamānāya vuṭṭhiyā;<br>
Sabhaṇḍā upagacchanti,<br>
vassas­sā­pata­nāya te.</p>
<p><a class="sc" id="11"></a><a class="ms" id="p_20Ap1_4739"></a><a class="msdiv" id="msdiv429"></a>Vasse ca te oramite,<br>
sampayanti yadicchakaṃ;<br>
Evaṃ mātā pitā tuyhaṃ,<br>
tattha kā paridevanā.</p>
<p><a class="sc" id="12"></a><a class="ms" id="p_20Ap1_4740"></a><a class="msdiv" id="msdiv430"></a>Āgantukā pāhunakā,<br>
cali­terita­kampitā;<br>
Evaṃ mātā pitā tuyhaṃ,<br>
tattha kā paridevanā.</p>
<p><a class="sc" id="13"></a><a class="ms" id="p_20Ap1_4741"></a><a class="msdiv" id="msdiv431"></a>Yathāpi urago jiṇṇaṃ,<br>
hitvā gacchati <span class="var" title="santavaṃ (bj) | santanuṃ (s2, s3, mr) | saṃ tanuṃ (pts1)" id="note1174">saṃ tacaṃ</span>;<br>
Evaṃ mātā pitā tuyhaṃ,<br>
saṃ tanuṃ idha hīyare’.</p>
<p><a class="sc" id="14"></a><a class="ms" id="p_20Ap1_4742"></a><a class="msdiv" id="msdiv432"></a>Buddhassa giramaññāya,<br>
sokasallaṃ vivajjayiṃ;<br>
Pāmojjaṃ janayitvāna,<br>
buddhaseṭṭhaṃ avandahaṃ.</p>
<p><a class="sc" id="15"></a><a class="ms" id="p_20Ap1_4743"></a><a class="msdiv" id="msdiv433"></a>Vanditvāna mahānāgaṃ,<br>
Pūjayiṃ <span class="var" title="giri­mañ­jari­mapū­jayiṃ (bj) | girimañjari pūjayiṃ (s2, s3) | girapañjaliṃ pūjayiṃ (pts1)" id="note1175">girimañjariṃ</span>;<br>
<span class="var" title="dibbagandhena sampannaṃ (bj, s2, s3, pts1)" id="note1176">Dibbagandhaṃ sampavantaṃ</span>,<br>
Sumedhaṃ lokanāyakaṃ.</p>
<p><a class="sc" id="16"></a><a class="ms" id="p_20Ap1_4744"></a><a class="msdiv" id="msdiv434"></a>Pūjayitvāna sambuddhaṃ,<br>
sire katvāna añjaliṃ;<br>
Anussaraṃ guṇaggāni,<br>
santhaviṃ lokanāyakaṃ.</p>
<p><a class="sc" id="17"></a><a class="pts" id="pts1.332"></a><a class="ms" id="p_20Ap1_4745"></a><a class="msdiv" id="msdiv435"></a>‘<span class="var" title="nittaṇhosi (si) | vitiṇṇosi (s2, s3) | nitthiṇṇosi (pts1)" id="note1177">Nittiṇṇosi</span> mahāvīra,<br>
sabbaññu lokanāyaka;<br>
Sabbe satte uddharasi,<br>
ñāṇena tvaṃ mahāmune.</p>
<p><a class="sc" id="18"></a><a class="ms" id="p_20Ap1_4746"></a><a class="msdiv" id="msdiv436"></a>Vimatiṃ dveḷhakaṃ vāpi,<br>
sañchindasi mahāmune;<br>
Paṭipādesi me maggaṃ,<br>
tava ñāṇena cakkhuma.</p>
<p><a class="sc" id="19"></a><a class="ms" id="p_20Ap1_4747"></a><a class="msdiv" id="msdiv437"></a>Arahā <span class="var" title="siddhipattā (bj, s2, s3, pts1)" id="note1178">vasipattā</span> ca,<br>
chaḷabhiññā mahiddhikā;<br>
Antalikkhacarā dhīrā,<br>
parivārenti tāvade.</p>
<p><a class="sc" id="20"></a><a class="ms" id="p_20Ap1_4748"></a><a class="msdiv" id="msdiv438"></a>Paṭipannā ca sekhā ca,<br>
phalaṭṭhā santi sāvakā;<br>
Sūrodayeva padumā,<br>
pupphanti tava sāvakā.</p>
<p><a class="sc" id="21"></a><a class="ms" id="p_20Ap1_4749"></a><a class="msdiv" id="msdiv439"></a>Mahāsa­muddo­vak­kho­bho,<br>
<span class="var" title="atulo ca (bj) | atulopi (s2, s3) | mahāsamuddo vākkhobbho atulo pi (pts1)" id="note1179">atulopi</span> duruttaro;<br>
Evaṃ ñāṇena sampanno,<br>
appameyyosi cakkhuma’.</p>
<p><a class="sc" id="22"></a><a class="ms" id="p_20Ap1_4750"></a><a class="msdiv" id="msdiv440"></a>Vanditvāhaṃ lokajinaṃ,<br>
cakkhumantaṃ mahāyasaṃ;<br>
Puthu disā namassanto,<br>
paṭikuṭiko agañchahaṃ.</p>
<p><a class="sc" id="23"></a><a class="ms" id="p_20Ap1_4751"></a><a class="msdiv" id="msdiv441"></a>Devalokā cavitvāna,<br>
sampajāno patissato;<br>
Okkamiṃ mātuyā kucchiṃ,<br>
sandhāvanto bhavābhave.</p>
<p><a class="sc" id="24"></a><a class="ms" id="p_20Ap1_4752"></a><a class="msdiv" id="msdiv442"></a>Agārā abhinikkhamma,<br>
pabbajiṃ anagāriyaṃ;<br>
Ātāpī nipako jhāyī,<br>
paṭi­sallā­na­gocaro.</p>
<p><a class="sc" id="25"></a><a class="ms" id="p_20Ap1_4753"></a><a class="msdiv" id="msdiv443"></a>Padhānaṃ padahitvāna,<br>
tosayitvā mahāmuniṃ;<br>
Cando­vabbha­ghanā mutto,<br>
vicarāmi ahaṃ sadā.</p>
<p><a class="sc" id="26"></a><a class="ms" id="p_20Ap1_4754"></a><a class="msdiv" id="msdiv444"></a>Viveka­manu­yuttomhi,<br>
upasanto nirūpadhi;<br>
Sabbāsave pariññāya,<br>
viharāmi anāsavo.</p>
<p><a class="sc" id="27"></a><a class="ms" id="p_20Ap1_4755"></a><a class="msdiv" id="msdiv445"></a>Tiṃ­sakap­pa­sahas­samhi,<br>
yaṃ ­buddha­mabhipū­jayiṃ;<br>
Duggatiṃ nābhijānāmi,<br>
buddha­pū­jāyi­daṃ phalaṃ.</p>
<p><a class="sc" id="28"></a><a class="ms" id="p_20Ap1_4756"></a><a class="msdiv" id="msdiv446"></a>Kilesā jhāpitā mayhaṃ,<br>
bhavā sabbe samūhatā;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="29"></a><a class="ms" id="p_20Ap1_4757"></a><a class="msdiv" id="msdiv447"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="30"></a><a class="ms" id="p_20Ap1_4758"></a><a class="msdiv" id="msdiv448"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="31"></a><a class="ms" id="p_20Ap1_4759"></a>Itthaṃ sudaṃ āyasmā girimānando thero imā gāthāyo abhāsitthāti.</p>
<p class="endsutta"><a class="sc" id="32"></a><a class="ms" id="p_20Ap1_4760"></a>Giri­mānandat­theras­sāpadā­naṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
