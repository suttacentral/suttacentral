<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap40">
<article>
<div class="hgroup">
<p class="division">Therāpadāna</p>
<p>Kuṇ­ḍadhāna­vagga</p>
<h1><span class="var" title="āyāta­dāyakat­the­rāpadā­naṃ (s2, s3)" id="note325">8 Āyāga­dāyakat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_1180"></a><a class="msdiv" id="msdiv94"></a>“Nibbute lokanāthamhi,<br>
sikhimhi vadataṃ vare;<br>
Haṭṭho haṭṭhena cittena,<br>
avandiṃ thūpamuttamaṃ.</p>
<p><a class="sc" id="2"></a><a class="ms" id="p_20Ap1_1181"></a><a class="msdiv" id="msdiv95"></a>Vaḍḍhakīhi kathāpetvā,<br>
mūlaṃ datvānahaṃ tadā;<br>
Haṭṭho haṭṭhena cittena,<br>
āyāgaṃ kārapesahaṃ.</p>
<p><a class="sc" id="3"></a><a class="ms" id="p_20Ap1_1182"></a><a class="msdiv" id="msdiv96"></a>Aṭṭha kappāni devesu,<br>
<span class="var" title="abbocchinnaṃ (bj) | avokiṇṇaṃ (s2, s3) | abbhocchinnaṃ (pts1)" id="note326">abbokiṇṇaṃ</span> vasiṃ ahaṃ;<br>
Avasesesu kappesu,<br>
vokiṇṇaṃ saṃsariṃ ahaṃ.</p>
<p><a class="sc" id="4"></a><a class="ms" id="p_20Ap1_1183"></a><a class="msdiv" id="msdiv97"></a>Kāye visaṃ na kamati,<br>
satthāni na ca hanti me;<br>
Udakehaṃ na miyyāmi,<br>
<span class="var" title="āyātassa (s2, s3)" id="note327">āyāgassa</span> idaṃ phalaṃ.</p>
<p><a class="sc" id="5"></a><a class="ms" id="p_20Ap1_1184"></a><a class="msdiv" id="msdiv98"></a>Yadicchāmi ahaṃ vassaṃ,<br>
mahāmegho pavassati;<br>
Devāpi me vasaṃ enti,<br>
puñña­kammas­sidaṃ phalaṃ.</p>
<p><a class="sc" id="6"></a><a class="ms" id="p_20Ap1_1185"></a><a class="msdiv" id="msdiv99"></a>Satta­ratana­sam­panno,<br>
tiṃsakkhattuṃ ahosahaṃ;<br>
Na maṃ kecāvajānanti,<br>
puñña­kammas­sidaṃ phalaṃ.</p>
<p><a class="sc" id="7"></a><a class="pts" id="pts1.90"></a><a class="ms" id="p_20Ap1_1186"></a><a class="msdiv" id="msdiv100"></a>Ekattiṃse ito kappe,<br>
āyāgaṃ yamakārayiṃ;<br>
Duggatiṃ nābhijānāmi,<br>
āyāgassa idaṃ phalaṃ.</p>
<p><a class="sc" id="8"></a><a class="ms" id="p_20Ap1_1187"></a><a class="msdiv" id="msdiv101"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="9"></a><a class="ms" id="p_20Ap1_1188"></a>Itthaṃ sudaṃ āyasmā <span class="var" title="āyātadāyako (s2, s3) | āyāgodāyako (pts1)" id="note328">āyāgadāyako</span> thero imā gāthāyo abhāsitthāti.</p>
<p class="endsutta"><a class="sc" id="10"></a><a class="ms" id="p_20Ap1_1189"></a>Āyāga­dāyakat­theras­sāpadā­naṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
