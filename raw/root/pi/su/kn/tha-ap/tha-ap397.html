<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap397">
<article>
<div class="hgroup">
<p class="division">Therāpadāna</p>
<p>Pilinda­vaccha­vagga</p>
<h1><span class="var" title="paduma­kū­ṭāgā­rikat­the­rāpadā­naṃ (s2, s3)" id="note1153">5 Paduma­kū­ṭāgā­riyat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_4659"></a><a class="msdiv" id="msdiv353"></a>“Piyadassī nāma bhagavā,<br>
sayambhū lokanāyako;<br>
Vivekakāmo sambuddho,<br>
samādhikusalo muni.</p>
<p><a class="sc" id="2"></a><a class="ms" id="p_20Ap1_4660"></a><a class="msdiv" id="msdiv354"></a>Vanasaṇḍaṃ samogayha,<br>
piyadassī mahāmuni;<br>
Paṃsukūlaṃ pattharitvā,<br>
nisīdi purisuttamo.</p>
<p><a class="sc" id="3"></a><a class="ms" id="p_20Ap1_4661"></a><a class="msdiv" id="msdiv355"></a>Migaluddo pure āsiṃ,<br>
<span class="var" title="vipine (bj) | irine (s2, s3, mr) | iriṇe (pts1)" id="note1154">araññe</span> kānane ahaṃ;<br>
Pasadaṃ migamesanto,<br>
āhiṇḍāmi ahaṃ tadā.</p>
<p><a class="sc" id="4"></a><a class="ms" id="p_20Ap1_4662"></a><a class="msdiv" id="msdiv356"></a>Tatthaddasāsiṃ sambuddhaṃ,<br>
oghatiṇ­ṇa­ma­nāsa­vaṃ;<br>
Pupphitaṃ sālarājaṃva,<br>
sataraṃsiṃva uggataṃ.</p>
<p><a class="sc" id="5"></a><a class="ms" id="p_20Ap1_4663"></a><a class="msdiv" id="msdiv357"></a>Disvānahaṃ devadevaṃ,<br>
piyadassiṃ mahāyasaṃ;<br>
Jātassaraṃ samogayha,<br>
padumaṃ āhariṃ tadā.</p>
<p><a class="sc" id="6"></a><a class="ms" id="p_20Ap1_4664"></a><a class="msdiv" id="msdiv358"></a>Āharitvāna padumaṃ,<br>
satapattaṃ manoramaṃ;<br>
Kūṭāgāraṃ karitvāna,<br>
chādayiṃ padumenahaṃ.</p>
<p><a class="sc" id="7"></a><a class="pts" id="pts1.327"></a><a class="ms" id="p_20Ap1_4665"></a><a class="msdiv" id="msdiv359"></a>Anukampako kāruṇiko,<br>
piyadassī mahāmuni;<br>
Satta­rattin­divaṃ buddho,<br>
kūṭāgāre vasī jino.</p>
<p><a class="sc" id="8"></a><a class="ms" id="p_20Ap1_4666"></a><a class="msdiv" id="msdiv360"></a>Purāṇaṃ chaḍḍayitvāna,<br>
navena chādayiṃ ahaṃ;<br>
Añjaliṃ paggahetvāna,<br>
aṭṭhāsiṃ tāvade ahaṃ.</p>
<p><a class="sc" id="9"></a><a class="ms" id="p_20Ap1_4667"></a><a class="msdiv" id="msdiv361"></a>Vuṭṭhahitvā samādhimhā,<br>
piyadassī mahāmuni;<br>
Disaṃ anuvilokento,<br>
nisīdi lokanāyako.</p>
<p><a class="sc" id="10"></a><a class="ms" id="p_20Ap1_4668"></a><a class="msdiv" id="msdiv362"></a>Tadā sudassano nāma,<br>
upaṭṭhāko mahiddhiko;<br>
Cittamaññāya buddhassa,<br>
piyadassissa satthuno.</p>
<p><a class="sc" id="11"></a><a class="ms" id="p_20Ap1_4669"></a><a class="msdiv" id="msdiv363"></a>Asītiyā sahassehi,<br>
bhikkhūhi parivārito;<br>
Vanante sukhamāsīnaṃ,<br>
upesi lokanāyakaṃ.</p>
<p><a class="sc" id="12"></a><a class="ms" id="p_20Ap1_4670"></a><a class="msdiv" id="msdiv364"></a>Yāvatā vanasaṇḍamhi,<br>
adhivatthā ca devatā;<br>
Buddhassa cittamaññāya,<br>
sabbe sannipatuṃ tadā.</p>
<p><a class="sc" id="13"></a><a class="ms" id="p_20Ap1_4671"></a><a class="msdiv" id="msdiv365"></a>Samāgatesu yakkhesu,<br>
kumbhaṇḍe saharakkhase;<br>
Bhikkhusaṃghe ca sampatte,<br>
<span class="var" title="gāthā'mā vyāharī (bj) | gāthā sabyāharī (s2, s3) | gāthā mavyāhārī (pts1)" id="note1155">gāthā pabyāharī</span> jino.</p>
<p><a class="sc" id="14"></a><a class="ms" id="p_20Ap1_4672"></a><a class="msdiv" id="msdiv366"></a>‘Yo maṃ sattāhaṃ pūjesi,<br>
āvāsañca akāsi me;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="15"></a><a class="ms" id="p_20Ap1_4673"></a><a class="msdiv" id="msdiv367"></a>Sududdasaṃ sunipuṇaṃ,<br>
gambhīraṃ suppakāsitaṃ;<br>
Ñāṇena kittayissāmi,<br>
suṇātha mama bhāsato.</p>
<p><a class="sc" id="16"></a><a class="ms" id="p_20Ap1_4674"></a><a class="msdiv" id="msdiv368"></a>Catuddasāni kappāni,<br>
devarajjaṃ karissati;<br>
Kūṭāgāraṃ <span class="var" title="brahaṃ tassa (bj) | brahantassa (s2, s3, pts1)" id="note1156">mahantassa</span>,<br>
padmapupphehi chāditaṃ.</p>
<p><a class="sc" id="17"></a><a class="ms" id="p_20Ap1_4675"></a><a class="msdiv" id="msdiv369"></a>Ākāse dhārayissati,<br>
<span class="var" title="pubba­kammas­sidaṃ (s2, s3, pts1)" id="note1157">Puppha­kammas­sidaṃ</span> phalaṃ;<br>
<span class="var" title="catuddase (s2, s3) | catubbise (pts1)" id="note1158">Catubbīse</span> kappasate,<br>
Vokiṇṇaṃ saṃsarissati.</p>
<p><a class="sc" id="18"></a><a class="ms" id="p_20Ap1_4676"></a><a class="msdiv" id="msdiv370"></a>Tattha pupphamayaṃ byamhaṃ,<br>
Ākāse dhārayissati;<br>
Yathā padumapattamhi,<br>
Toyaṃ na upalimpati.</p>
<p><a class="sc" id="19"></a><a class="ms" id="p_20Ap1_4677"></a><a class="msdiv" id="msdiv371"></a>Tathevīmassa ñāṇamhi,<br>
kilesā nopalimpare;<br>
Manasā vinivaṭṭetvā,<br>
pañca nīvaraṇe ayaṃ.</p>
<p><a class="sc" id="20"></a><a class="ms" id="p_20Ap1_4678"></a><a class="msdiv" id="msdiv372"></a>Cittaṃ janetvā nekkhamme,<br>
agārā pabbajissati;<br>
Tato pupphamaye byamhe,<br>
<span class="var" title="dhārentaṃ (s2, s3, pts1, mr)" id="note1159">dhārente</span> nikkhamissati.</p>
<p><a class="sc" id="21"></a><a class="ms" id="p_20Ap1_4679"></a><a class="msdiv" id="msdiv373"></a>Rukkhamūle vasantassa,<br>
Nipakassa satīmato;<br>
Tattha pupphamayaṃ byamhaṃ,<br>
Matthake dhārayissati.</p>
<p><a class="sc" id="22"></a><a class="pts" id="pts1.328"></a><a class="ms" id="p_20Ap1_4680"></a><a class="msdiv" id="msdiv374"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Datvāna ­bhik­khu­saṃ­ghassa,<br>
nib­bā­yis­sati­nāsavo’.</p>
<p><a class="sc" id="23"></a><a class="ms" id="p_20Ap1_4681"></a><a class="msdiv" id="msdiv375"></a>Kūṭāgārena <span class="var" title="caraṇā (si, pts1, mr) | carite (s2, s3)" id="note1160">caratā</span>,<br>
pabbajjaṃ abhinikkhamiṃ;<br>
Rukkhamūle <span class="var" title="vasantamhi (bj) | vasatopi (?)" id="note1161">vasantampi</span>,<br>
kūṭāgāraṃ dharīyati.</p>
<p><a class="sc" id="24"></a><a class="ms" id="p_20Ap1_4682"></a><a class="msdiv" id="msdiv376"></a>Cīvare piṇḍapāte ca,<br>
cetanā me na vijjati;<br>
Puññakammena saṃyutto,<br>
labhāmi pariniṭṭhitaṃ.</p>
<p><a class="sc" id="25"></a><a class="ms" id="p_20Ap1_4683"></a><a class="msdiv" id="msdiv377"></a>Gaṇanāto asaṅkheyyā,<br>
kappakoṭī bahū mama;<br>
Rittakā te atikkantā,<br>
pamuttā lokanāyakā.</p>
<p><a class="sc" id="26"></a><a class="ms" id="p_20Ap1_4684"></a><a class="msdiv" id="msdiv378"></a>Aṭṭhārase kappasate,<br>
piyadassī vināyako;<br>
Tamahaṃ payirupāsitvā,<br>
imaṃ yoniṃ upāgato.</p>
<p><a class="sc" id="27"></a><a class="ms" id="p_20Ap1_4685"></a><a class="msdiv" id="msdiv379"></a><span class="var" title="idhaddasāsiṃ (bj) | tamaddasāmi (s2, s3) | tamaddassāsiṃ (pts1)" id="note1162">Idha passāmi</span> sambuddhaṃ,<br>
anomaṃ nāma cakkhumaṃ;<br>
Tamahaṃ upagantvāna,<br>
pabbajiṃ anagāriyaṃ.</p>
<p><a class="sc" id="28"></a><a class="ms" id="p_20Ap1_4686"></a><a class="msdiv" id="msdiv380"></a>Duk­khas­santa­karo buddho,<br>
maggaṃ me desayī jino;<br>
Tassa dhammaṃ suṇitvāna,<br>
pattomhi acalaṃ padaṃ.</p>
<p><a class="sc" id="29"></a><a class="ms" id="p_20Ap1_4687"></a><a class="msdiv" id="msdiv381"></a>Tosayitvāna sambuddhaṃ,<br>
gotamaṃ sakyapuṅgavaṃ;<br>
Sabbāsave pariññāya,<br>
viharāmi anāsavo.</p>
<p><a class="sc" id="30"></a><a class="ms" id="p_20Ap1_4688"></a><a class="msdiv" id="msdiv382"></a>Aṭṭhārase kappasate,<br>
yaṃ ­buddha­mabhipū­jayiṃ;<br>
Duggatiṃ nābhijānāmi,<br>
buddha­pū­jāyi­daṃ phalaṃ.</p>
<p><a class="sc" id="31"></a><a class="ms" id="p_20Ap1_4689"></a><a class="msdiv" id="msdiv383"></a>Kilesā jhāpitā mayhaṃ,<br>
bhavā sabbe samūhatā;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="32"></a><a class="ms" id="p_20Ap1_4690"></a><a class="msdiv" id="msdiv384"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="33"></a><a class="ms" id="p_20Ap1_4691"></a><a class="msdiv" id="msdiv385"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="34"></a><a class="ms" id="p_20Ap1_4692"></a>Itthaṃ sudaṃ āyasmā <span class="var" title="padu­makūṭā­gāriko (s2, s3)" id="note1163">padu­makūṭā­gāriyo</span> thero imā gāthāyo abhāsitthāti.</p>
<p class="endsutta"><a class="sc" id="35"></a><a class="ms" id="p_20Ap1_4693"></a>Paduma­kū­ṭāgā­riyat­theras­sāpadā­naṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
