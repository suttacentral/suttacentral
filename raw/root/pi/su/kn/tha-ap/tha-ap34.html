<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap34">
<article>
<div class="hgroup">
<p class="division">Therāpadāna</p>
<p>Kuṇ­ḍadhāna­vagga</p>
<h1>2. ­Sāgatat­thera­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts1.83"></a><a class="ms" id="p_20Ap1_1091"></a><a class="msdiv" id="msdiv17"></a>“Sobhito nāma nāmena,<br>
ahosiṃ brāhmaṇo tadā;<br>
Purakkhato sasissehi,<br>
ārāmaṃ agamāsahaṃ.</p>
<p><a class="sc" id="2"></a><a class="ms" id="p_20Ap1_1092"></a><a class="msdiv" id="msdiv18"></a>Bhagavā tamhi samaye,<br>
­bhik­khu­saṃ­gha­pu­rak­khato;<br>
Ārāmadvārā nikkhamma,<br>
aṭṭhāsi purisuttamo.</p>
<p><a class="sc" id="3"></a><a class="ms" id="p_20Ap1_1093"></a><a class="msdiv" id="msdiv19"></a>Tamaddasāsiṃ sambuddhaṃ,<br>
dantaṃ danta­pu­rak­kha­taṃ;<br>
Sakaṃ cittaṃ pasādetvā,<br>
santhaviṃ lokanāyakaṃ.</p>
<p><a class="sc" id="4"></a><a class="ms" id="p_20Ap1_1094"></a><a class="msdiv" id="msdiv20"></a>Ye keci pādapā sabbe,<br>
mahiyā te virūhare;<br>
Buddhimanto tathā sattā,<br>
ruhanti jinasāsane.</p>
<p><a class="sc" id="5"></a><a class="ms" id="p_20Ap1_1095"></a><a class="msdiv" id="msdiv21"></a>Satthavāhosi sappañño,<br>
mahesi bahuke jane;<br>
Vipathā uddharitvāna,<br>
pathaṃ ācikkhase tuvaṃ.</p>
<p><a class="sc" id="6"></a><a class="ms" id="p_20Ap1_1096"></a><a class="msdiv" id="msdiv22"></a>Danto <span class="var" title="... purakkhato (s2, s3)" id="note300">dantaparikiṇṇo</span>,<br>
jhāyī jhānaratehi ca;<br>
Ātāpī pahitattehi,<br>
upasantehi tādibhi.</p>
<p><a class="sc" id="7"></a><a class="ms" id="p_20Ap1_1097"></a><a class="msdiv" id="msdiv23"></a>Alaṅkato parisāhi,<br>
puññañāṇehi sobhati;<br>
Pabhā niddhāvate tuyhaṃ,<br>
sūriyodayane yathā.</p>
<p><a class="sc" id="8"></a><a class="ms" id="p_20Ap1_1098"></a><a class="msdiv" id="msdiv24"></a>Pasannacittaṃ disvāna,<br>
mahesī padumuttaro;<br>
Bhikkhusaṃghe ṭhito satthā,<br>
imā gāthā abhāsatha.</p>
<p><a class="sc" id="9"></a><a class="ms" id="p_20Ap1_1099"></a><a class="msdiv" id="msdiv25"></a>‘Yo so hāsaṃ janetvāna,<br>
mamaṃ kittesi brāhmaṇo;<br>
Kappānaṃ satasahassaṃ,<br>
devaloke ramissati.</p>
<p><a class="sc" id="10"></a><a class="ms" id="p_20Ap1_1100"></a><a class="msdiv" id="msdiv26"></a>Tusitā hi cavitvāna,<br>
sukkamūlena codito;<br>
Gotamassa bhagavato,<br>
sāsane pabbajissati.</p>
<p><a class="sc" id="11"></a><a class="ms" id="p_20Ap1_1101"></a><a class="msdiv" id="msdiv27"></a>Tena kammena sukatena,<br>
<span class="var" title="tuṭṭhahaṭṭhaṃ (mr)" id="note301">arahattaṃ</span> <span class="var" title="pabbajitvāna sāsane (s2, s3)" id="note302">labhissati</span>;<br>
Sāgato nāma nāmena,<br>
hessati satthu sāvako’.</p>
<p><a class="sc" id="12"></a><a class="ms" id="p_20Ap1_1102"></a><a class="msdiv" id="msdiv28"></a>Pabbajitvāna kāyena,<br>
pāpakammaṃ vivajjayiṃ;<br>
Vacīduccaritaṃ hitvā,<br>
ājīvaṃ parisodhayiṃ.</p>
<p><a class="sc" id="13"></a><a class="pts" id="pts1.84"></a><a class="ms" id="p_20Ap1_1103"></a><a class="msdiv" id="msdiv29"></a>Evaṃ viharamānohaṃ,<br>
tejodhātūsu kovido;<br>
Sabbāsave pariññāya,<br>
viharāmi anāsavo.</p>
<p><a class="sc" id="14"></a><a class="ms" id="p_20Ap1_1104"></a><a class="msdiv" id="msdiv30"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="15"></a><a class="ms" id="p_20Ap1_1105"></a>Itthaṃ sudaṃ āyasmā sāgato thero imā gāthāyo abhāsitthāti.</p>
<p class="endsutta"><a class="sc" id="16"></a><a class="ms" id="p_20Ap1_1106"></a>­Sāgatat­theras­sāpadā­naṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
