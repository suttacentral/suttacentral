<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap396">
<article>
<div class="hgroup">
<p class="division">Therāpadāna</p>
<p>Pilinda­vaccha­vagga</p>
<h1>4. Madhu­dāyakat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_4637"></a><a class="msdiv" id="msdiv333"></a>“Sindhuyā nadiyā tīre,<br>
sukato assamo mama;<br>
Tattha vācemahaṃ sisse,<br>
itihāsaṃ salakkhaṇaṃ.</p>
<p><a class="sc" id="2"></a><a class="ms" id="p_20Ap1_4638"></a><a class="msdiv" id="msdiv334"></a>Dhammakāmā vinītā te,<br>
sotukāmā susāsanaṃ;<br>
Chaḷaṅge pāramippattā,<br>
sindhukūle vasanti te.</p>
<p><a class="sc" id="3"></a><a class="ms" id="p_20Ap1_4639"></a><a class="msdiv" id="msdiv335"></a>Uppātagamane ceva,<br>
lakkhaṇesu ca kovidā;<br>
Uttamatthaṃ gavesantā,<br>
vasanti vipine tadā.</p>
<p><a class="sc" id="4"></a><a class="ms" id="p_20Ap1_4640"></a><a class="msdiv" id="msdiv336"></a>Sumedho nāma sambuddho,<br>
loke uppajji tāvade;<br>
Amhākaṃ anukampanto,<br>
upāgacchi vināyako.</p>
<p><a class="sc" id="5"></a><a class="ms" id="p_20Ap1_4641"></a><a class="msdiv" id="msdiv337"></a>Upāgataṃ mahāvīraṃ,<br>
sumedhaṃ lokanāyakaṃ;<br>
Tiṇasan­thāra­kaṃ katvā,<br>
loka­jeṭ­ṭhassadā­sahaṃ.</p>
<p><a class="sc" id="6"></a><a class="ms" id="p_20Ap1_4642"></a><a class="msdiv" id="msdiv338"></a>Vipināto madhuṃ gayha,<br>
buddha­seṭṭhas­sadāsa­haṃ;<br>
Sambuddho paribhuñjitvā,<br>
idaṃ vacanamabravi.</p>
<p><a class="sc" id="7"></a><a class="ms" id="p_20Ap1_4643"></a><a class="msdiv" id="msdiv339"></a>‘Yo taṃ adāsi madhuṃ me,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="8"></a><a class="ms" id="p_20Ap1_4644"></a><a class="msdiv" id="msdiv340"></a>Iminā madhudānena,<br>
tiṇasan­thāra­kena ca;<br>
Tiṃsa kappasahassāni,<br>
devaloke ramissati.</p>
<p><a class="sc" id="9"></a><a class="ms" id="p_20Ap1_4645"></a><a class="msdiv" id="msdiv341"></a>Tiṃsa kappa­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="10"></a><a class="ms" id="p_20Ap1_4646"></a><a class="msdiv" id="msdiv342"></a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nib­bā­yis­sati­nāsavo’.</p>
<p><a class="sc" id="11"></a><a class="ms" id="p_20Ap1_4647"></a><a class="msdiv" id="msdiv343"></a>Devalokā idhāgantvā,<br>
mātukucchiṃ upāgate;<br>
Madhuvassaṃ pavassittha,<br>
chādayaṃ madhunā mahiṃ.</p>
<p><a class="sc" id="12"></a><a class="ms" id="p_20Ap1_4648"></a><a class="msdiv" id="msdiv344"></a>Mayi nikkhan­ta­mattamhi,<br>
kucchiyā ca suduttarā;<br>
Tatrāpi madhuvassaṃ me,<br>
vassate niccakālikaṃ.</p>
<p><a class="sc" id="13"></a><a class="pts" id="pts1.326"></a><a class="ms" id="p_20Ap1_4649"></a><a class="msdiv" id="msdiv345"></a>Agārā abhinikkhamma,<br>
pabbajiṃ anagāriyaṃ;<br>
Lābhī annassa pānassa,<br>
madhudānas­sidaṃ phalaṃ.</p>
<p><a class="sc" id="14"></a><a class="ms" id="p_20Ap1_4650"></a><a class="msdiv" id="msdiv346"></a>Sabba­kāma­samid­dho­haṃ,<br>
bhavitvā devamānuse;<br>
Teneva madhudānena,<br>
pattomhi āsavakkhayaṃ.</p>
<p><a class="sc" id="15"></a><a class="ms" id="p_20Ap1_4651"></a><a class="msdiv" id="msdiv347"></a>Vuṭṭhamhi deve caturaṅgule tiṇe,<br>
<span class="var" title="supupphite (s2, s3) | samphīte (pts1)" id="note1149">Sampupphite</span> dharaṇīruhe <span class="var" title="vappadese (s2, s3) | ca chappade (pts1)" id="note1150">sañchanne</span>;<br>
Suññe ghare maṇḍa­pa­rukkha­mūlake,<br>
Vasāmi niccaṃ sukhito anāsavo.</p>
<p><a class="sc" id="16"></a><a class="ms" id="p_20Ap1_4652"></a><a class="msdiv" id="msdiv348"></a><span class="var" title="majjhe mayhaṃ bhavā assu (s2, s3, pts1, mr)" id="note1151">Majjhe mahante hīne ca</span>,<br>
<span class="var" title="ye bhave samatikkamiṃ (s2, s3, pts1) | yo bhavesu pakittayi (mr)" id="note1152">bhave sabbe atikkamiṃ</span>;<br>
Ajja me āsavā khīṇā,<br>
natthi dāni punabbhavo.</p>
<p><a class="sc" id="17"></a><a class="ms" id="p_20Ap1_4653"></a><a class="msdiv" id="msdiv349"></a>Tiṃ­sakap­pa­sahas­samhi,<br>
yaṃ dānamadadiṃ tadā;<br>
Duggatiṃ nābhijānāmi,<br>
madhudānas­sidaṃ phalaṃ.</p>
<p><a class="sc" id="18"></a><a class="ms" id="p_20Ap1_4654"></a><a class="msdiv" id="msdiv350"></a>Kilesā jhāpitā mayhaṃ,<br>
bhavā sabbe samūhatā;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="19"></a><a class="ms" id="p_20Ap1_4655"></a><a class="msdiv" id="msdiv351"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="20"></a><a class="ms" id="p_20Ap1_4656"></a><a class="msdiv" id="msdiv352"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="21"></a><a class="ms" id="p_20Ap1_4657"></a>Itthaṃ sudaṃ āyasmā madhudāyako thero imā gāthāyo abhāsitthāti.</p>
<p class="endsutta"><a class="sc" id="22"></a><a class="ms" id="p_20Ap1_4658"></a>Madhu­dāyakat­theras­sāpadā­naṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
