<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap474">
<article>
<div class="hgroup">
<p class="division">Therāpadāna</p>
<p>Naḷamālivagga</p>
<h1>2. Maṇi­pūja­kat­the­ra­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts2.413"></a><a class="ms" id="p_20Ap1_6075"></a><a class="msdiv" id="msdiv8"></a>“Padumuttaro nāma jino,<br>
sabbadhammāna pāragū;<br>
Vivekakāmo sambuddho,<br>
gacchate anilañjase.</p>
<p><a class="sc" id="2"></a><a class="ms" id="p_20Ap1_6076"></a><a class="msdiv" id="msdiv9"></a>Avidūre himavantassa,<br>
mahājātassaro ahu;<br>
Tattha me bhavanaṃ āsi,<br>
puññakammena saṃyutaṃ.</p>
<p><a class="sc" id="3"></a><a class="ms" id="p_20Ap1_6077"></a><a class="msdiv" id="msdiv10"></a>Bhavanā abhinikkhamma,<br>
addasaṃ lokanāyakaṃ;<br>
Indīvaraṃva jalitaṃ,<br>
ādittaṃva hutāsanaṃ.</p>
<p><a class="sc" id="4"></a><a class="ms" id="p_20Ap1_6078"></a><a class="msdiv" id="msdiv11"></a>Vicinaṃ naddasaṃ pupphaṃ,<br>
pūjayissanti nāyakaṃ;<br>
Sakaṃ cittaṃ pasādetvā,<br>
avandiṃ satthuno ahaṃ.</p>
<p><a class="sc" id="5"></a><a class="ms" id="p_20Ap1_6079"></a><a class="msdiv" id="msdiv12"></a>Mama sīse maṇiṃ gayha,<br>
pūjayiṃ lokanāyakaṃ;<br>
Imāya maṇipūjāya,<br>
vipāko hotu bhaddako.</p>
<p><a class="sc" id="6"></a><a class="ms" id="p_20Ap1_6080"></a><a class="msdiv" id="msdiv13"></a>Padumuttaro lokavidū,<br>
āhutīnaṃ paṭiggaho;<br>
Antalikkhe ṭhito satthā,<br>
imaṃ gāthaṃ abhāsatha.</p>
<p><a class="sc" id="7"></a><a class="ms" id="p_20Ap1_6081"></a><a class="msdiv" id="msdiv14"></a>‘So te ijjhatu saṅkappo,<br>
labhassu vipulaṃ sukhaṃ;<br>
Imāya maṇipūjāya,<br>
anubhohi mahāyasaṃ’.</p>
<p><a class="sc" id="8"></a><a class="ms" id="p_20Ap1_6082"></a><a class="msdiv" id="msdiv15"></a>Idaṃ vatvāna bhagavā,<br>
jala­juttama­nāmako;<br>
Agamāsi buddhaseṭṭho,<br>
yattha cittaṃ paṇīhitaṃ.</p>
<p><a class="sc" id="9"></a><a class="ms" id="p_20Ap1_6083"></a><a class="msdiv" id="msdiv16"></a>Saṭṭhikappāni devindo,<br>
devaraj­ja­makāra­yiṃ;<br>
Ane­kasatak­khat­tuñca,<br>
cakkavattī ahosahaṃ.</p>
<p><a class="sc" id="10"></a><a class="ms" id="p_20Ap1_6084"></a><a class="msdiv" id="msdiv17"></a>Pubbakammaṃ sarantassa,<br>
devabhūtassa me sato;<br>
Maṇi nibbattate mayhaṃ,<br>
ālokakaraṇo mamaṃ.</p>
<p><a class="sc" id="11"></a><a class="ms" id="p_20Ap1_6085"></a><a class="msdiv" id="msdiv18"></a>Chaḷa­sīti­sahas­sāni,<br>
nāriyo me pariggahā;<br>
Vicit­ta­vatthā­bharaṇā,<br>
<span class="var" title="āmutta­maṇi­kuṇḍalā (bj, s2, s3, pts1)" id="note1470">āmuk­kama­ṇi­kuṇḍalā</span>.</p>
<p><a class="sc" id="12"></a><a class="ms" id="p_20Ap1_6086"></a><a class="msdiv" id="msdiv19"></a>Aḷārapamhā hasulā,<br>
<span class="var" title="sutthanā (bj) | susoññā (si, pts1)" id="note1472">susaññā</span> tanumajjhimā;<br>
Parivārenti maṃ niccaṃ,<br>
maṇipūjāyidaṃ phalaṃ.</p>
<p><a class="sc" id="13"></a><a class="ms" id="p_20Ap1_6087"></a><a class="msdiv" id="msdiv20"></a>Soṇṇamayā maṇimayā,<br>
lohitaṅgamayā tathā;<br>
Bhaṇḍā me sukatā honti,<br>
<span class="var" title="yadicchāya (bj, pts1)" id="note1473">yadicchasi</span> piḷandhanā.</p>
<p><a class="sc" id="14"></a><a class="ms" id="p_20Ap1_6088"></a><a class="msdiv" id="msdiv21"></a>Kūṭāgārā gahārammā,<br>
sayanañca mahārahaṃ;<br>
Mama saṅ­kappa­maññāya,<br>
nibbattanti yadicchakaṃ.</p>
<p><a class="sc" id="15"></a><a class="ms" id="p_20Ap1_6089"></a><a class="msdiv" id="msdiv22"></a>Lābhā tesaṃ suladdhañca,<br>
ye labhanti upassutiṃ;<br>
Puññakkhettaṃ manussānaṃ,<br>
osadhaṃ sabbapāṇinaṃ.</p>
<p><a class="sc" id="16"></a><a class="pts" id="pts2.414"></a><a class="ms" id="p_20Ap1_6090"></a><a class="msdiv" id="msdiv23"></a>Mayhampi sukataṃ kammaṃ,<br>
yohaṃ adakkhi nāyakaṃ;<br>
Vinipātā pamuttomhi,<br>
pattomhi acalaṃ padaṃ.</p>
<p><a class="sc" id="17"></a><a class="ms" id="p_20Ap1_6091"></a><a class="msdiv" id="msdiv24"></a>Yaṃ yaṃ yonupapajjāmi,<br>
devattaṃ atha mānusaṃ;<br>
<span class="var" title="samantā sattaratanā (bj, pts1, mr)" id="note1474">Divasañceva rattiñca</span>,<br>
āloko hoti me sadā.</p>
<p><a class="sc" id="18"></a><a class="ms" id="p_20Ap1_6092"></a><a class="msdiv" id="msdiv25"></a>Tāyeva maṇipūjāya,<br>
anubhotvāna sampadā;<br>
Ñāṇāloko mayā diṭṭho,<br>
pattomhi acalaṃ padaṃ.</p>
<p><a class="sc" id="19"></a><a class="ms" id="p_20Ap1_6093"></a><a class="msdiv" id="msdiv26"></a>Satasahassito kappe,<br>
yaṃ maṇiṃ abhipūjayiṃ;<br>
Duggatiṃ nābhijānāmi,<br>
maṇipūjāyidaṃ phalaṃ.</p>
<p><a class="sc" id="20"></a><a class="ms" id="p_20Ap1_6094"></a><a class="msdiv" id="msdiv27"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="21"></a><a class="ms" id="p_20Ap1_6095"></a><a class="msdiv" id="msdiv28"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="22"></a><a class="ms" id="p_20Ap1_6096"></a><a class="msdiv" id="msdiv29"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="23"></a><a class="ms" id="p_20Ap1_6097"></a>Itthaṃ sudaṃ āyasmā maṇipūjako thero imā gāthāyo abhāsitthāti.</p>
<p class="endsutta"><a class="sc" id="24"></a><a class="ms" id="p_20Ap1_6098"></a>Maṇi­pūja­kat­theras­sāpadā­naṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
