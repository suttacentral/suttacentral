<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap33">
<article>
<div class="hgroup">
<p class="division">Therāpadāna</p>
<p>Kuṇ­ḍadhāna­vagga</p>
<h1>1. Kuṇ­ḍadhānat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_1073"></a><a class="msdiv" id="msdiv1"></a>“Sattāhaṃ paṭisallīnaṃ,<br>
sayambhuṃ aggapuggalaṃ;<br>
Pasannacitto sumano,<br>
buddhaseṭṭhaṃ upaṭṭhahiṃ.</p>
<p><a class="sc" id="2"></a><a class="ms" id="p_20Ap1_1074"></a><a class="msdiv" id="msdiv2"></a>Vuṭṭhitaṃ kālamaññāya,<br>
padumuttaraṃ mahāmuniṃ;<br>
Mahantiṃ kadalīkaṇṇiṃ,<br>
gahetvā upagacchahaṃ.</p>
<p><a class="sc" id="3"></a><a class="ms" id="p_20Ap1_1075"></a><a class="msdiv" id="msdiv3"></a><span class="var" title="paṭiggahesi (s2, s3, mr)" id="note292">Paṭiggahetvā</span> bhagavā,<br>
<span class="var" title="taṃ phalaṃ (bj, pts1)" id="note293">sabbaññū</span> lokanāyako;<br>
Mama cittaṃ pasādento,<br>
paribhuñji mahāmuni.</p>
<p><a class="sc" id="4"></a><a class="ms" id="p_20Ap1_1076"></a><a class="msdiv" id="msdiv4"></a>Paribhuñjitvā sambuddho,<br>
satthavāho anuttaro;<br>
Sakāsane nisīditvā,<br>
imā gāthā abhāsatha.</p>
<p><a class="sc" id="5"></a><a class="pts" id="pts1.82"></a><a class="ms" id="p_20Ap1_1077"></a><a class="msdiv" id="msdiv5"></a>‘Ye <span class="var" title="ye vasanti sametāro (bj, pts1) | ye ca santi samītāro (s2, s3)" id="note294">ca santi samitāro</span>,<br>
yakkhā imamhi pabbate;<br>
Araññe <span class="var" title="bhūtagaṇā sabbe (s2, s3)" id="note295">bhūtabhabyāni</span>,<br>
suṇantu vacanaṃ mama.</p>
<p><a class="sc" id="6"></a><a class="ms" id="p_20Ap1_1078"></a><a class="msdiv" id="msdiv6"></a>Yo so buddhaṃ upaṭṭhāsi,<br>
<span class="var" title="migarājāva kesarī (bj, pts1)" id="note296">migarājaṃva kesariṃ</span>;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="7"></a><a class="ms" id="p_20Ap1_1079"></a><a class="msdiv" id="msdiv7"></a><span class="var" title="soya­me­kādasak­khat­tuṃ (bj, pts1) | ekādasañca khattuṃ so (s2, s3)" id="note297">Ekāda­sañcak­khat­tuṃ so</span>,<br>
devarājā bhavissati;<br>
Catu­tiṃsa­tik­khat­tuñca,<br>
cakkavattī bhavissati.</p>
<p><a class="sc" id="8"></a><a class="ms" id="p_20Ap1_1080"></a><a class="msdiv" id="msdiv8"></a>Kappa­sata­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="9"></a><a class="ms" id="p_20Ap1_1081"></a><a class="msdiv" id="msdiv9"></a>Akkositvāna samaṇe,<br>
sīlavante anāsave;<br>
Pāpakam­ma­vi­pā­kena,<br>
nāmadheyyaṃ <span class="var" title="bhavissati (mr)" id="note298">labhissati</span>.</p>
<p><a class="sc" id="10"></a><a class="ms" id="p_20Ap1_1082"></a><a class="msdiv" id="msdiv10"></a>Tassa dhamme sudāyādo,<br>
oraso dhammanimmito;<br>
Kuṇḍadhānoti nāmena,<br>
sāvako so bhavissati’.</p>
<p><a class="sc" id="11"></a><a class="ms" id="p_20Ap1_1083"></a><a class="msdiv" id="msdiv11"></a>­Pavi­veka­manu­yutto,<br>
jhāyī jhānarato ahaṃ;<br>
Tosayitvāna satthāraṃ,<br>
viharāmi anāsavo.</p>
<p><a class="sc" id="12"></a><a class="ms" id="p_20Ap1_1084"></a><a class="msdiv" id="msdiv12"></a><span class="var" title="sāvakaggehi (bj, pts1)" id="note299">Sāvakehi</span> parivuto,<br>
­bhik­khu­saṃ­gha­pu­rak­khato;<br>
Bhikkhusaṃghe nisīditvā,<br>
salākaṃ gāhayī jino.</p>
<p><a class="sc" id="13"></a><a class="ms" id="p_20Ap1_1085"></a><a class="msdiv" id="msdiv13"></a>Ekaṃsaṃ cīvaraṃ katvā,<br>
vanditvā lokanāyakaṃ;<br>
Vadataṃ varassa purato,<br>
paṭhamaṃ aggahesahaṃ.</p>
<p><a class="sc" id="14"></a><a class="ms" id="p_20Ap1_1086"></a><a class="msdiv" id="msdiv14"></a>Tena kammena bhagavā,<br>
dasa­sahas­sikam­pako;<br>
Bhikkhusaṃghe nisīditvā,<br>
aggaṭṭhāne ṭhapesi maṃ.</p>
<p><a class="sc" id="15"></a><a class="ms" id="p_20Ap1_1087"></a><a class="msdiv" id="msdiv15"></a>Vīriyaṃ me dhuradhorayhaṃ,<br>
yogak­khemā­dhi­vāhanaṃ;<br>
Dhāremi antimaṃ dehaṃ,<br>
sammā­sambud­dha­sāsane.</p>
<p><a class="sc" id="16"></a><a class="ms" id="p_20Ap1_1088"></a><a class="msdiv" id="msdiv16"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="17"></a><a class="ms" id="p_20Ap1_1089"></a>Itthaṃ sudaṃ āyasmā kuṇḍadhāno thero imā gāthāyo abhāsitthāti.</p>
<p class="endsutta"><a class="sc" id="18"></a><a class="ms" id="p_20Ap1_1090"></a>Kuṇ­ḍadhānat­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
