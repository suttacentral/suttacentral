<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap481">
<article>
<div class="hgroup">
<p class="division">Therāpadāna</p>
<p>Naḷamālivagga</p>
<h1>9. Pāna­dhi­dāyakat­thera­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts2.417"></a><a class="ms" id="p_20Ap1_6152"></a><a class="msdiv" id="msdiv71"></a>“Anomadassī bhagavā,<br>
lokajeṭṭho narāsabho;<br>
Divāvihārā nikkhamma,<br>
<span class="var" title="vīthimāruyhi (s2, s3)" id="note1483">pathamāruhi</span> cakkhumā.</p>
<p><a class="sc" id="2"></a><a class="ms" id="p_20Ap1_6153"></a><a class="msdiv" id="msdiv72"></a>Pānadhiṃ sukataṃ gayha,<br>
addhānaṃ paṭipajjahaṃ;<br>
Tatthaddasāsiṃ sambuddhaṃ,<br>
pattikaṃ cārudassanaṃ.</p>
<p><a class="sc" id="3"></a><a class="ms" id="p_20Ap1_6154"></a><a class="msdiv" id="msdiv73"></a>Sakaṃ cittaṃ pasādetvā,<br>
nīharitvāna pānadhiṃ;<br>
Pādamūle ṭhapetvāna,<br>
idaṃ vacanamabraviṃ.</p>
<p><a class="sc" id="4"></a><a class="ms" id="p_20Ap1_6155"></a><a class="msdiv" id="msdiv74"></a>‘Abhirūha mahāvīra,<br>
sugatinda vināyaka;<br>
Ito phalaṃ labhissāmi,<br>
so me attho samijjhatu’.</p>
<p><a class="sc" id="5"></a><a class="ms" id="p_20Ap1_6156"></a><a class="msdiv" id="msdiv75"></a>Anomadassī bhagavā,<br>
lokajeṭṭho narāsabho;<br>
Pānadhiṃ abhirūhitvā,<br>
idaṃ vacanamabravi.</p>
<p><a class="sc" id="6"></a><a class="ms" id="p_20Ap1_6157"></a><a class="msdiv" id="msdiv76"></a>‘Yo pānadhiṃ me adāsi,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato’.</p>
<p><a class="sc" id="7"></a><a class="ms" id="p_20Ap1_6158"></a><a class="msdiv" id="msdiv77"></a>Buddhassa giramaññāya,<br>
sabbe devā samāgatā;<br>
Udaggacittā sumanā,<br>
vedajātā katañjalī.</p>
<p><a class="sc" id="8"></a><a class="ms" id="p_20Ap1_6159"></a><a class="msdiv" id="msdiv78"></a>‘Pānadhīnaṃ padānena,<br>
sukhitoyaṃ bhavissati;<br>
Pañca­paññā­sak­khat­tuñca,<br>
devarajjaṃ karissati.</p>
<p><a class="sc" id="9"></a><a class="ms" id="p_20Ap1_6160"></a><a class="msdiv" id="msdiv79"></a>Sahas­sak­khat­tuṃ rājā ca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class="sc" id="10"></a><a class="ms" id="p_20Ap1_6161"></a><a class="msdiv" id="msdiv80"></a>Aparimeyye ito kappe,<br>
okkā­kakula­sam­bhavo;<br>
Gotamo nāma <span class="var" title="nāmena (sabbattha)" id="note1484">gottena</span>,<br>
satthā loke bhavissati.</p>
<p><a class="sc" id="11"></a><a class="ms" id="p_20Ap1_6162"></a><a class="msdiv" id="msdiv81"></a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nib­bā­yis­sati­nāsavo.</p>
<p><a class="sc" id="12"></a><a class="ms" id="p_20Ap1_6163"></a><a class="msdiv" id="msdiv82"></a>Devaloke manusse vā,<br>
nibbattissati puññavā;<br>
Deva­yāna­pa­ṭibhā­gaṃ,<br>
yānaṃ paṭilabhissati’.</p>
<p><a class="sc" id="13"></a><a class="ms" id="p_20Ap1_6164"></a><a class="msdiv" id="msdiv83"></a>Pāsādā sivikā vayhaṃ,<br>
hatthino samalaṅkatā;<br>
Rathā ­vājañña­saṃ­yuttā,<br>
sadā pātubhavanti me.</p>
<p><a class="sc" id="14"></a><a class="ms" id="p_20Ap1_6165"></a><a class="msdiv" id="msdiv84"></a>Agārā nikkhamantopi,<br>
rathena nikkhamiṃ ahaṃ;<br>
Kesesu chijjamānesu,<br>
arahat­ta­ma­pāpuṇiṃ.</p>
<p><a class="sc" id="15"></a><a class="ms" id="p_20Ap1_6166"></a><a class="msdiv" id="msdiv85"></a>Lābhā mayhaṃ suladdhaṃ me,<br>
vāṇijjaṃ suppayojitaṃ;<br>
Datvāna pānadhiṃ ekaṃ,<br>
pattomhi acalaṃ padaṃ.</p>
<p><a class="sc" id="16"></a><a class="ms" id="p_20Ap1_6167"></a><a class="msdiv" id="msdiv86"></a>Aparimeyye ito kappe,<br>
yaṃ pānadhi­madāsa­haṃ;<br>
Duggatiṃ nābhijānāmi,<br>
pānadhissa idaṃ phalaṃ.</p>
<p><a class="sc" id="17"></a><a class="pts" id="pts2.418"></a><a class="ms" id="p_20Ap1_6168"></a><a class="msdiv" id="msdiv87"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="18"></a><a class="ms" id="p_20Ap1_6169"></a><a class="msdiv" id="msdiv88"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="19"></a><a class="ms" id="p_20Ap1_6170"></a><a class="msdiv" id="msdiv89"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="20"></a><a class="ms" id="p_20Ap1_6171"></a>Itthaṃ sudaṃ āyasmā pānadhidāyako thero imā gāthāyo abhāsitthāti.</p>
<p class="endsutta"><a class="sc" id="21"></a><a class="ms" id="p_20Ap1_6172"></a>Pāna­dhi­dāyakat­theras­sāpadā­naṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
