<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap17">
<article>
<div class="hgroup">
<p class="division">Therāpadāna</p>
<p>Sīhā­saniya­vagga</p>
<h1><span class="var" title="piḷindi­vacchat­the­rāpadā­naṃ (bj)" id="note205">5 Pilinda­vacchat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_758"></a><a class="msdiv" id="msdiv55"></a>“Nibbute lokanāthamhi,<br>
sumedhe aggapuggale;<br>
Pasannacitto sumano,<br>
thūpapūjaṃ akāsahaṃ.</p>
<p><a class="sc" id="2"></a><a class="ms" id="p_20Ap1_759"></a><a class="msdiv" id="msdiv56"></a>Ye ca khīṇāsavā tattha,<br>
chaḷabhiññā mahiddhikā;<br>
Tehaṃ tattha samānetvā,<br>
saṃghabhattaṃ akāsahaṃ.</p>
<p><a class="sc" id="3"></a><a class="ms" id="p_20Ap1_760"></a><a class="msdiv" id="msdiv57"></a>Sumedhassa bhagavato,<br>
upaṭṭhāko tadā ahu;<br>
Sumedho nāma nāmena,<br>
anumodittha so tadā.</p>
<p><a class="sc" id="4"></a><a class="ms" id="p_20Ap1_761"></a><a class="msdiv" id="msdiv58"></a>Tena cittappasādena,<br>
vimānaṃ upapajjahaṃ;<br>
Chaḷā­sīti­sahas­sāni,<br>
accharāyo ramiṃsu me.</p>
<p><a class="sc" id="5"></a><a class="ms" id="p_20Ap1_762"></a><a class="msdiv" id="msdiv59"></a>Mameva anuvattanti,<br>
sabbakāmehi tā sadā;<br>
Aññe deve abhibhomi,<br>
puñña­kammas­sidaṃ phalaṃ.</p>
<p><a class="sc" id="6"></a><a class="ms" id="p_20Ap1_763"></a><a class="msdiv" id="msdiv60"></a>Pañca­vīsati­kappamhi,<br>
varuṇo nāma khattiyo;<br>
<span class="var" title="susud­dha­bhojano (bj, pts1)" id="note206">Visud­dha­bhojano</span> āsiṃ,<br>
cakkavattī ahaṃ tadā.</p>
<p><a class="sc" id="7"></a><a class="ms" id="p_20Ap1_764"></a><a class="msdiv" id="msdiv61"></a>Na te bījaṃ pavapanti,<br>
napi nīyanti naṅgalā;<br>
Akaṭṭhapākimaṃ sāliṃ,<br>
paribhuñjanti mānusā.</p>
<p><a class="sc" id="8"></a><a class="pts" id="pts1.60"></a><a class="ms" id="p_20Ap1_765"></a><a class="msdiv" id="msdiv62"></a>Tattha rajjaṃ karitvāna,<br>
devattaṃ puna gacchahaṃ;<br>
Tadāpi edisā mayhaṃ,<br>
nibbattā bhogasampadā.</p>
<p><a class="sc" id="9"></a><a class="ms" id="p_20Ap1_766"></a><a class="msdiv" id="msdiv63"></a>Na maṃ mittā amittā vā,<br>
hiṃsanti sabbapāṇino;<br>
Sabbesampi piyo homi,<br>
puñña­kammas­sidaṃ phalaṃ.</p>
<p><a class="sc" id="10"></a><a class="ms" id="p_20Ap1_767"></a><a class="msdiv" id="msdiv64"></a>Tiṃ­sakap­pa­sahas­samhi,<br>
yaṃ dānamadadiṃ tadā;<br>
Duggatiṃ nābhijānāmi,<br>
gandhā­le­passi­daṃ phalaṃ.</p>
<p><a class="sc" id="11"></a><a class="ms" id="p_20Ap1_768"></a><a class="msdiv" id="msdiv65"></a>Imasmiṃ bhaddake kappe,<br>
eko āsiṃ janādhipo;<br>
Mahānubhāvo <span class="var" title="rājisi (s2, s3) | rājāsi (pts1) | rājīsi (mr)" id="note207">rājāhaṃ</span>,<br>
cakkavattī mahabbalo.</p>
<p><a class="sc" id="12"></a><a class="ms" id="p_20Ap1_769"></a><a class="msdiv" id="msdiv66"></a>Sohaṃ pañcasu sīlesu,<br>
ṭhapetvā janataṃ bahuṃ;<br>
Pāpetvā sugatiṃyeva,<br>
devatānaṃ piyo ahuṃ.</p>
<p><a class="sc" id="13"></a><a class="ms" id="p_20Ap1_770"></a><a class="msdiv" id="msdiv67"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="14"></a><a class="ms" id="p_20Ap1_771"></a>Itthaṃ sudaṃ āyasmā <span class="var" title="piḷindivaccho (bj)" id="note208">pilindavaccho</span> thero imā gāthāyo abhāsitthāti.</p>
<p class="endsutta"><a class="sc" id="15"></a><a class="ms" id="p_20Ap1_772"></a>Pilinda­vacchat­theras­sāpadā­naṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
