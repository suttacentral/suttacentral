<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap550">
<article>
<div class="hgroup">
<p class="division">Therāpadāna</p>
<p>Bhaddiyavagga</p>
<h1><span class="var" title="­lo­masa­ti­yat­the­rāpadā­naṃ (s2, s3)" id="note1813">8 Lomasakaṅ­gi­yat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_7573"></a><a class="msdiv" id="msdiv225"></a>“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="2"></a><a class="ms" id="p_20Ap1_7574"></a><a class="msdiv" id="msdiv226"></a>Tadāhaṃ candano ceva,<br>
pabbajitvāna sāsane;<br>
Āpāṇakoṭikaṃ dhammaṃ,<br>
pūrayitvāna sāsane.</p>
<p><a class="sc" id="3"></a><a class="ms" id="p_20Ap1_7575"></a><a class="msdiv" id="msdiv227"></a>Tato cutā santusitaṃ,<br>
upapannā ubho mayaṃ;<br>
Tattha dibbehi naccehi,<br>
gītehi vāditehi ca.</p>
<p><a class="sc" id="4"></a><a class="ms" id="p_20Ap1_7576"></a><a class="msdiv" id="msdiv228"></a>­Rūpādi­da­sahaṅ­gehi,<br>
abhibhotvāna sesake;<br>
Yāvatāyuṃ vasitvāna,<br>
anubhotvā mahāsukhaṃ.</p>
<p><a class="sc" id="5"></a><a class="ms" id="p_20Ap1_7577"></a><a class="msdiv" id="msdiv229"></a>Tato cavitvā tidasaṃ,<br>
candano upapajjatha;<br>
Ahaṃ kapila­vatthus­miṃ,<br>
ajāyiṃ sākiyatrajo.</p>
<p><a class="sc" id="6"></a><a class="ms" id="p_20Ap1_7578"></a><a class="msdiv" id="msdiv230"></a>Yadā udāyittherena,<br>
ajjhiṭṭho lokanāyako;<br>
Anukampiya sakyānaṃ,<br>
upesi kapilavhayaṃ.</p>
<p><a class="sc" id="7"></a><a class="ms" id="p_20Ap1_7579"></a><a class="msdiv" id="msdiv231"></a>Tadātimānino sakyā,<br>
na buddhassa guṇaññuno;<br>
Paṇamanti na sambuddhaṃ,<br>
jātithaddhā anādarā.</p>
<p><a class="sc" id="8"></a><a class="pts" id="pts2.505"></a><a class="ms" id="p_20Ap1_7580"></a><a class="msdiv" id="msdiv232"></a>Tesaṃ saṅ­kappa­maññāya,<br>
ākāse caṅkamī jino;<br>
Pajjunno viya vassittha,<br>
pajjalittha yathā sikhī.</p>
<p><a class="sc" id="9"></a><a class="ms" id="p_20Ap1_7581"></a><a class="msdiv" id="msdiv233"></a>Dassetvā rūpamatulaṃ,<br>
puna antaradhāyatha;<br>
Ekopi hutvā bahudhā,<br>
ahosi punarekako.</p>
<p><a class="sc" id="10"></a><a class="ms" id="p_20Ap1_7582"></a><a class="msdiv" id="msdiv234"></a>Andhakāraṃ pakāsañca,<br>
dassayitvā anekadhā;<br>
Pāṭiheraṃ karitvāna,<br>
vinayī ñātake muni.</p>
<p><a class="sc" id="11"></a><a class="ms" id="p_20Ap1_7583"></a><a class="msdiv" id="msdiv235"></a>Cātuddīpo mahāmegho,<br>
tāvadeva pavassatha;<br>
Tadā hi jātakaṃ buddho,<br>
ves­santara­madesayi.</p>
<p><a class="sc" id="12"></a><a class="ms" id="p_20Ap1_7584"></a><a class="msdiv" id="msdiv236"></a>Tadā te khattiyā sabbe,<br>
nihantvā jātijaṃ madaṃ;<br>
Upesuṃ saraṇaṃ buddhaṃ,<br>
āha suddhodano tadā.</p>
<p><a class="sc" id="13"></a><a class="ms" id="p_20Ap1_7585"></a><a class="msdiv" id="msdiv237"></a>‘Idaṃ tatiyaṃ tava bhūripañña,<br>
Pādāni vandāmi samantacakkhu;<br>
Yadābhijāto pathavī pakampayī,<br>
Yadā ca taṃ najjahi jambuchāyā’.</p>
<p><a class="sc" id="14"></a><a class="ms" id="p_20Ap1_7586"></a><a class="msdiv" id="msdiv238"></a>Tadā buddhānubhāvaṃ taṃ,<br>
disvā vimhitamānaso;<br>
Pabbajitvāna tattheva,<br>
nivasiṃ mātupūjako.</p>
<p><a class="sc" id="15"></a><a class="ms" id="p_20Ap1_7587"></a><a class="msdiv" id="msdiv239"></a>Candano devaputto maṃ,<br>
upa­gantvā­nu­puccha­tha;<br>
Bhad­deka­rattassa tadā,<br>
saṅ­khepa­vitthā­raṃ nayaṃ.</p>
<p><a class="sc" id="16"></a><a class="ms" id="p_20Ap1_7588"></a><a class="msdiv" id="msdiv240"></a>Coditohaṃ tadā tena,<br>
upecca naranāyakaṃ;<br>
Bhaddekarattaṃ sutvāna,<br>
saṃviggo vanamāmako.</p>
<p><a class="sc" id="17"></a><a class="ms" id="p_20Ap1_7589"></a><a class="msdiv" id="msdiv241"></a>Tadā māta­ra­ma­pucchiṃ,<br>
‘vane vacchāmi ekako’;<br>
‘Sukhumālo’ti me mātā,<br>
vārayī <span class="var" title="te (s2, s3, pts1, mr)" id="note1814">taṃ</span> tadā vacaṃ.</p>
<p><a class="sc" id="18"></a><a class="ms" id="p_20Ap1_7590"></a><a class="msdiv" id="msdiv242"></a>‘<span class="var" title="dabbaṃ (bj) | sabbaṃ (s2, s3) | dabbhaṃ (pts1)" id="note1815">Kāsaṃ</span> kusaṃ poṭakilaṃ,<br>
usīraṃ <span class="var" title="muñjababbajaṃ (bj, pts1)" id="note1816">muñjapabbajaṃ</span>;<br>
Urasā panudissāmi,<br>
viveka­manub­rūha­yaṃ’.</p>
<p><a class="sc" id="19"></a><a class="ms" id="p_20Ap1_7591"></a><a class="msdiv" id="msdiv243"></a>Tadā vanaṃ paviṭṭhohaṃ,<br>
saritvā jinasāsanaṃ;<br>
Bhadde­karat­ta­ovādaṃ,<br>
arahat­ta­ma­pāpuṇiṃ.</p>
<p><a class="sc" id="20"></a><a class="pts" id="pts2.506"></a><a class="ms" id="p_20Ap1_7592"></a><a class="msdiv" id="msdiv244"></a>‘Atītaṃ nānvāgameyya,<br>
nappaṭikaṅkhe anāgataṃ;<br>
Yadatītaṃ pahīnaṃ taṃ,<br>
appattañca anāgataṃ.</p>
<p><a class="sc" id="21"></a><a class="ms" id="p_20Ap1_7593"></a><a class="msdiv" id="msdiv245"></a>Paccuppannañca yo dhammaṃ,<br>
tattha tattha vipassati;<br>
Asaṃhīraṃ asaṃkuppaṃ,<br>
taṃ vidvā manubrūhaye.</p>
<p><a class="sc" id="22"></a><a class="ms" id="p_20Ap1_7594"></a><a class="msdiv" id="msdiv246"></a>Ajjeva kiccamātappaṃ,<br>
ko jaññā maraṇaṃ suve;<br>
<span class="var" title="na hi tosaṃ karontena (pts1) | na hi no saṅkaraṃ (mr)" id="note1818">Na hi no saṅgaraṃ</span> tena,<br>
mahāsenena maccunā.</p>
<p><a class="sc" id="23"></a><a class="ms" id="p_20Ap1_7595"></a><a class="msdiv" id="msdiv247"></a>Evaṃvihāriṃ ātāpiṃ,<br>
ahorat­ta­matandi­taṃ;<br>
Taṃ ve bhadde­karat­toti,<br>
santo ācikkhate muni’.</p>
<p><a class="sc" id="24"></a><a class="ms" id="p_20Ap1_7596"></a><a class="msdiv" id="msdiv248"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="25"></a><a class="ms" id="p_20Ap1_7597"></a><a class="msdiv" id="msdiv249"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="26"></a><a class="ms" id="p_20Ap1_7598"></a><a class="msdiv" id="msdiv250"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="27"></a><a class="ms" id="p_20Ap1_7599"></a>Itthaṃ sudaṃ āyasmā <span class="var" title="lomasatiyo (s2, s3) | lomasaṅkhiyo (mr)" id="note1819">lomasakaṅgiyo</span> thero imā gāthāyo abhāsitthāti.</p>
<p class="endsutta"><a class="sc" id="28"></a><a class="ms" id="p_20Ap1_7600"></a>Lomasakaṅ­giyat­theras­sāpadā­naṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
