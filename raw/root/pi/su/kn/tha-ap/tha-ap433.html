<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap433">
<article>
<div class="hgroup">
<p class="division">Therāpadāna</p>
<p>Ekavihārivagga</p>
<h1><span class="var" title="eka­vihāri­yat­the­rāpadā­naṃ (bj, s2, s3, pts1)" id="note1385">1 Eka­vihāri­kat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_5664"></a><a class="msdiv" id="msdiv1"></a>“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="2"></a><a class="ms" id="p_20Ap1_5665"></a><a class="msdiv" id="msdiv2"></a>Nippapañco nirālambo,<br>
ākāsa­samamā­naso;<br>
Suññatābahulo tādī,<br>
animittarato vasī.</p>
<p><a class="sc" id="3"></a><a class="ms" id="p_20Ap1_5666"></a><a class="msdiv" id="msdiv3"></a>Asaṅgacitto <span class="var" title="nillepo (s2, s3, mr)" id="note1386">nikleso</span>,<br>
asaṃsaṭṭho kule gaṇe;<br>
Mahākāruṇiko vīro,<br>
vina­yo­pāya­kovido.</p>
<p><a class="sc" id="4"></a><a class="ms" id="p_20Ap1_5667"></a><a class="msdiv" id="msdiv4"></a>Uyyutto parakiccesu,<br>
vinayanto sadevake;<br>
Nibbānagamanaṃ maggaṃ,<br>
gatiṃ paṅkavisosanaṃ.</p>
<p><a class="sc" id="5"></a><a class="ms" id="p_20Ap1_5668"></a><a class="msdiv" id="msdiv5"></a>Amataṃ paramassādaṃ,<br>
­jarāmac­cu­nivāra­ṇaṃ;<br>
Mahā­parisa­majjhe so,<br>
nisinno lokatārako.</p>
<p><a class="sc" id="6"></a><a class="ms" id="p_20Ap1_5669"></a><a class="msdiv" id="msdiv6"></a><span class="var" title="karavikarudo (s2, s3) | karavīkarudo (pts1, mr)" id="note1387">Karavīkaruto</span> nātho,<br>
brahmaghoso tathāgato;<br>
Uddharanto mahāduggā,<br>
vippanaṭṭhe anāyake.</p>
<p><a class="sc" id="7"></a><a class="ms" id="p_20Ap1_5670"></a><a class="msdiv" id="msdiv7"></a>Desento virajaṃ dhammaṃ,<br>
diṭṭho me lokanāyako;<br>
Tassa dhammaṃ suṇitvāna,<br>
pabbajiṃ anagāriyaṃ.</p>
<p><a class="sc" id="8"></a><a class="ms" id="p_20Ap1_5671"></a><a class="msdiv" id="msdiv8"></a>Pabbajitvā tadāpāhaṃ,<br>
cintento jinasāsanaṃ;<br>
Ekakova vane ramme,<br>
vasiṃ saṃsaggapīḷito.</p>
<p><a class="sc" id="9"></a><a class="ms" id="p_20Ap1_5672"></a><a class="msdiv" id="msdiv9"></a>Sakkā­ya­vūpakāso me,<br>
hetubhūto <span class="var" title="mahābhavi (bj) | mamāgami (s2, s3, pts1)" id="note1388">mamābhavī</span>;<br>
Manaso vūpakāsassa,<br>
­saṃsag­ga­bhaya­dassino.</p>
<p><a class="sc" id="10"></a><a class="pts" id="pts2.391"></a><a class="ms" id="p_20Ap1_5673"></a><a class="msdiv" id="msdiv10"></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class="sc" id="11"></a><a class="ms" id="p_20Ap1_5674"></a><a class="msdiv" id="msdiv11"></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="12"></a><a class="ms" id="p_20Ap1_5675"></a><a class="msdiv" id="msdiv12"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="13"></a><a class="ms" id="p_20Ap1_5676"></a>Itthaṃ sudaṃ āyasmā <span class="var" title="ekavihāriyo (bj, s2, s3, pts1)" id="note1389">ekavihāriko</span> thero imā gāthāyo abhāsitthāti.</p>
<p class="endsutta"><a class="sc" id="14"></a><a class="ms" id="p_20Ap1_5677"></a>Eka­vihāri­kat­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
