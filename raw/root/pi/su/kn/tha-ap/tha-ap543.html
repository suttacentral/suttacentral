<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap543">
<article>
<div class="hgroup">
<p class="division">Therāpadāna</p>
<p>Bhaddiyavagga</p>
<h1><span class="var" title="lakuṇṭa­ka­bhad­dhi­yat­the­rāpadā­naṃ (bj, s2, s3) | lakuṇṭa­ka­bhaddi­yat­the­rāpadā­naṃ (pts1)" id="note1751">1 Lakuṇḍa­bhaddi­yat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="pts" id="pts2.489"></a><a class="ms" id="p_20Ap1_7334"></a><a class="msdiv" id="msdiv1"></a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap1_7335"></a><a class="msdiv" id="msdiv2"></a>Tadāhaṃ haṃsavatiyaṃ,<br>
seṭṭhiputto mahaddhano;<br>
Jaṅghāvihāraṃ vicaraṃ,<br>
saṃghārāmaṃ agacchahaṃ.</p>
<p><a class="sc" id="3"></a><a class="ms" id="p_20Ap1_7336"></a><a class="msdiv" id="msdiv3"></a>Tadā so lokapajjoto,<br>
dhammaṃ desesi nāyako;<br>
Mañjussarānaṃ pavaraṃ,<br>
sāvakaṃ abhikittayi.</p>
<p><a class="sc" id="4"></a><a class="ms" id="p_20Ap1_7337"></a><a class="msdiv" id="msdiv4"></a>Taṃ sutvā mudito hutvā,<br>
kāraṃ katvā mahesino;<br>
Vanditvā satthuno pāde,<br>
taṃ ṭhāna­mabhi­pattha­yiṃ.</p>
<p><a class="sc" id="5"></a><a class="ms" id="p_20Ap1_7338"></a><a class="msdiv" id="msdiv5"></a>Tadā buddho viyākāsi,<br>
saṃghamajjhe vināyako;<br>
‘Anāgatamhi addhāne,<br>
lacchase taṃ manorathaṃ.</p>
<p><a class="sc" id="6"></a><a class="ms" id="p_20Ap1_7339"></a><a class="msdiv" id="msdiv6"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="7"></a><a class="ms" id="p_20Ap1_7340"></a><a class="msdiv" id="msdiv7"></a>Tassa dhammesu dāyādo,<br>
oraso dhammanimmito;<br>
Bhaddiyo nāma nāmena,<br>
hessati satthu sāvako’.</p>
<p><a class="sc" id="8"></a><a class="ms" id="p_20Ap1_7341"></a><a class="msdiv" id="msdiv8"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="9"></a><a class="ms" id="p_20Ap1_7342"></a><a class="msdiv" id="msdiv9"></a>Dvenavute ito kappe,<br>
phusso uppajji nāyako;<br>
Durāsado duppasaho,<br>
sabbalokuttamo jino.</p>
<p><a class="sc" id="10"></a><a class="ms" id="p_20Ap1_7343"></a><a class="msdiv" id="msdiv10"></a>Caraṇena ca sampanno,<br>
brahā uju patāpavā;<br>
Hitesī <span class="var" title="sabbapāṇīnaṃ (bj)" id="note1752">sabbasattānaṃ</span>,<br>
bahuṃ mocesi bandhanā.</p>
<p><a class="sc" id="11"></a><a class="ms" id="p_20Ap1_7344"></a><a class="msdiv" id="msdiv11"></a>Nandārāmavane tassa,<br>
ahosiṃ <span class="var" title="pussakokilo (s2, s3)" id="note1753">phussakokilo</span>;<br>
Gandha­kuṭi­samāsanne,<br>
ambarukkhe vasāmahaṃ.</p>
<p><a class="sc" id="12"></a><a class="ms" id="p_20Ap1_7345"></a><a class="msdiv" id="msdiv12"></a>Tadā piṇḍāya gacchantaṃ,<br>
dakkhiṇeyyaṃ jinuttamaṃ;<br>
Disvā cittaṃ pasādetvā,<br>
<span class="var" title="mañjunādena kūjahaṃ (bj) | mañjunā abhikūjahaṃ (s2, s3, pts1)" id="note1754">mañju­nābhi­ni­kūja­haṃ</span>.</p>
<p><a class="sc" id="13"></a><a class="ms" id="p_20Ap1_7346"></a><a class="msdiv" id="msdiv13"></a>Rājuyyānaṃ tadā gantvā,<br>
supakkaṃ kanakattacaṃ;<br>
Ambapiṇḍaṃ gahetvāna,<br>
­sambud­dhas­sopanā­mayiṃ.</p>
<p><a class="sc" id="14"></a><a class="ms" id="p_20Ap1_7347"></a><a class="msdiv" id="msdiv14"></a>Tadā me cittamaññāya,<br>
mahākāruṇiko jino;<br>
Upaṭṭhākassa hatthato,<br>
pattaṃ paggaṇhi nāyako.</p>
<p><a class="sc" id="15"></a><a class="pts" id="pts2.490"></a><a class="ms" id="p_20Ap1_7348"></a><a class="msdiv" id="msdiv15"></a>Adāsiṃ <span class="var" title="tuṭṭhacittohaṃ (bj)" id="note1755">haṭṭhacittohaṃ</span>,<br>
ambapiṇḍaṃ mahāmune;<br>
Patte pakkhippa pakkhehi,<br>
<span class="var" title="pakkhehañjaliṃ (bj)" id="note1756">pañjaliṃ</span> katvāna mañjunā.</p>
<p><a class="sc" id="16"></a><a class="ms" id="p_20Ap1_7349"></a><a class="msdiv" id="msdiv16"></a>Sarena rajanīyena,<br>
savanīyena vaggunā;<br>
Vassanto buddha­pū­jatthaṃ,<br>
<span class="var" title="niḷaṃ (bj) | niddaṃ (s2, s3, pts1)" id="note1757">nīḷaṃ</span> gantvā nipajjahaṃ.</p>
<p><a class="sc" id="17"></a><a class="ms" id="p_20Ap1_7350"></a><a class="msdiv" id="msdiv17"></a>Tadā muditacittaṃ maṃ,<br>
buddha­pema­ga­tāsayaṃ;<br>
Sakuṇagghi upāgantvā,<br>
ghātayī duṭṭhamānaso.</p>
<p><a class="sc" id="18"></a><a class="ms" id="p_20Ap1_7351"></a><a class="msdiv" id="msdiv18"></a>Tato cutohaṃ tusite,<br>
anubhotvā mahāsukhaṃ;<br>
­Manus­sa­yoni­māgac­chiṃ,<br>
tassa kammassa vāhasā.</p>
<p><a class="sc" id="19"></a><a class="ms" id="p_20Ap1_7352"></a><a class="msdiv" id="msdiv19"></a>Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="20"></a><a class="ms" id="p_20Ap1_7353"></a><a class="msdiv" id="msdiv20"></a>Sāsanaṃ jotayitvā so,<br>
abhibhuyya kutitthiye;<br>
Vinayitvāna veneyye,<br>
nibbuto so sasāvako.</p>
<p><a class="sc" id="21"></a><a class="ms" id="p_20Ap1_7354"></a><a class="msdiv" id="msdiv21"></a>Nibbute tamhi lokagge,<br>
pasannā janatā bahū;<br>
Pūjanatthāya buddhassa,<br>
thūpaṃ kubbanti satthuno.</p>
<p><a class="sc" id="22"></a><a class="ms" id="p_20Ap1_7355"></a><a class="msdiv" id="msdiv22"></a>‘Sattayojanikaṃ thūpaṃ,<br>
satta­ratana­bhū­sitaṃ;<br>
Karissāma mahesissa’,<br>
iccevaṃ mantayanti te.</p>
<p><a class="sc" id="23"></a><a class="ms" id="p_20Ap1_7356"></a><a class="msdiv" id="msdiv23"></a>Kikino kāsirājassa,<br>
tadā senāya nāyako;<br>
Hutvāhaṃ appamāṇassa,<br>
pamāṇaṃ cetiye vadiṃ.</p>
<p><a class="sc" id="24"></a><a class="ms" id="p_20Ap1_7357"></a><a class="msdiv" id="msdiv24"></a>Tadā te mama vākyena,<br>
cetiyaṃ yojanuggataṃ;<br>
Akaṃsu naravīrassa,<br>
nānārata­na­bhū­sitaṃ.</p>
<p><a class="sc" id="25"></a><a class="ms" id="p_20Ap1_7358"></a><a class="msdiv" id="msdiv25"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="26"></a><a class="ms" id="p_20Ap1_7359"></a><a class="msdiv" id="msdiv26"></a>Pacchime ca bhave dāni,<br>
jāto seṭṭhikule ahaṃ;<br>
Sāvatthiyaṃ puravare,<br>
iddhe phīte mahaddhane.</p>
<p><a class="sc" id="27"></a><a class="ms" id="p_20Ap1_7360"></a><a class="msdiv" id="msdiv27"></a>Purappavese sugataṃ,<br>
disvā vimhitamānaso;<br>
Pabbajitvāna na ciraṃ,<br>
arahat­ta­ma­pāpuṇiṃ.</p>
<p><a class="sc" id="28"></a><a class="ms" id="p_20Ap1_7361"></a><a class="msdiv" id="msdiv28"></a>Cetiyassa pamāṇaṃ yaṃ,<br>
akariṃ tena kammunā;<br>
<span class="var" title="lakuṇṭa­ka­sarī­rohaṃ (bj, s2, s3, pts1)" id="note1758">Lakuṇḍa­ka­sarī­rohaṃ</span>,<br>
jāto paribhavāraho.</p>
<p><a class="sc" id="29"></a><a class="ms" id="p_20Ap1_7362"></a><a class="msdiv" id="msdiv29"></a>Sarena madhurenāhaṃ,<br>
pūjitvā isisattamaṃ;<br>
Mañjussarānaṃ bhikkhūnaṃ,<br>
aggat­ta­manupā­puṇiṃ.</p>
<p><a class="sc" id="30"></a><a class="pts" id="pts2.491"></a><a class="ms" id="p_20Ap1_7363"></a><a class="msdiv" id="msdiv30"></a>Phaladānena buddhassa,<br>
guṇānus­sara­ṇena ca;<br>
Sāmañ­ña­phala­sam­panno,<br>
viharāmi anāsavo.</p>
<p><a class="sc" id="31"></a><a class="ms" id="p_20Ap1_7364"></a><a class="msdiv" id="msdiv31"></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class="sc" id="32"></a><a class="ms" id="p_20Ap1_7365"></a><a class="msdiv" id="msdiv32"></a>Svāgataṃ vata me āsi,<br>
buddha­seṭṭhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="33"></a><a class="ms" id="p_20Ap1_7366"></a><a class="msdiv" id="msdiv33"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="34"></a><a class="ms" id="p_20Ap1_7367"></a>Itthaṃ sudaṃ āyasmā <span class="var" title="lakuṇṭa­ka­bhaddiyo (bj, s2, s3, pts1)" id="note1759">lakuṇḍa­bhaddiyo</span> thero imā gāthāyo abhāsitthāti.</p>
<p class="endsutta"><a class="sc" id="35"></a><a class="ms" id="p_20Ap1_7368"></a>Lakuṇḍa­bhaddi­yat­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
