<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap408">
<article>
<div class="hgroup">
<p class="division">Therāpadāna</p>
<p>Metteyyavagga</p>
<h1>6. Nanda­kat­thera­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts2.350"></a><a class="ms" id="p_20Ap1_5017"></a><a class="msdiv" id="msdiv161"></a>“Migaluddo pure āsiṃ,<br>
Araññe kānane ahaṃ;<br>
Pasadaṃ migamesanto,<br>
Sayambhuṃ addasaṃ <span class="var" title="jinaṃ (bj)" id="note1255">ahaṃ</span>.</p>
<p><a class="sc" id="2"></a><a class="ms" id="p_20Ap1_5018"></a><a class="msdiv" id="msdiv162"></a>Anuruddho nāma sambuddho,<br>
sayambhū aparājito;<br>
Vivekakāmo so dhīro,<br>
vanamajjhogahī tadā.</p>
<p><a class="sc" id="3"></a><a class="ms" id="p_20Ap1_5019"></a><a class="msdiv" id="msdiv163"></a>Catudaṇḍe gahetvāna,<br>
catuṭṭhāne ṭhapesahaṃ;<br>
Maṇḍapaṃ sukataṃ katvā,<br>
padmapupphehi chādayiṃ.</p>
<p><a class="sc" id="4"></a><a class="ms" id="p_20Ap1_5020"></a><a class="msdiv" id="msdiv164"></a>Maṇḍapaṃ chādayitvāna,<br>
sayambhuṃ abhivādayiṃ;<br>
Dhanuṃ tattheva nikkhippa,<br>
pabbajiṃ anagāriyaṃ.</p>
<p><a class="sc" id="5"></a><a class="ms" id="p_20Ap1_5021"></a><a class="msdiv" id="msdiv165"></a>Naciraṃ <span class="var" title="pabbajitassa aciraṃ (bj)" id="note1256">pabbajitassa</span>,<br>
byādhi me udapajjatha;<br>
Pubbakammaṃ saritvāna,<br>
tattha kālaṅkato ahaṃ.</p>
<p><a class="sc" id="6"></a><a class="ms" id="p_20Ap1_5022"></a><a class="msdiv" id="msdiv166"></a>Pubbakammena saṃyutto,<br>
tusitaṃ agamāsahaṃ;<br>
Tattha soṇṇamayaṃ byamhaṃ,<br>
nibbattati yadicchakaṃ.</p>
<p><a class="sc" id="7"></a><a class="ms" id="p_20Ap1_5023"></a><a class="msdiv" id="msdiv167"></a>Sahassayuttaṃ hayavāhiṃ,<br>
dibba­yāna­ma­dhiṭṭhito;<br>
Āruhitvāna taṃ yānaṃ,<br>
gacchāmahaṃ yadicchakaṃ.</p>
<p><a class="sc" id="8"></a><a class="ms" id="p_20Ap1_5024"></a><a class="msdiv" id="msdiv168"></a>Tato me niyyamānassa,<br>
devabhūtassa me sato;<br>
Samantā yojanasataṃ,<br>
maṇḍapo me dharīyati.</p>
<p><a class="sc" id="9"></a><a class="ms" id="p_20Ap1_5025"></a><a class="msdiv" id="msdiv169"></a>Sayanehaṃ tuvaṭṭāmi,<br>
<span class="var" title="accantaṃ (bj) | accanta (pts1)" id="note1257">acchanne</span> pupphasanthate;<br>
Antalikkhā ca padumā,<br>
vassante niccakālikaṃ.</p>
<p><a class="sc" id="10"></a><a class="ms" id="p_20Ap1_5026"></a><a class="msdiv" id="msdiv170"></a>Marīcike phandamāne,<br>
tappamāne ca ātape;<br>
Na maṃ tāpeti ātāpo,<br>
maṇḍapassa idaṃ phalaṃ.</p>
<p><a class="sc" id="11"></a><a class="ms" id="p_20Ap1_5027"></a><a class="msdiv" id="msdiv171"></a>Duggatiṃ samatikkanto,<br>
apāyā pihitā mama;<br>
Maṇḍape rukkhamūle vā,<br>
santāpo me na vijjati.</p>
<p><a class="sc" id="12"></a><a class="ms" id="p_20Ap1_5028"></a><a class="msdiv" id="msdiv172"></a>Mahīsaññaṃ adhiṭṭhāya,<br>
loṇatoyaṃ tarāmahaṃ;<br>
Tassa me sukataṃ kammaṃ,<br>
buddha­pū­jāyi­daṃ phalaṃ.</p>
<p><a class="sc" id="13"></a><a class="ms" id="p_20Ap1_5029"></a><a class="msdiv" id="msdiv173"></a><span class="var" title="abbhamhi (s2, s3, mr)" id="note1258">Apathampi</span> pathaṃ katvā,<br>
gacchāmi anilañjase;<br>
Aho me sukataṃ kammaṃ,<br>
buddha­pū­jāyi­daṃ phalaṃ.</p>
<p><a class="sc" id="14"></a><a class="pts" id="pts2.351"></a><a class="ms" id="p_20Ap1_5030"></a><a class="msdiv" id="msdiv174"></a>Pubbenivāsaṃ jānāmi,<br>
dibbacakkhu visodhitaṃ;<br>
Āsavā me parikkhīṇā,<br>
buddha­pū­jāyi­daṃ phalaṃ.</p>
<p><a class="sc" id="15"></a><a class="ms" id="p_20Ap1_5031"></a><a class="msdiv" id="msdiv175"></a>Jahitā purimā jāti,<br>
buddhassa oraso ahaṃ;<br>
Dāyādomhi ca saddhamme,<br>
buddha­pū­jāyi­daṃ phalaṃ.</p>
<p><a class="sc" id="16"></a><a class="ms" id="p_20Ap1_5032"></a><a class="msdiv" id="msdiv176"></a>Ārādhitomhi sugataṃ,<br>
Gotamaṃ sakyapuṅgavaṃ;<br>
Dhammadhajo <span class="var" title="dhammādāso (mr)" id="note1259">dhammadāyādo</span>,<br>
Buddha­pū­jāyi­daṃ phalaṃ.</p>
<p><a class="sc" id="17"></a><a class="ms" id="p_20Ap1_5033"></a><a class="msdiv" id="msdiv177"></a>Upaṭṭhitvāna sambuddhaṃ,<br>
gotamaṃ sakyapuṅgavaṃ;<br>
Pāraṅgamaniyaṃ maggaṃ,<br>
apucchiṃ lokanāyakaṃ.</p>
<p><a class="sc" id="18"></a><a class="ms" id="p_20Ap1_5034"></a><a class="msdiv" id="msdiv178"></a>Ajjhiṭṭho kathayī buddho,<br>
gambhīraṃ nipuṇaṃ padaṃ;<br>
Tassāhaṃ dhammaṃ sutvāna,<br>
pattomhi āsavakkhayaṃ.</p>
<p><a class="sc" id="19"></a><a class="ms" id="p_20Ap1_5035"></a><a class="msdiv" id="msdiv179"></a>Aho me sukataṃ kammaṃ,<br>
parimuttomhi jātiyā;<br>
Sabbā­sava­parik­khīṇo,<br>
natthi dāni punabbhavo.</p>
<p><a class="sc" id="20"></a><a class="ms" id="p_20Ap1_5036"></a><a class="msdiv" id="msdiv180"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="21"></a><a class="ms" id="p_20Ap1_5037"></a><a class="msdiv" id="msdiv181"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="22"></a><a class="ms" id="p_20Ap1_5038"></a><a class="msdiv" id="msdiv182"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="23"></a><a class="ms" id="p_20Ap1_5039"></a>Itthaṃ sudaṃ āyasmā nandako thero imā gāthāyo abhāsitthāti.</p>
<p class="endsutta"><a class="sc" id="24"></a><a class="ms" id="p_20Ap1_5040"></a>Nanda­kat­theras­sāpadā­naṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
