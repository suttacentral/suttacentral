<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap392">
<article>
<div class="hgroup">
<p class="division">Therāpadāna</p>
<p>Ava­ṭaphala­vagga</p>
<h1><span class="var" title="pubba­kamma­pi­lotikā­padānaṃ (bj) | pubba­kamma­piloti nāma buddhāpadānaṃ (s2, s3)" id="note1027">10 Pubba­kamma­pi­lotika­buddha­apadāna</span></h1>
</div>
<blockquote class="gatha">
<p><a class="sc" id="1"></a><a class="pts" id="pts1.299"></a><a class="ms" id="p_20Ap1_4258"></a><a class="msdiv" id="msdiv64"></a>Ano­tatta­sarāsanne,<br>
ramaṇīye silātale;<br>
Nānā­ratana­paj­jote,<br>
nānāgan­dhava­nan­tare.</p>
<p><a class="sc" id="2"></a><a class="ms" id="p_20Ap1_4259"></a><a class="msdiv" id="msdiv65"></a>Mahatā ­bhik­khu­saṃ­ghena,<br>
<span class="var" title="upeto (^ud4.8#1 [Sundarīsutta] meghiyavagge sundarīsutte aṭṭhakathāyaṃ)" id="note1028">pareto</span> lokanāyako;<br>
Āsīno byākarī tattha,<br>
pubbakammāni attano.</p>
<p><a class="sc" id="3"></a><a class="ms" id="p_20Ap1_4260"></a><a class="msdiv" id="msdiv66"></a><span class="var" title=" suṇātha bhikkhave mayhaṃ," id="note1029">“Suṇātha bhikkhavo mayhaṃ,<br>yaṃ kammaṃ pakataṃ mayā;<br>Pilotikassa kammassa,<br>buddhattepi vipaccati</span>.</p>
</blockquote>
<h2 class="extra">10.1</h2>
<blockquote class="gatha">
<p><a class="sc" id="4"></a><a class="ms" id="p_20Ap1_4261"></a><a class="msdiv" id="msdiv67"></a>Munāḷi nāmahaṃ dhutto,<br>
pubbe aññāsu jātisu;<br>
Paccekabuddhaṃ <span class="var" title="sarabhuṃ (bj) | surabhim (pts1)" id="note1031">surabhiṃ</span>,<br>
abbhācikkhiṃ adūsakaṃ.</p>
<p><a class="sc" id="5"></a><a class="ms" id="p_20Ap1_4262"></a><a class="msdiv" id="msdiv68"></a>Tena kammavipākena,<br>
niraye saṃsariṃ ciraṃ;<br>
Bahū­vassa­sahas­sāni,<br>
dukkhaṃ vedesi vedanaṃ.</p>
<p><a class="sc" id="6"></a><a class="ms" id="p_20Ap1_4263"></a><a class="msdiv" id="msdiv69"></a>Tena kammāvasesena,<br>
idha pacchimake bhave;<br>
Abbhakkhānaṃ mayā laddhaṃ,<br>
sundarikāya kāraṇā.</p>
</blockquote>
<h2 class="extra">10.2</h2>
<blockquote class="gatha">
<p><a class="sc" id="7"></a><a class="ms" id="p_20Ap1_4264"></a><a class="msdiv" id="msdiv70"></a>Sabbābhibhussa buddhassa,<br>
nando nāmāsi sāvako;<br>
Taṃ abbhakkhāya niraye,<br>
ciraṃ saṃsaritaṃ mayā.</p>
<p><a class="sc" id="8"></a><a class="ms" id="p_20Ap1_4265"></a><a class="msdiv" id="msdiv71"></a>­Dasavas­sa­sahas­sāni,<br>
niraye saṃsariṃ ciraṃ;<br>
Manussabhāvaṃ laddhāhaṃ,<br>
abbhakkhānaṃ bahuṃ labhiṃ.</p>
<p><a class="sc" id="9"></a><a class="ms" id="p_20Ap1_4266"></a><a class="msdiv" id="msdiv72"></a>Tena kammāvasesena,<br>
ciñcamānavikā mamaṃ;<br>
Abbhācikkhi abhūtena,<br>
janakāyassa aggato.</p>
</blockquote>
<h2 class="extra">10.3</h2>
<blockquote class="gatha">
<p><a class="sc" id="10"></a><a class="ms" id="p_20Ap1_4267"></a><a class="msdiv" id="msdiv73"></a>Brāhmaṇo sutavā āsiṃ,<br>
ahaṃ sakkatapūjito;<br>
Mahāvane pañcasate,<br>
mante vācemi māṇave.</p>
<p><a class="sc" id="11"></a><a class="ms" id="p_20Ap1_4268"></a><a class="msdiv" id="msdiv74"></a><span class="var" title="tamāgato (mr)" id="note1032">Tatthāgato</span> isi bhīmo,<br>
pañcābhiñño mahiddhiko;<br>
Tañcāhaṃ āgataṃ disvā,<br>
abbhācikkhiṃ adūsakaṃ.</p>
<p><a class="sc" id="12"></a><a class="ms" id="p_20Ap1_4269"></a><a class="msdiv" id="msdiv75"></a>Tatohaṃ avacaṃ sisse,<br>
kāmabhogī ayaṃ isi;<br>
Mayhampi bhāsamānassa,<br>
anumodiṃsu māṇavā.</p>
<p><a class="sc" id="13"></a><a class="ms" id="p_20Ap1_4270"></a><a class="msdiv" id="msdiv76"></a>Tato māṇavakā sabbe,<br>
bhikkhamānaṃ kule kule;<br>
Mahājanassa āhaṃsu,<br>
kāmabhogī ayaṃ isi.</p>
<p><a class="sc" id="14"></a><a class="pts" id="pts1.300"></a><a class="ms" id="p_20Ap1_4271"></a><a class="msdiv" id="msdiv77"></a>Tena kammavipākena,<br>
pañca bhikkhusatā ime;<br>
Abbhakkhānaṃ labhuṃ sabbe,<br>
sundarikāya kāraṇā.</p>
</blockquote>
<h2 class="extra">10.4</h2>
<blockquote class="gatha">
<p><a class="sc" id="15"></a><a class="ms" id="p_20Ap1_4272"></a><a class="msdiv" id="msdiv78"></a>Vemātubhātaraṃ pubbe,<br>
dhanahetu haniṃ ahaṃ;<br>
Pakkhipiṃ giriduggasmiṃ,<br>
silāya ca apiṃsayiṃ.</p>
<p><a class="sc" id="16"></a><a class="ms" id="p_20Ap1_4273"></a><a class="msdiv" id="msdiv79"></a>Tena kammavipākena,<br>
devadatto silaṃ khipi;<br>
Aṅguṭṭhaṃ piṃsayī pāde,<br>
mama pāsāṇasakkharā.</p>
</blockquote>
<h2 class="extra">10.5</h2>
<blockquote class="gatha">
<p><a class="sc" id="17"></a><a class="ms" id="p_20Ap1_4274"></a><a class="msdiv" id="msdiv80"></a>Purehaṃ dārako hutvā,<br>
kīḷamāno mahāpathe;<br>
Paccekabuddhaṃ disvāna,<br>
magge <span class="var" title="sakkhalikaṃ (mr)" id="note1033">sakalikaṃ</span> <span class="var" title="dahiṃ (s2, s3, pts1)" id="note1034">khipiṃ</span>.</p>
<p><a class="sc" id="18"></a><a class="ms" id="p_20Ap1_4275"></a><a class="msdiv" id="msdiv81"></a>Tena kammavipākena,<br>
idha pacchimake bhave;<br>
Vadhatthaṃ maṃ devadatto,<br>
abhimāre payojayi.</p>
</blockquote>
<h2 class="extra">10.6</h2>
<blockquote class="gatha">
<p><a class="sc" id="19"></a><a class="ms" id="p_20Ap1_4276"></a><a class="msdiv" id="msdiv82"></a>Hatthāroho pure āsiṃ,<br>
pac­ce­ka­muni­muttamaṃ;<br>
Piṇḍāya vicarantaṃ taṃ,<br>
āsādesiṃ gajenahaṃ.</p>
<p><a class="sc" id="20"></a><a class="ms" id="p_20Ap1_4277"></a><a class="msdiv" id="msdiv83"></a>Tena kammavipākena,<br>
<span class="var" title="danto (mr)" id="note1035">bhanto</span> <span class="var" title="nālāgirī (bj)" id="note1036">nāḷāgirī</span> gajo;<br>
Giribbaje puravare,<br>
dāruṇo <span class="var" title="maṃ upāgami (bj, pts1)" id="note1037">samupāgami</span>.</p>
</blockquote>
<h2 class="extra">10.7</h2>
<blockquote class="gatha">
<p><a class="sc" id="21"></a><a class="ms" id="p_20Ap1_4278"></a><a class="msdiv" id="msdiv84"></a>Rājāhaṃ <span class="var" title="pattiko (s2, s3, mr)" id="note1038">patthivo</span> āsiṃ,<br>
sattiyā purisaṃ haniṃ;<br>
Tena kammavipākena,<br>
niraye paccisaṃ bhusaṃ.</p>
<p><a class="sc" id="22"></a><a class="ms" id="p_20Ap1_4279"></a><a class="msdiv" id="msdiv85"></a>Kammuno tassa sesena,<br>
idāni sakalaṃ mama;<br>
Pāde chaviṃ <span class="var" title="pakopesi (bj, pts1)" id="note1039">pakappesi</span>,<br>
na hi kammaṃ vinassati.</p>
</blockquote>
<h2 class="extra">10.8</h2>
<blockquote class="gatha">
<p><a class="sc" id="23"></a><a class="ms" id="p_20Ap1_4280"></a><a class="msdiv" id="msdiv86"></a>Ahaṃ ­kevaṭ­ṭa­gāmas­miṃ,<br>
ahuṃ kevaṭṭadārako;<br>
Macchake ghātite disvā,<br>
janayiṃ somanassakaṃ.</p>
<p><a class="sc" id="24"></a><a class="ms" id="p_20Ap1_4281"></a><a class="msdiv" id="msdiv87"></a>Tena kammavipākena,<br>
sīsadukkhaṃ ahū mama;<br>
Sabbe sakkā ca haññiṃsu,<br>
yadā hani <span class="var" title="viḍūḍabho (bj) | viṭaṭubho (s2, s3) | viḍuḍabho (pts1)" id="note1040">viṭaṭūbho</span>.</p>
</blockquote>
<h2 class="extra">10.9</h2>
<blockquote class="gatha">
<p><a class="sc" id="25"></a><a class="ms" id="p_20Ap1_4282"></a><a class="msdiv" id="msdiv88"></a>Phussassāhaṃ pāvacane,<br>
sāvake paribhāsayiṃ;<br>
Yavaṃ khādatha bhuñjatha,<br>
mā ca bhuñjatha sālayo.</p>
<p><a class="sc" id="26"></a><a class="pts" id="pts1.301"></a><a class="ms" id="p_20Ap1_4283"></a><a class="msdiv" id="msdiv89"></a>Tena kammavipākena,<br>
temāsaṃ khāditaṃ yavaṃ;<br>
Nimantito brāhmaṇena,<br>
verañjāyaṃ vasiṃ tadā.</p>
</blockquote>
<h2 class="extra">10.10</h2>
<blockquote class="gatha">
<p><a class="sc" id="27"></a><a class="ms" id="p_20Ap1_4284"></a><a class="msdiv" id="msdiv90"></a>Nibbuddhe vattamānamhi,<br>
mallaputtaṃ <span class="var" title="nisedhayiṃ (s2, s3, pts1, mr)" id="note1041">niheṭhayiṃ</span>;<br>
Tena kammavipākena,<br>
piṭṭhidukkhaṃ ahū mama.</p>
</blockquote>
<h2 class="extra">10.11</h2>
<blockquote class="gatha">
<p><a class="sc" id="28"></a><a class="ms" id="p_20Ap1_4285"></a><a class="msdiv" id="msdiv91"></a>Tikicchako ahaṃ āsiṃ,<br>
seṭṭhiputtaṃ virecayiṃ;<br>
Tena kammavipākena,<br>
hoti pakkhandikā mama.</p>
</blockquote>
<h2 class="extra">10.12</h2>
<blockquote class="gatha">
<p><a class="sc" id="29"></a><a class="ms" id="p_20Ap1_4286"></a><a class="msdiv" id="msdiv92"></a>Avacāhaṃ jotipālo,<br>
sugataṃ kassapaṃ tadā;<br>
Kuto nu bodhi muṇḍassa,<br>
bodhi paramadullabhā.</p>
<p><a class="sc" id="30"></a><a class="ms" id="p_20Ap1_4287"></a><a class="msdiv" id="msdiv93"></a>Tena kammavipākena,<br>
acariṃ dukkaraṃ bahuṃ;<br>
Chab­bassā­nuru­velā­yaṃ,<br>
tato bodhimapāpuṇiṃ.</p>
<p><a class="sc" id="31"></a><a class="ms" id="p_20Ap1_4288"></a><a class="msdiv" id="msdiv94"></a>Nāhaṃ etena maggena,<br>
pāpuṇiṃ bodhimuttamaṃ;<br>
Kummaggena gavesissaṃ,<br>
pubbakammena vārito.</p>
<p><a class="sc" id="32"></a><a class="ms" id="p_20Ap1_4289"></a><a class="msdiv" id="msdiv95"></a>Puñña­pāpa­parik­khīṇo,<br>
sabba­santā­pa­vajjito;<br>
Asoko anupāyāso,<br>
nib­bā­yis­sa­manāsavo”.</p>
<p><a class="sc" id="33"></a><a class="ms" id="p_20Ap1_4290"></a><a class="msdiv" id="msdiv96"></a>Evaṃ jino viyākāsi,<br>
Bhik­khu­saṃ­ghassa aggato;<br>
Sab­bā­bhiñ­ñā­ba­lappatto,<br>
Anotatte mahāsareti. (3367)</p>
</blockquote>
<p><a class="sc" id="34"></a><a class="ms" id="p_20Ap1_4291"></a>Itthaṃ sudaṃ bhagavā attano pubbacaritaṃ <span class="var" title="pubba­kamma­pi­lotikaṃ (bj) | pubba­kamma­pi­lotiṃ (s2, s3) | pubba­kamma­piloti (pts1)" id="note1042">kammapilotikaṃ</span> nāma ­buddhā­padā­na­dham­ma­pariyā­yaṃ abhāsitthāti.</p>
<p class="endsutta"><a class="sc" id="35"></a><a class="ms" id="p_20Ap1_4292"></a>Pubba­kamma­pi­lotikaṃ nāma buddhāpadānaṃ dasamaṃ.</p>
<p class="endsection"><a class="sc" id="36"></a><a class="ms" id="p_20Ap1_4293"></a><span class="var" title="avaṇ­ṭaphala­vaggo (bj, pts1) | amba­ṭaphala­vaggo (s2, s3)" id="note1043">Ava­ṭaphala­vaggo</span> ekūna­cattā­līsamo.</p>
<p class="endsection summary"><a class="sc" id="37"></a><a class="ms" id="p_20Ap1_4294"></a>Tassuddānaṃ</p>
<blockquote class="uddanagatha">
<p><a class="sc" id="38"></a><a class="ms" id="p_20Ap1_4295"></a>Avaṭaṃ labujañceva,<br>
udum­bara­pilak­khu ca;<br>
Phāru vallī ca kadalī,<br>
panaso koṭivīsako.</p>
<p><a class="sc" id="39"></a><a class="ms" id="p_20Ap1_4296"></a>Pubba­kamma­piloti ca,<br>
apadānaṃ mahesino;<br>
Gāthāyo ekanavuti,<br>
gaṇitāyo vibhāvibhi.</p>
</blockquote>
<p class="endsutta"><a class="sc" id="40"></a><a class="ms" id="p_20Ap1_4297"></a>Cuddasamaṃ bhāṇavāraṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
