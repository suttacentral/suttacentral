<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap113">
<article>
<div class="hgroup">
<p class="division">Therāpadāna</p>
<p>Mahā­pari­vāra­vagga</p>
<h1><span class="var" title="mahā­pari­vārat­the­rāpadā­naṃ (bj, s2, s3, pts1)" id="note520">1 Mahā­pari­vāra­kat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_1941"></a><a class="msdiv" id="msdiv1"></a>“Vipassī nāma bhagavā,<br>
lokajeṭṭho narāsabho;<br>
Aṭṭha­saṭṭhi­sahas­sehi,<br>
pāvisi bandhumaṃ tadā.</p>
<p><a class="sc" id="2"></a><a class="ms" id="p_20Ap1_1942"></a><a class="msdiv" id="msdiv2"></a>Nagarā abhinikkhamma,<br>
agamaṃ dīpacetiyaṃ;<br>
Addasaṃ virajaṃ buddhaṃ,<br>
āhutīnaṃ paṭiggahaṃ.</p>
<p><a class="sc" id="3"></a><a class="ms" id="p_20Ap1_1943"></a><a class="msdiv" id="msdiv3"></a>Cullā­sīti­sahas­sāni,<br>
yakkhā mayhaṃ upantike;<br>
Upaṭṭhahanti <span class="var" title="maṃ niccaṃ (mr)" id="note521">sakkaccaṃ</span>,<br>
indaṃva tidasā gaṇā.</p>
<p><a class="sc" id="4"></a><a class="pts" id="pts1.147"></a><a class="ms" id="p_20Ap1_1944"></a><a class="msdiv" id="msdiv4"></a>Bhavanā abhinikkhamma,<br>
dussaṃ paggayhahaṃ tadā;<br>
Sirasā abhivādesiṃ,<br>
tañcādāsiṃ mahesino.</p>
<p><a class="sc" id="5"></a><a class="ms" id="p_20Ap1_1945"></a><a class="msdiv" id="msdiv5"></a><span class="var" title="aho buddho aho dhammo (bj, c1)" id="note522">Aho buddhā aho dhammā</span>,<br>
aho no satthu sampadā;<br>
Buddhassa ānubhāvena,<br>
vasudhāyaṃ pakampatha.</p>
<p><a class="sc" id="6"></a><a class="ms" id="p_20Ap1_1946"></a><a class="msdiv" id="msdiv6"></a>Tañca acchariyaṃ disvā,<br>
abbhutaṃ lomahaṃsanaṃ;<br>
Buddhe cittaṃ pasādemi,<br>
dvipadindamhi tādine.</p>
<p><a class="sc" id="7"></a><a class="ms" id="p_20Ap1_1947"></a><a class="msdiv" id="msdiv7"></a>Sohaṃ cittaṃ pasādetvā,<br>
dussaṃ datvāna satthuno;<br>
Saraṇañca upāgacchiṃ,<br>
sāmacco saparijjano.</p>
<p><a class="sc" id="8"></a><a class="ms" id="p_20Ap1_1948"></a><a class="msdiv" id="msdiv8"></a>Ekanavutito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
buddha­pū­jāyi­daṃ phalaṃ.</p>
<p><a class="sc" id="9"></a><a class="ms" id="p_20Ap1_1949"></a><a class="msdiv" id="msdiv9"></a>Ito pannarase kappe,<br>
<span class="var" title="soḷasāsiṃsu vāhanā (s2, s3, pts1)" id="note523">soḷasāsuṃ suvāhanā</span>;<br>
Satta­ratana­sam­pannā,<br>
cakkavattī mahabbalā.</p>
<p><a class="sc" id="10"></a><a class="ms" id="p_20Ap1_1950"></a><a class="msdiv" id="msdiv10"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="11"></a><a class="ms" id="p_20Ap1_1951"></a>Itthaṃ sudaṃ āyasmā <span class="var" title="mahāparivāro (bj, s2, s3, pts1)" id="note524">mahāparivārako</span> thero imā gāthāyo abhāsitthāti.</p>
<p class="endsutta"><a class="sc" id="12"></a><a class="ms" id="p_20Ap1_1952"></a>Mahā­pari­vāra­kat­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
