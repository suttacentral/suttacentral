<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap486">
<article>
<div class="hgroup">
<p class="division">Therāpadāna</p>
<p>Paṃsukūlavagga</p>
<h1><span class="var" title="ñāṇat­thavi­kat­the­rāpadā­naṃ (bj, s2, s3)" id="note1501">4 Ñāṇa­thavi­kat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_6236"></a><a class="msdiv" id="msdiv46"></a>“Dakkhiṇe himavantassa,<br>
sukato assamo mama;<br>
Uttamatthaṃ gavesanto,<br>
vasāmi vipine tadā.</p>
<p><a class="sc" id="2"></a><a class="ms" id="p_20Ap1_6237"></a><a class="msdiv" id="msdiv47"></a>Lābhālābhena santuṭṭho,<br>
mūlena ca phalena ca;<br>
Anvesanto ācariyaṃ,<br>
vasāmi ekako ahaṃ.</p>
<p><a class="sc" id="3"></a><a class="ms" id="p_20Ap1_6238"></a><a class="msdiv" id="msdiv48"></a>Sumedho nāma sambuddho,<br>
loke uppajji tāvade;<br>
Catusaccaṃ pakāseti,<br>
uddharanto mahājanaṃ.</p>
<p><a class="sc" id="4"></a><a class="ms" id="p_20Ap1_6239"></a><a class="msdiv" id="msdiv49"></a>Nāhaṃ suṇomi sambuddhaṃ,<br>
napi me koci <span class="var" title="bhāsati (bj) | sāsati (s2, s3, pts1)" id="note1502">saṃsati</span>;<br>
Aṭṭhavasse atikkante,<br>
assosiṃ lokanāyakaṃ.</p>
<p><a class="sc" id="5"></a><a class="pts" id="pts2.422"></a><a class="ms" id="p_20Ap1_6240"></a><a class="msdiv" id="msdiv50"></a>Aggidāruṃ nīharitvā,<br>
sammajjitvāna assamaṃ;<br>
Khāribhāraṃ gahetvāna,<br>
nikkhamiṃ vipinā ahaṃ.</p>
<p><a class="sc" id="6"></a><a class="ms" id="p_20Ap1_6241"></a><a class="msdiv" id="msdiv51"></a>Ekarattiṃ vasantohaṃ,<br>
gāmesu nigamesu ca;<br>
Anupubbena candavatiṃ,<br>
tadāhaṃ upasaṅkamiṃ.</p>
<p><a class="sc" id="7"></a><a class="ms" id="p_20Ap1_6242"></a><a class="msdiv" id="msdiv52"></a>Bhagavā tamhi samaye,<br>
sumedho lokanāyako;<br>
Uddharanto bahū satte,<br>
deseti amataṃ padaṃ.</p>
<p><a class="sc" id="8"></a><a class="ms" id="p_20Ap1_6243"></a><a class="msdiv" id="msdiv53"></a>Janakā­ya­matik­kamma,<br>
vanditvā jinasāgaraṃ;<br>
Ekaṃsaṃ ajinaṃ katvā,<br>
santhaviṃ lokanāyakaṃ.</p>
<p><a class="sc" id="9"></a><a class="ms" id="p_20Ap1_6244"></a><a class="msdiv" id="msdiv54"></a>‘Tuvaṃ satthā ca ketu ca,<br>
dhajo yūpo ca pāṇinaṃ;<br>
<span class="var" title="parāyano (s2, s3, c1)" id="note1503">Parāyaṇo</span> patiṭṭhā ca,<br>
dīpo ca dvipaduttamo.</p>
</blockquote>
<p class="endsutta"><a class="sc" id="10"></a><a class="ms" id="p_20Ap1_6245"></a>Ekavīsatimaṃ bhāṇavāraṃ.</p>
<blockquote class="gatha">
<p><a class="sc" id="11"></a><a class="ms" id="p_20Ap1_6246"></a><a class="msdiv" id="msdiv55"></a>Nepuñño dassane vīro,<br>
tāresi janataṃ tuvaṃ;<br>
Natthañño tārako loke,<br>
tavuttaritaro mune.</p>
<p><a class="sc" id="12"></a><a class="ms" id="p_20Ap1_6247"></a><a class="msdiv" id="msdiv56"></a>Sakkā <span class="var" title="have (bj, pts1) | bhave (s2, s3, mr)" id="note1504">theve</span> kusaggena,<br>
pametuṃ <span class="var" title="sāgaruttamo (bj, s2, s3, pts1)" id="note1505">sāgaruttame</span>;<br>
Na tveva tava sabbaññu,<br>
ñāṇaṃ sakkā pametave.</p>
<p><a class="sc" id="13"></a><a class="ms" id="p_20Ap1_6248"></a><a class="msdiv" id="msdiv57"></a><span class="var" title="tulāmaṇḍale (bj) | tulamaṇḍale (pts1)" id="note1506">Tuladaṇḍe</span> ṭhapetvāna,<br>
<span class="var" title="mahi (s2, s3) | mahī (pts1)" id="note1507">mahiṃ</span> sakkā dharetave;<br>
Na tveva tava paññāya,<br>
pamāṇamatthi cakkhuma.</p>
<p><a class="sc" id="14"></a><a class="ms" id="p_20Ap1_6249"></a><a class="msdiv" id="msdiv58"></a>Ākāso minituṃ sakkā,<br>
rajjuyā aṅgulena vā;<br>
Na tveva tava sabbaññu,<br>
sīlaṃ sakkā pametave.</p>
<p><a class="sc" id="15"></a><a class="ms" id="p_20Ap1_6250"></a><a class="msdiv" id="msdiv59"></a>Mahāsamudde udakaṃ,<br>
ākāso ca vasundharā;<br>
Parimeyyāni etāni,<br>
appameyyosi cakkhuma’.</p>
<p><a class="sc" id="16"></a><a class="ms" id="p_20Ap1_6251"></a><a class="msdiv" id="msdiv60"></a>Chahi gāthāhi sabbaññuṃ,<br>
kittayitvā mahāyasaṃ;<br>
Añjaliṃ paggahetvāna,<br>
tuṇhī aṭṭhāsahaṃ tadā.</p>
<p><a class="sc" id="17"></a><a class="ms" id="p_20Ap1_6252"></a><a class="msdiv" id="msdiv61"></a>Yaṃ vadanti sumedhoti,<br>
bhūripaññaṃ sumedhasaṃ;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class="sc" id="18"></a><a class="ms" id="p_20Ap1_6253"></a><a class="msdiv" id="msdiv62"></a>‘Yo me ñāṇaṃ pakittesi,<br>
vippasannena cetasā;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="19"></a><a class="ms" id="p_20Ap1_6254"></a><a class="msdiv" id="msdiv63"></a>Sattasattati kappāni,<br>
devaloke ramissati;<br>
Sahas­sak­khat­tuṃ devindo,<br>
devarajjaṃ karissati.</p>
<p><a class="sc" id="20"></a><a class="ms" id="p_20Ap1_6255"></a><a class="msdiv" id="msdiv64"></a>Ane­kasatak­khat­tuñca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class="sc" id="21"></a><a class="pts" id="pts2.423"></a><a class="ms" id="p_20Ap1_6256"></a><a class="msdiv" id="msdiv65"></a>Devabhūto manusso vā,<br>
puñña­kamma­sa­māhito;<br>
Anūna­manasaṅ­kappo,<br>
tikkhapañño bhavissati’.</p>
<p><a class="sc" id="22"></a><a class="ms" id="p_20Ap1_6257"></a><a class="msdiv" id="msdiv66"></a>Tiṃ­sakap­pa­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="23"></a><a class="ms" id="p_20Ap1_6258"></a><a class="msdiv" id="msdiv67"></a>Agārā abhinikkhamma,<br>
pabba­jis­sati­kiñ­cano;<br>
Jātiyā sattavassena,<br>
arahattaṃ phusissati.</p>
<p><a class="sc" id="24"></a><a class="ms" id="p_20Ap1_6259"></a><a class="msdiv" id="msdiv68"></a>Yato sarāmi attānaṃ,<br>
yato pattosmi sāsanaṃ;<br>
Etthantare na jānāmi,<br>
cetanaṃ amanoramaṃ.</p>
<p><a class="sc" id="25"></a><a class="ms" id="p_20Ap1_6260"></a><a class="msdiv" id="msdiv69"></a>Saṃsaritvā bhave sabbe,<br>
sam­pattā­nu­bhaviṃ ahaṃ;<br>
Bhoge me ūnatā natthi,<br>
phalaṃ ñāṇassa thomane.</p>
<p><a class="sc" id="26"></a><a class="ms" id="p_20Ap1_6261"></a><a class="msdiv" id="msdiv70"></a>Tiyaggī nibbutā mayhaṃ,<br>
bhavā sabbe samūhatā;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="27"></a><a class="ms" id="p_20Ap1_6262"></a><a class="msdiv" id="msdiv71"></a>Tiṃ­sakap­pa­sahas­samhi,<br>
yaṃ <span class="var" title="... mabhithomayiṃ (bj) | ... mabhithomahaṃ (s2, s3, pts1)" id="note1508">ñāṇamathaviṃ ahaṃ</span>;<br>
Duggatiṃ nābhijānāmi,<br>
phalaṃ ñāṇassa thomane.</p>
<p><a class="sc" id="28"></a><a class="ms" id="p_20Ap1_6263"></a><a class="msdiv" id="msdiv72"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="29"></a><a class="ms" id="p_20Ap1_6264"></a><a class="msdiv" id="msdiv73"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="30"></a><a class="ms" id="p_20Ap1_6265"></a><a class="msdiv" id="msdiv74"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="31"></a><a class="ms" id="p_20Ap1_6266"></a>Itthaṃ sudaṃ āyasmā <span class="var" title="ñāṇatthaviko (bj, s2, s3, pts1)" id="note1509">ñāṇathaviko</span> thero imā gāthāyo abhāsitthāti.</p>
<p class="endsutta"><a class="sc" id="32"></a><a class="ms" id="p_20Ap1_6267"></a>Ñāṇa­thavi­kat­theras­sāpadā­naṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
