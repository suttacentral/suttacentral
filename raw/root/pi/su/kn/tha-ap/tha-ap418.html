<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap418">
<article>
<div class="hgroup">
<p class="division">Therāpadāna</p>
<p>Bhaddālivagga</p>
<h1>6. Eka­dīpi­yat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_5383"></a><a class="msdiv" id="msdiv124"></a>“Parinibbute sugate,<br>
siddhatthe lokanāyake;<br>
Sadevamānusā sabbe,<br>
pūjenti dvipaduttamaṃ.</p>
<p><a class="sc" id="2"></a><a class="ms" id="p_20Ap1_5384"></a><a class="msdiv" id="msdiv125"></a>Āropite ca citake,<br>
siddhatthe lokanāyake;<br>
Yathāsakena thāmena,<br>
citaṃ pūjenti satthuno.</p>
<p><a class="sc" id="3"></a><a class="ms" id="p_20Ap1_5385"></a><a class="msdiv" id="msdiv126"></a>Avidūre citakassa,<br>
dīpaṃ ujjālayiṃ ahaṃ;<br>
Yāva udeti sūriyo,<br>
dīpaṃ me tāva ujjali.</p>
<p><a class="sc" id="4"></a><a class="ms" id="p_20Ap1_5386"></a><a class="msdiv" id="msdiv127"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="5"></a><a class="ms" id="p_20Ap1_5387"></a><a class="msdiv" id="msdiv128"></a>Tattha me sukataṃ byamhaṃ,<br>
ekadīpīti ñāyati;<br>
Dīpa­sata­sahas­sāni,<br>
byamhe pajjalare mama.</p>
<p><a class="sc" id="6"></a><a class="pts" id="pts2.374"></a><a class="ms" id="p_20Ap1_5388"></a><a class="msdiv" id="msdiv129"></a>Udayantova sūriyo,<br>
deho me jotate sadā;<br>
Sappabhāhi sarīrassa,<br>
āloko hoti me sadā.</p>
<p><a class="sc" id="7"></a><a class="ms" id="p_20Ap1_5389"></a><a class="msdiv" id="msdiv130"></a><span class="var" title="tirokuḍḍaṃ (bj, s2, s3, pts1, mr)" id="note1330">Tirokuṭṭaṃ</span> tiroselaṃ,<br>
<span class="var" title="sabbatthapi evameva" id="note1331">samatiggayha</span> pabbataṃ;<br>
Samantā yojanasataṃ,<br>
passāmi cakkhunā ahaṃ.</p>
<p><a class="sc" id="8"></a><a class="ms" id="p_20Ap1_5390"></a><a class="msdiv" id="msdiv131"></a>Satta­satta­tik­khat­tuñca,<br>
devaloke ramiṃ ahaṃ;<br>
Ekatiṃ­sa­tik­khat­tuñca,<br>
devaraj­ja­makāra­yiṃ.</p>
<p><a class="sc" id="9"></a><a class="ms" id="p_20Ap1_5391"></a><a class="msdiv" id="msdiv132"></a>Aṭṭhavī­sa­tik­khat­tuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class="sc" id="10"></a><a class="ms" id="p_20Ap1_5392"></a><a class="msdiv" id="msdiv133"></a>Devalokā cavitvāna,<br>
nibbattiṃ mātukucchiyaṃ;<br>
Mātu­kucchi­ga­tassāpi,<br>
akkhi me na nimīlati.</p>
<p><a class="sc" id="11"></a><a class="ms" id="p_20Ap1_5393"></a><a class="msdiv" id="msdiv134"></a>Jātiyā catuvassohaṃ,<br>
pabbajiṃ anagāriyaṃ;<br>
Aḍḍhamāse asampatte,<br>
arahat­ta­ma­pāpuṇiṃ.</p>
<p><a class="sc" id="12"></a><a class="ms" id="p_20Ap1_5394"></a><a class="msdiv" id="msdiv135"></a>Dibbacakkhuṃ visodhesiṃ,<br>
bhavā sabbe samūhatā;<br>
Sabbe kilesā sañchinnā,<br>
ekadīpassidaṃ phalaṃ.</p>
<p><a class="sc" id="13"></a><a class="ms" id="p_20Ap1_5395"></a><a class="msdiv" id="msdiv136"></a>Tirokuṭṭaṃ tiroselaṃ,<br>
pabbatañcāpi kevalaṃ;<br>
<span class="var" title="sabbatthapi evameva" id="note1332">Samatikkamma</span> passāmi,<br>
ekadīpassidaṃ phalaṃ.</p>
<p><a class="sc" id="14"></a><a class="ms" id="p_20Ap1_5396"></a><a class="msdiv" id="msdiv137"></a>Visamā me samā honti,<br>
andhakāro na vijjati;<br>
Nāhaṃ passāmi timiraṃ,<br>
ekadīpassidaṃ phalaṃ.</p>
<p><a class="sc" id="15"></a><a class="ms" id="p_20Ap1_5397"></a><a class="msdiv" id="msdiv138"></a>Catunnavutito kappe,<br>
yaṃ dīpamadadiṃ tadā;<br>
Duggatiṃ nābhijānāmi,<br>
ekadīpassidaṃ phalaṃ.</p>
<p><a class="sc" id="16"></a><a class="ms" id="p_20Ap1_5398"></a><a class="msdiv" id="msdiv139"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="17"></a><a class="ms" id="p_20Ap1_5399"></a><a class="msdiv" id="msdiv140"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="18"></a><a class="ms" id="p_20Ap1_5400"></a><a class="msdiv" id="msdiv141"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="19"></a><a class="ms" id="p_20Ap1_5401"></a>Itthaṃ sudaṃ āyasmā ekadīpiyo thero imā gāthāyo abhāsitthāti.</p>
<p class="endsutta"><a class="sc" id="20"></a><a class="ms" id="p_20Ap1_5402"></a>Eka­dīpi­yat­theras­sāpadā­naṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
