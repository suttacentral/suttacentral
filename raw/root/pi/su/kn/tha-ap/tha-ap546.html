<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap546">
<article>
<div class="hgroup">
<p class="division">Therāpadāna</p>
<p>Bhaddiyavagga</p>
<h1>4. Vaṅ­gīsat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_7435"></a><a class="msdiv" id="msdiv96"></a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap1_7436"></a><a class="msdiv" id="msdiv97"></a>Yathāpi sāgare ūmi,<br>
gagane viya tārakā;<br>
Evaṃ pāvacanaṃ tassa,<br>
arahantehi cittitaṃ.</p>
<p><a class="sc" id="3"></a><a class="ms" id="p_20Ap1_7437"></a><a class="msdiv" id="msdiv98"></a>Sade­vāsura­nāgehi,<br>
manujehi purakkhato;<br>
Samaṇab­rāhma­ṇā­kiṇṇe,<br>
janamajjhe jinuttamo.</p>
<p><a class="sc" id="4"></a><a class="ms" id="p_20Ap1_7438"></a><a class="msdiv" id="msdiv99"></a>Pabhāhi anurañjanto,<br>
<span class="var" title="lokaṃ (bj)" id="note1773">loke</span> lokantagū jino;<br>
Vacanena vibodhento,<br>
veneyya­padumāni so.</p>
<p><a class="sc" id="5"></a><a class="ms" id="p_20Ap1_7439"></a><a class="msdiv" id="msdiv100"></a>Vesārajjehi sampanno,<br>
catūhi purisuttamo;<br>
Pahīna­bhaya­sārajjo,<br>
khemappatto visārado.</p>
<p><a class="sc" id="6"></a><a class="pts" id="pts2.496"></a><a class="ms" id="p_20Ap1_7440"></a><a class="msdiv" id="msdiv101"></a>Āsabhaṃ pavaraṃ ṭhānaṃ,<br>
buddhabhūmiñca kevalaṃ;<br>
Paṭijānāti lokaggo,<br>
natthi sañcodako kvaci.</p>
<p><a class="sc" id="7"></a><a class="ms" id="p_20Ap1_7441"></a><a class="msdiv" id="msdiv102"></a>Sīha­nāda­ma­sam­bhī­taṃ,<br>
nadato tassa tādino;<br>
Devo naro vā brahmā vā,<br>
paṭivattā na vijjati.</p>
<p><a class="sc" id="8"></a><a class="ms" id="p_20Ap1_7442"></a><a class="msdiv" id="msdiv103"></a>Desento pavaraṃ dhammaṃ,<br>
santārento sadevakaṃ;<br>
Dhammacakkaṃ pavatteti,<br>
parisāsu visārado.</p>
<p><a class="sc" id="9"></a><a class="ms" id="p_20Ap1_7443"></a><a class="msdiv" id="msdiv104"></a>Paṭibhānavataṃ aggaṃ,<br>
sāvakaṃ sādhusammataṃ;<br>
Guṇaṃ bahuṃ pakittetvā,<br>
etadagge ṭhapesi taṃ.</p>
<p><a class="sc" id="10"></a><a class="ms" id="p_20Ap1_7444"></a><a class="msdiv" id="msdiv105"></a>Tadāhaṃ haṃsavatiyaṃ,<br>
brāhmaṇo sādhusammato;<br>
Sabbavedavidū jāto,<br>
vāgīso vādisūdano.</p>
<p><a class="sc" id="11"></a><a class="ms" id="p_20Ap1_7445"></a><a class="msdiv" id="msdiv106"></a>Upecca taṃ mahāvīraṃ,<br>
sutvāhaṃ dhammadesanaṃ;<br>
Pītivaraṃ paṭilabhiṃ,<br>
sāvakassa guṇe rato.</p>
<p><a class="sc" id="12"></a><a class="ms" id="p_20Ap1_7446"></a><a class="msdiv" id="msdiv107"></a>Nimantetvāva sugataṃ,<br>
sasaṃghaṃ lokanandanaṃ;<br>
Sattāhaṃ bhojayitvāhaṃ,<br>
dusse­hacchā­dayiṃ tadā.</p>
<p><a class="sc" id="13"></a><a class="ms" id="p_20Ap1_7447"></a><a class="msdiv" id="msdiv108"></a>Nipacca sirasā pāde,<br>
katokāso katañjalī;<br>
Ekamantaṃ ṭhito haṭṭho,<br>
santhaviṃ jinamuttamaṃ.</p>
<p><a class="sc" id="14"></a><a class="ms" id="p_20Ap1_7448"></a><a class="msdiv" id="msdiv109"></a>‘Namo te <span class="var" title="vādisaddula (bj) | vādisūdana (s2, s3) | vālisaddūla (pts1)" id="note1774">vādimaddana</span>,<br>
namo te <span class="var" title="purisuttama (bj, pts1)" id="note1775">isisattama</span>;<br>
Namo te sabbalokagga,<br>
namo te abhayaṃ kara.</p>
<p><a class="sc" id="15"></a><a class="ms" id="p_20Ap1_7449"></a><a class="msdiv" id="msdiv110"></a>Namo te <span class="var" title="māramasana (aṭṭha.)" id="note1776">māramathana</span>,<br>
namo te diṭṭhisūdana;<br>
Namo te santisukhada,<br>
namo te saraṇaṃ kara.</p>
<p><a class="sc" id="16"></a><a class="ms" id="p_20Ap1_7450"></a><a class="msdiv" id="msdiv111"></a>Anāthānaṃ bhavaṃ nātho,<br>
bhītānaṃ abhayappado;<br>
<span class="var" title="vissāsaṃ bhūmisantānaṃ (s2, s3) | vissānabhūmi santānaṃ (pts1)" id="note1777">Vissāmabhūmi santānaṃ</span>,<br>
saraṇaṃ saraṇesinaṃ’.</p>
<p><a class="sc" id="17"></a><a class="ms" id="p_20Ap1_7451"></a><a class="msdiv" id="msdiv112"></a>Evamādīhi sambuddhaṃ,<br>
santhavitvā mahāguṇaṃ;<br>
Avocaṃ <span class="var" title="vādisūrassa (bj, s2, s3) | vādisurassa (pts1)" id="note1778">vādisūdassa</span>,<br>
gatiṃ pappomi bhikkhuno.</p>
<p><a class="sc" id="18"></a><a class="ms" id="p_20Ap1_7452"></a><a class="msdiv" id="msdiv113"></a>Tadā avoca bhagavā,<br>
ananta­pa­ṭibhā­navā;<br>
‘Yo so buddhaṃ abhojesi,<br>
sattāhaṃ sahasāvakaṃ.</p>
<p><a class="sc" id="19"></a><a class="ms" id="p_20Ap1_7453"></a><a class="msdiv" id="msdiv114"></a>Guṇañca me pakittesi,<br>
pasanno sehi pāṇibhi;<br>
Eso patthayate ṭhānaṃ,<br>
vādisūdassa bhikkhuno.</p>
<p><a class="sc" id="20"></a><a class="pts" id="pts2.497"></a><a class="ms" id="p_20Ap1_7454"></a><a class="msdiv" id="msdiv115"></a>Anāgatamhi addhāne,<br>
lacchase taṃ manorathaṃ;<br>
Devamā­nusa­sam­pattiṃ,<br>
anubhotvā anappakaṃ.</p>
<p><a class="sc" id="21"></a><a class="ms" id="p_20Ap1_7455"></a><a class="msdiv" id="msdiv116"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="22"></a><a class="ms" id="p_20Ap1_7456"></a><a class="msdiv" id="msdiv117"></a>Tassa dhammesu dāyādo,<br>
oraso dhammanimmito;<br>
Vaṅgīso nāma nāmena,<br>
hessati satthu sāvako’.</p>
<p><a class="sc" id="23"></a><a class="ms" id="p_20Ap1_7457"></a><a class="msdiv" id="msdiv118"></a>Taṃ sutvā mudito hutvā,<br>
yāvajīvaṃ tadā jinaṃ;<br>
Paccayehi upaṭṭhāsiṃ,<br>
mettacitto tathāgataṃ.</p>
<p><a class="sc" id="24"></a><a class="ms" id="p_20Ap1_7458"></a><a class="msdiv" id="msdiv119"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
<span class="var" title="tāvatiṃsaṃ (s2, s3)" id="note1779">tusitaṃ</span> agamāsahaṃ.</p>
<p><a class="sc" id="25"></a><a class="ms" id="p_20Ap1_7459"></a><a class="msdiv" id="msdiv120"></a>Pacchime ca bhave dāni,<br>
jāto <span class="var" title="paribbājakule (bj, s2, s3, pts1)" id="note1780">vippakule</span> ahaṃ;<br>
<span class="var" title="pacchā jāto (s2, s3, pts1) | sampatto ca (mr)" id="note1781">Paccājāto</span> yadā āsiṃ,<br>
jātiyā sattavassiko.</p>
<p><a class="sc" id="26"></a><a class="ms" id="p_20Ap1_7460"></a><a class="msdiv" id="msdiv121"></a>Sabbavedavidū jāto,<br>
vāda­sattha­vi­sārado;<br>
<span class="var" title="vaggussaro (s2, s3, pts1)" id="note1782">Vādissaro</span> cittakathī,<br>
­paravā­dap­pa­maddano.</p>
<p><a class="sc" id="27"></a><a class="ms" id="p_20Ap1_7461"></a><a class="msdiv" id="msdiv122"></a>Vaṅge jātoti vaṅgīso,<br>
vacane issaroti vā;<br>
Vaṅgīso iti me nāmaṃ,<br>
abhavī lokasammataṃ.</p>
<p><a class="sc" id="28"></a><a class="ms" id="p_20Ap1_7462"></a><a class="msdiv" id="msdiv123"></a>Yadāhaṃ viññutaṃ patto,<br>
ṭhito paṭhamayobbane;<br>
Tadā rājagahe ramme,<br>
<span class="var" title="... mathaddasaṃ (bj, pts1) | sāriputtañca addasaṃ (s2, s3)" id="note1783">sāri­puttama­haddasaṃ</span>.</p>
</blockquote>
<p class="endsutta"><a class="sc" id="29"></a><a class="ms" id="p_20Ap1_7463"></a>Pañcavīsatimaṃ bhāṇavāraṃ.</p>
<blockquote class="gatha">
<p><a class="sc" id="30"></a><a class="ms" id="p_20Ap1_7464"></a><a class="msdiv" id="msdiv124"></a>Piṇḍāya vicarantaṃ taṃ,<br>
pattapāṇiṃ susaṃvutaṃ;<br>
Alolakkhiṃ mitabhāṇiṃ,<br>
<span class="var" title="yugamat­ta­nirik­kha­taṃ (bj) | udikkhataṃ (s2, s3) | yugamattaṃ nirikkhitaṃ (pts1)" id="note1784">yugamattaṃ nidakkhitaṃ</span>.</p>
<p><a class="sc" id="31"></a><a class="ms" id="p_20Ap1_7465"></a><a class="msdiv" id="msdiv125"></a>Taṃ disvā vimhito hutvā,<br>
<span class="var" title="avocaṃ mananucchavaṃ (bj) | avoca­ma­nanuc­chavaṃ (s2, s3) | avocaṃ mananucchaviṃ (pts1)" id="note1785">avocaṃ mamanucchavaṃ</span>;<br>
<span class="var" title="khaṇikaṃ ṭhānaracitaṃ (bj) | kaṇ­ṇikā­ra­pari­citaṃ (pts1)" id="note1786">Kaṇikāraṃva nicitaṃ</span>,<br>
cittaṃ gāthāpadaṃ ahaṃ.</p>
<p><a class="sc" id="32"></a><a class="ms" id="p_20Ap1_7466"></a><a class="msdiv" id="msdiv126"></a>Ācikkhi so me satthāraṃ,<br>
sambuddhaṃ lokanāyakaṃ;<br>
Tadā so paṇḍito vīro,<br>
<span class="var" title="uttaraṃ (bj, s3, pts1)" id="note1787">uttariṃ</span> samavoca me.</p>
<p><a class="sc" id="33"></a><a class="ms" id="p_20Ap1_7467"></a><a class="msdiv" id="msdiv127"></a>Virāgasaṃhitaṃ vākyaṃ,<br>
katvā ­dudda­sa­muttamaṃ;<br>
Vicit­ta­paṭi­bhānehi,<br>
tosito tena tādinā.</p>
<p><a class="sc" id="34"></a><a class="ms" id="p_20Ap1_7468"></a><a class="msdiv" id="msdiv128"></a>Nipacca sirasā pāde,<br>
‘pabbājehī’ti maṃ bravi;<br>
Tato maṃ sa mahāpañño,<br>
buddha­seṭṭha­mu­pānayi.</p>
<p><a class="sc" id="35"></a><a class="ms" id="p_20Ap1_7469"></a><a class="msdiv" id="msdiv129"></a>Nipacca sirasā pāde,<br>
nisīdiṃ satthu santike;<br>
Mamāha vadataṃ seṭṭho,<br>
‘<span class="var" title="saccaṃ vaṅgīsa kacci te (s2, s3, pts1)" id="note1788">kacci vaṅgīsa jānāsi</span>’.</p>
<p><a class="sc" id="36"></a><a class="pts" id="pts2.498"></a><a class="ms" id="p_20Ap1_7470"></a><a class="msdiv" id="msdiv130"></a>Kiñci sippanti tassāhaṃ,<br>
‘jānāmī’ti ca abraviṃ;<br>
‘Matasīsaṃ vanacchuddhaṃ,<br>
api bārasavassikaṃ;<br>
Tava vijjāvisesena,<br>
sace sakkosi <span class="var" title="bhāsaya (bj, pts1)" id="note1789">vācaya</span>’.</p>
<p><a class="sc" id="37"></a><a class="ms" id="p_20Ap1_7471"></a><a class="msdiv" id="msdiv131"></a>‘Āmoti me paṭiññāte,<br>
tīṇi sīsāni dassayi;<br>
Niraya­nara­devesu,<br>
upapanne avācayiṃ’.</p>
<p><a class="sc" id="38"></a><a class="ms" id="p_20Ap1_7472"></a><a class="msdiv" id="msdiv132"></a><span class="var" title="pac­ce­ka­buddhassa (bj, pts1)" id="note1790">Tadā khīṇāsavasseva</span>,<br>
sīsaṃ dassesi nāyako;<br>
Tatohaṃ <span class="var" title="vihatārabbho (c1)" id="note1791">vihatārambho</span>,<br>
pabbajjaṃ samayācisaṃ.</p>
<p><a class="sc" id="39"></a><a class="ms" id="p_20Ap1_7473"></a><a class="msdiv" id="msdiv133"></a>Pabbajitvāna sugataṃ,<br>
santhavāmi tahiṃ tahiṃ;<br>
Tato maṃ <span class="var" title="kabbavittoti (bj) | kavicittoti (s2, s3) | kavyacittoti (pts1)" id="note1792">kabbavittosi</span>,<br>
ujjhāyantiha bhikkhavo.</p>
<p><a class="sc" id="40"></a><a class="ms" id="p_20Ap1_7474"></a><a class="msdiv" id="msdiv134"></a>Tato vīmaṃsanatthaṃ me,<br>
āha buddho vināyako;<br>
‘Takkikā panimā gāthā,<br>
ṭhānaso paṭibhanti taṃ’.</p>
<p><a class="sc" id="41"></a><a class="ms" id="p_20Ap1_7475"></a><a class="msdiv" id="msdiv135"></a>‘Na kabbavittohaṃ vīra,<br>
ṭhānaso paṭibhanti maṃ’;<br>
‘Tena hi dāni vaṅgīsa,<br>
ṭhānaso santhavāhi maṃ’.</p>
<p><a class="sc" id="42"></a><a class="ms" id="p_20Ap1_7476"></a><a class="msdiv" id="msdiv136"></a>Tadāhaṃ santhaviṃ vīraṃ,<br>
gāthāhi isisattamaṃ;<br>
Ṭhānaso me tadā tuṭṭho,<br>
jino agge ṭhapesi maṃ.</p>
<p><a class="sc" id="43"></a><a class="ms" id="p_20Ap1_7477"></a><a class="msdiv" id="msdiv137"></a>Paṭibhānena cittena,<br>
aññesa­mati­mañña­haṃ;<br>
Pesale tena saṃviggo,<br>
arahat­ta­ma­pāpuṇiṃ.</p>
<p><a class="sc" id="44"></a><a class="ms" id="p_20Ap1_7478"></a><a class="msdiv" id="msdiv138"></a>‘Paṭibhānavataṃ aggo,<br>
añño koci na vijjati;<br>
Yathāyaṃ bhikkhu vaṅgīso,<br>
evaṃ dhāretha bhikkhavo’.</p>
<p><a class="sc" id="45"></a><a class="ms" id="p_20Ap1_7479"></a><a class="msdiv" id="msdiv139"></a>Satasahasse kataṃ kammaṃ,<br>
phalaṃ dassesi me idha;<br>
Sumutto saravegova,<br>
kilese jhāpayiṃ mama.</p>
<p><a class="sc" id="46"></a><a class="ms" id="p_20Ap1_7480"></a><a class="msdiv" id="msdiv140"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="47"></a><a class="ms" id="p_20Ap1_7481"></a><a class="msdiv" id="msdiv141"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="48"></a><a class="ms" id="p_20Ap1_7482"></a><a class="msdiv" id="msdiv142"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="49"></a><a class="ms" id="p_20Ap1_7483"></a>Itthaṃ sudaṃ āyasmā vaṅgīso thero imā gāthāyo abhāsitthāti.</p>
<p class="endsutta"><a class="sc" id="50"></a><a class="ms" id="p_20Ap1_7484"></a>Vaṅ­gīsat­theras­sāpadā­naṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
