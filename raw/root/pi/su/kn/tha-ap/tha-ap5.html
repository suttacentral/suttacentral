<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap5">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>5. Mahā­kassa­pat­the­ra­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_409"></a><a class="msdiv" id="msdiv398"></a>“Padumuttarassa bhagavato,<br>
Lokajeṭṭhassa tādino;<br>
Nibbute lokanāthamhi,<br>
Pūjaṃ kubbanti satthuno.</p>
<p><a class="sc" id="2"></a><a class="ms" id="p_20Ap1_410"></a><a class="msdiv" id="msdiv399"></a>Udaggacittā janatā,<br>
āmodi­ta­pamoditā;<br>
Tesu saṃvegajātesu,<br>
pīti me udapajjatha.</p>
<p><a class="sc" id="3"></a><a class="ms" id="p_20Ap1_411"></a><a class="msdiv" id="msdiv400"></a>Ñātimitte samānetvā,<br>
idaṃ vacanamabraviṃ;<br>
Parinibbuto mahāvīro,<br>
handa pūjaṃ karomase.</p>
<p><a class="sc" id="4"></a><a class="ms" id="p_20Ap1_412"></a><a class="msdiv" id="msdiv401"></a>Sādhūti te paṭissutvā,<br>
bhiyyo hāsaṃ janiṃsu me;<br>
Buddhasmiṃ lokanāthamhi,<br>
kāhāma puññasañcayaṃ.</p>
<p><a class="sc" id="5"></a><a class="ms" id="p_20Ap1_413"></a><a class="msdiv" id="msdiv402"></a>Agghiyaṃ sukataṃ katvā,<br>
sata­hattha­samug­ga­taṃ;<br>
Diyaḍ­ḍha­hat­tha­pattha­ṭaṃ,<br>
vimānaṃ nabhamuggataṃ.</p>
<p><a class="sc" id="6"></a><a class="ms" id="p_20Ap1_414"></a><a class="msdiv" id="msdiv403"></a>Katvāna hammiyaṃ tattha,<br>
tālapantīhi cittitaṃ;<br>
Sakaṃ cittaṃ pasādetvā,<br>
cetiyaṃ pūjayuttamaṃ.</p>
<p><a class="sc" id="7"></a><a class="ms" id="p_20Ap1_415"></a><a class="msdiv" id="msdiv404"></a>Aggikkhandhova jalito,<br>
kiṃsuko <span class="var" title="sālarājāva (bj, s2, s3, pts1) | kiṃsuko viya (si)" id="note124">iva</span> phullito;<br>
Indalaṭṭhīva ākāse,<br>
obhāsati catuddisā.</p>
<p><a class="sc" id="8"></a><a class="ms" id="p_20Ap1_416"></a><a class="msdiv" id="msdiv405"></a>Tattha cittaṃ pasādetvā,<br>
katvāna kusalaṃ bahuṃ;<br>
Pubbakammaṃ saritvāna,<br>
tidasaṃ upapajjahaṃ.</p>
<p><a class="sc" id="9"></a><a class="pts" id="pts1.34"></a><a class="ms" id="p_20Ap1_417"></a><a class="msdiv" id="msdiv406"></a>Sahassayuttaṃ hayavāhiṃ,<br>
Dibba­yāna­ma­dhiṭṭhito;<br>
Ubbiddhaṃ bhavanaṃ mayhaṃ,<br>
Sattabhūmaṃ samuggataṃ.</p>
<p><a class="sc" id="10"></a><a class="ms" id="p_20Ap1_418"></a><a class="msdiv" id="msdiv407"></a>Kūṭā­gāra­sahas­sāni,<br>
sabbasoṇṇamayā ahuṃ;<br>
Jalanti sakatejena,<br>
disā sabbā pabhāsayaṃ.</p>
<p><a class="sc" id="11"></a><a class="ms" id="p_20Ap1_419"></a><a class="msdiv" id="msdiv408"></a>Santi aññepi niyyūhā,<br>
lohitaṅgamayā tadā;<br>
Tepi jotanti ābhāya,<br>
samantā caturo disā.</p>
<p><a class="sc" id="12"></a><a class="ms" id="p_20Ap1_420"></a><a class="msdiv" id="msdiv409"></a>Puñña­kammā­bhi­nib­battā,<br>
kūṭāgārā sunimmitā;<br>
Maṇimayāpi jotanti,<br>
disā <span class="var" title="disodisaṃ (s2, s3)" id="note125">dasa</span> samantato.</p>
<p><a class="sc" id="13"></a><a class="ms" id="p_20Ap1_421"></a><a class="msdiv" id="msdiv410"></a>Tesaṃ ujjotamānānaṃ,<br>
obhāso vipulo ahu;<br>
Sabbe deve abhibhomi,<br>
puñña­kammas­sidaṃ phalaṃ.</p>
<p><a class="sc" id="14"></a><a class="ms" id="p_20Ap1_422"></a><a class="msdiv" id="msdiv411"></a>­Saṭṭhi­kap­pa­sahas­samhi,<br>
ubbiddho nāma khattiyo;<br>
Cāturanto vijitāvī,<br>
pathaviṃ āvasiṃ ahaṃ.</p>
<p><a class="sc" id="15"></a><a class="ms" id="p_20Ap1_423"></a><a class="msdiv" id="msdiv412"></a>Tatheva bhaddake kappe,<br>
tiṃsakkhattuṃ ahosahaṃ;<br>
Saka­kammā­bhirad­dhomhi,<br>
cakkavattī mahabbalo.</p>
<p><a class="sc" id="16"></a><a class="ms" id="p_20Ap1_424"></a><a class="msdiv" id="msdiv413"></a>Satta­ratana­sam­panno,<br>
catudīpamhi issaro;<br>
Tatthāpi bhavanaṃ mayhaṃ,<br>
indalaṭṭhīva uggataṃ.</p>
<p><a class="sc" id="17"></a><a class="ms" id="p_20Ap1_425"></a><a class="msdiv" id="msdiv414"></a>Āyāmato catubbīsaṃ,<br>
vitthārena ca dvādasa;<br>
<span class="var" title="rammakaṃ (bj, s2, s3, pts1)" id="note126">Rammaṇaṃ</span> nāma nagaraṃ,<br>
daḷ­ha­pākā­ra­toraṇaṃ.</p>
<p><a class="sc" id="18"></a><a class="ms" id="p_20Ap1_426"></a><a class="msdiv" id="msdiv415"></a>Āyāmato pañcasataṃ,<br>
vitthārena tadaḍḍhakaṃ;<br>
Ākiṇṇaṃ janakāyehi,<br>
tidasānaṃ puraṃ viya.</p>
<p><a class="sc" id="19"></a><a class="ms" id="p_20Ap1_427"></a><a class="msdiv" id="msdiv416"></a>Yathā sūcighare sūcī,<br>
pakkhittā paṇṇavīsati;<br>
Aññamaññaṃ paghaṭṭenti,<br>
ākiṇṇaṃ hoti <span class="var" title="taṃ tadā (bj, pts1) | satatā (s2, s3) | saṅkaraṃ (?)" id="note127">laṅkataṃ</span>.</p>
<p><a class="sc" id="20"></a><a class="ms" id="p_20Ap1_428"></a><a class="msdiv" id="msdiv417"></a>Evampi nagaraṃ mayhaṃ,<br>
hat­thissara­tha­saṅku­laṃ;<br>
Manussehi sadākiṇṇaṃ,<br>
rammaṇaṃ nagaruttamaṃ.</p>
<p><a class="sc" id="21"></a><a class="ms" id="p_20Ap1_429"></a><a class="msdiv" id="msdiv418"></a>Tattha bhutvā pivitvā ca,<br>
<span class="var" title="puna devattataṃ gato (s2, s3, pts1) | punapi devataṅgato (mr)" id="note128">puna devattanaṃ gato</span>;<br>
Bhave pacchimake mayhaṃ,<br>
ahosi kulasampadā.</p>
<p><a class="sc" id="22"></a><a class="pts" id="pts1.35"></a><a class="ms" id="p_20Ap1_430"></a><a class="msdiv" id="msdiv419"></a>Brāhmañ­ña­ku­lasam­bhūto,<br>
mahā­ratana­sañ­cayo;<br>
Asītikoṭiyo hitvā,<br>
hiraññassāpi pabbajiṃ.</p>
<p><a class="sc" id="23"></a><a class="ms" id="p_20Ap1_431"></a><a class="msdiv" id="msdiv420"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="24"></a><a class="ms" id="p_20Ap1_432"></a>Itthaṃ sudaṃ āyasmā mahākassapo thero imā gāthāyo abhāsitthāti.</p>
<p class="endsutta"><a class="sc" id="25"></a><a class="ms" id="p_20Ap1_433"></a>Mahā­kassa­pat­theras­sāpadā­naṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
