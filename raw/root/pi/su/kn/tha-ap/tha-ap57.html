<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap57">
<article>
<div class="hgroup">
<p class="division">Therāpadāna</p>
<p>Bījanivagga</p>
<h1><span class="var" title="opavuy­hat­the­rāpadā­naṃ (s2, s3, pts1)" id="note394">5 Opa­vay­hat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_1416"></a><a class="msdiv" id="msdiv33"></a>“Padu­muttara­buddhassa,<br>
ājānī­ya­madāsa­haṃ;<br>
Niyyādetvāna <span class="var" title="sambuddhaṃ (mr)" id="note395">sambuddhe</span>,<br>
agamāsiṃ sakaṃ gharaṃ.</p>
<p><a class="sc" id="2"></a><a class="ms" id="p_20Ap1_1417"></a><a class="msdiv" id="msdiv34"></a>Devalo nāma nāmena,<br>
satthuno aggasāvako;<br>
Varadhammassa dāyādo,<br>
āgacchi mama santikaṃ.</p>
<p><a class="sc" id="3"></a><a class="ms" id="p_20Ap1_1418"></a><a class="msdiv" id="msdiv35"></a>Sapattabhāro bhagavā,<br>
ājāneyyo na kappati;<br>
Tava saṅ­kappa­maññāya,<br>
adhivāsesi cakkhumā.</p>
<p><a class="sc" id="4"></a><a class="ms" id="p_20Ap1_1419"></a><a class="msdiv" id="msdiv36"></a>Agghāpetvā vātajavaṃ,<br>
sindhavaṃ sīghavāhanaṃ;<br>
Padu­muttara­buddhassa,<br>
kha­ma­nīya­madāsa­haṃ.</p>
<p><a class="sc" id="5"></a><a class="ms" id="p_20Ap1_1420"></a><a class="msdiv" id="msdiv37"></a>Yaṃ yaṃ yonupapajjāmi,<br>
<span class="var" title="deve ca mānuse bhave (si, mr) | bhavane sabbadā mama (pts1)" id="note396">devattaṃ atha mānusaṃ</span>;<br>
Khamanīyaṃ vātajavaṃ,<br>
<span class="var" title="cittā nibbattare (bj) | vitti nibbattare (s2, s3) | citte nibbattare (pts1)" id="note397">cittaṃ nibbattate</span> mama.</p>
<p><a class="sc" id="6"></a><a class="pts" id="pts1.107"></a><a class="ms" id="p_20Ap1_1421"></a><a class="msdiv" id="msdiv38"></a>Lābhaṃ tesaṃ suladdhaṃva,<br>
ye labhan­tu­pasam­padaṃ;<br>
Punapi payirupāseyyaṃ,<br>
buddho loke sace bhave.</p>
<p><a class="sc" id="7"></a><a class="ms" id="p_20Ap1_1422"></a><a class="msdiv" id="msdiv39"></a>Aṭṭhavī­sa­tik­khat­tuṃ­haṃ,<br>
rājā āsiṃ mahabbalo;<br>
Cāturanto vijitāvī,<br>
<span class="var" title="jambūdīpassa (s2, s3) | jambumaṇḍassa (mr)" id="note398">jambusaṇḍassa</span> issaro.</p>
<p><a class="sc" id="8"></a><a class="ms" id="p_20Ap1_1423"></a><a class="msdiv" id="msdiv40"></a>Idaṃ pacchimakaṃ mayhaṃ,<br>
carimo vattate bhavo;<br>
Pattosmi acalaṃ ṭhānaṃ,<br>
hitvā jayaparājayaṃ.</p>
<p><a class="sc" id="9"></a><a class="ms" id="p_20Ap1_1424"></a><a class="msdiv" id="msdiv41"></a>Catu­tiṃsa­sahas­samhi,<br>
mahātejosi khattiyo;<br>
Satta­ratana­sam­panno,<br>
cakkavattī mahabbalo.</p>
<p><a class="sc" id="10"></a><a class="ms" id="p_20Ap1_1425"></a><a class="msdiv" id="msdiv42"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="11"></a><a class="ms" id="p_20Ap1_1426"></a>Itthaṃ sudaṃ āyasmā <span class="var" title="opavuyho (s2, s3, pts1)" id="note399">opavayho</span> thero imā gāthāyo abhāsitthāti.</p>
<p class="endsutta"><a class="sc" id="12"></a><a class="ms" id="p_20Ap1_1427"></a>Opa­vay­hat­theras­sāpadā­naṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
