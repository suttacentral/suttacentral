<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap82">
<article>
<div class="hgroup">
<p class="division">Therāpadāna</p>
<p>Nāga­samāla­vagga</p>
<h1><span class="var" title="tīṇi­padumi­yat­the­rāpadā­naṃ (s2, s3, pts1)" id="note448">10 Tipadumi­yat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="pts" id="pts1.124"></a><a class="ms" id="p_20Ap1_1654"></a><a class="msdiv" id="msdiv48"></a>“Padumuttaro nāma jino,<br>
sabbadhammāna pāragū;<br>
Danto dantaparivuto,<br>
nagarā nikkhamī tadā.</p>
<p><a class="sc" id="2"></a><a class="ms" id="p_20Ap1_1655"></a><a class="msdiv" id="msdiv49"></a>Nagare haṃsavatiyaṃ,<br>
ahosiṃ māliko tadā;<br>
Yaṃ tattha uttamaṃ tīṇi,<br>
<span class="var" title="tīṇi pupphāni (bj, pts1) | padumapupphāni (s2, s3)" id="note449">padmapupphāni</span> aggahiṃ.</p>
<p><a class="sc" id="3"></a><a class="ms" id="p_20Ap1_1656"></a><a class="msdiv" id="msdiv50"></a>‘Addasaṃ virajaṃ buddhaṃ,<br>
paṭimag­gan­tarā­paṇe;<br>
<span class="var" title="sohaṃ (bj, pts1)" id="note450">Saha</span> disvāna sambuddhaṃ,<br>
evaṃ cintesahaṃ tadā.</p>
<p><a class="sc" id="4"></a><a class="ms" id="p_20Ap1_1657"></a><a class="msdiv" id="msdiv51"></a>Kiṃ me imehi pupphehi,<br>
rañño upanitehi me;<br>
Gāmaṃ vā gāmakhettaṃ vā,<br>
sahassaṃ vā labheyyahaṃ.</p>
<p><a class="sc" id="5"></a><a class="ms" id="p_20Ap1_1658"></a><a class="msdiv" id="msdiv52"></a>Adantadamanaṃ vīraṃ,<br>
sabba­satta­su­khā­vahaṃ;<br>
Lokanāthaṃ pūjayitvā,<br>
lacchāmi amataṃ dhanaṃ’.</p>
<p><a class="sc" id="6"></a><a class="ms" id="p_20Ap1_1659"></a><a class="msdiv" id="msdiv53"></a>Evāhaṃ cintayitvāna,<br>
sakaṃ cittaṃ pasādayiṃ;<br>
Tīṇi lohitake gayha,<br>
ākāse ukkhipiṃ tadā.</p>
<p><a class="sc" id="7"></a><a class="ms" id="p_20Ap1_1660"></a><a class="msdiv" id="msdiv54"></a>Mayā ukkhitta­mattamhi,<br>
ākāse patthariṃsu te;<br>
Dhāriṃsu matthake tattha,<br>
uddhaṃvaṇṭā adhomukhā.</p>
<p><a class="sc" id="8"></a><a class="ms" id="p_20Ap1_1661"></a><a class="msdiv" id="msdiv55"></a>Ye keci manujā disvā,<br>
ukkuṭṭhiṃ sampavattayuṃ;<br>
Devatā antalikkhamhi,<br>
sādhukāraṃ pavattayuṃ.</p>
<p><a class="sc" id="9"></a><a class="ms" id="p_20Ap1_1662"></a><a class="msdiv" id="msdiv56"></a>Accheraṃ loke uppannaṃ,<br>
buddha­seṭṭhassa vāhasā;<br>
Sabbe dhammaṃ suṇissāma,<br>
pupphānaṃ vāhasā mayaṃ.</p>
<p><a class="sc" id="10"></a><a class="ms" id="p_20Ap1_1663"></a><a class="msdiv" id="msdiv57"></a>Padumuttaro lokavidū,<br>
āhutīnaṃ paṭiggaho;<br>
Vīthiyañhi ṭhito santo,<br>
imā gāthā abhāsatha.</p>
<p><a class="sc" id="11"></a><a class="ms" id="p_20Ap1_1664"></a><a class="msdiv" id="msdiv58"></a>‘Yo so buddhaṃ apūjesi,<br>
<span class="var" title="rattapadumehi (si, s2, s3, pts1)" id="note451">rattapadmehi</span> māṇavo;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="12"></a><a class="ms" id="p_20Ap1_1665"></a><a class="msdiv" id="msdiv59"></a>Tiṃ­sakap­pa­sahas­sāni,<br>
devaloke ramissati;<br>
<span class="var" title="tiṃsak­khat­tuñca (s2, s3)" id="note452">Tiṃsakappāni</span> devindo,<br>
devarajjaṃ karissati.</p>
<p><a class="sc" id="13"></a><a class="ms" id="p_20Ap1_1666"></a><a class="msdiv" id="msdiv60"></a>Mahā­vitthā­rikaṃ nāma,<br>
byamhaṃ hessati tāvade;<br>
Tiyoja­na­satub­biddhaṃ,<br>
diyaḍ­ḍha­sata­vittha­taṃ.</p>
<p><a class="sc" id="14"></a><a class="pts" id="pts1.125"></a><a class="ms" id="p_20Ap1_1667"></a><a class="msdiv" id="msdiv61"></a>Cattā­ri­sata­sahas­sāni,<br>
niyyūhā ca sumāpitā;<br>
Kūṭā­gāra­varū­petā,<br>
mahā­sayana­maṇ­ḍitā.</p>
<p><a class="sc" id="15"></a><a class="ms" id="p_20Ap1_1668"></a><a class="msdiv" id="msdiv62"></a>Koṭi­sata­sahas­siyo,<br>
parivāressanti accharā;<br>
Kusalā naccagītassa,<br>
vāditepi padakkhiṇā.</p>
<p><a class="sc" id="16"></a><a class="ms" id="p_20Ap1_1669"></a><a class="msdiv" id="msdiv63"></a>Etādise byamhavare,<br>
nārī­gaṇasa­mākule;<br>
Vassissati pupphavasso,<br>
<span class="var" title="pada (mr)" id="note453">dibbo</span> lohitako sadā.</p>
<p><a class="sc" id="17"></a><a class="ms" id="p_20Ap1_1670"></a><a class="msdiv" id="msdiv64"></a>Bhittikhīle nāgadante,<br>
dvārabāhāya toraṇe;<br>
Cakkamattā lohitakā,<br>
olambissanti tāvade.</p>
<p><a class="sc" id="18"></a><a class="ms" id="p_20Ap1_1671"></a><a class="msdiv" id="msdiv65"></a>Pattena pattasañchanne,<br>
antobyamhavare imaṃ;<br>
Attharitvā pārupitvā,<br>
tuvaṭṭissanti tāvade.</p>
<p><a class="sc" id="19"></a><a class="ms" id="p_20Ap1_1672"></a><a class="msdiv" id="msdiv66"></a>Bhavanaṃ parivāretvā,<br>
samantā satayojane;<br>
<span class="var" title="te visuddhā (bj, s2, s3, pts1)" id="note454">Tepi padmā</span> lohitakā,<br>
dibbagandhaṃ pavāyare.</p>
<p><a class="sc" id="20"></a><a class="ms" id="p_20Ap1_1673"></a><a class="msdiv" id="msdiv67"></a>Pañca­satta­tik­khat­tuñca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class="sc" id="21"></a><a class="ms" id="p_20Ap1_1674"></a><a class="msdiv" id="msdiv68"></a>Sampattiyo duve bhutvā,<br>
anīti anupaddavo;<br>
Sampatte pariyosāne,<br>
<span class="var" title="nibbāṇaṃ (bj)" id="note455">nibbānaṃ</span> <span class="var" title="phassayissati (bj) | passayissati (pts1, mr)" id="note456">pāpuṇissati</span>’.</p>
<p><a class="sc" id="22"></a><a class="ms" id="p_20Ap1_1675"></a><a class="msdiv" id="msdiv69"></a>Sudiṭṭho vata me buddho,<br>
vāṇijjaṃ supayojitaṃ;<br>
Padmāni tīṇi pūjetvā,<br>
<span class="var" title="anubhosiṃ tisampadaṃ (bj) | anubhosin ti sampadā (pts1) | anubhūyanti sampadā (mr)" id="note457">anubhosiṃ tisampadā</span>.</p>
<p><a class="sc" id="23"></a><a class="ms" id="p_20Ap1_1676"></a><a class="msdiv" id="msdiv70"></a>Ajja me dhammap­pattassa,<br>
vippamuttassa sabbaso;<br>
Supupphitaṃ lohitakaṃ,<br>
dhārayissati matthake.</p>
<p><a class="sc" id="24"></a><a class="ms" id="p_20Ap1_1677"></a><a class="msdiv" id="msdiv71"></a>Mama kammaṃ kathentassa,<br>
padu­mutta­ra­satthuno;<br>
­Satapā­ṇa­sahas­sā­naṃ,<br>
dhammā­bhisa­mayo ahu.</p>
<p><a class="sc" id="25"></a><a class="ms" id="p_20Ap1_1678"></a><a class="msdiv" id="msdiv72"></a>Satasahassito kappe,<br>
yaṃ ­buddha­mabhipū­jayiṃ;<br>
Duggatiṃ nābhijānāmi,<br>
tipadumānidaṃ phalaṃ.</p>
<p><a class="sc" id="26"></a><a class="ms" id="p_20Ap1_1679"></a><a class="msdiv" id="msdiv73"></a>Kilesā jhāpitā mayhaṃ,<br>
bhavā sabbe samūhatā;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="27"></a><a class="pts" id="pts1.126"></a><a class="ms" id="p_20Ap1_1680"></a><a class="msdiv" id="msdiv74"></a>Paṭisambhidā catasso,<br>
… pe …<br>
kataṃ buddhassa sāsanaṃ”. (1486)</p>
</blockquote>
<p><a class="sc" id="28"></a><a class="ms" id="p_20Ap1_1681"></a>Itthaṃ sudaṃ āyasmā <span class="var" title="tīṇipadumiyo (s2, s3, pts1)" id="note458">tipadumiyo</span> thero imā gāthāyo abhāsitthāti.</p>
<p class="endsutta"><a class="sc" id="29"></a><a class="ms" id="p_20Ap1_1682"></a>Tipadumi­yat­theras­sāpadā­naṃ dasamaṃ.</p>
<p class="endsection"><a class="sc" id="30"></a><a class="ms" id="p_20Ap1_1683"></a>Nāga­samāla­vaggo aṭṭhamo.</p>
<p class="endsection summary"><a class="sc" id="31"></a><a class="ms" id="p_20Ap1_1684"></a>Tassuddānaṃ</p>
<blockquote class="uddanagatha">
<p><a class="sc" id="32"></a><a class="ms" id="p_20Ap1_1685"></a>Nāgasamālo padasaññī,<br>
sañña­kālu­vadāyako;<br>
Ekasaññī tiṇasanthāro,<br>
sūci­pāṭali­pupphiyo;<br>
Ṭhitañjalī tipadumī,<br>
gāthāyo pañcasattati.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
