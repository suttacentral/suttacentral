<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap401">
<article>
<div class="hgroup">
<p class="division">Therāpadāna</p>
<p>Pilinda­vaccha­vagga</p>
<h1>9. Sabba­dā­yakat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_4770"></a><a class="msdiv" id="msdiv456"></a>“Mahāsamuddaṃ ogayha,<br>
bhavanaṃ me sunimmitaṃ;<br>
Sunimmitā pokkharaṇī,<br>
cakka­vāka­pa­kūjitā.</p>
<p><a class="sc" id="2"></a><a class="ms" id="p_20Ap1_4771"></a><a class="msdiv" id="msdiv457"></a>Mandālakehi sañchannā,<br>
padu­mup­pa­la­kehi ca;<br>
Nadī ca sandate tattha,<br>
supatitthā manoramā.</p>
<p><a class="sc" id="3"></a><a class="ms" id="p_20Ap1_4772"></a><a class="msdiv" id="msdiv458"></a>Maccha­kaccha­pa­sañ­channā,<br>
nānādi­jasa­motthatā;<br>
Mayūra­koñ­cābhirudā,<br>
kokilādīhi vagguhi.</p>
<p><a class="sc" id="4"></a><a class="ms" id="p_20Ap1_4773"></a><a class="msdiv" id="msdiv459"></a>Pārevatā ravihaṃsā ca,<br>
cakkavākā nadīcarā;<br>
Dindibhā sāḷikā cettha,<br>
<span class="var" title="cappakā (s2, s3) | pammakā (c1)" id="note1182">pampakā</span> jīvajīvakā.</p>
<p><a class="sc" id="5"></a><a class="ms" id="p_20Ap1_4774"></a><a class="msdiv" id="msdiv460"></a>Haṃsā <span class="var" title="koñcābhinaditā (bj) | koñcābhinadikā (s2, s3) | koñcābhināditā (pts1)" id="note1183">koñcāpi naditā</span>,<br>
kosiyā piṅgalā bahū;<br>
Satta­ratana­sam­pannā,<br>
maṇi­mutti­ka­vālukā.</p>
<p><a class="sc" id="6"></a><a class="ms" id="p_20Ap1_4775"></a><a class="msdiv" id="msdiv461"></a>Sabbasoṇṇamayā rukkhā,<br>
nānā­gandha­sa­meritā;<br>
Ujjotenti divārattiṃ,<br>
bhavanaṃ sabbakālikaṃ.</p>
<p><a class="sc" id="7"></a><a class="pts" id="pts1.334"></a><a class="ms" id="p_20Ap1_4776"></a><a class="msdiv" id="msdiv462"></a>Saṭṭhi tūriya­sahas­sāni,<br>
sāyaṃ pāto pavajjare;<br>
Soḷasit­thi­sahas­sāni,<br>
parivārenti maṃ sadā.</p>
<p><a class="sc" id="8"></a><a class="ms" id="p_20Ap1_4777"></a><a class="msdiv" id="msdiv463"></a>Abhinikkhamma bhavanā,<br>
sumedhaṃ lokanāyakaṃ;<br>
Pasannacitto sumano,<br>
vandayiṃ taṃ mahāyasaṃ.</p>
<p><a class="sc" id="9"></a><a class="ms" id="p_20Ap1_4778"></a><a class="msdiv" id="msdiv464"></a>Sambuddhaṃ abhivādetvā,<br>
sasaṃghaṃ taṃ nimantayiṃ;<br>
Adhivāsesi so dhīro,<br>
sumedho lokanāyako.</p>
<p><a class="sc" id="10"></a><a class="ms" id="p_20Ap1_4779"></a><a class="msdiv" id="msdiv465"></a>Mama dhammakathaṃ katvā,<br>
uyyojesi mahāmuni;<br>
Sambuddhaṃ abhivādetvā,<br>
bhavanaṃ me upāgamiṃ.</p>
<p><a class="sc" id="11"></a><a class="ms" id="p_20Ap1_4780"></a><a class="msdiv" id="msdiv466"></a>Āmantayiṃ parijanaṃ,<br>
‘sabbe <span class="var" title="sannipatattha (mr)" id="note1184">sannipatātha</span> vo;<br>
Pubbaṇ­ha­samayaṃ buddho,<br>
bhavanaṃ āgamissati.</p>
<p><a class="sc" id="12"></a><a class="ms" id="p_20Ap1_4781"></a><a class="msdiv" id="msdiv467"></a>Lābhā amhaṃ suladdhaṃ no,<br>
ye vasāma tavantike;<br>
Mayampi buddha­seṭṭhassa,<br>
pūjaṃ kassāma satthuno’.</p>
<p><a class="sc" id="13"></a><a class="ms" id="p_20Ap1_4782"></a><a class="msdiv" id="msdiv468"></a>Annapānaṃ paṭṭhapetvā,<br>
kālaṃ ārocayiṃ ahaṃ;<br>
Vasīsa­ta­sahas­sehi,<br>
upesi lokanāyako.</p>
<p><a class="sc" id="14"></a><a class="ms" id="p_20Ap1_4783"></a><a class="msdiv" id="msdiv469"></a>Pañcaṅgikehi tūriyehi,<br>
pac­cuggama­na­makāsa­haṃ;<br>
Sabbasoṇṇamaye pīṭhe,<br>
nisīdi purisuttamo.</p>
<p><a class="sc" id="15"></a><a class="ms" id="p_20Ap1_4784"></a><a class="msdiv" id="msdiv470"></a>Uparicchadanaṃ āsi,<br>
sabba­soṇṇa­mayaṃ tadā;<br>
Bījaniyo pavāyanti,<br>
­bhik­khu­saṃ­ghassa antare.</p>
<p><a class="sc" id="16"></a><a class="ms" id="p_20Ap1_4785"></a><a class="msdiv" id="msdiv471"></a>Pahū­te­nanna­pānena,<br>
­bhik­khu­saṃ­gha­matappa­yiṃ;<br>
Pac­ce­ka­dussa­yugaḷe,<br>
­bhik­khu­saṃ­ghassadā­sahaṃ.</p>
<p><a class="sc" id="17"></a><a class="ms" id="p_20Ap1_4786"></a><a class="msdiv" id="msdiv472"></a>Yaṃ vadanti sumedhoti,<br>
lokā­huti­paṭig­gahaṃ;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class="sc" id="18"></a><a class="ms" id="p_20Ap1_4787"></a><a class="msdiv" id="msdiv473"></a>‘Yo me annena pānena,<br>
sabbe ime ca tappayiṃ;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="19"></a><a class="ms" id="p_20Ap1_4788"></a><a class="msdiv" id="msdiv474"></a>Aṭṭhārase kappasate,<br>
devaloke ramissati;<br>
Sahas­sak­khat­tuṃ rājā ca,<br>
cakkavattī bhavissati.</p>
<p><a class="sc" id="20"></a><a class="ms" id="p_20Ap1_4789"></a><a class="msdiv" id="msdiv475"></a><span class="var" title="upagacchati (bj)" id="note1185">Upapajjati</span> yaṃ yoniṃ,<br>
devattaṃ atha mānusaṃ;<br>
Sabbadā sabbasovaṇṇaṃ,<br>
chadanaṃ dhārayissati.</p>
<p><a class="sc" id="21"></a><a class="ms" id="p_20Ap1_4790"></a><a class="msdiv" id="msdiv476"></a>Tiṃ­sakap­pa­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="22"></a><a class="pts" id="pts1.335"></a><a class="ms" id="p_20Ap1_4791"></a><a class="msdiv" id="msdiv477"></a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nib­bā­yis­sati­nāsavo.</p>
<p><a class="sc" id="23"></a><a class="ms" id="p_20Ap1_4792"></a><a class="msdiv" id="msdiv478"></a>Bhikkhusaṃghe nisīditvā,<br>
sīhanādaṃ nadissati;<br>
Citake chattaṃ dhārenti,<br>
heṭṭhā chattamhi ḍayhatha’.</p>
<p><a class="sc" id="24"></a><a class="ms" id="p_20Ap1_4793"></a><a class="msdiv" id="msdiv479"></a>Sāmaññaṃ me anuppattaṃ,<br>
kilesā jhāpitā mayā;<br>
Maṇḍape rukkhamūle vā,<br>
santāpo me na vijjati.</p>
<p><a class="sc" id="25"></a><a class="ms" id="p_20Ap1_4794"></a><a class="msdiv" id="msdiv480"></a>Tiṃ­sakap­pa­sahas­samhi,<br>
yaṃ dānamadadiṃ tadā;<br>
Duggatiṃ nābhijānāmi,<br>
sabba­dā­nassi­daṃ phalaṃ.</p>
<p><a class="sc" id="26"></a><a class="ms" id="p_20Ap1_4795"></a><a class="msdiv" id="msdiv481"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="27"></a><a class="ms" id="p_20Ap1_4796"></a><a class="msdiv" id="msdiv482"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="28"></a><a class="ms" id="p_20Ap1_4797"></a><a class="msdiv" id="msdiv483"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="29"></a><a class="ms" id="p_20Ap1_4798"></a>Itthaṃ sudaṃ āyasmā sabbadāyako thero imā gāthāyo abhāsitthāti.</p>
<p class="endsutta"><a class="sc" id="30"></a><a class="ms" id="p_20Ap1_4799"></a>Sabba­dā­yakat­theras­sāpadā­naṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
