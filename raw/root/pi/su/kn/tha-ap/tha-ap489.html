<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap489">
<article>
<div class="hgroup">
<p class="division">Therāpadāna</p>
<p>Paṃsukūlavagga</p>
<h1><span class="var" title="puḷi­nuppāda­kat­the­rāpadā­naṃ (s2, s3, pts1)" id="note1513">7 Puli­nuppāda­kat­thera­apadāna</span></h1>
</div>
<blockquote class="gatha">
<p><a class="sc" id="1"></a><a class="pts" id="pts2.426"></a><a class="ms" id="p_20Ap1_6308"></a><a class="msdiv" id="msdiv111"></a>“Pabbate himavantamhi,<br>
devalo nāma tāpaso;<br>
Tattha me caṅkamo āsi,<br>
amanussehi māpito.</p>
<p><a class="sc" id="2"></a><a class="ms" id="p_20Ap1_6309"></a><a class="msdiv" id="msdiv112"></a><span class="var" title="jaṭābhārassa (s2, s3, mr)" id="note1514">Jaṭābhārena</span> bharito,<br>
kamaṇḍaludharo sadā;<br>
Uttamatthaṃ gavesanto,<br>
vipinā nikkhamiṃ tadā.</p>
<p><a class="sc" id="3"></a><a class="ms" id="p_20Ap1_6310"></a><a class="msdiv" id="msdiv113"></a>Cullā­sīti­sahas­sāni,<br>
sissā mayhaṃ upaṭṭhahuṃ;<br>
Saka­kammā­bhi­pasutā,<br>
vasanti vipine tadā.</p>
<p><a class="sc" id="4"></a><a class="ms" id="p_20Ap1_6311"></a><a class="msdiv" id="msdiv114"></a>Assamā abhinikkhamma,<br>
akaṃ pulinacetiyaṃ;<br>
Nānāpupphaṃ samānetvā,<br>
taṃ cetiyama­pū­jayiṃ.</p>
<p><a class="sc" id="5"></a><a class="ms" id="p_20Ap1_6312"></a><a class="msdiv" id="msdiv115"></a>Tattha cittaṃ pasādetvā,<br>
assamaṃ pavisāmahaṃ;<br>
Sabbe sissā samāgantvā,<br>
<span class="var" title="eta­mattha­ma­pucchu maṃ (bj) | etamatthaṃ apucchisuṃ (s2, s3) | etamatthaṃ apucchiṃsu (mr)" id="note1515">etamatthaṃ pucchiṃsu maṃ</span>.</p>
<p><a class="sc" id="6"></a><a class="ms" id="p_20Ap1_6313"></a><a class="msdiv" id="msdiv116"></a>‘<span class="var" title="puḷinena (s2, s3, pts1)" id="note1516">Pulinena</span> <span class="var" title="kate thūpe (bj)" id="note1517">kato thūpo</span>,<br>
yaṃ tvaṃ <span class="var" title="devaṃ (bj, pts1)" id="note1518">deva</span> namassasi;<br>
Mayampi ñātumicchāma,<br>
puṭṭho ācikkha no tuvaṃ’.</p>
<p><a class="sc" id="7"></a><a class="ms" id="p_20Ap1_6314"></a><a class="msdiv" id="msdiv117"></a>‘<span class="var" title="niddiṭṭhā no (bj, pts1) | diṭṭhā no vo (s2, s3)" id="note1519">Niddiṭṭhā nu</span> mantapade,<br>
cakkhumanto mahāyasā;<br>
Te kho ahaṃ namassāmi,<br>
buddhaseṭṭhe mahāyase.</p>
<p><a class="sc" id="8"></a><a class="ms" id="p_20Ap1_6315"></a><a class="msdiv" id="msdiv118"></a>Kīdisā te mahāvīrā,<br>
sabbaññū lokanāyakā;<br>
Kathaṃvaṇṇā kathaṃsīlā,<br>
kīdisā te mahāyasā.</p>
<p><a class="sc" id="9"></a><a class="ms" id="p_20Ap1_6316"></a><a class="msdiv" id="msdiv119"></a>Bāt­tiṃ­sa­lak­khaṇā buddhā,<br>
cattā­līsa­dijāpi ca;<br>
Nettā gopakhumā tesaṃ,<br>
jiñjukā phalasannibhā.</p>
<p><a class="sc" id="10"></a><a class="ms" id="p_20Ap1_6317"></a><a class="msdiv" id="msdiv120"></a>Gacchamānā ca te buddhā,<br>
yugamattañca pekkhare;<br>
Na tesaṃ jāṇu nadati,<br>
sandhisaddo na suyyati.</p>
<p><a class="sc" id="11"></a><a class="ms" id="p_20Ap1_6318"></a><a class="msdiv" id="msdiv121"></a>Gacchamānā ca sugatā,<br>
uddharantāva gacchare;<br>
Paṭhamaṃ dakkhiṇaṃ pādaṃ,<br>
buddhānaṃ esa dhammatā.</p>
<p><a class="sc" id="12"></a><a class="ms" id="p_20Ap1_6319"></a><a class="msdiv" id="msdiv122"></a>Asambhītā ca te buddhā,<br>
migarājāva kesarī;<br>
Nevukkaṃsenti attānaṃ,<br>
no ca vambhenti pāṇinaṃ.</p>
<p><a class="sc" id="13"></a><a class="ms" id="p_20Ap1_6320"></a><a class="msdiv" id="msdiv123"></a>Mānāvamānato muttā,<br>
samā sabbesu pāṇisu;<br>
Anattukkaṃsakā buddhā,<br>
buddhānaṃ esa dhammatā.</p>
<p><a class="sc" id="14"></a><a class="ms" id="p_20Ap1_6321"></a><a class="msdiv" id="msdiv124"></a>Uppajjantā ca sambuddhā,<br>
ālokaṃ dassayanti te;<br>
Chappakāraṃ pakampenti,<br>
kevalaṃ vasudhaṃ imaṃ.</p>
<p><a class="sc" id="15"></a><a class="pts" id="pts2.427"></a><a class="ms" id="p_20Ap1_6322"></a><a class="msdiv" id="msdiv125"></a>Passanti nirayañcete,<br>
nibbāti nirayo tadā;<br>
Pavassati mahāmegho,<br>
buddhānaṃ esa dhammatā.</p>
<p><a class="sc" id="16"></a><a class="ms" id="p_20Ap1_6323"></a><a class="msdiv" id="msdiv126"></a>Īdisā te mahānāgā,<br>
<span class="var" title="atulyā ca (bj, pts1) | te (s2, s3, mr)" id="note1520">atulā ca</span> mahāyasā;<br>
Vaṇṇato anatikkantā,<br>
appameyyā tathāgatā’.</p>
<p><a class="sc" id="17"></a><a class="ms" id="p_20Ap1_6324"></a><a class="msdiv" id="msdiv127"></a>Anumodiṃsu me vākyaṃ,<br>
sabbe sissā sagāravā;<br>
Tathā ca paṭipajjiṃsu,<br>
yathāsatti yathābalaṃ.</p>
<p><a class="sc" id="18"></a><a class="ms" id="p_20Ap1_6325"></a><a class="msdiv" id="msdiv128"></a>Paṭipūjenti pulinaṃ,<br>
saka­kammā­bhi­lāsino;<br>
Saddahantā mama vākyaṃ,<br>
<span class="var" title="buddhat­ta­gata­mānasā (bj, s2, s3) | buddhat­tag­gata­mānasā (pts1)" id="note1521">buddha­sakka­ta­mānasā</span>.</p>
<p><a class="sc" id="19"></a><a class="ms" id="p_20Ap1_6326"></a><a class="msdiv" id="msdiv129"></a>Tadā cavitvā tusitā,<br>
devaputto mahāyaso;<br>
Uppajji mātukucchimhi,<br>
dasasahassi kampatha.</p>
<p><a class="sc" id="20"></a><a class="ms" id="p_20Ap1_6327"></a><a class="msdiv" id="msdiv130"></a>Assamas­sā­vidū­ramhi,<br>
caṅkamamhi ṭhito ahaṃ;<br>
Sabbe sissā samāgantvā,<br>
āgacchuṃ mama santike.</p>
<p><a class="sc" id="21"></a><a class="ms" id="p_20Ap1_6328"></a><a class="msdiv" id="msdiv131"></a>‘Usabhova mahī nadati,<br>
migarājāva kūjati;<br>
<span class="var" title="suṃsumārova (bj, s2, s3, pts1)" id="note1522">Susumārova</span> saḷati,<br>
kiṃ vipāko bhavissati’.</p>
<p><a class="sc" id="22"></a><a class="ms" id="p_20Ap1_6329"></a><a class="msdiv" id="msdiv132"></a>‘Yaṃ pakittemi sambuddhaṃ,<br>
sikatā­thūpa­santike;<br>
So dāni bhagavā satthā,<br>
mātu­kucchi­mupāgami’.</p>
<p><a class="sc" id="23"></a><a class="ms" id="p_20Ap1_6330"></a><a class="msdiv" id="msdiv133"></a>Tesaṃ dhammakathaṃ vatvā,<br>
kittayitvā mahāmuniṃ;<br>
Uyyojetvā sake sisse,<br>
­pallaṅ­ka­mābhujiṃ ahaṃ.</p>
<p><a class="sc" id="24"></a><a class="ms" id="p_20Ap1_6331"></a><a class="msdiv" id="msdiv134"></a>Balañca vata me khīṇaṃ,<br>
<span class="var" title="vyādhito (bj) | byādhiko (s2, s3) | byādhito (pts1, mr)" id="note1523">byādhinā</span> paramena taṃ;<br>
Buddhaseṭṭhaṃ saritvāna,<br>
tattha <span class="var" title="kālakato (bj, pts1)" id="note1524">kālaṅkato</span> ahaṃ.</p>
<p><a class="sc" id="25"></a><a class="ms" id="p_20Ap1_6332"></a><a class="msdiv" id="msdiv135"></a>Sabbe sissā samāgantvā,<br>
akaṃsu citakaṃ tadā;<br>
Kaḷevarañca me gayha,<br>
citakaṃ abhiropayuṃ.</p>
<p><a class="sc" id="26"></a><a class="ms" id="p_20Ap1_6333"></a><a class="msdiv" id="msdiv136"></a>Citakaṃ parivāretvā,<br>
sīse katvāna añjaliṃ;<br>
­Sokasal­la­paretā te,<br>
vikkandiṃsu samāgatā.</p>
<p><a class="sc" id="27"></a><a class="ms" id="p_20Ap1_6334"></a><a class="msdiv" id="msdiv137"></a>Tesaṃ lālappamānānaṃ,<br>
agamaṃ citakaṃ tadā;<br>
‘Ahaṃ ācariyo tumhaṃ,<br>
mā socittha sumedhasā.</p>
<p><a class="sc" id="28"></a><a class="ms" id="p_20Ap1_6335"></a><a class="msdiv" id="msdiv138"></a>Sadatthe vāyameyyātha,<br>
rattin­diva­matanditā;<br>
Mā vo pamattā <span class="var" title="ahuvattha (bj)" id="note1525">ahuttha</span>,<br>
khaṇo vo paṭipādito’.</p>
<p><a class="sc" id="29"></a><a class="ms" id="p_20Ap1_6336"></a><a class="msdiv" id="msdiv139"></a>Sake sissenusāsitvā,<br>
devalokaṃ punāgamiṃ;<br>
Aṭṭhārasa ca kappāni,<br>
devaloke ramāmahaṃ.</p>
<p><a class="sc" id="30"></a><a class="pts" id="pts2.428"></a><a class="ms" id="p_20Ap1_6337"></a><a class="msdiv" id="msdiv140"></a>Satānaṃ pañcak­khat­tuñca,<br>
cakkavattī ahosahaṃ;<br>
Ane­kasatak­khat­tuñca,<br>
devaraj­ja­makāra­yiṃ.</p>
<p><a class="sc" id="31"></a><a class="ms" id="p_20Ap1_6338"></a><a class="msdiv" id="msdiv141"></a>Avasesesu kappesu,<br>
<span class="var" title="vokiṇṇaṃ (bj, s2, s3, mr)" id="note1526">vokiṇṇo</span> saṃsariṃ ahaṃ;<br>
Duggatiṃ nābhijānāmi,<br>
<span class="var" title="pulina­pū­jāyi­daṃ phalaṃ (bj)" id="note1527">uppādassa idaṃ phalaṃ</span>.</p>
<p><a class="sc" id="32"></a><a class="ms" id="p_20Ap1_6339"></a><a class="msdiv" id="msdiv142"></a>Yathā komudike māse,<br>
bahū pupphanti pādapā;<br>
Tathevāhampi samaye,<br>
pupphitomhi mahesinā.</p>
<p><a class="sc" id="33"></a><a class="ms" id="p_20Ap1_6340"></a><a class="msdiv" id="msdiv143"></a>Vīriyaṃ me dhuradhorayhaṃ,<br>
yogak­khemā­dhi­vāhanaṃ;<br>
Nāgova bandhanaṃ chetvā,<br>
viharāmi anāsavo.</p>
<p><a class="sc" id="34"></a><a class="ms" id="p_20Ap1_6341"></a><a class="msdiv" id="msdiv144"></a>Satasahassito kappe,<br>
yaṃ ­buddha­ma­bhi­kit­tayiṃ;<br>
Duggatiṃ nābhijānāmi,<br>
kittanāya idaṃ phalaṃ.</p>
<p><a class="sc" id="35"></a><a class="ms" id="p_20Ap1_6342"></a><a class="msdiv" id="msdiv145"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="36"></a><a class="ms" id="p_20Ap1_6343"></a><a class="msdiv" id="msdiv146"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="37"></a><a class="ms" id="p_20Ap1_6344"></a><a class="msdiv" id="msdiv147"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="38"></a><a class="ms" id="p_20Ap1_6345"></a>Itthaṃ sudaṃ āyasmā <span class="var" title="puḷinuppādako (s2, s3) | puliṇuppādako (pts1)" id="note1528">pulinuppādako</span> thero imā gāthāyo abhāsitthāti.</p>
<p class="endsutta"><a class="sc" id="39"></a><a class="ms" id="p_20Ap1_6346"></a>Puli­nuppāda­kat­theras­sāpadā­naṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
