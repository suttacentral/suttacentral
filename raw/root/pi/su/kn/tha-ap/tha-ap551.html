<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap551">
<article>
<div class="hgroup">
<p class="division">Therāpadāna</p>
<p>Bhaddiyavagga</p>
<h1>9. Vana­vacchat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_7601"></a><a class="msdiv" id="msdiv251"></a>“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="2"></a><a class="ms" id="p_20Ap1_7602"></a><a class="msdiv" id="msdiv252"></a>Tadāhaṃ pabbajitvāna,<br>
tassa buddhassa sāsane;<br>
Yāvajīvaṃ caritvāna,<br>
brahmacāraṃ tato cuto.</p>
<p><a class="sc" id="3"></a><a class="ms" id="p_20Ap1_7603"></a><a class="msdiv" id="msdiv253"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="4"></a><a class="ms" id="p_20Ap1_7604"></a><a class="msdiv" id="msdiv254"></a>Tato cuto araññamhi,<br>
kapoto āsahaṃ tahiṃ;<br>
Vasate guṇasampanno,<br>
bhikkhu jhānarato sadā.</p>
<p><a class="sc" id="5"></a><a class="ms" id="p_20Ap1_7605"></a><a class="msdiv" id="msdiv255"></a>Mettacitto kāruṇiko,<br>
sadā pamuditānano;<br>
Upekkhako mahāvīro,<br>
appamaññāsu kovido.</p>
<p><a class="sc" id="6"></a><a class="ms" id="p_20Ap1_7606"></a><a class="msdiv" id="msdiv256"></a>Vinīvara­ṇa­saṅkappe,<br>
sabba­satta­hitā­saye;<br>
Visaṭṭho nacirenāsiṃ,<br>
tasmiṃ sugatasāvake.</p>
<p><a class="sc" id="7"></a><a class="pts" id="pts2.507"></a><a class="ms" id="p_20Ap1_7607"></a><a class="msdiv" id="msdiv257"></a>Upecca pādamūlamhi,<br>
nisinnassa tadāssame;<br>
Kadāci sāmisaṃ deti,<br>
dhammaṃ desesi cekadā.</p>
<p><a class="sc" id="8"></a><a class="ms" id="p_20Ap1_7608"></a><a class="msdiv" id="msdiv258"></a>Tadā vipulapemena,<br>
upāsitvā jinatrajaṃ;<br>
Tato cuto gato saggaṃ,<br>
pavāso sagharaṃ yathā.</p>
<p><a class="sc" id="9"></a><a class="ms" id="p_20Ap1_7609"></a><a class="msdiv" id="msdiv259"></a>Saggā cuto manussesu,<br>
nibbatto puññakammunā;<br>
Agāraṃ chaḍḍayitvāna,<br>
pabbajiṃ bahuso ahaṃ.</p>
<p><a class="sc" id="10"></a><a class="ms" id="p_20Ap1_7610"></a><a class="msdiv" id="msdiv260"></a>Samaṇo tāpaso vippo,<br>
paribbajo tathevahaṃ;<br>
Hutvā vasiṃ araññamhi,<br>
anekasataso ahaṃ.</p>
<p><a class="sc" id="11"></a><a class="ms" id="p_20Ap1_7611"></a><a class="msdiv" id="msdiv261"></a>Pacchime ca bhave dāni,<br>
ramme kapilavatthave;<br>
Vacchagotto dijo tassa,<br>
jāyāya ahamokkamiṃ.</p>
<p><a class="sc" id="12"></a><a class="ms" id="p_20Ap1_7612"></a><a class="msdiv" id="msdiv262"></a>Mātu me dohaḷo āsi,<br>
tiro­kucchi­gatassa me;<br>
­Jāyamā­na­samīpamhi,<br>
vanavāsāya nicchayo.</p>
<p><a class="sc" id="13"></a><a class="ms" id="p_20Ap1_7613"></a><a class="msdiv" id="msdiv263"></a>Tato me ajanī mātā,<br>
ramaṇīye vanantare;<br>
Gabbhato nikkhamantaṃ maṃ,<br>
kāsāyena paṭiggahuṃ.</p>
<p><a class="sc" id="14"></a><a class="ms" id="p_20Ap1_7614"></a><a class="msdiv" id="msdiv264"></a>Tato kumāro siddhattho,<br>
jāto sakya­ku­laddhajo;<br>
Tassa mitto piyo āsiṃ,<br>
saṃvisaṭṭho sumāniyo.</p>
<p><a class="sc" id="15"></a><a class="ms" id="p_20Ap1_7615"></a><a class="msdiv" id="msdiv265"></a>Satta­sāre­bhi­nikkhante,<br>
ohāya vipulaṃ yasaṃ;<br>
Ahampi pabbajitvāna,<br>
hima­van­ta­mupāga­miṃ.</p>
<p><a class="sc" id="16"></a><a class="ms" id="p_20Ap1_7616"></a><a class="msdiv" id="msdiv266"></a>Vanālayaṃ bhāvanīyaṃ,<br>
kassapaṃ dhutavādikaṃ;<br>
Disvā sutvā jinuppādaṃ,<br>
upesiṃ narasārathiṃ.</p>
<p><a class="sc" id="17"></a><a class="ms" id="p_20Ap1_7617"></a><a class="msdiv" id="msdiv267"></a>So me dhammamadesesi,<br>
sabbatthaṃ sampakāsayaṃ;<br>
Tatohaṃ pabbajitvāna,<br>
vanameva <span class="var" title="punāgamiṃ (bj, pts1) | punokkamaṃ (s2, s3)" id="note1820">punāgamaṃ</span>.</p>
<p><a class="sc" id="18"></a><a class="ms" id="p_20Ap1_7618"></a><a class="msdiv" id="msdiv268"></a>Tatthāppamatto viharaṃ,<br>
chaḷabhiññā <span class="var" title="apassayiṃ (s2, s3, pts1, mr)" id="note1821">aphassayiṃ</span>;<br>
Aho sulad­dha­lā­bhomhi,<br>
­sumit­te­nā­nukam­pito.</p>
<p><a class="sc" id="19"></a><a class="ms" id="p_20Ap1_7619"></a><a class="msdiv" id="msdiv269"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="20"></a><a class="ms" id="p_20Ap1_7620"></a><a class="msdiv" id="msdiv270"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="21"></a><a class="ms" id="p_20Ap1_7621"></a><a class="msdiv" id="msdiv271"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="22"></a><a class="ms" id="p_20Ap1_7622"></a>Itthaṃ sudaṃ āyasmā vanavaccho thero imā gāthāyo abhāsitthāti.</p>
<p class="endsutta"><a class="sc" id="23"></a><a class="ms" id="p_20Ap1_7623"></a>Vana­vacchat­theras­sāpadā­naṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
