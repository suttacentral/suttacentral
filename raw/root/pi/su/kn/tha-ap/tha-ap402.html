<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap402">
<article>
<div class="hgroup">
<p class="division">Therāpadāna</p>
<p>Pilinda­vaccha­vagga</p>
<h1>10. Ajitat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_4800"></a><a class="msdiv" id="msdiv484"></a>“Padumuttaro nāma jino,<br>
sabbadhammāna pāragū;<br>
Ajjhogāhetvā himavantaṃ,<br>
nisīdi lokanāyako.</p>
<p><a class="sc" id="2"></a><a class="ms" id="p_20Ap1_4801"></a><a class="msdiv" id="msdiv485"></a>Nāhaṃ <span class="var" title="addakkhi (s2, s3) | passāmi (?)" id="note1186">addakkhiṃ</span> sambuddhaṃ,<br>
Napi saddaṃ suṇomahaṃ;<br>
Mama bhakkhaṃ gavesanto,<br>
Āhiṇḍāmi vane <span class="var" title="tadā (bj)" id="note1187">ahaṃ</span>.</p>
<p><a class="sc" id="3"></a><a class="ms" id="p_20Ap1_4802"></a><a class="msdiv" id="msdiv486"></a>Tatthad­dassā­siṃ sambuddhaṃ,<br>
dvattiṃ­sa­vara­lak­kha­ṇaṃ;<br>
Disvāna <span class="var" title="cittamāpajjiṃ (bj, s2, s3, pts1)" id="note1188">vittimāpajjiṃ</span>,<br>
satto ko nāmayaṃ bhave.</p>
<p><a class="sc" id="4"></a><a class="ms" id="p_20Ap1_4803"></a><a class="msdiv" id="msdiv487"></a>Lakkhaṇāni viloketvā,<br>
mama vijjaṃ anussariṃ;<br>
Sutañhi metaṃ vuḍḍhānaṃ,<br>
paṇḍitānaṃ subhāsitaṃ.</p>
<p><a class="sc" id="5"></a><a class="ms" id="p_20Ap1_4804"></a><a class="msdiv" id="msdiv488"></a>Tesaṃ yathā taṃ vacanaṃ,<br>
ayaṃ buddho bhavissati;<br>
Yannūnāhaṃ sakkareyyaṃ,<br>
gatiṃ me sodhayissati.</p>
<p><a class="sc" id="6"></a><a class="ms" id="p_20Ap1_4805"></a><a class="msdiv" id="msdiv489"></a>Khippaṃ assamamāgantvā,<br>
madhutelaṃ gahiṃ ahaṃ;<br>
Kolambakaṃ gahetvāna,<br>
upagacchiṃ <span class="var" title="narāsabhaṃ (bj)" id="note1189">vināyakaṃ</span>.</p>
<p><a class="sc" id="7"></a><a class="ms" id="p_20Ap1_4806"></a><a class="msdiv" id="msdiv490"></a>Tidaṇḍake gahetvāna,<br>
abbhokāse ṭhapesahaṃ;<br>
Padīpaṃ pajjalitvāna,<br>
aṭṭhakkhattuṃ avandahaṃ.</p>
<p><a class="sc" id="8"></a><a class="pts" id="pts1.336"></a><a class="ms" id="p_20Ap1_4807"></a><a class="msdiv" id="msdiv491"></a>Satta­rattin­divaṃ buddho,<br>
nisīdi purisuttamo;<br>
Tato ratyā vivasāne,<br>
vuṭṭhāsi lokanāyako.</p>
<p><a class="sc" id="9"></a><a class="ms" id="p_20Ap1_4808"></a><a class="msdiv" id="msdiv492"></a>Pasannacitto sumano,<br>
sabba­rattin­divaṃ ahaṃ;<br>
Dīpaṃ buddhassa pādāsiṃ,<br>
pasanno sehi pāṇibhi.</p>
<p><a class="sc" id="10"></a><a class="ms" id="p_20Ap1_4809"></a><a class="msdiv" id="msdiv493"></a>Sabbe vanā gandhamayā,<br>
Pabbate gandhamādane;<br>
Buddhassa <span class="var" title="anubhāvena (bj)" id="note1190">ānubhāvena</span>,<br>
<span class="var" title="upagacchuṃ tadā jinaṃ (bj, pts1) | āgañchuṃ buddhasantike (s2, s3)" id="note1191">Āgacchuṃ buddhasantikaṃ</span>.</p>
<p><a class="sc" id="11"></a><a class="ms" id="p_20Ap1_4810"></a><a class="msdiv" id="msdiv494"></a>Ye keci pupphagandhāse,<br>
pupphitā dharaṇīruhā;<br>
Buddhassa ānubhāvena,<br>
sabbe sannipatuṃ tadā.</p>
<p><a class="sc" id="12"></a><a class="ms" id="p_20Ap1_4811"></a><a class="msdiv" id="msdiv495"></a>Yāvatā himavantamhi,<br>
nāgā ca garuḷā ubho;<br>
Dhammañca sotukāmā te,<br>
āgacchuṃ buddhasantikaṃ.</p>
<p><a class="sc" id="13"></a><a class="ms" id="p_20Ap1_4812"></a><a class="msdiv" id="msdiv496"></a>Devalo nāma samaṇo,<br>
buddhassa aggasāvako;<br>
Vasīsa­ta­sahas­sehi,<br>
buddha­santi­kupāgami.</p>
<p><a class="sc" id="14"></a><a class="ms" id="p_20Ap1_4813"></a><a class="msdiv" id="msdiv497"></a>Padumuttaro lokavidū,<br>
āhutīnaṃ paṭiggaho;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class="sc" id="15"></a><a class="ms" id="p_20Ap1_4814"></a><a class="msdiv" id="msdiv498"></a>‘Yo me dīpaṃ padīpesi,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="16"></a><a class="ms" id="p_20Ap1_4815"></a><a class="msdiv" id="msdiv499"></a>Saṭṭhi kappasahassāni,<br>
devaloke ramissati;<br>
Sahas­sak­khat­tuṃ rājā ca,<br>
cakkavattī bhavissati.</p>
</blockquote>
<p class="endsutta"><a class="sc" id="17"></a><a class="ms" id="p_20Ap1_4816"></a>Soḷasamaṃ bhāṇavāraṃ.</p>
<blockquote class="gatha">
<p><a class="sc" id="18"></a><a class="ms" id="p_20Ap1_4817"></a><a class="msdiv" id="msdiv500"></a>Chat­tiṃsak­khat­tuṃ devindo,<br>
devarajjaṃ karissati;<br>
Pathaviyaṃ sattasataṃ,<br>
vipulaṃ rajjaṃ karissati.</p>
<p><a class="sc" id="19"></a><a class="ms" id="p_20Ap1_4818"></a><a class="msdiv" id="msdiv501"></a>Padesarajjaṃ vipulaṃ,<br>
gaṇanāto asaṅkhiyaṃ;<br>
Iminā dīpadānena,<br>
dibbacakkhu bhavissati.</p>
<p><a class="sc" id="20"></a><a class="ms" id="p_20Ap1_4819"></a><a class="msdiv" id="msdiv502"></a>Samantato <span class="var" title="aḍḍhakosaṃ (si, s2, s3, pts1)" id="note1192">aṭṭhakosaṃ</span>,<br>
passissati ayaṃ sadā;<br>
Devalokā cavantassa,<br>
nibbattantassa jantuno.</p>
<p><a class="sc" id="21"></a><a class="ms" id="p_20Ap1_4820"></a><a class="msdiv" id="msdiv503"></a>Divā vā yadi vā rattiṃ,<br>
padīpaṃ dhārayissati;<br>
Jāyamānassa sattassa,<br>
puñña­kamma­samaṅ­gino.</p>
<p><a class="sc" id="22"></a><a class="ms" id="p_20Ap1_4821"></a><a class="msdiv" id="msdiv504"></a>Yāvatā nagaraṃ āsi,<br>
tāvatā jotayissati;<br>
Upapajjati yaṃ yoniṃ,<br>
devattaṃ atha mānusaṃ.</p>
<p><a class="sc" id="23"></a><a class="ms" id="p_20Ap1_4822"></a><a class="msdiv" id="msdiv505"></a>Asseva dīpadānassa,<br><span class="var" title=" aṭṭha­dīpa­pha­lena ca. upaṭṭhis­santimaṃ jantuṃ (syā2, syā3), aṭṭha­dīpa­pha­lena hi. na jahissantimaṃ jantuṃ (pā1), aṭṭha dīpā phalena hi. na jahissanti'maṃ jantuṃ (?)" id="note1193">aṭṭha­dīpa­pha­lena hi;<br>Na jayissantimaṃ jantū</span>,<br>
dīpadānassidaṃ phalaṃ.</p>
<p><a class="sc" id="24"></a><a class="pts" id="pts1.337"></a><a class="ms" id="p_20Ap1_4823"></a><a class="msdiv" id="msdiv506"></a>Kappa­sata­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="25"></a><a class="ms" id="p_20Ap1_4824"></a><a class="msdiv" id="msdiv507"></a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nib­bā­yis­sati­nāsavo.</p>
<p><a class="sc" id="26"></a><a class="ms" id="p_20Ap1_4825"></a><a class="msdiv" id="msdiv508"></a>Tosayitvāna sambuddhaṃ,<br>
gotamaṃ sakyapuṅgavaṃ;<br>
Ajito nāma nāmena,<br>
hessati satthu sāvako’.</p>
<p><a class="sc" id="27"></a><a class="ms" id="p_20Ap1_4826"></a><a class="msdiv" id="msdiv509"></a>Saṭṭhi kappasahassāni,<br>
devaloke ramiṃ ahaṃ;<br>
Tatrāpi me dīpasataṃ,<br>
jotate <span class="var" title="sabbakālikaṃ (bj)" id="note1195">niccakālikaṃ</span>.</p>
<p><a class="sc" id="28"></a><a class="ms" id="p_20Ap1_4827"></a><a class="msdiv" id="msdiv510"></a>Devaloke manusse vā,<br>
niddhāvanti pabhā mama;<br>
Buddhaseṭṭhaṃ saritvāna,<br>
bhiyyo hāsaṃ janesahaṃ.</p>
<p><a class="sc" id="29"></a><a class="ms" id="p_20Ap1_4828"></a><a class="msdiv" id="msdiv511"></a>Tusitāhaṃ cavitvāna,<br>
okkamiṃ mātukucchiyaṃ;<br>
Jāyamānassa santassa,<br>
āloko vipulo ahu.</p>
<p><a class="sc" id="30"></a><a class="ms" id="p_20Ap1_4829"></a><a class="msdiv" id="msdiv512"></a>Agārā abhinikkhamma,<br>
pabbajiṃ anagāriyaṃ;<br>
Bāvariṃ upasaṅkamma,<br>
sissattaṃ ajjhupāgamiṃ.</p>
<p><a class="sc" id="31"></a><a class="ms" id="p_20Ap1_4830"></a><a class="msdiv" id="msdiv513"></a>Himavante vasantohaṃ,<br>
assosiṃ lokanāyakaṃ;<br>
Uttamatthaṃ gavesanto,<br>
upagacchiṃ vināyakaṃ.</p>
<p><a class="sc" id="32"></a><a class="ms" id="p_20Ap1_4831"></a><a class="msdiv" id="msdiv514"></a>Danto buddho dametāvī,<br>
oghatiṇṇo nirūpadhi;<br>
Nibbānaṃ kathayī buddho,<br>
sabba­duk­khap­pa­moca­naṃ.</p>
<p><a class="sc" id="33"></a><a class="ms" id="p_20Ap1_4832"></a><a class="msdiv" id="msdiv515"></a>Taṃ me āgamanaṃ siddhaṃ,<br>
tositohaṃ mahāmuniṃ;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="34"></a><a class="ms" id="p_20Ap1_4833"></a><a class="msdiv" id="msdiv516"></a>Satasahassito kappe,<br>
yaṃ dīpamadadiṃ tadā;<br>
Duggatiṃ nābhijānāmi,<br>
dīpadānassidaṃ phalaṃ.</p>
<p><a class="sc" id="35"></a><a class="ms" id="p_20Ap1_4834"></a><a class="msdiv" id="msdiv517"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="36"></a><a class="ms" id="p_20Ap1_4835"></a><a class="msdiv" id="msdiv518"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="37"></a><a class="ms" id="p_20Ap1_4836"></a><a class="msdiv" id="msdiv519"></a>Paṭisambhidā catasso,<br>
… pe …<br>
kataṃ buddhassa sāsanaṃ”. (3886)</p>
</blockquote>
<p><a class="sc" id="38"></a><a class="ms" id="p_20Ap1_4837"></a>Itthaṃ sudaṃ āyasmā ajito thero imā gāthāyo abhāsitthāti.</p>
<p class="endsutta"><a class="sc" id="39"></a><a class="ms" id="p_20Ap1_4838"></a>Ajitat­theras­sāpadā­naṃ dasamaṃ.</p>
<p class="endsection"><span class="var" title="pilindavaggo (s2, s3, pts1)" id="note1196">Pilinda­vaccha­vaggo</span> cattālīsamo.</p>
<p class="endsection summary"><a class="sc" id="40"></a><a class="ms" id="p_20Ap1_4839"></a>Tassuddānaṃ</p>
<blockquote class="uddanagatha">
<p><a class="sc" id="41"></a><a class="ms" id="p_20Ap1_4840"></a>Pilindavaccho selo ca,<br>
sabbakittī madhundado;<br>
Kūṭāgārī bākulo ca,<br>
giri saḷalasavhayo.</p>
<p><a class="sc" id="42"></a><a class="pts" id="pts1.338"></a><a class="ms" id="p_20Ap1_4841"></a>Sabbado ajito ceva,<br>
gāthāyo gaṇitā iha;<br>
Satāni pañca gāthānaṃ,<br>
vīsati ca taduttarīti.</p>
</blockquote>
<p class="endsection summary"><a class="sc" id="43"></a><a class="ms" id="p_20Ap1_4842"></a>Atha vagguddānaṃ</p>
<blockquote class="uddanagatha">
<p><a class="sc" id="44"></a><a class="ms" id="p_20Ap1_4843"></a>Padumārakkhado ceva,<br>
umā gandhodakena ca;<br>
Ekapadma saddasaññī,<br>
mandāraṃ bodhivandako.</p>
<p><a class="sc" id="45"></a><a class="ms" id="p_20Ap1_4844"></a>Avaṭañca <span class="var" title="piḷindī (bj) | pilindī (s2, s3, pts1)" id="note1197">pilindi</span> ca,<br>
gāthāyo gaṇitā iha;<br>
Catusattati gāthāyo,<br>
ekādasa satāni ca.</p>
</blockquote>
<p class="endsutta"><a class="sc" id="46"></a><a class="ms" id="p_20Ap1_4845"></a>Paduma­vagga­dasakaṃ.</p>
<p class="endsection"><a class="sc" id="47"></a><a class="ms" id="p_20Ap1_4846"></a>Catut­tha­satakaṃ samattaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>