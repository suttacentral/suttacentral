<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap338">
<article>
<div class="hgroup">
<p class="division">Therāpadāna</p>
<p>­Gan­dho­da­ka­vagga</p>
<h1>6. Pabhaṅ­karat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_3777"></a><a class="msdiv" id="msdiv53"></a>“Padu­muttara­bhaga­vato,<br>
lokajeṭṭhassa tādino;<br>
Vipine cetiyaṃ āsi,<br>
­vāḷa­miga­samā­kule.</p>
<p><a class="sc" id="2"></a><a class="ms" id="p_20Ap1_3778"></a><a class="msdiv" id="msdiv54"></a>Na koci visahi gantuṃ,<br>
cetiyaṃ abhivandituṃ;<br>
Tiṇa­kaṭṭha­la­to­nad­dhaṃ,<br>
paluggaṃ āsi cetiyaṃ.</p>
<p><a class="sc" id="3"></a><a class="ms" id="p_20Ap1_3779"></a><a class="msdiv" id="msdiv55"></a>Vanakammiko tadā āsiṃ,<br>
<span class="var" title="pitupetā­mahe­nahaṃ (bj, pts1) | pitāpetā­mahe­nahaṃ (s2, s3)" id="note925">pitu­mātuma­te­nahaṃ</span>;<br>
Addasaṃ vipine thūpaṃ,<br>
luggaṃ tiṇalatākulaṃ.</p>
<p><a class="sc" id="4"></a><a class="ms" id="p_20Ap1_3780"></a><a class="msdiv" id="msdiv56"></a>Disvānāhaṃ buddhathūpaṃ,<br>
garucittaṃ upaṭṭhahiṃ;<br>
Buddha­seṭṭhassa thūpoyaṃ,<br>
paluggo acchatī vane.</p>
<p><a class="sc" id="5"></a><a class="ms" id="p_20Ap1_3781"></a><a class="msdiv" id="msdiv57"></a>Nacchannaṃ nappatirūpaṃ,<br>
jānantassa guṇāguṇaṃ;<br>
Buddhathūpaṃ asodhetvā,<br>
aññaṃ kammaṃ payojaye.</p>
<p><a class="sc" id="6"></a><a class="ms" id="p_20Ap1_3782"></a><a class="msdiv" id="msdiv58"></a>Tiṇakaṭṭhañca valliñca,<br>
sodhayitvāna cetiye;<br>
Vanditvā <span class="var" title="aṭṭha ṭhānāni (mr)" id="note926">aṭṭha vārāni</span>,<br>
paṭikuṭiko agacchahaṃ.</p>
<p><a class="sc" id="7"></a><a class="ms" id="p_20Ap1_3783"></a><a class="msdiv" id="msdiv59"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="8"></a><a class="ms" id="p_20Ap1_3784"></a><a class="msdiv" id="msdiv60"></a>Tattha me sukataṃ byamhaṃ,<br>
sovaṇṇaṃ sapabhassaraṃ;<br>
Saṭṭhi­yojana­mub­biddhaṃ,<br>
tiṃsa­yoja­na­vittha­taṃ.</p>
<p><a class="sc" id="9"></a><a class="ms" id="p_20Ap1_3785"></a><a class="msdiv" id="msdiv61"></a>Tisatāni ca vārāni,<br>
devaraj­ja­makāra­yiṃ;<br>
Pañca­vīsa­tik­khat­tuñca,<br>
cakkavattī ahosahaṃ.</p>
<p><a class="sc" id="10"></a><a class="ms" id="p_20Ap1_3786"></a><a class="msdiv" id="msdiv62"></a>Bhavābhave saṃsaranto,<br>
mahābhogaṃ labhāmahaṃ;<br>
Bhoge me ūnatā natthi,<br>
sodhanāya idaṃ phalaṃ.</p>
<p><a class="sc" id="11"></a><a class="pts" id="pts1.270"></a><a class="ms" id="p_20Ap1_3787"></a><a class="msdiv" id="msdiv63"></a>Sivikā hatthi­khan­dhena,<br>
vipine gacchato mama;<br>
Yaṃ yaṃ disāhaṃ gacchāmi,<br>
saraṇaṃ <span class="var" title="sampajjate (bj, s2, s3, pts1) | sijjhate (mr)" id="note927">sampate</span> vanaṃ.</p>
<p><a class="sc" id="12"></a><a class="ms" id="p_20Ap1_3788"></a><a class="msdiv" id="msdiv64"></a>Khāṇuṃ vā kaṇṭakaṃ vāpi,<br>
nāhaṃ passāmi cakkhunā;<br>
Puññakammena saṃyutto,<br>
saya­mevā­panīyare.</p>
<p><a class="sc" id="13"></a><a class="ms" id="p_20Ap1_3789"></a><a class="msdiv" id="msdiv65"></a>Kuṭṭhaṃ gaṇḍo kilāso ca,<br>
apamāro vitacchikā;<br>
Daddu <span class="var" title="kaṇḍu (s2, s3, pts1)" id="note928">kacchu</span> ca me natthi,<br>
sodhanāya idaṃ phalaṃ.</p>
<p><a class="sc" id="14"></a><a class="ms" id="p_20Ap1_3790"></a><a class="msdiv" id="msdiv66"></a>Aññampi me acchariyaṃ,<br>
<span class="var" title="buddhathūpamhi sodhite (bj, s2, s3)" id="note929">buddhathūpassa sodhane</span>;<br>
Nābhijānāmi me kāye,<br>
jātaṃ piḷakabindukaṃ.</p>
<p><a class="sc" id="15"></a><a class="ms" id="p_20Ap1_3791"></a><a class="msdiv" id="msdiv67"></a>Aññampi me acchariyaṃ,<br>
buddhathūpamhi <span class="var" title="sabbatthapi evameva dissati, tathā" id="note930">sodhite</span>;<br>
Duve bhave saṃsarāmi,<br>
devatte atha mānuse.</p>
<p><a class="sc" id="16"></a><a class="ms" id="p_20Ap1_3792"></a><a class="msdiv" id="msdiv68"></a>Aññampi me acchariyaṃ,<br>
buddhathūpamhi sodhite;<br>
Suvaṇṇavaṇṇo sabbattha,<br>
sappabhāso bhavāmahaṃ.</p>
<p><a class="sc" id="17"></a><a class="ms" id="p_20Ap1_3793"></a><a class="msdiv" id="msdiv69"></a>Aññampi me acchariyaṃ,<br>
buddhathūpamhi sodhite;<br>
Amanāpaṃ vivajjati,<br>
manāpaṃ upatiṭṭhati.</p>
<p><a class="sc" id="18"></a><a class="ms" id="p_20Ap1_3794"></a><a class="msdiv" id="msdiv70"></a>Aññampi me acchariyaṃ,<br>
buddhathūpamhi sodhite;<br>
Visuddhaṃ hoti me cittaṃ,<br>
ekaggaṃ susamāhitaṃ.</p>
<p><a class="sc" id="19"></a><a class="ms" id="p_20Ap1_3795"></a><a class="msdiv" id="msdiv71"></a>Aññampi me acchariyaṃ,<br>
buddhathūpamhi sodhite;<br>
Ekāsane nisīditvā,<br>
arahat­ta­ma­pāpuṇiṃ.</p>
<p><a class="sc" id="20"></a><a class="ms" id="p_20Ap1_3796"></a><a class="msdiv" id="msdiv72"></a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
sodhanāya idaṃ phalaṃ.</p>
<p><a class="sc" id="21"></a><a class="ms" id="p_20Ap1_3797"></a><a class="msdiv" id="msdiv73"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="22"></a><a class="ms" id="p_20Ap1_3798"></a>Itthaṃ sudaṃ āyasmā pabhaṅkaro thero imā gāthāyo abhāsitthāti.</p>
<p class="endsutta"><a class="sc" id="23"></a><a class="ms" id="p_20Ap1_3799"></a>Pabhaṅ­karat­theras­sāpadā­naṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
