<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap542">
<article>
<div class="hgroup">
<p class="division">Therāpadāna</p>
<p>Kaccāyanavagga</p>
<h1>10. Mogha­rājat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_7292"></a><a class="msdiv" id="msdiv327"></a>“Padumuttaro nāma jino,<br>
sabbalokavidū muni;<br>
Ito satasahassamhi,<br>
kappe uppajji cakkhumā.</p>
<p><a class="sc" id="2"></a><a class="ms" id="p_20Ap1_7293"></a><a class="msdiv" id="msdiv328"></a>Ovādako viññāpako,<br>
tārako sabbapāṇinaṃ;<br>
Desanākusalo buddho,<br>
tāresi janataṃ bahuṃ.</p>
<p><a class="sc" id="3"></a><a class="ms" id="p_20Ap1_7294"></a><a class="msdiv" id="msdiv329"></a>Anukampako kāruṇiko,<br>
hitesī sabbapāṇinaṃ;<br>
Sampatte titthiye sabbe,<br>
pañcasīle patiṭṭhapi.</p>
<p><a class="sc" id="4"></a><a class="ms" id="p_20Ap1_7295"></a><a class="msdiv" id="msdiv330"></a>Evaṃ nirākulaṃ āsi,<br>
suññataṃ titthiyehi ca;<br>
Vicittaṃ arahantehi,<br>
vasībhūtehi tādibhi.</p>
<p><a class="sc" id="5"></a><a class="ms" id="p_20Ap1_7296"></a><a class="msdiv" id="msdiv331"></a>Rata­nānaṭ­ṭha­paññā­saṃ,<br>
uggato so mahāmuni;<br>
Kañ­canag­ghi­yasaṅkāso,<br>
bāt­tiṃ­sa­va­ra­lak­khaṇo.</p>
<p><a class="sc" id="6"></a><a class="ms" id="p_20Ap1_7297"></a><a class="msdiv" id="msdiv332"></a>Vassa­sata­sahas­sāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class="sc" id="7"></a><a class="ms" id="p_20Ap1_7298"></a><a class="msdiv" id="msdiv333"></a>Tadāhaṃ haṃsavatiyaṃ,<br>
kule aññatare ahuṃ;<br>
Parakammāyane yutto,<br>
natthi me kiñci sandhanaṃ.</p>
<p><a class="sc" id="8"></a><a class="ms" id="p_20Ap1_7299"></a><a class="msdiv" id="msdiv334"></a>Paṭik­kama­na­sālā­yaṃ,<br>
vasanto katabhūmiyaṃ;<br>
Aggiṃ ujjālayiṃ tattha,<br>
<span class="var" title="daḷhaṃ kaṇhā siyā (si) | ḍayhakaṇhā silā (s2, s3) | daḷhakaṇhā siyā (pts1)" id="note1742">daḷhaṃ kaṇhāsi sā</span> mahī.</p>
<p><a class="sc" id="9"></a><a class="ms" id="p_20Ap1_7300"></a><a class="msdiv" id="msdiv335"></a>Tadā parisatiṃ nātho,<br>
catu­sacca­pakāsako;<br>
Sāvakaṃ sampakittesi,<br>
lūkha­cīvara­dhāra­kaṃ.</p>
<p><a class="sc" id="10"></a><a class="ms" id="p_20Ap1_7301"></a><a class="msdiv" id="msdiv336"></a>Tassa tamhi guṇe tuṭṭho,<br>
<span class="var" title="paṭipajja (s2, s3)" id="note1743">paṇipacca</span> tathāgataṃ;<br>
Lūkha­cīvara­dhāraggaṃ,<br>
patthayiṃ ṭhānamuttamaṃ.</p>
<p><a class="sc" id="11"></a><a class="ms" id="p_20Ap1_7302"></a><a class="msdiv" id="msdiv337"></a>Tadā avoca bhagavā,<br>
sāvake padumuttaro;<br>
‘Passathetaṃ purisakaṃ,<br>
kucelaṃ tanudehakaṃ.</p>
<p><a class="sc" id="12"></a><a class="pts" id="pts2.487"></a><a class="ms" id="p_20Ap1_7303"></a><a class="msdiv" id="msdiv338"></a>Pītip­pasan­na­vadanaṃ,<br>
<span class="var" title="saddhās­ne­hasaman­vataṃ (mr)" id="note1744">saddhā­dhana­saman­vitaṃ</span>;<br>
Udaggatanujaṃ haṭṭhaṃ,<br>
acalaṃ sālapiṇḍitaṃ.</p>
<p><a class="sc" id="13"></a><a class="ms" id="p_20Ap1_7304"></a><a class="msdiv" id="msdiv339"></a>Eso pattheti taṃ ṭhānaṃ,<br>
saccasenassa bhikkhuno;<br>
Lūkha­cīvara­dhārissa,<br>
tassa <span class="var" title="vaṇṇagatāsayo (bj, s2, s3, pts1)" id="note1745">vaṇṇasitāsayo</span>’.</p>
<p><a class="sc" id="14"></a><a class="ms" id="p_20Ap1_7305"></a><a class="msdiv" id="msdiv340"></a>Taṃ sutvā mudito hutvā,<br>
nipacca sirasā jinaṃ;<br>
Yāvajīvaṃ subhaṃ kammaṃ,<br>
karitvā jinasāsane.</p>
<p><a class="sc" id="15"></a><a class="ms" id="p_20Ap1_7306"></a><a class="msdiv" id="msdiv341"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃsūpago ahaṃ.</p>
<p><a class="sc" id="16"></a><a class="ms" id="p_20Ap1_7307"></a><a class="msdiv" id="msdiv342"></a>Paṭik­kama­na­sālā­yaṃ,<br>
bhūmi­dāha­kakam­munā;<br>
Samasahassaṃ niraye,<br>
adayhiṃ vedanāṭṭito.</p>
<p><a class="sc" id="17"></a><a class="ms" id="p_20Ap1_7308"></a><a class="msdiv" id="msdiv343"></a>Tena kammāvasesena,<br>
pañca jātisatānihaṃ;<br>
Manusso kulajo hutvā,<br>
jātiyā lakkhaṇaṅkito.</p>
<p><a class="sc" id="18"></a><a class="ms" id="p_20Ap1_7309"></a><a class="msdiv" id="msdiv344"></a>Pañca jātisatāneva,<br>
kuṭṭha­ro­gasamap­pito;<br>
Mahādukkhaṃ anubhaviṃ,<br>
tassa kammassa vāhasā.</p>
<p><a class="sc" id="19"></a><a class="ms" id="p_20Ap1_7310"></a><a class="msdiv" id="msdiv345"></a>Imasmiṃ bhaddake kappe,<br>
upariṭṭhaṃ yasassinaṃ;<br>
Piṇḍapātena tappesiṃ,<br>
pasannamānaso ahaṃ.</p>
<p><a class="sc" id="20"></a><a class="ms" id="p_20Ap1_7311"></a><a class="msdiv" id="msdiv346"></a>Tena kammavisesena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="21"></a><a class="ms" id="p_20Ap1_7312"></a><a class="msdiv" id="msdiv347"></a>Pacchime bhave sampatte,<br>
ajāyiṃ khattiye kule;<br>
Pituno accayenāhaṃ,<br>
­mahāraj­jasamap­pito.</p>
<p><a class="sc" id="22"></a><a class="ms" id="p_20Ap1_7313"></a><a class="msdiv" id="msdiv348"></a>Kuṭṭha­ro­gādhi­bhū­tohaṃ,<br>
na ratiṃ na sukhaṃ labhe;<br>
Moghaṃ rajjaṃ sukhaṃ yasmā,<br>
mogharājā tato ahaṃ.</p>
<p><a class="sc" id="23"></a><a class="ms" id="p_20Ap1_7314"></a><a class="msdiv" id="msdiv349"></a>Kāyassa dosaṃ disvāna,<br>
pabbajiṃ anagāriyaṃ;<br>
Bāvarissa dijaggassa,<br>
sissattaṃ ajjhupāgamiṃ.</p>
<p><a class="sc" id="24"></a><a class="ms" id="p_20Ap1_7315"></a><a class="msdiv" id="msdiv350"></a>Mahatā parivārena,<br>
upecca naranāyakaṃ;<br>
Apucchiṃ nipuṇaṃ pañhaṃ,<br>
taṃ vīraṃ vādisūdanaṃ.</p>
<p><a class="sc" id="25"></a><a class="ms" id="p_20Ap1_7316"></a><a class="msdiv" id="msdiv351"></a>‘Ayaṃ loko paro loko,<br>
brahmaloko sadevako;<br>
<span class="var" title="diṭṭhiṃ ne (bj) | diṭṭhaṃ no (si) | diṭṭhinte (s2, s3) | diṭṭhi no (pts1)" id="note1747">Diṭṭhiṃ no</span> nābhijānāmi,<br>
gotamassa yasassino.</p>
<p><a class="sc" id="26"></a><a class="pts" id="pts2.488"></a><a class="ms" id="p_20Ap1_7317"></a><a class="msdiv" id="msdiv352"></a>Evā­bhikkan­ta­dassā­viṃ,<br>
atthi pañhena āgamaṃ;<br>
Kathaṃ lokaṃ avekkhantaṃ,<br>
maccurājā na passati’.</p>
<p><a class="sc" id="27"></a><a class="ms" id="p_20Ap1_7318"></a><a class="msdiv" id="msdiv353"></a>‘Suññato lokaṃ avekkhassu,<br>
mogharāja sadā sato;<br>
Attānudiṭṭhiṃ uhacca,<br>
evaṃ maccutaro siyā.</p>
<p><a class="sc" id="28"></a><a class="ms" id="p_20Ap1_7319"></a><a class="msdiv" id="msdiv354"></a>Evaṃ lokaṃ avekkhantaṃ,<br>
maccurājā na passati’;<br>
Iti maṃ abhaṇi buddho,<br>
sabba­roga­ti­kicchako.</p>
<p><a class="sc" id="29"></a><a class="ms" id="p_20Ap1_7320"></a><a class="msdiv" id="msdiv355"></a>Saha gāthāvasānena,<br>
kesa­massu­vi­vajjito;<br>
Kāsāva­vat­thava­sano,<br>
āsiṃ bhikkhu tathārahā.</p>
<p><a class="sc" id="30"></a><a class="ms" id="p_20Ap1_7321"></a><a class="msdiv" id="msdiv356"></a>Saṃghikesu vihāresu,<br>
na vasiṃ rogapīḷito;<br>
Mā vihāro padussīti,<br>
<span class="var" title="­vācāyā­bhi­supī­ḷito (s2, s3, pts1) | vātarogī supīḷito (mr)" id="note1749">vātarogehi pīḷito</span>.</p>
<p><a class="sc" id="31"></a><a class="ms" id="p_20Ap1_7322"></a><a class="msdiv" id="msdiv357"></a>Saṅkārakūṭā āhitvā,<br>
susānā rathikāhi ca;<br>
Tato saṅghāṭiṃ karitvā,<br>
dhārayiṃ lūkhacīvaraṃ.</p>
<p><a class="sc" id="32"></a><a class="ms" id="p_20Ap1_7323"></a><a class="msdiv" id="msdiv358"></a>Mahābhisakko tasmiṃ me,<br>
guṇe tuṭṭho vināyako;<br>
Lūkha­cīvara­dhārīnaṃ,<br>
etadagge ṭhapesi maṃ.</p>
<p><a class="sc" id="33"></a><a class="ms" id="p_20Ap1_7324"></a><a class="msdiv" id="msdiv359"></a>Puñña­pāpa­parik­khīṇo,<br>
sab­baroga­vi­vajjito;<br>
Sikhīva anupādāno,<br>
nib­bā­yis­sa­manāsavo.</p>
<p><a class="sc" id="34"></a><a class="ms" id="p_20Ap1_7325"></a><a class="msdiv" id="msdiv360"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="35"></a><a class="ms" id="p_20Ap1_7326"></a><a class="msdiv" id="msdiv361"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="36"></a><a class="ms" id="p_20Ap1_7327"></a><a class="msdiv" id="msdiv362"></a>Paṭisambhidā catasso,<br>
… pe …<br>
kataṃ buddhassa sāsanaṃ”. (5937)</p>
</blockquote>
<p><a class="sc" id="37"></a><a class="ms" id="p_20Ap1_7328"></a>Itthaṃ sudaṃ āyasmā mogharājā thero imā gāthāyo abhāsitthāti.</p>
<p class="endsutta"><a class="sc" id="38"></a><a class="ms" id="p_20Ap1_7329"></a>Mogha­rājat­theras­sāpadā­naṃ dasamaṃ.</p>
<p class="endsection"><a class="sc" id="39"></a><a class="ms" id="p_20Ap1_7330"></a><span class="var" title="kaccānavaggo (bj, pts1)" id="note1750">Kaccāyanavaggo</span> catupaññāsamo.</p>
<p class="endsection summary"><a class="sc" id="40"></a><a class="ms" id="p_20Ap1_7331"></a>Tassuddānaṃ</p>
<blockquote class="uddanagatha">
<p><a class="sc" id="41"></a><a class="ms" id="p_20Ap1_7332"></a>Kaccāno vakkalī thero,<br>
mahā­kap­pinasav­hayo;<br>
Dabbo kumāranāmo ca,<br>
bāhiyo koṭṭhiko vasī.</p>
<p><a class="sc" id="42"></a><a class="ms" id="p_20Ap1_7333"></a>Uruveḷakassapo rādho,<br>
mogharājā ca paṇḍito;<br>
Tīṇi gāthāsatā­nettha,<br>
bāsaṭṭhi ceva piṇḍitā.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
