<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap424">
<article>
<div class="hgroup">
<p class="division">Therāpadāna</p>
<p>Sakiṃ­sam­majja­ka­vagga</p>
<h1>2. Eka­dussadā­yakat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_5486"></a><a class="msdiv" id="msdiv15"></a>“Nagare haṃsavatiyā,<br>
ahosiṃ tiṇahārako;<br>
Tiṇahārena jīvāmi,<br>
tena posemi dārake.</p>
<p><a class="sc" id="2"></a><a class="ms" id="p_20Ap1_5487"></a><a class="msdiv" id="msdiv16"></a>Padumuttaro nāma jino,<br>
sabbadhammāna pāragū;<br>
Tamandhakāraṃ nāsetvā,<br>
uppajji lokanāyako.</p>
<p><a class="sc" id="3"></a><a class="ms" id="p_20Ap1_5488"></a><a class="msdiv" id="msdiv17"></a>Sake ghare nisīditvā,<br>
evaṃ cintesi tāvade;<br>
‘Buddho loke samuppanno,<br>
deyyadhammo na vijjati.</p>
<p><a class="sc" id="4"></a><a class="ms" id="p_20Ap1_5489"></a><a class="msdiv" id="msdiv18"></a>Idaṃ me sāṭakaṃ ekaṃ,<br>
natthi me koci dāyako;<br>
Dukkho niraya­samphasso,<br>
ropayissāmi dakkhiṇaṃ’.</p>
<p><a class="sc" id="5"></a><a class="ms" id="p_20Ap1_5490"></a><a class="msdiv" id="msdiv19"></a>Evāhaṃ cintayitvāna,<br>
sakaṃ cittaṃ pasādayiṃ;<br>
Ekaṃ dussaṃ gahetvāna,<br>
buddha­seṭṭhas­sadāsa­haṃ.</p>
<p><a class="sc" id="6"></a><a class="pts" id="pts2.380"></a><a class="ms" id="p_20Ap1_5491"></a><a class="msdiv" id="msdiv20"></a>Ekaṃ dussaṃ daditvāna,<br>
ukkuṭṭhiṃ sampavattayiṃ;<br>
‘Yadi buddho tuvaṃ vīra,<br>
tārehi maṃ mahāmuni’.</p>
<p><a class="sc" id="7"></a><a class="ms" id="p_20Ap1_5492"></a><a class="msdiv" id="msdiv21"></a>Padumuttaro lokavidū,<br>
āhutīnaṃ paṭiggaho;<br>
Mama dānaṃ pakittento,<br>
akā me anumodanaṃ.</p>
<p><a class="sc" id="8"></a><a class="ms" id="p_20Ap1_5493"></a><a class="msdiv" id="msdiv22"></a>‘Iminā ekadussena,<br>
cetanā­paṇi­dhīhi ca;<br>
Kappa­sata­sahas­sāni,<br>
vinipātaṃ na gacchasi.</p>
<p><a class="sc" id="9"></a><a class="ms" id="p_20Ap1_5494"></a><a class="msdiv" id="msdiv23"></a>Chat­tiṃsak­khat­tuṃ devindo,<br>
devarajjaṃ karissasi;<br>
Tet­tiṃ­sak­khat­tuṃ rājā ca,<br>
<span class="var" title="cakkavatti (s2, s3)" id="note1345">cakkavattī</span> bhavissasi.</p>
<p><a class="sc" id="10"></a><a class="ms" id="p_20Ap1_5495"></a><a class="msdiv" id="msdiv24"></a>Padesarajjaṃ vipulaṃ,<br>
gaṇanāto <span class="var" title="asaṅkhayaṃ (s2, s3, mr)" id="note1346">asaṅkhiyaṃ</span>;<br>
Devaloke manusse vā,<br>
saṃsaranto tuvaṃ bhave.</p>
<p><a class="sc" id="11"></a><a class="ms" id="p_20Ap1_5496"></a><a class="msdiv" id="msdiv25"></a>Rūpavā guṇasampanno,<br>
<span class="var" title="anuvattanta ... (s2, s3) | anupakkanta ... (pts1)" id="note1347">ana­vakkan­ta­dehavā</span>;<br>
Akkhobhaṃ amitaṃ dussaṃ,<br>
labhissasi yadicchakaṃ’.</p>
<p><a class="sc" id="12"></a><a class="ms" id="p_20Ap1_5497"></a><a class="msdiv" id="msdiv26"></a>Idaṃ vatvāna sambuddho,<br>
jala­juttama­nāmako;<br>
Nabhaṃ abbhuggamī <span class="var" title="dhīro (bj, s2, s3)" id="note1348">vīro</span>,<br>
haṃsarājāva ambare.</p>
<p><a class="sc" id="13"></a><a class="ms" id="p_20Ap1_5498"></a><a class="msdiv" id="msdiv27"></a>Yaṃ yaṃ yonupapajjāmi,<br>
devattaṃ atha mānusaṃ;<br>
Bhoge me ūnatā natthi,<br>
ekadussassidaṃ phalaṃ.</p>
<p><a class="sc" id="14"></a><a class="ms" id="p_20Ap1_5499"></a><a class="msdiv" id="msdiv28"></a>Paduddhāre paduddhāre,<br>
dussaṃ nibbattate mamaṃ;<br>
Heṭṭhā dussamhi tiṭṭhāmi,<br>
uparicchadanaṃ mama.</p>
<p><a class="sc" id="15"></a><a class="ms" id="p_20Ap1_5500"></a><a class="msdiv" id="msdiv29"></a>Cakkavāḷaṃ upādāya,<br>
sakānanaṃ sapabbataṃ;<br>
Icchamāno cahaṃ ajja,<br>
dusse­hacchā­da­yeyya taṃ.</p>
<p><a class="sc" id="16"></a><a class="ms" id="p_20Ap1_5501"></a><a class="msdiv" id="msdiv30"></a>Teneva ekadussena,<br>
saṃsaranto bhavābhave;<br>
Suvaṇṇavaṇṇo hutvāna,<br>
saṃsarāmi bhavābhave.</p>
<p><a class="sc" id="17"></a><a class="ms" id="p_20Ap1_5502"></a><a class="msdiv" id="msdiv31"></a>Vipākaṃ ekadussassa,<br>
nājjhagaṃ kattha­cik­kha­yaṃ;<br>
Ayaṃ me antimā jāti,<br>
vipaccati idhāpi me.</p>
<p><a class="sc" id="18"></a><a class="ms" id="p_20Ap1_5503"></a><a class="msdiv" id="msdiv32"></a>Satasahassito kappe,<br>
yaṃ dussamadadiṃ tadā;<br>
Duggatiṃ nābhijānāmi,<br>
ekadussassidaṃ phalaṃ.</p>
<p><a class="sc" id="19"></a><a class="ms" id="p_20Ap1_5504"></a><a class="msdiv" id="msdiv33"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="20"></a><a class="ms" id="p_20Ap1_5505"></a><a class="msdiv" id="msdiv34"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="21"></a><a class="ms" id="p_20Ap1_5506"></a><a class="msdiv" id="msdiv35"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="22"></a><a class="ms" id="p_20Ap1_5507"></a>Itthaṃ sudaṃ āyasmā ekadussadāyako thero imā gāthāyo abhāsitthāti.</p>
<p class="endsutta"><a class="sc" id="23"></a><a class="ms" id="p_20Ap1_5508"></a>Eka­dussadā­yakat­theras­sāpadā­naṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
