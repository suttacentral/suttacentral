<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap422">
<article>
<div class="hgroup">
<p class="division">Therāpadāna</p>
<p>Bhaddālivagga</p>
<h1>10. Mañca­dāyakat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_5451"></a><a class="msdiv" id="msdiv184"></a>“Parinibbute kāruṇike,<br>
siddhatthe lokanāyake;<br>
Vitthārike pāvacane,<br>
deva­mānu­sa­sakkate.</p>
<p><a class="sc" id="2"></a><a class="ms" id="p_20Ap1_5452"></a><a class="msdiv" id="msdiv185"></a>Caṇḍālo āsahaṃ tattha,<br>
āsandi­pīṭha­kā­rako;<br>
Tena kammena jīvāmi,<br>
tena posemi dārake.</p>
<p><a class="sc" id="3"></a><a class="ms" id="p_20Ap1_5453"></a><a class="msdiv" id="msdiv186"></a>Āsandiṃ sukataṃ katvā,<br>
pasanno sehi pāṇibhi;<br>
Saya­mevupa­gantvāna,<br>
­bhik­khu­saṃ­ghassadā­sahaṃ.</p>
<p><a class="sc" id="4"></a><a class="ms" id="p_20Ap1_5454"></a><a class="msdiv" id="msdiv187"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="5"></a><a class="ms" id="p_20Ap1_5455"></a><a class="msdiv" id="msdiv188"></a>Devalokagato santo,<br>
modāmi tidase gaṇe;<br>
Sayanāni mahagghāni,<br>
nibbattanti yadicchakaṃ.</p>
<p><a class="sc" id="6"></a><a class="ms" id="p_20Ap1_5456"></a><a class="msdiv" id="msdiv189"></a>Paññā­sak­khat­tuṃ devindo,<br>
devaraj­ja­makāra­yiṃ;<br>
Asītikkhattuṃ rājā ca,<br>
cakkavattī ahosahaṃ.</p>
<p><a class="sc" id="7"></a><a class="pts" id="pts2.378"></a><a class="ms" id="p_20Ap1_5457"></a><a class="msdiv" id="msdiv190"></a>Padesarajjaṃ vipulaṃ,<br>
gaṇanāto asaṅkhiyaṃ;<br>
Sukhito yasavā homi,<br>
mañca­dā­nassi­daṃ phalaṃ.</p>
<p><a class="sc" id="8"></a><a class="ms" id="p_20Ap1_5458"></a><a class="msdiv" id="msdiv191"></a>Devalokā cavitvāna,<br>
emi ce mānusaṃ bhavaṃ;<br>
Mahārahā susayanā,<br>
sayameva bhavanti me.</p>
<p><a class="sc" id="9"></a><a class="ms" id="p_20Ap1_5459"></a><a class="msdiv" id="msdiv192"></a>Ayaṃ pacchimako mayhaṃ,<br>
carimo vattate bhavo;<br>
Ajjāpi <span class="var" title="sayanakāle (s2, s3)" id="note1339">sayane kāle</span>,<br>
sayanaṃ upatiṭṭhati.</p>
<p><a class="sc" id="10"></a><a class="ms" id="p_20Ap1_5460"></a><a class="msdiv" id="msdiv193"></a>Catunnavutito kappe,<br>
yaṃ dānamadadiṃ tadā;<br>
Duggatiṃ nābhijānāmi,<br>
mañca­dā­nassi­daṃ phalaṃ.</p>
<p><a class="sc" id="11"></a><a class="ms" id="p_20Ap1_5461"></a><a class="msdiv" id="msdiv194"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="12"></a><a class="ms" id="p_20Ap1_5462"></a><a class="msdiv" id="msdiv195"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="13"></a><a class="ms" id="p_20Ap1_5463"></a><a class="msdiv" id="msdiv196"></a>Paṭisambhidā catasso,<br>
… pe …<br>
kataṃ buddhassa sāsanaṃ”. (4460)</p>
</blockquote>
<p><a class="sc" id="14"></a><a class="ms" id="p_20Ap1_5464"></a>Itthaṃ sudaṃ āyasmā mañcadāyako thero imā gāthāyo abhāsitthāti.</p>
<p class="endsutta"><a class="sc" id="15"></a><a class="ms" id="p_20Ap1_5465"></a>Mañca­dāyakat­theras­sāpadā­naṃ dasamaṃ.</p>
<p class="endsection"><a class="sc" id="16"></a><a class="ms" id="p_20Ap1_5466"></a>Bhaddālivaggo <span class="var" title="dvā­cattā­līsatimo (bj) | dvācattāḷīsamo (s2, s3) | dvācattārīso (pts1)" id="note1340">bācattālīsamo</span>.</p>
<p class="endsection summary"><a class="sc" id="17"></a><a class="ms" id="p_20Ap1_5467"></a>Tassuddānaṃ</p>
<blockquote class="uddanagatha">
<p><a class="sc" id="18"></a><a class="ms" id="p_20Ap1_5468"></a>Bhaddālī ekachatto ca,<br>
tiṇasūlo ca maṃsado;<br>
Nāgapallaviko dīpī,<br>
ucchaṅgi yāgudāyako.</p>
<p><a class="sc" id="19"></a><a class="ms" id="p_20Ap1_5469"></a>Patthodanī mañcadado,<br>
gāthāyo gaṇitā ciha;<br>
Dvesatāni ca gāthānaṃ,<br>
gāthā cekā taduttari.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
