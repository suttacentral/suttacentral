<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap545">
<article>
<div class="hgroup">
<p class="division">Therāpadāna</p>
<p>Bhaddiyavagga</p>
<h1>3. Sīvalit­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_7391"></a><a class="msdiv" id="msdiv54"></a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap1_7392"></a><a class="msdiv" id="msdiv55"></a>Sīlaṃ tassa asaṅkheyyaṃ,<br>
samādhi vajirūpamo;<br>
Asaṅkheyyaṃ ñāṇavaraṃ,<br>
vimutti ca anopamā.</p>
<p><a class="sc" id="3"></a><a class="ms" id="p_20Ap1_7393"></a><a class="msdiv" id="msdiv56"></a>Manujā­maranā­gānaṃ,<br>
brahmānañca samāgame;<br>
Samaṇab­rāhma­ṇā­kiṇṇe,<br>
dhammaṃ desesi nāyako.</p>
<p><a class="sc" id="4"></a><a class="ms" id="p_20Ap1_7394"></a><a class="msdiv" id="msdiv57"></a>Sasāvakaṃ mahālābhiṃ,<br>
puññavantaṃ jutindharaṃ;<br>
Ṭhapesi etadaggamhi,<br>
parisāsu visārado.</p>
<p><a class="sc" id="5"></a><a class="ms" id="p_20Ap1_7395"></a><a class="msdiv" id="msdiv58"></a>Tadāhaṃ khattiyo āsiṃ,<br>
nagare haṃsasavhaye;<br>
Sutvā jinassa taṃ vākyaṃ,<br>
sāvakassa guṇaṃ bahuṃ.</p>
<p><a class="sc" id="6"></a><a class="pts" id="pts2.493"></a><a class="ms" id="p_20Ap1_7396"></a><a class="msdiv" id="msdiv59"></a>Nimantayitvā sattāhaṃ,<br>
bhojayitvā sasāvakaṃ;<br>
Mahādānaṃ daditvāna,<br>
taṃ ṭhāna­mabhi­pattha­yiṃ.</p>
<p><a class="sc" id="7"></a><a class="ms" id="p_20Ap1_7397"></a><a class="msdiv" id="msdiv60"></a>Tadā maṃ vinataṃ pāde,<br>
disvāna purisāsabho;<br>
<span class="var" title="sussarena mahāvīro (bj) | sarena mahatā dhīro (s2, s3) | susarena mahāvīro (pts1)" id="note1766">Sarena mahatā vīro</span>,<br>
idaṃ vacanamabravi.</p>
<p><a class="sc" id="8"></a><a class="ms" id="p_20Ap1_7398"></a><a class="msdiv" id="msdiv61"></a>‘Tato jinassa vacanaṃ,<br>
sotukāmā mahājanā;<br>
Devadāna­va­gandhabbā,<br>
brahmāno ca mahiddhikā’.</p>
<p><a class="sc" id="9"></a><a class="ms" id="p_20Ap1_7399"></a><a class="msdiv" id="msdiv62"></a>Samaṇabrāhmaṇā ceva,<br>
namassiṃsu katañjalī;<br>
‘Namo te purisājañña,<br>
namo te purisuttama.</p>
<p><a class="sc" id="10"></a><a class="ms" id="p_20Ap1_7400"></a><a class="msdiv" id="msdiv63"></a>Khattiyena mahādānaṃ,<br>
dinnaṃ <span class="var" title="sattahikaṃ hi vo (bj) | sattā­ha­kādhikaṃ (s2, s3) | sattāhikaṃ vibho (pts1)" id="note1767">sattāhikampi vo</span>;<br>
Sotukāmā phalaṃ tassa,<br>
byākarohi mahāmune’.</p>
<p><a class="sc" id="11"></a><a class="ms" id="p_20Ap1_7401"></a><a class="msdiv" id="msdiv64"></a>Tato avoca bhagavā,<br>
‘suṇātha mama bhāsitaṃ;<br>
Appameyyamhi buddhamhi,<br>
<span class="var" title="saṅghamhi suppatiṭṭhitā (bj, pts1)" id="note1768">sasaṃghamhi patiṭṭhitā</span>.</p>
<p><a class="sc" id="12"></a><a class="ms" id="p_20Ap1_7402"></a><a class="msdiv" id="msdiv65"></a><span class="var" title="dakkhiṇādāya (s2, s3, pts1)" id="note1769">Dakkhiṇā tāya</span> ko vattā,<br>
appameyyaphalā hi sā;<br>
Api ce sa mahābhogo,<br>
ṭhānaṃ pattheti uttamaṃ.</p>
<p><a class="sc" id="13"></a><a class="ms" id="p_20Ap1_7403"></a><a class="msdiv" id="msdiv66"></a>Lābhī vipulalābhānaṃ,<br>
yathā bhikkhu sudassano;<br>
Tathāhampi bhaveyyanti,<br>
lacchase taṃ anāgate.</p>
<p><a class="sc" id="14"></a><a class="ms" id="p_20Ap1_7404"></a><a class="msdiv" id="msdiv67"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="15"></a><a class="ms" id="p_20Ap1_7405"></a><a class="msdiv" id="msdiv68"></a>Tassa dhammesu dāyādo,<br>
oraso dhammanimmito;<br>
Sīvali nāma nāmena,<br>
hessati satthu sāvako’.</p>
<p><a class="sc" id="16"></a><a class="ms" id="p_20Ap1_7406"></a><a class="msdiv" id="msdiv69"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃsūpago ahaṃ.</p>
<p><a class="sc" id="17"></a><a class="ms" id="p_20Ap1_7407"></a><a class="msdiv" id="msdiv70"></a>Ekanavutito kappe,<br>
vipassī lokanāyako;<br>
Uppajji cārudassano,<br>
sab­ba­dham­ma­vi­passako.</p>
<p><a class="sc" id="18"></a><a class="ms" id="p_20Ap1_7408"></a><a class="msdiv" id="msdiv71"></a>Tadāhaṃ bandhumatiyaṃ,<br>
kulas­saññata­rassa ca;<br>
Dayito passito ceva,<br>
āsiṃ <span class="var" title="kamman­tav­yāvaṭo (bj) | kamman­tab­yāvaṭo (s2, s3, pts1)" id="note1770">kammantavāvaṭo</span>.</p>
<p><a class="sc" id="19"></a><a class="ms" id="p_20Ap1_7409"></a><a class="msdiv" id="msdiv72"></a>Tadā aññataro pūgo,<br>
vipassissa mahesino;<br>
Parivesaṃ akārayi,<br>
mahan­ta­mati­vis­su­taṃ.</p>
<p><a class="sc" id="20"></a><a class="pts" id="pts2.494"></a><a class="ms" id="p_20Ap1_7410"></a><a class="msdiv" id="msdiv73"></a>Niṭṭhite ca mahādāne,<br>
daduṃ khaj­ja­ka­sañ­hi­taṃ;<br>
Navaṃ dadhiṃ madhuñceva,<br>
vicinaṃ neva addasuṃ.</p>
<p><a class="sc" id="21"></a><a class="ms" id="p_20Ap1_7411"></a><a class="msdiv" id="msdiv74"></a>Tadāhaṃ taṃ gahetvāna,<br>
navaṃ dadhiṃ madhumpi ca;<br>
Kammas­sāmi­gharaṃ gacchiṃ,<br>
tamesantā mamaddasuṃ.</p>
<p><a class="sc" id="22"></a><a class="ms" id="p_20Ap1_7412"></a><a class="msdiv" id="msdiv75"></a>Sahassamapi datvāna,<br>
nālabhiṃsu ca taṃ dvayaṃ;<br>
Tatohaṃ evaṃ cintesiṃ,<br>
‘netaṃ hessati orakaṃ.</p>
<p><a class="sc" id="23"></a><a class="ms" id="p_20Ap1_7413"></a><a class="msdiv" id="msdiv76"></a>Yathā ime janā sabbe,<br>
sakkaronti tathāgataṃ;<br>
Ahampi kāraṃ kassāmi,<br>
sasaṃghe lokanāyake’.</p>
<p><a class="sc" id="24"></a><a class="ms" id="p_20Ap1_7414"></a><a class="msdiv" id="msdiv77"></a>Tadāhamevaṃ cintetvā,<br>
dadhiṃ madhuñca ekato;<br>
Madditvā lokanāthassa,<br>
sasaṃghassa adāsahaṃ.</p>
<p><a class="sc" id="25"></a><a class="ms" id="p_20Ap1_7415"></a><a class="msdiv" id="msdiv78"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="26"></a><a class="ms" id="p_20Ap1_7416"></a><a class="msdiv" id="msdiv79"></a>Punāhaṃ bārāṇasiyaṃ,<br>
rājā hutvā mahāyaso;<br>
Sattukassa tadā duṭṭho,<br>
dvāra­ro­dhama­kā­rayiṃ.</p>
<p><a class="sc" id="27"></a><a class="ms" id="p_20Ap1_7417"></a><a class="msdiv" id="msdiv80"></a>Tadā <span class="var" title="sapattino (bj)" id="note1771">tapassino</span> ruddhā,<br>
ekāhaṃ rakkhitā ahuṃ;<br>
Tato tassa vipākena,<br>
<span class="var" title="papatiṃ (bj) | pāpiṭṭhaṃ (s2, s3) | pāpattaṃ (pts1, mr)" id="note1772">pāpatiṃ</span> nirayaṃ bhusaṃ.</p>
<p><a class="sc" id="28"></a><a class="ms" id="p_20Ap1_7418"></a><a class="msdiv" id="msdiv81"></a>Pacchime ca bhave dāni,<br>
jātohaṃ koliye pure;<br>
Suppavāsā ca me mātā,<br>
mahāli licchavī pitā.</p>
<p><a class="sc" id="29"></a><a class="ms" id="p_20Ap1_7419"></a><a class="msdiv" id="msdiv82"></a>Khattiye puññakammena,<br>
dvārarodhassa vāhasā;<br>
Satta vassāni nivasiṃ,<br>
mātukucchimhi dukkhito.</p>
<p><a class="sc" id="30"></a><a class="ms" id="p_20Ap1_7420"></a><a class="msdiv" id="msdiv83"></a>Sattāhaṃ dvāramūḷhohaṃ,<br>
mahā­duk­kha­samap­pito;<br>
Mātā me chandadānena,<br>
evaṃ āsi sudukkhitā.</p>
<p><a class="sc" id="31"></a><a class="ms" id="p_20Ap1_7421"></a><a class="msdiv" id="msdiv84"></a>Suvatthitohaṃ nikkhanto,<br>
buddhena anukampito;<br>
Nikkhan­ta­diva­seyeva,<br>
pabbajiṃ anagāriyaṃ.</p>
<p><a class="sc" id="32"></a><a class="ms" id="p_20Ap1_7422"></a><a class="msdiv" id="msdiv85"></a>Upajjhā sāriputto me,<br>
moggallāno mahiddhiko;<br>
Kese oropayanto me,<br>
anusāsi mahāmati.</p>
<p><a class="sc" id="33"></a><a class="pts" id="pts2.495"></a><a class="ms" id="p_20Ap1_7423"></a><a class="msdiv" id="msdiv86"></a>Kesesu chijjamānesu,<br>
arahat­ta­ma­pāpuṇiṃ;<br>
Devā nāgā manussā ca,<br>
paccaye upanenti me.</p>
<p><a class="sc" id="34"></a><a class="ms" id="p_20Ap1_7424"></a><a class="msdiv" id="msdiv87"></a>Padu­muttara­nā­thañca,<br>
vipassiñca vināyakaṃ;<br>
Yaṃ pūjayiṃ pamudito,<br>
paccayehi visesato.</p>
<p><a class="sc" id="35"></a><a class="ms" id="p_20Ap1_7425"></a><a class="msdiv" id="msdiv88"></a>Tato tesaṃ visesena,<br>
kammānaṃ vipuluttamaṃ;<br>
Lābhaṃ labhāmi sabbattha,<br>
vane gāme jale thale.</p>
<p><a class="sc" id="36"></a><a class="ms" id="p_20Ap1_7426"></a><a class="msdiv" id="msdiv89"></a>Revataṃ dassanatthāya,<br>
yadā yāti vināyako;<br>
Tiṃsa­bhik­khu­sahas­sehi,<br>
saha lokagganāyako.</p>
<p><a class="sc" id="37"></a><a class="ms" id="p_20Ap1_7427"></a><a class="msdiv" id="msdiv90"></a>Tadā devopaṇītehi,<br>
mamatthāya mahāmati;<br>
Paccayehi mahāvīro,<br>
sasaṃgho lokanāyako.</p>
<p><a class="sc" id="38"></a><a class="ms" id="p_20Ap1_7428"></a><a class="msdiv" id="msdiv91"></a>Upaṭṭhito mayā buddho,<br>
gantvā revatamaddasa;<br>
Tato jetavanaṃ gantvā,<br>
etadagge ṭhapesi maṃ.</p>
<p><a class="sc" id="39"></a><a class="ms" id="p_20Ap1_7429"></a><a class="msdiv" id="msdiv92"></a>‘Lābhīnaṃ sīvali aggo,<br>
mama sissesu bhikkhavo’;<br>
Sabbalokahito satthā,<br>
kittayī parisāsu maṃ.</p>
<p><a class="sc" id="40"></a><a class="ms" id="p_20Ap1_7430"></a><a class="msdiv" id="msdiv93"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="41"></a><a class="ms" id="p_20Ap1_7431"></a><a class="msdiv" id="msdiv94"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="42"></a><a class="ms" id="p_20Ap1_7432"></a><a class="msdiv" id="msdiv95"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="43"></a><a class="ms" id="p_20Ap1_7433"></a>Itthaṃ sudaṃ āyasmā sīvalithero imā gāthāyo abhāsitthāti.</p>
<p class="endsutta"><a class="sc" id="44"></a><a class="ms" id="p_20Ap1_7434"></a>Sīvalit­theras­sāpadā­naṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
