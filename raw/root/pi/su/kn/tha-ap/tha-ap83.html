<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap83">
<article>
<div class="hgroup">
<p class="division">Therāpadāna</p>
<p>Timiravagga</p>
<h1>1. Timira­pupphi­yat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_1686"></a><a class="msdiv" id="msdiv1"></a>“Canda­bhāgā­nadī­tīre,<br>
anusotaṃ vajāmahaṃ;<br>
Nisinnaṃ samaṇaṃ disvā,<br>
vippa­sanna­ma­nāvi­laṃ.</p>
<p><a class="sc" id="2"></a><a class="ms" id="p_20Ap1_1687"></a><a class="msdiv" id="msdiv2"></a>Tattha cittaṃ <span class="var" title="pasādesiṃ (s2, s3)" id="note459">pasādetvā</span>,<br>
evaṃ cintesahaṃ tadā;<br>
Tārayissati tiṇṇoyaṃ,<br>
dantoyaṃ damayissati.</p>
<p><a class="sc" id="3"></a><a class="ms" id="p_20Ap1_1688"></a><a class="msdiv" id="msdiv3"></a>Assāsissati assattho,<br>
santo ca samayissati;<br>
Mocayissati mutto ca,<br>
nibbāpessati nibbuto.</p>
<p><a class="sc" id="4"></a><a class="ms" id="p_20Ap1_1689"></a><a class="msdiv" id="msdiv4"></a>Evāhaṃ cintayitvāna,<br>
siddhatthassa mahesino;<br>
Gahetvā timirapupphaṃ,<br>
matthake okiriṃ <span class="var" title="tadā (s2, s3)" id="note460">ahaṃ</span>.</p>
<p><a class="sc" id="5"></a><a class="ms" id="p_20Ap1_1690"></a><a class="msdiv" id="msdiv5"></a>Añjaliṃ paggahetvāna,<br>
katvā ca naṃ padakkhiṇaṃ;<br>
Vanditvā satthuno pāde,<br>
pakkāmiṃ aparaṃ disaṃ.</p>
<p><a class="sc" id="6"></a><a class="ms" id="p_20Ap1_1691"></a><a class="msdiv" id="msdiv6"></a>Aciraṃ gatamattaṃ maṃ,<br>
migarājā viheṭhayi;<br>
Papāta­manu­gacchanto,<br>
tattheva papatiṃ ahaṃ.</p>
<p><a class="sc" id="7"></a><a class="ms" id="p_20Ap1_1692"></a><a class="msdiv" id="msdiv7"></a>Catunnavutito kappe,<br>
yaṃ puppha­ma­bhiro­payiṃ;<br>
Duggatiṃ nābhijānāmi,<br>
<span class="var" title="buddha­pū­jāyi­daṃ (bj, s2, s3) | buddha­pu­jāyi­daṃ (pts1)" id="note461">puppha­pū­jāyi­daṃ</span> phalaṃ.</p>
<p><a class="sc" id="8"></a><a class="pts" id="pts1.127"></a><a class="ms" id="p_20Ap1_1693"></a><a class="msdiv" id="msdiv8"></a>Chappaññāsamhi kappamhi,<br>
sattevāsuṃ <span class="var" title="mahārahā (s2, s3, mr)" id="note462">mahāyasā</span>;<br>
Satta­ratana­sam­pannā,<br>
cakkavattī mahabbalā.</p>
<p><a class="sc" id="9"></a><a class="ms" id="p_20Ap1_1694"></a><a class="msdiv" id="msdiv9"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="10"></a><a class="ms" id="p_20Ap1_1695"></a>Itthaṃ sudaṃ āyasmā timirapupphiyo thero imā gāthāyo abhāsitthāti.</p>
<p class="endsutta"><a class="sc" id="11"></a><a class="ms" id="p_20Ap1_1696"></a>Timira­pupphi­yat­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
