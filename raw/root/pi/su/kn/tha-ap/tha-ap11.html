<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap11">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>11. Kha­di­ra­vaniya­re­vatat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_652"></a><a class="msdiv" id="msdiv628"></a>“Gaṅgā bhāgīrathī nāma,<br>
himavantā pabhāvitā;<br>
Kutitthe nāviko āsiṃ,<br>
orime <span class="var" title="orimaṃ ca tare (s2, s3)" id="note178">ca tariṃ</span> ahaṃ.</p>
<p><a class="sc" id="2"></a><a class="ms" id="p_20Ap1_653"></a><a class="msdiv" id="msdiv629"></a>Padumuttaro nāyako,<br>
sambuddho dvipaduttamo;<br>
Vasī satasahassehi,<br>
<span class="var" title="gaṅgāsotaṃ tarissati\pts1" id="note179">gaṅgā­tīra­mupāgato</span>.</p>
<p><a class="sc" id="3"></a><a class="ms" id="p_20Ap1_654"></a><a class="msdiv" id="msdiv630"></a>Bahū nāvā samānetvā,<br>
<span class="var" title="cammakehi (mr)" id="note180">vaḍḍhakīhi</span> susaṅkhataṃ;<br>
<span class="var" title="nāvānaṃ (mr)" id="note181">Nāvāya</span> chadanaṃ katvā,<br>
paṭimāniṃ narāsabhaṃ.</p>
<p><a class="sc" id="4"></a><a class="ms" id="p_20Ap1_655"></a><a class="msdiv" id="msdiv631"></a>Āgantvāna ca sambuddho,<br>
ārūhi tañca nāvakaṃ;<br>
Vārimajjhe ṭhito satthā,<br>
imā gāthā abhāsatha.</p>
<p><a class="sc" id="5"></a><a class="ms" id="p_20Ap1_656"></a><a class="msdiv" id="msdiv632"></a>‘Yo so tāresi sambuddhaṃ,<br>
saṃghañcāpi anāsavaṃ;<br>
Tena cittappasādena,<br>
devaloke ramissati.</p>
<p><a class="sc" id="6"></a><a class="ms" id="p_20Ap1_657"></a><a class="msdiv" id="msdiv633"></a>Nibbattissati te byamhaṃ,<br>
sukataṃ nāvasaṇṭhitaṃ;<br>
Ākāse pupphachadanaṃ,<br>
dhārayissati sabbadā.</p>
<p><a class="sc" id="7"></a><a class="ms" id="p_20Ap1_658"></a><a class="msdiv" id="msdiv634"></a>Aṭṭha­paññā­sa­kappamhi,<br>
<span class="var" title="tāraṇo (s2, s3, pts1)" id="note182">tārako</span> nāma khattiyo;<br>
Cāturanto vijitāvī,<br>
cakkavattī bhavissati.</p>
<p><a class="sc" id="8"></a><a class="pts" id="pts1.52"></a><a class="ms" id="p_20Ap1_659"></a><a class="msdiv" id="msdiv635"></a>Satta­paññā­sa­kappamhi,<br>
<span class="var" title="campako (bj, pts1) | cambako (s2, s3)" id="note183">cammako</span> nāma khattiyo;<br>
Uggacchantova sūriyo,<br>
jotissati mahabbalo.</p>
<p><a class="sc" id="9"></a><a class="ms" id="p_20Ap1_660"></a><a class="msdiv" id="msdiv636"></a>Kappa­sata­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="10"></a><a class="ms" id="p_20Ap1_661"></a><a class="msdiv" id="msdiv637"></a>Tidasā so cavitvāna,<br>
manussattaṃ gamissati;<br>
Revato nāma nāmena,<br>
brahmabandhu bhavissati.</p>
<p><a class="sc" id="11"></a><a class="ms" id="p_20Ap1_662"></a><a class="msdiv" id="msdiv638"></a>Agārā nikkhamitvāna,<br>
sukkamūlena codito;<br>
Gotamassa bhagavato,<br>
sāsane pabbajissati.</p>
<p><a class="sc" id="12"></a><a class="ms" id="p_20Ap1_663"></a><a class="msdiv" id="msdiv639"></a>So pacchā pabbajitvāna,<br>
yuttayogo vipassako;<br>
Sabbāsave pariññāya,<br>
nib­bā­yis­sati­nāsavo’.</p>
<p><a class="sc" id="13"></a><a class="ms" id="p_20Ap1_664"></a><a class="msdiv" id="msdiv640"></a><span class="var" title="viriyaṃ (bj, s2, s3) | viriyam (pts1)" id="note184">Vīriyaṃ</span> me dhuradhorayhaṃ,<br>
Yogak­khemā­dhi­vāhanaṃ;<br>
Dhāremi antimaṃ dehaṃ,<br>
Sammā­sambud­dha­sāsane.</p>
<p><a class="sc" id="14"></a><a class="ms" id="p_20Ap1_665"></a><a class="msdiv" id="msdiv641"></a>Satasahasse kataṃ kammaṃ,<br>
phalaṃ dassesi me idha;<br>
Sumutto saravegova,<br>
kilese jhāpayī mama.</p>
<p><a class="sc" id="15"></a><a class="ms" id="p_20Ap1_666"></a><a class="msdiv" id="msdiv642"></a>Tato maṃ vananirataṃ,<br>
disvā lokantagū muni;<br>
Vanavā­si­bhik­khū­naggaṃ,<br>
paññapesi mahāmati.</p>
<p><a class="sc" id="16"></a><a class="ms" id="p_20Ap1_667"></a><a class="msdiv" id="msdiv643"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="17"></a><a class="ms" id="p_20Ap1_668"></a>Itthaṃ sudaṃ āyasmā khadiravaniyo revato thero imā gāthāyo abhāsitthāti.</p>
<p class="endsutta"><a class="sc" id="18"></a><a class="ms" id="p_20Ap1_669"></a>Kha­di­ra­vaniya­re­vatat­theras­sāpadā­naṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
