<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap4">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>4. ­Mahā­mog­gallā­nat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_384"></a><a class="msdiv" id="msdiv375"></a>“Anomadassī bhagavā,<br>
lokajeṭṭho narāsabho;<br>
Vihāsi himavantamhi,<br>
deva­saṅgha­pu­rak­khato.</p>
<p><a class="sc" id="2"></a><a class="ms" id="p_20Ap1_385"></a><a class="msdiv" id="msdiv376"></a>Varuṇo nāma nāmena,<br>
nāgarājā ahaṃ tadā;<br>
Kāmarūpī vikubbāmi,<br>
­maho­dadhi­nivāsa­haṃ.</p>
<p><a class="sc" id="3"></a><a class="ms" id="p_20Ap1_386"></a><a class="msdiv" id="msdiv377"></a>Saṅgaṇiyaṃ gaṇaṃ hitvā,<br>
tūriyaṃ paṭṭhapesahaṃ;<br>
Sambuddhaṃ parivāretvā,<br>
vādesuṃ accharā tadā.</p>
<p><a class="sc" id="4"></a><a class="ms" id="p_20Ap1_387"></a><a class="msdiv" id="msdiv378"></a>Vajjamānesu tūresu,<br>
devā <span class="var" title="devā turiyāni (bj, pts1) | devaturiyāni (s2, s3)" id="note120">tūrāni</span> vajjayuṃ;<br>
Ubhinnaṃ saddaṃ sutvāna,<br>
buddhopi sampabujjhatha.</p>
<p><a class="sc" id="5"></a><a class="ms" id="p_20Ap1_388"></a><a class="msdiv" id="msdiv379"></a>Nimantetvāna sambuddhaṃ,<br>
sakaṃ bhavanupāgamiṃ;<br>
Āsanaṃ paññapetvāna,<br>
kālamārocayiṃ ahaṃ.</p>
<p><a class="sc" id="6"></a><a class="ms" id="p_20Ap1_389"></a><a class="msdiv" id="msdiv380"></a>Khīṇā­sava­sahas­sehi,<br>
parivuto lokanāyako;<br>
Obhāsento disā sabbā,<br>
bhavanaṃ me upāgami.</p>
<p><a class="sc" id="7"></a><a class="pts" id="pts1.32"></a><a class="ms" id="p_20Ap1_390"></a><a class="msdiv" id="msdiv381"></a>Upaviṭṭhaṃ mahāvīraṃ,<br>
Devadevaṃ narāsabhaṃ;<br>
<span class="var" title="bhikkhusaṅghaṃ santappesiṃ (s2, s3, pts1) | sabhik­khu­saṅghaṃ tappemi (mr)" id="note121">Sabhik­khu­saṃ­ghaṃ tappesiṃ</span>,<br>
Annapānenahaṃ tadā.</p>
<p><a class="sc" id="8"></a><a class="ms" id="p_20Ap1_391"></a><a class="msdiv" id="msdiv382"></a>Anumodi mahāvīro,<br>
sayambhū aggapuggalo;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class="sc" id="9"></a><a class="ms" id="p_20Ap1_392"></a><a class="msdiv" id="msdiv383"></a>Yo <span class="var" title="yaṃ so (mr)" id="note122">so</span> saṃghaṃ apūjesi,<br>
buddhañca lokanāyakaṃ;<br>
Tena cittappasādena,<br>
devalokaṃ gamissati.</p>
<p><a class="sc" id="10"></a><a class="ms" id="p_20Ap1_393"></a><a class="msdiv" id="msdiv384"></a>Satta­satta­tik­khat­tuñca,<br>
devarajjaṃ karissati;<br>
Pathabyā rajjaṃ aṭṭhasataṃ,<br>
vasudhaṃ āvasissati.</p>
<p><a class="sc" id="11"></a><a class="ms" id="p_20Ap1_394"></a><a class="msdiv" id="msdiv385"></a>Pañca­paññā­sak­khat­tuñca,<br>
cakkavattī bhavissati;<br>
Bhogā asaṅkhiyā tassa,<br>
uppajjissanti tāvade.</p>
<p><a class="sc" id="12"></a><a class="ms" id="p_20Ap1_395"></a><a class="msdiv" id="msdiv386"></a>Aparimeyye ito kappe,<br>
okkā­kakula­sam­bhavo;<br>
Gotamo nāma <span class="var" title="nāmena (bj)" id="note123">gottena</span>,<br>
satthā loke bhavissati.</p>
<p><a class="sc" id="13"></a><a class="ms" id="p_20Ap1_396"></a><a class="msdiv" id="msdiv387"></a>Nirayā so cavitvāna,<br>
manussataṃ gamissati;<br>
Kolito nāma nāmena,<br>
brahmabandhu bhavissati.</p>
<p><a class="sc" id="14"></a><a class="ms" id="p_20Ap1_397"></a><a class="msdiv" id="msdiv388"></a>So pacchā pabbajitvāna,<br>
kusalamūlena codito;<br>
Gotamassa bhagavato,<br>
dutiyo hessati sāvako.</p>
<p><a class="sc" id="15"></a><a class="ms" id="p_20Ap1_398"></a><a class="msdiv" id="msdiv389"></a>Āraddhavīriyo pahitatto,<br>
Iddhiyā pāramiṃ gato;<br>
Sabbāsave pariññāya,<br>
Nib­bā­yis­sati­nāsavo.</p>
<p><a class="sc" id="16"></a><a class="ms" id="p_20Ap1_399"></a><a class="msdiv" id="msdiv390"></a>Pāpa­mitto­pa­nissāya,<br>
kāmarāgavasaṃ gato;<br>
Mātaraṃ pitarañcāpi,<br>
ghātayiṃ duṭṭhamānaso.</p>
<p><a class="sc" id="17"></a><a class="ms" id="p_20Ap1_400"></a><a class="msdiv" id="msdiv391"></a>Yaṃ yaṃ yonupapajjāmi,<br>
nirayaṃ atha mānusaṃ;<br>
Pāpakam­ma­samaṅ­gitā,<br>
bhinnasīso marāmahaṃ.</p>
<p><a class="sc" id="18"></a><a class="ms" id="p_20Ap1_401"></a><a class="msdiv" id="msdiv392"></a>Idaṃ pacchimakaṃ mayhaṃ,<br>
carimo vattate bhavo;<br>
Idhāpi ediso mayhaṃ,<br>
maraṇakāle bhavissati.</p>
<p><a class="sc" id="19"></a><a class="ms" id="p_20Ap1_402"></a><a class="msdiv" id="msdiv393"></a>­Pavi­veka­manu­yutto,<br>
samā­dhi­bhāva­nā­rato;<br>
Sabbāsave pariññāya,<br>
viharāmi anāsavo.</p>
<p><a class="sc" id="20"></a><a class="ms" id="p_20Ap1_403"></a><a class="msdiv" id="msdiv394"></a>Dharaṇimpi sugambhīraṃ,<br>
bahalaṃ duppadhaṃsiyaṃ;<br>
Vāmaṅguṭṭhena khobheyyaṃ,<br>
iddhiyā pāramiṃ gato.</p>
<p><a class="sc" id="21"></a><a class="ms" id="p_20Ap1_404"></a><a class="msdiv" id="msdiv395"></a>Asmimānaṃ na passāmi,<br>
māno mayhaṃ na vijjati;<br>
Sāmaṇere upādāya,<br>
garucittaṃ karomahaṃ.</p>
<p><a class="sc" id="22"></a><a class="ms" id="p_20Ap1_405"></a><a class="msdiv" id="msdiv396"></a>Aparimeyye ito kappe,<br>
yaṃ kamma­mabhi­nīha­riṃ;<br>
Tāhaṃ bhūmi­manup­patto,<br>
pattomhi āsavakkhayaṃ.</p>
<p><a class="sc" id="23"></a><a class="pts" id="pts1.33"></a><a class="ms" id="p_20Ap1_406"></a><a class="msdiv" id="msdiv397"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="24"></a><a class="ms" id="p_20Ap1_407"></a>Itthaṃ sudaṃ āyasmā mahāmoggallāno thero imā gāthāyo abhāsitthāti.</p>
<p class="endsutta"><a class="sc" id="25"></a><a class="ms" id="p_20Ap1_408"></a>­Mahā­mog­gallā­nat­theras­sāpadā­naṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
