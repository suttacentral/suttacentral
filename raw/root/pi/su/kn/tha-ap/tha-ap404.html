<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap404">
<article>
<div class="hgroup">
<p class="division">Therāpadāna</p>
<p>Metteyyavagga</p>
<h1>2. Puṇṇa­kat­the­ra­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts2.341"></a><a class="ms" id="p_20Ap1_4877"></a><a class="msdiv" id="msdiv29"></a>“Pabbhārakūṭaṃ nissāya,<br>
sayambhū aparājito;<br>
<span class="var" title="ābādhiko garu (bj) | ābādhiko va yo (pts1)" id="note1200">Ābādhiko ca so</span> buddho,<br>
vasati pabbatantare.</p>
<p><a class="sc" id="2"></a><a class="ms" id="p_20Ap1_4878"></a><a class="msdiv" id="msdiv30"></a>Mama assamasāmantā,<br>
panādo āsi tāvade;<br>
Buddhe nibbāyamānamhi,<br>
āloko <span class="var" title="upapajjatha (bj) | āsi tāvade (s2, s3, pts1, mr)" id="note1201">udapajjatha</span>.</p>
<p><a class="sc" id="3"></a><a class="ms" id="p_20Ap1_4879"></a><a class="msdiv" id="msdiv31"></a>Yāvatā vanasaṇḍasmiṃ,<br>
accha­koka­tarac­chakā;<br>
<span class="var" title="vyagghā (bj) | bālā ca (s2, s3) | vālā ca (pts1)" id="note1202">Vāḷā</span> ca kesarī sabbe,<br>
abhigajjiṃsu tāvade.</p>
<p><a class="sc" id="4"></a><a class="ms" id="p_20Ap1_4880"></a><a class="msdiv" id="msdiv32"></a>Uppātaṃ tamahaṃ disvā,<br>
pabbhāraṃ agamāsahaṃ;<br>
Tatthad­dassā­siṃ sambuddhaṃ,<br>
nibbutaṃ aparājitaṃ.</p>
<p><a class="sc" id="5"></a><a class="ms" id="p_20Ap1_4881"></a><a class="msdiv" id="msdiv33"></a>Suphullaṃ sālarājaṃva,<br>
sataraṃsiṃva uggataṃ;<br>
Vītaccikaṃva aṅgāraṃ,<br>
nibbutaṃ aparājitaṃ.</p>
<p><a class="sc" id="6"></a><a class="ms" id="p_20Ap1_4882"></a><a class="msdiv" id="msdiv34"></a>Tiṇaṃ kaṭṭhañca pūretvā,<br>
citakaṃ tatthakāsahaṃ;<br>
Citakaṃ sukataṃ katvā,<br>
sarīraṃ jhāpayiṃ ahaṃ.</p>
<p><a class="sc" id="7"></a><a class="ms" id="p_20Ap1_4883"></a><a class="msdiv" id="msdiv35"></a>Sarīraṃ jhāpayitvāna,<br>
gandhatoyaṃ samokiriṃ;<br>
Antalikkhe ṭhito yakkho,<br>
nāmamaggahi tāvade.</p>
<p><a class="sc" id="8"></a><a class="ms" id="p_20Ap1_4884"></a><a class="msdiv" id="msdiv36"></a>‘<span class="var" title="taṃ pūritaṃ (s2, s3, pts1) | sappurisa (mr)" id="note1203">Yaṃ pūritaṃ</span> tayā kiccaṃ,<br>
sayambhussa mahesino;<br>
Puṇṇako nāma nāmena,<br>
<span class="var" title="yadā hosi tuvaṃ (s2, s3) | sadā hohiti tvaṃ (mr)" id="note1204">sadā hohi tuvaṃ</span> mune’.</p>
<p><a class="sc" id="9"></a><a class="ms" id="p_20Ap1_4885"></a><a class="msdiv" id="msdiv37"></a>Tamhā kāyā cavitvāna,<br>
devalokaṃ agacchahaṃ;<br>
Tattha dibbamayo gandho,<br>
<span class="var" title="antalikkhe pavāyati (bj, pts1)" id="note1205">antalikkhā pavassati</span>.</p>
<p><a class="sc" id="10"></a><a class="ms" id="p_20Ap1_4886"></a><a class="msdiv" id="msdiv38"></a>Tatrāpi nāmadheyyaṃ me,<br>
puṇṇakoti ahū tadā;<br>
Devabhūto manusso vā,<br>
saṅkappaṃ pūrayāmahaṃ.</p>
<p><a class="sc" id="11"></a><a class="ms" id="p_20Ap1_4887"></a><a class="msdiv" id="msdiv39"></a>Idaṃ pacchimakaṃ mayhaṃ,<br>
carimo vattate bhavo;<br>
Idhāpi puṇṇako nāma,<br>
nāmadheyyaṃ pakāsati.</p>
<p><a class="sc" id="12"></a><a class="ms" id="p_20Ap1_4888"></a><a class="msdiv" id="msdiv40"></a>Tosayitvāna sambuddhaṃ,<br>
gotamaṃ sakyapuṅgavaṃ;<br>
Sabbāsave pariññāya,<br>
viharāmi anāsavo.</p>
<p><a class="sc" id="13"></a><a class="ms" id="p_20Ap1_4889"></a><a class="msdiv" id="msdiv41"></a>Ekanavutito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
tanu­kiccas­sidaṃ phalaṃ.</p>
<p><a class="sc" id="14"></a><a class="ms" id="p_20Ap1_4890"></a><a class="msdiv" id="msdiv42"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="15"></a><a class="ms" id="p_20Ap1_4891"></a><a class="msdiv" id="msdiv43"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="16"></a><a class="ms" id="p_20Ap1_4892"></a><a class="msdiv" id="msdiv44"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="17"></a><a class="ms" id="p_20Ap1_4893"></a>Itthaṃ sudaṃ āyasmā puṇṇako thero imā gāthāyo abhāsitthāti.</p>
<p class="endsutta"><a class="sc" id="18"></a><a class="ms" id="p_20Ap1_4894"></a>Puṇṇa­kat­theras­sāpadā­naṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
