<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap18">
<article>
<div class="hgroup">
<p class="division">Therāpadāna</p>
<p>Sīhā­saniya­vagga</p>
<h1>6. Rāhu­lat­the­ra­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_773"></a><a class="msdiv" id="msdiv68"></a>“Padumuttarassa bhagavato,<br>
Lokajeṭṭhassa tādino;<br>
Sattabhūmamhi pāsāde,<br>
Ādāsaṃ santhariṃ ahaṃ.</p>
<p><a class="sc" id="2"></a><a class="ms" id="p_20Ap1_774"></a><a class="msdiv" id="msdiv69"></a>Khīṇā­sava­sahas­sehi,<br>
parikiṇṇo mahāmuni;<br>
Upāgami gandhakuṭiṃ,<br>
<span class="var" title="dipadindo (bj, s2, s3, pts1)" id="note209">dvipadindo</span> narāsabho.</p>
<p><a class="sc" id="3"></a><a class="ms" id="p_20Ap1_775"></a><a class="msdiv" id="msdiv70"></a><span class="var" title="virocayaṃ (s2, s3) | virocantaṃ (pts1)" id="note210">Virocento</span> gandhakuṭiṃ,<br>
devadevo narāsabho;<br>
Bhikkhusaṃghe ṭhito satthā,<br>
imā gāthā abhāsatha.</p>
<p><a class="sc" id="4"></a><a class="ms" id="p_20Ap1_776"></a><a class="msdiv" id="msdiv71"></a>‘Yenāyaṃ jotitā seyyā,<br>
ādāsova susanthato;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="5"></a><a class="ms" id="p_20Ap1_777"></a><a class="msdiv" id="msdiv72"></a>Soṇṇamayā rūpimayā,<br>
atho veḷuriyāmayā;<br>
Nibbattissanti pāsādā,<br>
ye keci manaso piyā.</p>
<p><a class="sc" id="6"></a><a class="pts" id="pts1.61"></a><a class="ms" id="p_20Ap1_778"></a><a class="msdiv" id="msdiv73"></a>Catu­saṭṭhik­khat­tuṃ devindo,<br>
devarajjaṃ karissati;<br>
Sahas­sak­khat­tuṃ cakkavattī,<br>
bhavissati anantarā.</p>
<p><a class="sc" id="7"></a><a class="ms" id="p_20Ap1_779"></a><a class="msdiv" id="msdiv74"></a>Eka­vīsa­ti­kappamhi,<br>
vimalo nāma khattiyo;<br>
Cāturanto vijitāvī,<br>
cakkavattī bhavissati.</p>
<p><a class="sc" id="8"></a><a class="ms" id="p_20Ap1_780"></a><a class="msdiv" id="msdiv75"></a>Nagaraṃ reṇuvatī nāma,<br>
iṭṭhakāhi sumāpitaṃ;<br>
Āyāmato tīṇi sataṃ,<br>
caturas­sa­samā­yutaṃ.</p>
<p><a class="sc" id="9"></a><a class="ms" id="p_20Ap1_781"></a><a class="msdiv" id="msdiv76"></a>Sudassano nāma pāsādo,<br>
<span class="var" title="vissakammena nimmito (bj) | visukammena māpito (s2, s3, mr)" id="note211">vissakammena māpito</span>;<br>
Kūṭā­gāra­varū­peto,<br>
satta­ratana­bhū­sito.</p>
<p><a class="sc" id="10"></a><a class="ms" id="p_20Ap1_782"></a><a class="msdiv" id="msdiv77"></a><span class="var" title="dasa saddā avivittaṃ (bj, pts1)" id="note212">Dasa­saddā­vivittaṃ taṃ</span>,<br>
vijjā­dhara­samā­kulaṃ;<br>
Sudassanaṃva nagaraṃ,<br>
devatānaṃ bhavissati.</p>
<p><a class="sc" id="11"></a><a class="ms" id="p_20Ap1_783"></a><a class="msdiv" id="msdiv78"></a>Pabhā niggacchate tassa,<br>
uggacchanteva sūriye;<br>
Virocessati taṃ niccaṃ,<br>
samantā aṭṭhayojanaṃ.</p>
<p><a class="sc" id="12"></a><a class="ms" id="p_20Ap1_784"></a><a class="msdiv" id="msdiv79"></a>Kappa­sata­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="13"></a><a class="ms" id="p_20Ap1_785"></a><a class="msdiv" id="msdiv80"></a>Tusitā so cavitvāna,<br>
sukkamūlena codito;<br>
Gotamassa bhagavato,<br>
atrajo so bhavissati.</p>
<p><a class="sc" id="14"></a><a class="ms" id="p_20Ap1_786"></a><a class="msdiv" id="msdiv81"></a><span class="var" title="sace vaseyyāgāraṃ (bj) | sace vaseyya āgāraṃ (pts1) | sacā'vaseyya (?)" id="note213">Sacevaseyya agāraṃ</span>,<br>
cakkavattī bhaveyya so;<br>
Aṭṭhānametaṃ yaṃ tādī,<br>
agāre ratimajjhagā.</p>
<p><a class="sc" id="15"></a><a class="ms" id="p_20Ap1_787"></a><a class="msdiv" id="msdiv82"></a>Nikkhamitvā agāramhā,<br>
pabbajissati subbato;<br>
Rāhulo nāma nāmena,<br>
arahā so bhavissati’.</p>
<p><a class="sc" id="16"></a><a class="ms" id="p_20Ap1_788"></a><a class="msdiv" id="msdiv83"></a>Kikīva aṇḍaṃ rakkheyya,<br>
cāmarī viya vāladhiṃ;<br>
Nipako sīlasampanno,<br>
<span class="var" title="evaṃ rakkhiṃ mahāmune (bj) | mamaṃ dakkhi mahāmuni (s2, s3) | mamaṃ rakkhi mahāmuni (pts1, c1) 19Th1.A:7 (22 piṭṭhe)" id="note214">evaṃ rakkhiṃ mahāmuni</span>.</p>
<p><a class="sc" id="17"></a><a class="ms" id="p_20Ap1_789"></a><a class="msdiv" id="msdiv84"></a>Tassāhaṃ dhammamaññāya,<br>
vihāsiṃ sāsane rato;<br>
Sabbāsave pariññāya,<br>
viharāmi anāsavo.</p>
<p><a class="sc" id="18"></a><a class="ms" id="p_20Ap1_790"></a><a class="msdiv" id="msdiv85"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="19"></a><a class="ms" id="p_20Ap1_791"></a>Itthaṃ sudaṃ āyasmā rāhulo thero imā gāthāyo abhāsitthāti.</p>
<p class="endsutta"><a class="sc" id="20"></a><a class="ms" id="p_20Ap1_792"></a>Rāhu­lat­theras­sāpadā­naṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
