<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap3">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>3. Sāri­puttat­thera­apadāna</h1>
</div>
<p><a class="sc" id="1"></a><a class="ms" id="p_20Ap1_146"></a>Atha therāpadānaṃ suṇātha—</p>
<blockquote class="gatha">
<p><a class="sc" id="2"></a><a class="pts" id="pts1.15"></a><a class="ms" id="p_20Ap1_147"></a><a class="msdiv" id="msdiv141"></a>“Himavantassa avidūre,<br>
lambako nāma pabbato;<br>
Assamo sukato mayhaṃ,<br>
paṇṇasālā sumāpitā.</p>
<p><a class="sc" id="3"></a><a class="ms" id="p_20Ap1_148"></a><a class="msdiv" id="msdiv142"></a>Uttānakūlā nadikā,<br>
supatitthā manoramā;<br>
Susud­dha­pulinā­kiṇṇā,<br>
avidūre mamassamaṃ.</p>
<p><a class="sc" id="4"></a><a class="ms" id="p_20Ap1_149"></a><a class="msdiv" id="msdiv143"></a>Asakkharā apabbhārā,<br>
sādu appaṭigandhikā;<br>
Sandatī nadikā tattha,<br>
sobhayantā mamassamaṃ.</p>
<p><a class="sc" id="5"></a><a class="ms" id="p_20Ap1_150"></a><a class="msdiv" id="msdiv144"></a>Kumbhīlā makarā cettha,<br>
<span class="var" title="suṃsumārā (bj, s2, s3, pts1)" id="note48">susumārā</span> ca kacchapā;<br>
Caranti nadiyā tattha,<br>
sobhayantā mamassamaṃ.</p>
<p><a class="sc" id="6"></a><a class="ms" id="p_20Ap1_151"></a><a class="msdiv" id="msdiv145"></a>Pāṭhīnā pāvusā macchā,<br>
<span class="var" title="valajā (bj, s2, s3) | jalajā (pts1)" id="note49">balajā</span> muñjarohitā;<br>
<span class="var" title="maggurā (bj) | vagguḷā (s2, s3, pts1)" id="note50">Vaggaḷā</span> papatāyantā,<br>
<span class="var" title="sobhayantā (s2, s3, mr) | patāyanti sobhayantā (pts1)" id="note51">sobhayanti</span> mamassamaṃ.</p>
<p><a class="sc" id="7"></a><a class="ms" id="p_20Ap1_152"></a><a class="msdiv" id="msdiv146"></a>Ubho kūlesu nadiyā,<br>
pupphino phalino dumā;<br>
Ubhato abhilambantā,<br>
<span class="var" title="sobhayantā (pts1, mr)" id="note52">sobhayanti</span> mamassamaṃ.</p>
<p><a class="sc" id="8"></a><a class="ms" id="p_20Ap1_153"></a><a class="msdiv" id="msdiv147"></a>Ambā sālā ca tilakā,<br>
pāṭalī <span class="var" title="sinduvārikā (bj) | sinduvāritā (s2, s3) | sindhuvāritā (pts1)" id="note53">sinduvārakā</span>;<br>
Dibbagandhā sampavanti,<br>
pupphitā mama assame.</p>
<p><a class="sc" id="9"></a><a class="ms" id="p_20Ap1_154"></a><a class="msdiv" id="msdiv148"></a>Campakā saḷalā <span class="var" title="nimbā (mr)" id="note54">nīpā</span>,<br>
nāga­punnā­ga­ketakā;<br>
Dibbagandhā sampavanti,<br>
pupphitā mama assame.</p>
<p><a class="sc" id="10"></a><a class="ms" id="p_20Ap1_155"></a><a class="msdiv" id="msdiv149"></a>Atimuttā asokā ca,<br>
bhaginīmālā ca pupphitā;<br>
Aṅkolā <span class="var" title="bimbajālā (mr)" id="note55">bimbijālā</span> ca,<br>
pupphitā mama assame.</p>
<p><a class="sc" id="11"></a><a class="pts" id="pts1.16"></a><a class="ms" id="p_20Ap1_156"></a><a class="msdiv" id="msdiv150"></a>Ketakā <span class="var" title="kandalī (bj, pts1) | kadalī (s2, s3)" id="note56">kandali</span> ceva,<br>
godhukā tiṇasūlikā;<br>
Dibbagandhaṃ sampavantā,<br>
sobhayanti mamassamaṃ.</p>
<p><a class="sc" id="12"></a><a class="ms" id="p_20Ap1_157"></a><a class="msdiv" id="msdiv151"></a>Kaṇikārā kaṇṇikā ca,<br>
asanā ajjunā bahū;<br>
Dibbagandhaṃ sampavantā,<br>
sobhayanti mamassamaṃ.</p>
<p><a class="sc" id="13"></a><a class="ms" id="p_20Ap1_158"></a><a class="msdiv" id="msdiv152"></a>Punnāgā giripunnāgā,<br>
koviḷārā ca pupphitā;<br>
Dibbagandhaṃ sampavantā,<br>
sobhayanti mamassamaṃ.</p>
<p><a class="sc" id="14"></a><a class="ms" id="p_20Ap1_159"></a><a class="msdiv" id="msdiv153"></a>Uddhālakā ca kuṭajā,<br>
kadambā vakulā bahū;<br>
Dibbagandhaṃ sampavantā,<br>
sobhayanti mamassamaṃ.</p>
<p><a class="sc" id="15"></a><a class="ms" id="p_20Ap1_160"></a><a class="msdiv" id="msdiv154"></a>Āḷakā isimuggā ca,<br>
kadalimā­tuluṅ­giyo;<br>
Gandhodakena saṃvaḍḍhā,<br>
phalāni dhārayanti te.</p>
<p><a class="sc" id="16"></a><a class="ms" id="p_20Ap1_161"></a><a class="msdiv" id="msdiv155"></a>Aññe pupphanti padumā,<br>
aññe jāyanti kesarī;<br>
Aññe opupphā padumā,<br>
pupphitā taḷāke tadā.</p>
<p><a class="sc" id="17"></a><a class="ms" id="p_20Ap1_162"></a><a class="msdiv" id="msdiv156"></a>Gabbhaṃ gaṇhanti padumā,<br>
niddhāvanti mulāḷiyo;<br>
­Siṅghā­ṭi­patta­mā­kiṇṇā,<br>
sobhanti taḷāke tadā.</p>
<p><a class="sc" id="18"></a><a class="ms" id="p_20Ap1_163"></a><a class="msdiv" id="msdiv157"></a>Nayitā ambagandhī ca,<br>
uttalī bandhujīvakā;<br>
Dibbagandhā sampavanti,<br>
pupphitā taḷāke tadā.</p>
<p><a class="sc" id="19"></a><a class="ms" id="p_20Ap1_164"></a><a class="msdiv" id="msdiv158"></a>Pāṭhīnā pāvusā macchā,<br>
balajā muñjarohitā;<br>
Saṅgulā <span class="var" title="maṅgurā (bj, mr)" id="note57">maggurā</span> ceva,<br>
vasanti taḷāke tadā.</p>
<p><a class="sc" id="20"></a><a class="ms" id="p_20Ap1_165"></a><a class="msdiv" id="msdiv159"></a>Kumbhīlā susumārā ca,<br>
tantigāhā ca rakkhasā;<br>
<span class="var" title="ogāhā (s2, s3) | ogahā (pts1)" id="note58">Oguhā</span> ajagarā ca,<br>
vasanti taḷāke tadā.</p>
<p><a class="sc" id="21"></a><a class="ms" id="p_20Ap1_166"></a><a class="msdiv" id="msdiv160"></a>Pārevatā ravihaṃsā,<br>
cakkavākā nadīcarā;<br>
Kokilā sukasāḷikā,<br>
upajīvanti taṃ saraṃ.</p>
<p><a class="sc" id="22"></a><a class="ms" id="p_20Ap1_167"></a><a class="msdiv" id="msdiv161"></a>Kukkutthakā kuḷīrakā,<br>
vane pokkharasātakā;<br>
Dindibhā suvapotā ca,<br>
upajīvanti taṃ saraṃ.</p>
<p><a class="sc" id="23"></a><a class="pts" id="pts1.17"></a><a class="ms" id="p_20Ap1_168"></a><a class="msdiv" id="msdiv162"></a>Haṃsā koñcā mayūrā ca,<br>
kokilā <span class="var" title="tambacūḷikā (bj) | lambacūḷakā (s2, s3)" id="note59">tambacūḷakā</span>;<br>
<span class="var" title="pampakā (bj, c1) | campakā (s2, s3) | sampakā (pts1) | cammakā (mr)" id="note60">Pammakā</span> jīvaṃjīvā ca,<br>
upajīvanti taṃ saraṃ.</p>
<p><a class="sc" id="24"></a><a class="ms" id="p_20Ap1_169"></a><a class="msdiv" id="msdiv163"></a>Kosikā poṭṭhasīsā ca,<br>
kurarā senakā bahū;<br>
Mahākāḷā ca sakuṇā,<br>
upajīvanti taṃ saraṃ.</p>
<p><a class="sc" id="25"></a><a class="ms" id="p_20Ap1_170"></a><a class="msdiv" id="msdiv164"></a>Pasadā ca varāhā ca,<br>
<span class="var" title="vakā bheraṇḍakā bahū (bj, s2, s3) | vakabheraṇḍakā bahū (pts1)" id="note61">camarā gaṇḍakā bahū</span>;<br>
Rohiccā <span class="var" title="suggapotā (bj, pts1) | puggapotā (si) | suttapotā (s2, s3)" id="note62">sukapotā</span> ca,<br>
upajīvanti taṃ saraṃ.</p>
<p><a class="sc" id="26"></a><a class="ms" id="p_20Ap1_171"></a><a class="msdiv" id="msdiv165"></a>Sīhabyagghā ca dīpī ca,<br>
accha­koka­tarac­chakā;<br>
Tidhā pabhin­na­mātaṅgā,<br>
upajīvanti taṃ saraṃ.</p>
<p><a class="sc" id="27"></a><a class="ms" id="p_20Ap1_172"></a><a class="msdiv" id="msdiv166"></a>Kinnarā vānarā ceva,<br>
athopi vanakammikā;<br>
Cetā ca luddakā ceva,<br>
upajīvanti taṃ saraṃ.</p>
<p><a class="sc" id="28"></a><a class="ms" id="p_20Ap1_173"></a><a class="msdiv" id="msdiv167"></a>Tindukāni piyālāni,<br>
<span class="var" title="madhukā (bj, s2, s3, c1) | madhuke (pts1)" id="note63">madhuke</span> <span class="var" title="kāsamāriyo (s2, s3) | sumāriyo (pts1)" id="note64">kāsumāriyo</span>;<br>
Dhuvaṃ phalāni dhārenti,<br>
avidūre mamassamaṃ.</p>
<p><a class="sc" id="29"></a><a class="ms" id="p_20Ap1_174"></a><a class="msdiv" id="msdiv168"></a><span class="var" title="kosumbhā (bj, s2, s3, pts1)" id="note65">Kosambā</span> <span class="var" title="salalā nīpā (bj) | salaḷā nīpā (s2, s3) | saḷalā nīpā (pts1) | panasā ambā (?)" id="note66">saḷalā nimbā</span>,<br>
sādu­phala­samā­yutā;<br>
Dhuvaṃ phalāni dhārenti,<br>
avidūre mamassamaṃ.</p>
<p><a class="sc" id="30"></a><a class="ms" id="p_20Ap1_175"></a><a class="msdiv" id="msdiv169"></a>Harītakā āmalakā,<br>
amba­jambu­vi­bhītakā;<br>
Kolā bhallātakā billā,<br>
phalāni dhārayanti te.</p>
<p><a class="sc" id="31"></a><a class="ms" id="p_20Ap1_176"></a><a class="msdiv" id="msdiv170"></a>Āluvā ca kaḷambā ca,<br>
biḷālītak­kaḷāni ca;<br>
Jīvakā sutakā ceva,<br>
bahukā mama assame.</p>
<p><a class="sc" id="32"></a><a class="ms" id="p_20Ap1_177"></a><a class="msdiv" id="msdiv171"></a>Assamas­sā­vidū­ramhi,<br>
taḷākāsuṃ sunimmitā;<br>
Acchodakā sītajalā,<br>
supatitthā manoramā.</p>
<p><a class="sc" id="33"></a><a class="ms" id="p_20Ap1_178"></a><a class="msdiv" id="msdiv172"></a>Padu­mup­pa­la­sañ­channā,<br>
puṇ­ḍarī­ka­samā­yutā;<br>
Mandālakehi sañchannā,<br>
dibbagandho pavāyati.</p>
<p><a class="sc" id="34"></a><a class="ms" id="p_20Ap1_179"></a><a class="msdiv" id="msdiv173"></a>Evaṃ sabbaṅ­gasam­panne,<br>
pupphite phalite vane;<br>
Sukate assame ramme,<br>
viharāmi ahaṃ tadā.</p>
<p><a class="sc" id="35"></a><a class="ms" id="p_20Ap1_180"></a><a class="msdiv" id="msdiv174"></a>Sīlavā <span class="var" title="vattasampanno (s2, s3)" id="note67">vatasampanno</span>,<br>
jhāyī jhānarato sadā;<br>
Pañcā­bhiññā­ba­lappatto,<br>
suruci nāma tāpaso.</p>
<p><a class="sc" id="36"></a><a class="ms" id="p_20Ap1_181"></a><a class="msdiv" id="msdiv175"></a>Catu­vīsa­sahas­sāni,<br>
sissā mayhaṃ upaṭṭhahuṃ;<br>
Sabbeva brāhmaṇā ete,<br>
jātimanto yasassino.</p>
<p><a class="sc" id="37"></a><a class="ms" id="p_20Ap1_182"></a><a class="msdiv" id="msdiv176"></a>Lakkhaṇe itihāse ca,<br>
­sanighaṇ­ṭusa­keṭu­bhe;<br>
Padakā veyyākaraṇā,<br>
sadhamme pāramiṃ gatā.</p>
<p><a class="sc" id="38"></a><a class="pts" id="pts1.18"></a><a class="ms" id="p_20Ap1_183"></a><a class="msdiv" id="msdiv177"></a>Uppātesu nimittesu,<br>
lakkhaṇesu ca kovidā;<br>
Pathabyā bhūmantalikkhe,<br>
mama sissā susikkhitā.</p>
<p><a class="sc" id="39"></a><a class="ms" id="p_20Ap1_184"></a><a class="msdiv" id="msdiv178"></a>Appicchā nipakā ete,<br>
appāhārā alolupā;<br>
Lābhālābhena santuṭṭhā,<br>
parivārenti maṃ sadā.</p>
<p><a class="sc" id="40"></a><a class="ms" id="p_20Ap1_185"></a><a class="msdiv" id="msdiv179"></a>Jhāyī jhānaratā dhīrā,<br>
santacittā samāhitā;<br>
Ākiñcaññaṃ patthayantā,<br>
parivārenti maṃ sadā.</p>
<p><a class="sc" id="41"></a><a class="ms" id="p_20Ap1_186"></a><a class="msdiv" id="msdiv180"></a>Abhiñ­ñā­pāramip­pattā,<br>
pettike gocare ratā;<br>
Antalikkhacarā dhīrā,<br>
parivārenti maṃ sadā.</p>
<p><a class="sc" id="42"></a><a class="ms" id="p_20Ap1_187"></a><a class="msdiv" id="msdiv181"></a>Saṃvutā chasu dvāresu,<br>
anejā rakkhitindriyā;<br>
Asaṃsaṭṭhā ca te dhīrā,<br>
mama sissā durāsadā.</p>
<p><a class="sc" id="43"></a><a class="ms" id="p_20Ap1_188"></a><a class="msdiv" id="msdiv182"></a>Pallaṅkena nisajjāya,<br>
ṭhāna­caṅka­ma­nena ca;<br>
Vītināmenti te rattiṃ,<br>
mama sissā durāsadā.</p>
<p><a class="sc" id="44"></a><a class="ms" id="p_20Ap1_189"></a><a class="msdiv" id="msdiv183"></a>Rajanīye na rajjanti,<br>
dussanīye na dussare;<br>
Mohanīye na muyhanti,<br>
mama sissā durāsadā.</p>
<p><a class="sc" id="45"></a><a class="ms" id="p_20Ap1_190"></a><a class="msdiv" id="msdiv184"></a>Iddhiṃ vīmaṃsamānā te,<br>
vattanti niccakālikaṃ;<br>
<span class="var" title="paṭhaviṃ (bj, s2, s3, pts1)" id="note68">Pathaviṃ</span> te pakampenti,<br>
sārambhena durāsadā.</p>
<p><a class="sc" id="46"></a><a class="ms" id="p_20Ap1_191"></a><a class="msdiv" id="msdiv185"></a>Kīḷamānā ca te sissā,<br>
kīḷanti jhānakīḷitaṃ;<br>
Jambuto phalamānenti,<br>
mama sissā durāsadā.</p>
<p><a class="sc" id="47"></a><a class="ms" id="p_20Ap1_192"></a><a class="msdiv" id="msdiv186"></a>Aññe gacchanti goyānaṃ,<br>
aññe <span class="var" title="pubbavidehanaṃ (si, s2, s3, pts1, mr)" id="note69">pubbavidehakaṃ</span>;<br>
Aññe ca uttarakuruṃ,<br>
esanāya durāsadā.</p>
<p><a class="sc" id="48"></a><a class="ms" id="p_20Ap1_193"></a><a class="msdiv" id="msdiv187"></a>Purato pesenti khāriṃ,<br>
pacchato ca vajanti te;<br>
Catuvī­sasa­has­sehi,<br>
chāditaṃ hoti ambaraṃ.</p>
<p><a class="sc" id="49"></a><a class="ms" id="p_20Ap1_194"></a><a class="msdiv" id="msdiv188"></a>Aggipākī anaggī ca,<br>
danto­duk­kha­li­kāpi ca;<br>
Asmena koṭṭitā keci,<br>
pavat­ta­phala­bhojanā.</p>
<p><a class="sc" id="50"></a><a class="ms" id="p_20Ap1_195"></a><a class="msdiv" id="msdiv189"></a>Udakorohaṇā keci,<br>
sāyaṃ pāto sucīratā;<br>
Toyā­bhi­secana­karā,<br>
mama sissā durāsadā.</p>
<p><a class="sc" id="51"></a><a class="ms" id="p_20Ap1_196"></a><a class="msdiv" id="msdiv190"></a>­Parūḷ­ha­kaccha­na­kha­lomā,<br>
paṅkadantā rajassirā;<br>
Gandhitā sīlagandhena,<br>
mama sissā durāsadā.</p>
<p><a class="sc" id="52"></a><a class="pts" id="pts1.19"></a><a class="ms" id="p_20Ap1_197"></a><a class="msdiv" id="msdiv191"></a>Pātova sannipatitvā,<br>
jaṭilā uggatāpanā;<br>
Lābhālābhaṃ pakittetvā,<br>
gacchanti ambare tadā.</p>
<p><a class="sc" id="53"></a><a class="ms" id="p_20Ap1_198"></a><a class="msdiv" id="msdiv192"></a>Etesaṃ pakkamantānaṃ,<br>
mahāsaddo pavattati;<br>
Ajina­camma­sad­dena,<br>
muditā honti devatā.</p>
<p><a class="sc" id="54"></a><a class="ms" id="p_20Ap1_199"></a><a class="msdiv" id="msdiv193"></a>Disodisaṃ pakkamanti,<br>
antalikkhacarā isī;<br>
Sake balenu­patthad­dhā,<br>
te gacchanti yadicchakaṃ.</p>
<p><a class="sc" id="55"></a><a class="ms" id="p_20Ap1_200"></a><a class="msdiv" id="msdiv194"></a>Pathavīkampakā ete,<br>
sabbeva nabhacārino;<br>
Uggatejā duppasahā,<br>
sāgarova akhobhiyā.</p>
<p><a class="sc" id="56"></a><a class="ms" id="p_20Ap1_201"></a><a class="msdiv" id="msdiv195"></a>Ṭhānacaṅkamino keci,<br>
keci nesajjikā isī;<br>
Pavattabhojanā keci,<br>
mama sissā durāsadā.</p>
<p><a class="sc" id="57"></a><a class="ms" id="p_20Ap1_202"></a><a class="msdiv" id="msdiv196"></a>Mettāvihārino ete,<br>
hitesī sabbapāṇinaṃ;<br>
Anattukkaṃsakā sabbe,<br>
na te vambhenti kassaci.</p>
<p><a class="sc" id="58"></a><a class="ms" id="p_20Ap1_203"></a><a class="msdiv" id="msdiv197"></a>Sīha­rā­jāvasam­bhītā,<br>
gajarājāva thāmavā;<br>
Durāsadā byagghāriva,<br>
āgacchanti mamantike.</p>
<p><a class="sc" id="59"></a><a class="ms" id="p_20Ap1_204"></a><a class="msdiv" id="msdiv198"></a>Vijjādharā devatā ca,<br>
nāga­gandhab­barak­khasā;<br>
Kumbhaṇḍā dānavā garuḷā,<br>
upajīvanti taṃ saraṃ.</p>
<p><a class="sc" id="60"></a><a class="ms" id="p_20Ap1_205"></a><a class="msdiv" id="msdiv199"></a>Te jaṭā­khā­ri­bharitā,<br>
aji­nuttara­vāsanā;<br>
Antalikkhacarā sabbe,<br>
upajīvanti taṃ saraṃ.</p>
<p><a class="sc" id="61"></a><a class="ms" id="p_20Ap1_206"></a><a class="msdiv" id="msdiv200"></a><span class="var" title="tadānucchavikā (s2, s3, pts1, mr)" id="note70">Sadānucchavikā</span> ete,<br>
aññamaññaṃ sagāravā;<br>
Catub­bīsa­sahas­sā­naṃ,<br>
khipitasaddo na vijjati.</p>
<p><a class="sc" id="62"></a><a class="ms" id="p_20Ap1_207"></a><a class="msdiv" id="msdiv201"></a>Pāde pādaṃ nikkhipantā,<br>
appasaddā susaṃvutā;<br>
Upasaṅkamma <span class="var" title="sabbe te (s2, s3)" id="note71">sabbeva</span>,<br>
sirasā vandare mamaṃ.</p>
<p><a class="sc" id="63"></a><a class="ms" id="p_20Ap1_208"></a><a class="msdiv" id="msdiv202"></a>Tehi sissehi parivuto,<br>
santehi ca tapassibhi;<br>
Vasāmi assame tattha,<br>
jhāyī jhānarato ahaṃ.</p>
<p><a class="sc" id="64"></a><a class="ms" id="p_20Ap1_209"></a><a class="msdiv" id="msdiv203"></a>Isīnaṃ sīlagandhena,<br>
pupphagandhena cūbhayaṃ;<br>
Phalīnaṃ phalagandhena,<br>
gandhito hoti assamo.</p>
<p><a class="sc" id="65"></a><a class="ms" id="p_20Ap1_210"></a><a class="msdiv" id="msdiv204"></a>Rattindivaṃ na jānāmi,<br>
arati me na vijjati;<br>
Sake sisse ovadanto,<br>
bhiyyo hāsaṃ labhāmahaṃ.</p>
<p><a class="sc" id="66"></a><a class="ms" id="p_20Ap1_211"></a><a class="msdiv" id="msdiv205"></a>Pupphānaṃ pupphamānānaṃ,<br>
phalānañca vipaccataṃ;<br>
Dibbagandhā pavāyanti,<br>
sobhayantā mamassamaṃ.</p>
<p><a class="sc" id="67"></a><a class="pts" id="pts1.20"></a><a class="ms" id="p_20Ap1_212"></a><a class="msdiv" id="msdiv206"></a>Samādhimhā vuṭṭhahitvā,<br>
ātāpī nipako ahaṃ;<br>
Khāribhāraṃ gahetvāna,<br>
vanaṃ ajjhogahiṃ ahaṃ.</p>
<p><a class="sc" id="68"></a><a class="ms" id="p_20Ap1_213"></a><a class="msdiv" id="msdiv207"></a>Uppāte supine cāpi,<br>
Lakkhaṇesu susikkhito;<br>
<span class="var" title="vattamānaṃ (si, mr)" id="note72">Pavattamānaṃ</span> mantapadaṃ,<br>
Dhārayāmi ahaṃ tadā.</p>
<p><a class="sc" id="69"></a><a class="ms" id="p_20Ap1_214"></a><a class="msdiv" id="msdiv208"></a>Anomadassī bhagavā,<br>
lokajeṭṭho narāsabho;<br>
Vivekakāmo sambuddho,<br>
hima­van­ta­mupāgami.</p>
<p><a class="sc" id="70"></a><a class="ms" id="p_20Ap1_215"></a><a class="msdiv" id="msdiv209"></a>Ajjhogāhetvā himavantaṃ,<br>
aggo kāruṇiko muni;<br>
Pallaṅkaṃ ābhujitvāna,<br>
nisīdi purisuttamo.</p>
<p><a class="sc" id="71"></a><a class="ms" id="p_20Ap1_216"></a><a class="msdiv" id="msdiv210"></a>Tamaddasāhaṃ sambuddhaṃ,<br>
sappabhāsaṃ manoramaṃ;<br>
Indīvaraṃva jalitaṃ,<br>
ādittaṃva hutāsanaṃ.</p>
<p><a class="sc" id="72"></a><a class="ms" id="p_20Ap1_217"></a><a class="msdiv" id="msdiv211"></a>Jalantaṃ dīparukkhaṃva,<br>
vijjutaṃ <span class="var" title="gagaṇe (c1, c2)" id="note73">gagane</span> yathā;<br>
Suphullaṃ sālarājaṃva,<br>
addasaṃ lokanāyakaṃ.</p>
<p><a class="sc" id="73"></a><a class="ms" id="p_20Ap1_218"></a><a class="msdiv" id="msdiv212"></a>Ayaṃ nāgo mahāvīro,<br>
duk­khas­santa­karo muni;<br>
Imaṃ dassanamāgamma,<br>
sabbadukkhā pamuccare.</p>
<p><a class="sc" id="74"></a><a class="ms" id="p_20Ap1_219"></a><a class="msdiv" id="msdiv213"></a>Disvānāhaṃ devadevaṃ,<br>
lakkhaṇaṃ upadhārayiṃ;<br>
Buddho nu kho na vā buddho,<br>
handa passāmi cakkhumaṃ.</p>
<p><a class="sc" id="75"></a><a class="ms" id="p_20Ap1_220"></a><a class="msdiv" id="msdiv214"></a>Sahassārāni cakkāni,<br>
dissanti caraṇuttame;<br>
Lakkhaṇānissa disvāna,<br>
niṭṭhaṃ gacchiṃ tathāgate.</p>
<p><a class="sc" id="76"></a><a class="ms" id="p_20Ap1_221"></a><a class="msdiv" id="msdiv215"></a>Sammajjaniṃ gahetvāna,<br>
sammaj­jit­vā­nahaṃ tadā;<br>
Atha pupphe samānetvā,<br>
buddhaseṭṭhaṃ apūjayiṃ.</p>
<p><a class="sc" id="77"></a><a class="ms" id="p_20Ap1_222"></a><a class="msdiv" id="msdiv216"></a>Pūjayitvāna taṃ buddhaṃ,<br>
oghatiṇ­ṇa­ma­nāsa­vaṃ;<br>
Ekaṃsaṃ ajinaṃ katvā,<br>
namassiṃ lokanāyakaṃ.</p>
<p><a class="sc" id="78"></a><a class="ms" id="p_20Ap1_223"></a><a class="msdiv" id="msdiv217"></a>Yena ñāṇena sambuddho,<br>
<span class="var" title="viharittha (bj) | vihareti (mr)" id="note74">viharati</span> anāsavo;<br>
Taṃ ñāṇaṃ kittayissāmi,<br>
suṇātha mama bhāsato.</p>
<p><a class="sc" id="79"></a><a class="ms" id="p_20Ap1_224"></a><a class="msdiv" id="msdiv218"></a>‘<span class="var" title="samuddha­ra­yimaṃ (s2, s3)" id="note75">Samuddha­ra­simaṃ</span> lokaṃ,<br>
sayambhū amitodaya;<br>
Tava dassanamāgamma,<br>
kaṅkhāsotaṃ taranti te.</p>
<p><a class="sc" id="80"></a><a class="ms" id="p_20Ap1_225"></a><a class="msdiv" id="msdiv219"></a>Tuvaṃ satthā ca ketu ca,<br>
dhajo yūpo ca pāṇinaṃ;<br>
<span class="var" title="parāyano (s2, s3, pts1, mr)" id="note76">Parāyaṇo</span> patiṭṭhā ca,<br>
dīpo ca dvipaduttamo.</p>
<p><a class="sc" id="81"></a><a class="ms" id="p_20Ap1_226"></a><a class="msdiv" id="msdiv220"></a>Sakkā samudde udakaṃ,<br>
pametuṃ āḷhakena vā;<br>
Na tveva tava sabbaññu,<br>
ñāṇaṃ sakkā pametave.</p>
<p><a class="sc" id="82"></a><a class="ms" id="p_20Ap1_227"></a><a class="msdiv" id="msdiv221"></a>Dhāretuṃ pathaviṃ sakkā,<br>
ṭhapetvā tulamaṇḍale;<br>
Na tveva tava sabbaññu,<br>
ñāṇaṃ sakkā dharetave.</p>
<p><a class="sc" id="83"></a><a class="pts" id="pts1.21"></a><a class="ms" id="p_20Ap1_228"></a><a class="msdiv" id="msdiv222"></a>Ākāso minituṃ sakkā,<br>
rajjuyā aṅgulena vā;<br>
Na tveva tava sabbaññu,<br>
ñāṇaṃ sakkā pametave.</p>
<p><a class="sc" id="84"></a><a class="ms" id="p_20Ap1_229"></a><a class="msdiv" id="msdiv223"></a>Mahāsamudde udakaṃ,<br>
<span class="var" title="paṭhaviṃ cākhilaṃ jahe (bj) | paṭha­viñ­cā­khilañ­jahe (s2, s3) | paṭhaviṃ cākhilañjahe (pts1)" id="note77">pathavī cākhilājaṭaṃ</span>;<br>
Buddhañāṇaṃ upādāya,<br>
upamāto na yujjare.</p>
<p><a class="sc" id="85"></a><a class="ms" id="p_20Ap1_230"></a><a class="msdiv" id="msdiv224"></a>Sadevakassa lokassa,<br>
cittaṃ yesaṃ pavattati;<br>
<span class="var" title="antojālīkatā (bj, mr) | antojāligatā (s2, s3)" id="note78">Antojālagatā</span> ete,<br>
tava ñāṇamhi cakkhuma.</p>
<p><a class="sc" id="86"></a><a class="ms" id="p_20Ap1_231"></a><a class="msdiv" id="msdiv225"></a>Yena ñāṇena pattosi,<br>
kevalaṃ bodhimuttamaṃ;<br>
Tena ñāṇena sabbaññu,<br>
maddasī paratitthiye’.</p>
<p><a class="sc" id="87"></a><a class="ms" id="p_20Ap1_232"></a><a class="msdiv" id="msdiv226"></a>Imā gāthā thavitvāna,<br>
suruci nāma tāpaso;<br>
Ajinaṃ pattharitvāna,<br>
pathaviyaṃ nisīdi so.</p>
<p><a class="sc" id="88"></a><a class="ms" id="p_20Ap1_233"></a><a class="msdiv" id="msdiv227"></a>‘Cullā­sīti­sahas­sāni,<br>
ajjhogāḷho mahaṇṇave;<br>
Accuggato tāvadeva,<br>
girirājā pavuccati.</p>
<p><a class="sc" id="89"></a><a class="ms" id="p_20Ap1_234"></a><a class="msdiv" id="msdiv228"></a>Tāva accuggato neru,<br>
āyato vitthato ca so;<br>
Cuṇṇito aṇubhedena,<br>
<span class="var" title="... sahassiyo (s2, s3, pts1, mr)" id="note79">koṭi­sata­sahas­saso</span>.</p>
<p><a class="sc" id="90"></a><a class="ms" id="p_20Ap1_235"></a><a class="msdiv" id="msdiv229"></a>Lakkhe ṭhapiyamānamhi,<br>
parik­kha­ya­ma­gaccha­tha;<br>
Na tveva tava sabbaññu,<br>
ñāṇaṃ sakkā pametave.</p>
<p><a class="sc" id="91"></a><a class="ms" id="p_20Ap1_236"></a><a class="msdiv" id="msdiv230"></a>Sukhumac­chi­kena jālena,<br>
udakaṃ yo parikkhipe;<br>
Ye keci udake pāṇā,<br>
antojālagatā siyuṃ.</p>
<p><a class="sc" id="92"></a><a class="ms" id="p_20Ap1_237"></a><a class="msdiv" id="msdiv231"></a>Tatheva hi mahāvīra,<br>
ye keci puthutitthiyā;<br>
<span class="var" title="diṭṭhi­gahana­pak­khantā (bj) | diṭṭhig­gaha­ṇa­pak­khantā (s2, s3) | ditthī­gahana­pak­khandā (pts1)" id="note80">Diṭṭhi­gahana­pak­khandā</span>,<br>
parāmāsena mohitā.</p>
<p><a class="sc" id="93"></a><a class="ms" id="p_20Ap1_238"></a><a class="msdiv" id="msdiv232"></a>Tava suddhena ñāṇena,<br>
anāva­raṇa­dassinā;<br>
Antojālagatā ete,<br>
ñāṇaṃ te nātivattare’.</p>
<p><a class="sc" id="94"></a><a class="ms" id="p_20Ap1_239"></a><a class="msdiv" id="msdiv233"></a>Bhagavā tamhi samaye,<br>
anomadassī mahāyaso;<br>
Vuṭṭhahitvā samādhimhā,<br>
disaṃ olokayī jino.</p>
<p><a class="sc" id="95"></a><a class="ms" id="p_20Ap1_240"></a><a class="msdiv" id="msdiv234"></a>Anoma­dassi­munino,<br>
Nisabho nāma sāvako;<br>
Parivuto satasahassehi,<br>
Santacittehi tādibhi.</p>
<p><a class="sc" id="96"></a><a class="ms" id="p_20Ap1_241"></a><a class="msdiv" id="msdiv235"></a>Khīṇāsavehi suddhehi,<br>
chaḷabhiññehi jhāyibhi;<br>
Cittamaññāya buddhassa,<br>
upesi lokanāyakaṃ.</p>
<p><a class="sc" id="97"></a><a class="ms" id="p_20Ap1_242"></a><a class="msdiv" id="msdiv236"></a>Antalikkhe ṭhitā tattha,<br>
padak­khi­ṇa­makaṃsu te;<br>
Namassantā pañjalikā,<br>
<span class="var" title="oruhuṃ (s2, s3) | orohuṃ (pts1)" id="note81">otaruṃ</span> buddhasantike.</p>
<p><a class="sc" id="98"></a><a class="ms" id="p_20Ap1_243"></a><a class="msdiv" id="msdiv237"></a>Anomadassī bhagavā,<br>
lokajeṭṭho narāsabho;<br>
Bhikkhusaṃghe nisīditvā,<br>
sītaṃ pātukarī jino.</p>
<p><a class="sc" id="99"></a><a class="ms" id="p_20Ap1_244"></a><a class="msdiv" id="msdiv238"></a>Varuṇo nāmupaṭṭhāko,<br>
anomadassissa satthuno;<br>
Ekaṃsaṃ cīvaraṃ katvā,<br>
apucchi lokanāyakaṃ.</p>
<p><a class="sc" id="100"></a><a class="pts" id="pts1.22"></a><a class="ms" id="p_20Ap1_245"></a><a class="msdiv" id="msdiv239"></a>‘Ko nu kho bhagavā hetu,<br>
sitakammassa satthuno;<br>
Na hi buddhā ahetūhi,<br>
sitaṃ pātukaronti te’.</p>
<p><a class="sc" id="101"></a><a class="ms" id="p_20Ap1_246"></a><a class="msdiv" id="msdiv240"></a>Anomadassī bhagavā,<br>
lokajeṭṭho narāsabho;<br>
Bhikkhumajjhe nisīditvā,<br>
imaṃ gāthaṃ abhāsatha.</p>
<p><a class="sc" id="102"></a><a class="ms" id="p_20Ap1_247"></a><a class="msdiv" id="msdiv241"></a>‘Yo maṃ pupphena pūjesi,<br>
ñāṇañcāpi anutthavi;<br>
Tamahaṃ kittayissāmi,<br>
suṇotha mama bhāsato’.</p>
<p><a class="sc" id="103"></a><a class="ms" id="p_20Ap1_248"></a><a class="msdiv" id="msdiv242"></a>Buddhassa giramaññāya,<br>
sabbe devā samāgatā;<br>
Saddhammaṃ sotukāmā te,<br>
­sambud­dha­mu­pasaṅka­muṃ.</p>
<p><a class="sc" id="104"></a><a class="ms" id="p_20Ap1_249"></a><a class="msdiv" id="msdiv243"></a>Dasasu lokadhātūsu,<br>
devakāyā mahiddhikā;<br>
Saddhammaṃ sotukāmā te,<br>
­sambud­dha­mu­pasaṅka­muṃ.</p>
<p><a class="sc" id="105"></a><a class="ms" id="p_20Ap1_250"></a><a class="msdiv" id="msdiv244"></a>‘Hatthī assā rathā pattī,<br>
senā ca caturaṅginī;<br>
Pari­vāres­santimaṃ niccaṃ,<br>
buddha­pū­jāyi­daṃ phalaṃ.</p>
<p><a class="sc" id="106"></a><a class="ms" id="p_20Ap1_251"></a><a class="msdiv" id="msdiv245"></a>Saṭṭhi­tūriya­sahas­sāni,<br>
bheriyo samalaṅkatā;<br>
Upaṭṭhis­santimaṃ niccaṃ,<br>
buddha­pū­jāyi­daṃ phalaṃ.</p>
<p><a class="sc" id="107"></a><a class="ms" id="p_20Ap1_252"></a><a class="msdiv" id="msdiv246"></a>Soḷasit­thi­sahas­sāni,<br>
nāriyo samalaṅkatā;<br>
Vicit­ta­vatthā­bharaṇā,<br>
āmutta­maṇi­kuṇḍalā.</p>
<p><a class="sc" id="108"></a><a class="ms" id="p_20Ap1_253"></a><a class="msdiv" id="msdiv247"></a>Aḷārapamhā hasulā,<br>
susaññā tanumajjhimā;<br>
Pari­vāres­santimaṃ niccaṃ,<br>
buddha­pū­jāyi­daṃ phalaṃ.</p>
<p><a class="sc" id="109"></a><a class="ms" id="p_20Ap1_254"></a><a class="msdiv" id="msdiv248"></a>Kappa­sata­sahas­sāni,<br>
devaloke ramissati;<br>
Sahas­sak­khat­tuṃ cakkavattī,<br>
rājā raṭṭhe bhavissati.</p>
<p><a class="sc" id="110"></a><a class="ms" id="p_20Ap1_255"></a><a class="msdiv" id="msdiv249"></a>Sahas­sak­khat­tuṃ devindo,<br>
devarajjaṃ karissati;<br>
Padesarajjaṃ vipulaṃ,<br>
gaṇanāto <span class="var" title="asaṅkhayaṃ (s2, s3, mr)" id="note82">asaṅkhiyaṃ</span>.</p>
<p><a class="sc" id="111"></a><a class="ms" id="p_20Ap1_256"></a><a class="msdiv" id="msdiv250"></a><span class="var" title="pacchimabhave sampatte (bj) | pacchimebhave sampatte (pts1)" id="note83">Pacchime bhavasampatte</span>,<br>
manussattaṃ gamissati;<br>
Brāhmaṇī sāriyā nāma,<br>
dhārayissati kucchinā.</p>
<p><a class="sc" id="112"></a><a class="ms" id="p_20Ap1_257"></a><a class="msdiv" id="msdiv251"></a>Mātuyā nāmagottena,<br>
paññā­yis­sati­yaṃ naro;<br>
Sāriputtoti nāmena,<br>
tikkhapañño bhavissati.</p>
<p><a class="sc" id="113"></a><a class="ms" id="p_20Ap1_258"></a><a class="msdiv" id="msdiv252"></a>Asītikoṭī chaḍḍetvā,<br>
pabba­jis­sati­kiñ­cano;<br>
Gavesanto santipadaṃ,<br>
carissati mahiṃ imaṃ.</p>
<p><a class="sc" id="114"></a><a class="ms" id="p_20Ap1_259"></a><a class="msdiv" id="msdiv253"></a>Apparimeyye ito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="115"></a><a class="ms" id="p_20Ap1_260"></a><a class="msdiv" id="msdiv254"></a>Tassa dhammesu dāyādo,<br>
oraso dhammanimmito;<br>
Sāriputtoti nāmena,<br>
hessati aggasāvako.</p>
<p><a class="sc" id="116"></a><a class="pts" id="pts1.23"></a><a class="ms" id="p_20Ap1_261"></a><a class="msdiv" id="msdiv255"></a>Ayaṃ <span class="var" title="bhāgīrasī (s2, s3, pts1, mr)" id="note84">bhāgīrathī</span> gaṅgā,<br>
himavantā pabhāvitā;<br>
Mahāsa­mudda­map­peti,<br>
tappayantī <span class="var" title="mahodadhī (?)" id="note85">mahodadhiṃ</span>.</p>
<p><a class="sc" id="117"></a><a class="ms" id="p_20Ap1_262"></a><a class="msdiv" id="msdiv256"></a>Tathevāyaṃ sāriputto,<br>
sake tīsu visārado;<br>
Paññāya pāramiṃ gantvā,<br>
tappayissati <span class="var" title="pāṇino (bj, s2, s3, pts1)" id="note86">pāṇine</span>.</p>
<p><a class="sc" id="118"></a><a class="ms" id="p_20Ap1_263"></a><a class="msdiv" id="msdiv257"></a>Hima­van­tamu­pādāya,<br>
sāgarañca mahodadhiṃ;<br>
Etthantare yaṃ pulinaṃ,<br>
gaṇanāto asaṅkhiyaṃ.</p>
<p><a class="sc" id="119"></a><a class="ms" id="p_20Ap1_264"></a><a class="msdiv" id="msdiv258"></a>Tampi sakkā asesena,<br>
saṅkhātuṃ gaṇanā yathā;<br>
Na tveva sāriputtassa,<br>
paññāyanto bhavissati.</p>
<p><a class="sc" id="120"></a><a class="ms" id="p_20Ap1_265"></a><a class="msdiv" id="msdiv259"></a>Lakkhe ṭhapiyamānamhi,<br>
khīye gaṅgāya vālukā;<br>
Na tveva sāriputtassa,<br>
paññāyanto bhavissati.</p>
<p><a class="sc" id="121"></a><a class="ms" id="p_20Ap1_266"></a><a class="msdiv" id="msdiv260"></a>Mahāsamudde ūmiyo,<br>
gaṇanāto asaṅkhiyā;<br>
Tatheva sāriputtassa,<br>
paññāyanto na hessati.</p>
<p><a class="sc" id="122"></a><a class="ms" id="p_20Ap1_267"></a><a class="msdiv" id="msdiv261"></a>Ārādhayitvā sambuddhaṃ,<br>
gotamaṃ sakyapuṅgavaṃ;<br>
Paññāya pāramiṃ gantvā,<br>
hessati aggasāvako.</p>
<p><a class="sc" id="123"></a><a class="ms" id="p_20Ap1_268"></a><a class="msdiv" id="msdiv262"></a>Pavattitaṃ dhammacakkaṃ,<br>
sakyaputtena tādinā;<br>
Anuvattessati sammā,<br>
vassento dhammavuṭṭhiyo.</p>
<p><a class="sc" id="124"></a><a class="ms" id="p_20Ap1_269"></a><a class="msdiv" id="msdiv263"></a>Sabbametaṃ abhiññāya,<br>
gotamo sakyapuṅgavo;<br>
Bhikkhusaṃghe nisīditvā,<br>
aggaṭṭhāne ṭhapessati’.</p>
<p><a class="sc" id="125"></a><a class="ms" id="p_20Ap1_270"></a><a class="msdiv" id="msdiv264"></a>Aho me sukataṃ kammaṃ,<br>
anomadassissa satthuno;<br>
<span class="var" title="yassādhikāraṃ (s2, s3)" id="note87">Yassāhaṃ kāraṃ</span> katvāna,<br>
sabbattha pāramiṃ gato.</p>
<p><a class="sc" id="126"></a><a class="ms" id="p_20Ap1_271"></a><a class="msdiv" id="msdiv265"></a>Aparimeyye kataṃ kammaṃ,<br>
phalaṃ dassesi me idha;<br>
Sumutto saravegova,<br>
kilese jhāpayiṃ ahaṃ.</p>
<p><a class="sc" id="127"></a><a class="ms" id="p_20Ap1_272"></a><a class="msdiv" id="msdiv266"></a>Asaṅkhataṃ gavesanto,<br>
nibbānaṃ acalaṃ padaṃ;<br>
Vicinaṃ titthiye sabbe,<br>
esāhaṃ saṃsariṃ bhave.</p>
<p><a class="sc" id="128"></a><a class="ms" id="p_20Ap1_273"></a><a class="msdiv" id="msdiv267"></a>Yathāpi byādhito poso,<br>
pariyeseyya osadhaṃ;<br>
Vicineyya <span class="var" title="dhanaṃ (s2, s3, mr)" id="note88">vanaṃ</span> sabbaṃ,<br>
byādhito parimuttiyā.</p>
<p><a class="sc" id="129"></a><a class="ms" id="p_20Ap1_274"></a><a class="msdiv" id="msdiv268"></a>Asaṅkhataṃ gavesanto,<br>
nibbānaṃ amataṃ padaṃ;<br>
<span class="var" title="avyākiṇṇaṃ (pts1) | abbocchinnaṃ (aṭṭha.)" id="note89">Abbokiṇṇaṃ</span> pañcasataṃ,<br>
pabbajiṃ isipabbajaṃ.</p>
<p><a class="sc" id="130"></a><a class="ms" id="p_20Ap1_275"></a><a class="msdiv" id="msdiv269"></a>Jaṭābhārena bharito,<br>
ajinut­tarani­vāsano;<br>
Abhiññāpāramiṃ gantvā,<br>
brahmalokaṃ agacchihaṃ.</p>
<p><a class="sc" id="131"></a><a class="pts" id="pts1.24"></a><a class="ms" id="p_20Ap1_276"></a><a class="msdiv" id="msdiv270"></a>Natthi bāhirake suddhi,<br>
ṭhapetvā jinasāsanaṃ;<br>
Ye keci buddhimā sattā,<br>
sujjhanti jinasāsane.</p>
<p><a class="sc" id="132"></a><a class="ms" id="p_20Ap1_277"></a><a class="msdiv" id="msdiv271"></a><span class="var" title="atthakāmaṃ mamaṃ etaṃ (si) | atthakāmaṃ mamametaṃ (s2, s3, pts1) | atthakāramayaṃ (mr)" id="note90">Attakāramayaṃ etaṃ</span>,<br>
nayidaṃ itihītihaṃ;<br>
Asaṅkhataṃ gavesanto,<br>
<span class="var" title="kutitthaṃ (bj, s2, s3, pts1)" id="note91">kutitthe</span> sañcariṃ ahaṃ.</p>
<p><a class="sc" id="133"></a><a class="ms" id="p_20Ap1_278"></a><a class="msdiv" id="msdiv272"></a>Yathā sāratthiko poso,<br>
kadaliṃ chetvāna phālaye;<br>
Na tattha sāraṃ vindeyya,<br>
sārena rittako hi so.</p>
<p><a class="sc" id="134"></a><a class="ms" id="p_20Ap1_279"></a><a class="msdiv" id="msdiv273"></a>Tatheva titthiyā loke,<br>
nānādiṭṭhī bahujjanā;<br>
Asaṅkhatena rittāse,<br>
sārena kadalī yathā.</p>
<p><a class="sc" id="135"></a><a class="ms" id="p_20Ap1_280"></a><a class="msdiv" id="msdiv274"></a>Pacchime bhavasampatte,<br>
brahmabandhu ahosahaṃ;<br>
Mahābhogaṃ chaḍḍetvāna,<br>
pabbajiṃ anagāriyaṃ”.</p>
</blockquote>
<p class="endsutta"><a class="sc" id="136"></a><a class="ms" id="p_20Ap1_281"></a>Paṭha­ma­bhā­ṇavā­raṃ.</p>
<blockquote class="gatha">
<p><a class="sc" id="137"></a><a class="ms" id="p_20Ap1_282"></a><a class="msdiv" id="msdiv275"></a>“Ajjhāyako mantadharo,<br>
tiṇṇaṃ vedāna pāragū;<br>
Brāhmaṇo <span class="var" title="sañjayo (bj, s2, s3, pts1)" id="note92">sañcayo</span> nāma,<br>
tassa mūle vasāmahaṃ.</p>
<p><a class="sc" id="138"></a><a class="ms" id="p_20Ap1_283"></a><a class="msdiv" id="msdiv276"></a>Sāvako te mahāvīra,<br>
assaji nāma brāhmaṇo;<br>
Durāsado uggatejo,<br>
piṇḍāya caratī tadā.</p>
<p><a class="sc" id="139"></a><a class="ms" id="p_20Ap1_284"></a><a class="msdiv" id="msdiv277"></a>Tamaddasāsiṃ sappaññaṃ,<br>
muniṃ mone samāhitaṃ;<br>
Santacittaṃ mahānāgaṃ,<br>
suphullaṃ padumaṃ yathā.</p>
<p><a class="sc" id="140"></a><a class="ms" id="p_20Ap1_285"></a><a class="msdiv" id="msdiv278"></a>Disvā me cittamuppajji,<br>
sudantaṃ suddhamānasaṃ;<br>
Usabhaṃ pavaraṃ vīraṃ,<br>
arahāyaṃ bhavissati.</p>
<p><a class="sc" id="141"></a><a class="ms" id="p_20Ap1_286"></a><a class="msdiv" id="msdiv279"></a>Pāsādiko iriyati,<br>
abhirūpo susaṃvuto;<br>
Uttame damathe danto,<br>
amatadassī bhavissati.</p>
<p><a class="sc" id="142"></a><a class="ms" id="p_20Ap1_287"></a><a class="msdiv" id="msdiv280"></a>Yannūnāhaṃ uttamatthaṃ,<br>
puccheyyaṃ tuṭṭhamānasaṃ;<br>
So me puṭṭho kathessati,<br>
paṭi­pucchā­mahaṃ tadā.</p>
<p><a class="sc" id="143"></a><a class="ms" id="p_20Ap1_288"></a><a class="msdiv" id="msdiv281"></a><span class="var" title="piṇḍacāraṃ (s2, s3, pts1)" id="note93">Piṇḍapātaṃ</span> carantassa,<br>
pacchato agamāsahaṃ;<br>
Okāsaṃ paṭimānento,<br>
pucchituṃ amataṃ padaṃ.</p>
<p><a class="sc" id="144"></a><a class="ms" id="p_20Ap1_289"></a><a class="msdiv" id="msdiv282"></a>Vīthintare anuppattaṃ,<br>
upagantvāna pucchahaṃ;<br>
‘Kathaṃ gottosi tvaṃ vīra,<br>
kassa sissosi mārisa’.</p>
<p><a class="sc" id="145"></a><a class="ms" id="p_20Ap1_290"></a><a class="msdiv" id="msdiv283"></a>So me puṭṭho viyākāsi,<br>
asambhītova kesarī;<br>
‘Buddho loke samuppanno,<br>
tassa sissomhi āvuso’.</p>
<p><a class="sc" id="146"></a><a class="pts" id="pts1.25"></a><a class="ms" id="p_20Ap1_291"></a><a class="msdiv" id="msdiv284"></a>‘Kīdisaṃ te mahāvīra,<br>
anujāta mahāyasa;<br>
Buddhassa sāsanaṃ dhammaṃ,<br>
sādhu me kathayassu bho’.</p>
<p><a class="sc" id="147"></a><a class="ms" id="p_20Ap1_292"></a><a class="msdiv" id="msdiv285"></a>So me puṭṭho kathī sabbaṃ,<br>
gambhīraṃ nipuṇaṃ padaṃ;<br>
Taṇhāsallassa hantāraṃ,<br>
sabba­duk­khā­pa­nūda­naṃ.</p>
<p><a class="sc" id="148"></a><a class="ms" id="p_20Ap1_293"></a><a class="msdiv" id="msdiv286"></a>‘Ye dhammā hetuppabhavā,<br>
Tesaṃ hetuṃ tathāgato āha;<br>
Tesañca yo nirodho,<br>
Evaṃvādī mahāsamaṇo’.</p>
<p><a class="sc" id="149"></a><a class="ms" id="p_20Ap1_294"></a><a class="msdiv" id="msdiv287"></a>Sohaṃ vissajjite pañhe,<br>
paṭhamaṃ phalamajjhagaṃ;<br>
Virajo vimalo āsiṃ,<br>
sutvāna jinasāsanaṃ.</p>
<p><a class="sc" id="150"></a><a class="ms" id="p_20Ap1_295"></a><a class="msdiv" id="msdiv288"></a>Sutvāna munino vākyaṃ,<br>
passitvā dhammamuttamaṃ;<br>
Pari­yogāḷ­ha­saddhammo,<br>
imaṃ gātha­mabhāsa­haṃ.</p>
<p><a class="sc" id="151"></a><a class="ms" id="p_20Ap1_296"></a><a class="msdiv" id="msdiv289"></a>‘Eseva dhammo yadi tāvadeva,<br>
<span class="var" title="paccabyathā (bj, s2, s3, pts1) | paccabyattha (^pi-tv-kd1#220 [Mahākhandhaka/ Sāri­putta­mog­gallā­na­pabbaj­jā­kathā], ^pi-tv-kd1#227 [Mahākhandhaka/ Sāri­putta­mog­gallā­na­pabbaj­jā­kathā])" id="note96">Paccabyatha</span> padamasokaṃ;<br>
Adiṭṭhaṃ abbhatītaṃ,<br>
Bahukehi kappanahutehi’.</p>
<p><a class="sc" id="152"></a><a class="ms" id="p_20Ap1_297"></a><a class="msdiv" id="msdiv290"></a>Svāhaṃ dhammaṃ gavesanto,<br>
kutitthe sañcariṃ ahaṃ;<br>
So me attho anuppatto,<br>
kālo me nappamajjituṃ.</p>
<p><a class="sc" id="153"></a><a class="ms" id="p_20Ap1_298"></a><a class="msdiv" id="msdiv291"></a>Tositohaṃ assajinā,<br>
patvāna acalaṃ padaṃ;<br>
Sahāyakaṃ gavesanto,<br>
assamaṃ agamāsahaṃ.</p>
<p><a class="sc" id="154"></a><a class="ms" id="p_20Ap1_299"></a><a class="msdiv" id="msdiv292"></a>Dūratova mamaṃ disvā,<br>
sahāyo me susikkhito;<br>
<span class="var" title="iriyāpathaṃ mamaṃ disvā (mr)" id="note97">Iriyā­patha­sam­panno</span>,<br>
idaṃ vacanamabravi.</p>
<p><a class="sc" id="155"></a><a class="ms" id="p_20Ap1_300"></a><a class="msdiv" id="msdiv293"></a>‘Pasan­na­mukha­nettosi,<br>
munibhāvova dissati;<br>
Amatādhigato kacci,<br>
nib­bā­na­maccutaṃ padaṃ.</p>
<p><a class="sc" id="156"></a><a class="ms" id="p_20Ap1_301"></a><a class="msdiv" id="msdiv294"></a>Subhānurūpo āyāsi,<br>
āneñjakārito viya;<br>
<span class="var" title="dantova dantadamathe (bj, s2, s3) | danto­vuttama­dama­the (si) | dantoca uttamadamathe (pts1)" id="note98">Dantova dantadamatho</span>,<br>
upasantosi brāhmaṇa’.</p>
<p><a class="sc" id="157"></a><a class="ms" id="p_20Ap1_302"></a><a class="msdiv" id="msdiv295"></a>‘Amataṃ mayādhigataṃ,<br>
­sokasal­lā­pa­nūda­naṃ;<br>
Tvampi taṃ <span class="var" title="adhigacchāhi (bj) | adhigacchasi (si) | adhigacchehi (s2, s3, pts1) | adhigatosi (?)" id="note99">adhigacchesi</span>,<br>
gacchāma buddhasantikaṃ’.</p>
<p><a class="sc" id="158"></a><a class="ms" id="p_20Ap1_303"></a><a class="msdiv" id="msdiv296"></a>Sādhūti so paṭissutvā,<br>
sahāyo me susikkhito;<br>
Hatthena hatthaṃ gaṇhitvā,<br>
<span class="var" title="upāgami (bj) | upāgamma (s2, s3) | upāgamī (pts1)" id="note100">upagamma</span> tavantikaṃ.</p>
<p><a class="sc" id="159"></a><a class="ms" id="p_20Ap1_304"></a><a class="msdiv" id="msdiv297"></a>Ubhopi pabbajissāma,<br>
sakyaputta tavantike;<br>
Tava sāsanamāgamma,<br>
viharāma anāsavā.</p>
<p><a class="sc" id="160"></a><a class="ms" id="p_20Ap1_305"></a><a class="msdiv" id="msdiv298"></a>Kolito iddhiyā seṭṭho,<br>
ahaṃ paññāya pārago;<br>
Ubhova ekato hutvā,<br>
sāsanaṃ sobhayāmase.</p>
<p><a class="sc" id="161"></a><a class="pts" id="pts1.26"></a><a class="ms" id="p_20Ap1_306"></a><a class="msdiv" id="msdiv299"></a>Apari­yosita­saṅkappo,<br>
kutitthe sañcariṃ ahaṃ;<br>
Tava dassanamāgamma,<br>
saṅkappo pūrito mama.</p>
<p><a class="sc" id="162"></a><a class="ms" id="p_20Ap1_307"></a><a class="msdiv" id="msdiv300"></a>Pathaviyaṃ patiṭṭhāya,<br>
pupphanti samaye dumā;<br>
Dibbagandhā sampavanti,<br>
tosenti sabbapāṇinaṃ.</p>
<p><a class="sc" id="163"></a><a class="ms" id="p_20Ap1_308"></a><a class="msdiv" id="msdiv301"></a>Tathevāhaṃ mahāvīra,<br>
sakyaputta mahāyasa;<br>
Sāsane te patiṭṭhāya,<br>
samayesāmi pupphituṃ.</p>
<p><a class="sc" id="164"></a><a class="ms" id="p_20Ap1_309"></a><a class="msdiv" id="msdiv302"></a>Vimuttipupphaṃ esanto,<br>
bhava­saṃsā­ra­mocanaṃ;<br>
Vimutti­puppha­lā­bhena,<br>
tosemi sabbapāṇinaṃ.</p>
<p><a class="sc" id="165"></a><a class="ms" id="p_20Ap1_310"></a><a class="msdiv" id="msdiv303"></a>Yāvatā bud­dha­khettamhi,<br>
ṭhapetvāna mahāmuniṃ;<br>
Paññāya sadiso natthi,<br>
tava puttassa cakkhuma.</p>
<p><a class="sc" id="166"></a><a class="ms" id="p_20Ap1_311"></a><a class="msdiv" id="msdiv304"></a>Suvinītā ca te sissā,<br>
parisā ca susikkhitā;<br>
Uttame damathe dantā,<br>
parivārenti taṃ sadā.</p>
<p><a class="sc" id="167"></a><a class="ms" id="p_20Ap1_312"></a><a class="msdiv" id="msdiv305"></a>Jhāyī jhānaratā dhīrā,<br>
santacittā samāhitā;<br>
Munī moneyya­sam­pannā,<br>
parivārenti taṃ sadā.</p>
<p><a class="sc" id="168"></a><a class="ms" id="p_20Ap1_313"></a><a class="msdiv" id="msdiv306"></a>Appicchā nipakā dhīrā,<br>
appāhārā alolupā;<br>
Lābhālābhena santuṭṭhā,<br>
parivārenti taṃ sadā.</p>
<p><a class="sc" id="169"></a><a class="ms" id="p_20Ap1_314"></a><a class="msdiv" id="msdiv307"></a>Āraññikā dhutaratā,<br>
jhāyino lūkhacīvarā;<br>
Vivekābhiratā dhīrā,<br>
parivārenti taṃ sadā.</p>
<p><a class="sc" id="170"></a><a class="ms" id="p_20Ap1_315"></a><a class="msdiv" id="msdiv308"></a>Paṭipannā phalaṭṭhā ca,<br>
sekhā phalasamaṅgino;<br>
<span class="var" title="āsiṃsakā (bj, s2, s3, pts1)" id="note101">Āsīsakā</span> uttamatthaṃ,<br>
parivārenti taṃ sadā.</p>
<p><a class="sc" id="171"></a><a class="ms" id="p_20Ap1_316"></a><a class="msdiv" id="msdiv309"></a>Sotāpannā ca vimalā,<br>
sakadāgāmino ca ye;<br>
Anāgāmī ca arahā,<br>
parivārenti taṃ sadā.</p>
<p><a class="sc" id="172"></a><a class="ms" id="p_20Ap1_317"></a><a class="msdiv" id="msdiv310"></a>Sati­paṭṭhā­na­kusalā,<br>
boj­jhaṅ­ga­bhāva­nā­ratā;<br>
Sāvakā te bahū sabbe,<br>
parivārenti taṃ sadā.</p>
<p><a class="sc" id="173"></a><a class="ms" id="p_20Ap1_318"></a><a class="msdiv" id="msdiv311"></a>Iddhipādesu kusalā,<br>
samā­dhi­bhāva­nā­ratā;<br>
Sammap­pa­dhā­nā­nu­yuttā,<br>
parivārenti taṃ sadā.</p>
<p><a class="sc" id="174"></a><a class="ms" id="p_20Ap1_319"></a><a class="msdiv" id="msdiv312"></a>Tevijjā chaḷabhiññā ca,<br>
iddhiyā pāramiṃ gatā;<br>
Paññāya pāramiṃ pattā,<br>
parivārenti taṃ sadā.</p>
<p><a class="sc" id="175"></a><a class="ms" id="p_20Ap1_320"></a><a class="msdiv" id="msdiv313"></a>Edisā te mahāvīra,<br>
tava sissā susikkhitā;<br>
Durāsadā uggatejā,<br>
parivārenti taṃ sadā.</p>
<p><a class="sc" id="176"></a><a class="ms" id="p_20Ap1_321"></a><a class="msdiv" id="msdiv314"></a>Tehi sissehi parivuto,<br>
saññatehi tapassibhi;<br>
Miga­rā­jāvasam­bhīto,<br>
uḷurājāva sobhasi.</p>
<p><a class="sc" id="177"></a><a class="ms" id="p_20Ap1_322"></a><a class="msdiv" id="msdiv315"></a>Pathaviyaṃ patiṭṭhāya,<br>
ruhanti dharaṇīruhā;<br>
Vepullataṃ pāpuṇanti,<br>
phalañca dassayanti te.</p>
<p><a class="sc" id="178"></a><a class="pts" id="pts1.27"></a><a class="ms" id="p_20Ap1_323"></a><a class="msdiv" id="msdiv316"></a>Pathavīsadiso tvaṃsi,<br>
sakyaputta mahāyasa;<br>
Sāsane te patiṭṭhāya,<br>
labhanti amataṃ phalaṃ.</p>
<p><a class="sc" id="179"></a><a class="ms" id="p_20Ap1_324"></a><a class="msdiv" id="msdiv317"></a>Sindhu sarassatī ceva,<br>
nadiyo candabhāgikā;<br>
Gaṅgā ca yamunā ceva,<br>
sarabhū ca atho mahī.</p>
<p><a class="sc" id="180"></a><a class="ms" id="p_20Ap1_325"></a><a class="msdiv" id="msdiv318"></a>Etāsaṃ sandamānānaṃ,<br>
sāgaro sampaṭicchati;<br>
Jahanti purimaṃ nāmaṃ,<br>
sāgaroteva ñāyati.</p>
<p><a class="sc" id="181"></a><a class="ms" id="p_20Ap1_326"></a><a class="msdiv" id="msdiv319"></a>Tathevime catubbaṇṇā,<br>
pabbajitvā tavantike;<br>
Jahanti purimaṃ nāmaṃ,<br>
buddhaputtāti ñāyare.</p>
<p><a class="sc" id="182"></a><a class="ms" id="p_20Ap1_327"></a><a class="msdiv" id="msdiv320"></a>Yathāpi cando vimalo,<br>
gacchaṃ ākāsadhātuyā;<br>
Sabbe tāragaṇe loke,<br>
ābhāya atirocati.</p>
<p><a class="sc" id="183"></a><a class="ms" id="p_20Ap1_328"></a><a class="msdiv" id="msdiv321"></a>Tatheva tvaṃ mahāvīra,<br>
parivuto devamānuse;<br>
Ete sabbe atikkamma,<br>
jalasi sabbadā tuvaṃ.</p>
<p><a class="sc" id="184"></a><a class="ms" id="p_20Ap1_329"></a><a class="msdiv" id="msdiv322"></a>Gambhīre uṭṭhitā ūmī,<br>
na vela­mativat­tare;<br>
<span class="var" title="sabbāva velaṃ phusanti (bj) | sabbavelaṃ paphussanti (s2, s3) | sabbavelam paphusanti (pts1)" id="note102">Sabbā velaṃva phusanti</span>,<br>
sañcuṇṇā vikiranti tā.</p>
<p><a class="sc" id="185"></a><a class="ms" id="p_20Ap1_330"></a><a class="msdiv" id="msdiv323"></a>Tatheva titthiyā loke,<br>
nānādiṭṭhī bahujjanā;<br>
Dhammaṃ vāditukāmā te,<br>
nātivattanti taṃ muniṃ.</p>
<p><a class="sc" id="186"></a><a class="ms" id="p_20Ap1_331"></a><a class="msdiv" id="msdiv324"></a>Sace ca taṃ pāpuṇanti,<br>
paṭivādehi cakkhuma;<br>
Tavantikaṃ upāgantvā,<br>
sañcuṇṇāva bhavanti te.</p>
<p><a class="sc" id="187"></a><a class="ms" id="p_20Ap1_332"></a><a class="msdiv" id="msdiv325"></a>Yathāpi udake jātā,<br>
kumudā mandālakā bahū;<br>
<span class="var" title="upalippanti (?)" id="note103">Upalimpanti</span> toyena,<br>
­kadda­ma­kala­lena ca.</p>
<p><a class="sc" id="188"></a><a class="ms" id="p_20Ap1_333"></a><a class="msdiv" id="msdiv326"></a>Tatheva bahukā sattā,<br>
loke jātā virūhare;<br>
Aṭṭitā rāgadosena,<br>
kaddame kumudaṃ yathā.</p>
<p><a class="sc" id="189"></a><a class="ms" id="p_20Ap1_334"></a><a class="msdiv" id="msdiv327"></a>Yathāpi padumaṃ jalajaṃ,<br>
jalamajjhe virūhati;<br>
Na so limpati toyena,<br>
parisuddho hi kesarī.</p>
<p><a class="sc" id="190"></a><a class="ms" id="p_20Ap1_335"></a><a class="msdiv" id="msdiv328"></a>Tatheva tvaṃ mahāvīra,<br>
loke jāto mahāmuni;<br>
Nopalimpasi lokena,<br>
toyena padumaṃ yathā.</p>
<p><a class="sc" id="191"></a><a class="ms" id="p_20Ap1_336"></a><a class="msdiv" id="msdiv329"></a>Yathāpi rammake māse,<br>
bahū pupphanti vārijā;<br>
Nātikkamanti taṃ māsaṃ,<br>
samayo pupphanāya so.</p>
<p><a class="sc" id="192"></a><a class="pts" id="pts1.28"></a><a class="ms" id="p_20Ap1_337"></a><a class="msdiv" id="msdiv330"></a>Tatheva tvaṃ mahāvīra,<br>
pupphito te vimuttiyā;<br>
Sāsanaṃ nātivattanti,<br>
padumaṃ vārijaṃ yathā.</p>
<p><a class="sc" id="193"></a><a class="ms" id="p_20Ap1_338"></a><a class="msdiv" id="msdiv331"></a>Supupphito sālarājā,<br>
dibbagandhaṃ pavāyati;<br>
Aññasālehi parivuto,<br>
sālarājāva sobhati.</p>
<p><a class="sc" id="194"></a><a class="ms" id="p_20Ap1_339"></a><a class="msdiv" id="msdiv332"></a>Tatheva tvaṃ mahāvīra,<br>
buddhañāṇena pupphito;<br>
Bhik­khu­saṃgha­pari­vuto,<br>
sālarājāva sobhasi.</p>
<p><a class="sc" id="195"></a><a class="ms" id="p_20Ap1_340"></a><a class="msdiv" id="msdiv333"></a>Yathāpi selo himavā,<br>
osadho sabbapāṇinaṃ;<br>
Nāgānaṃ asurānañca,<br>
devatānañca ālayo.</p>
<p><a class="sc" id="196"></a><a class="ms" id="p_20Ap1_341"></a><a class="msdiv" id="msdiv334"></a>Tatheva tvaṃ mahāvīra,<br>
osadho viya pāṇinaṃ;<br>
Tevijjā chaḷabhiññā ca,<br>
iddhiyā pāramiṃ gatā.</p>
<p><a class="sc" id="197"></a><a class="ms" id="p_20Ap1_342"></a><a class="msdiv" id="msdiv335"></a>Anusiṭṭhā mahāvīra,<br>
tayā kāruṇikena te;<br>
Ramanti dhammaratiyā,<br>
vasanti tava sāsane.</p>
<p><a class="sc" id="198"></a><a class="ms" id="p_20Ap1_343"></a><a class="msdiv" id="msdiv336"></a>Migarājā yathā sīho,<br>
abhinikkhamma āsayā;<br>
<span class="var" title="catuddisā viloketvā (bj, s2, s3, pts1) | catud­disā­nu­loketvā (mr)" id="note104">Catud­disā­nu­viloketvā</span>,<br>
tikkhattuṃ abhinādati.</p>
<p><a class="sc" id="199"></a><a class="ms" id="p_20Ap1_344"></a><a class="msdiv" id="msdiv337"></a>Sabbe migā uttasanti,<br>
migarājassa gajjato;<br>
Tathā hi jātimā eso,<br>
pasū tāseti sabbadā.</p>
<p><a class="sc" id="200"></a><a class="ms" id="p_20Ap1_345"></a><a class="msdiv" id="msdiv338"></a>Gajjato te mahāvīra,<br>
vasudhā sampakampati;<br>
Bodha­neyyā­vabuj­jhanti,<br>
tasanti mārakāyikā.</p>
<p><a class="sc" id="201"></a><a class="ms" id="p_20Ap1_346"></a><a class="msdiv" id="msdiv339"></a>Tasanti titthiyā sabbe,<br>
nadato te mahāmuni;<br>
Kākā senāva vibbhantā,<br>
migaraññā yathā migā.</p>
<p><a class="sc" id="202"></a><a class="ms" id="p_20Ap1_347"></a><a class="msdiv" id="msdiv340"></a>Ye keci gaṇino loke,<br>
satthāroti pavuccare;<br>
Paramparāgataṃ dhammaṃ,<br>
desenti parisāya te.</p>
<p><a class="sc" id="203"></a><a class="ms" id="p_20Ap1_348"></a><a class="msdiv" id="msdiv341"></a>Na hevaṃ tvaṃ mahāvīra,<br>
dhammaṃ desesi pāṇinaṃ;<br>
Sāmaṃ saccāni bujjhitvā,<br>
kevalaṃ bodhipakkhiyaṃ.</p>
<p><a class="sc" id="204"></a><a class="ms" id="p_20Ap1_349"></a><a class="msdiv" id="msdiv342"></a>Āsayānusayaṃ ñatvā,<br>
indriyānaṃ balābalaṃ;<br>
Bhabbābhabbe viditvāna,<br>
mahāmeghova gajjasi.</p>
<p><a class="sc" id="205"></a><a class="ms" id="p_20Ap1_350"></a><a class="msdiv" id="msdiv343"></a>Cakka­vāḷa­pariyantā,<br>
nisinnā parisā bhave;<br>
Nānādiṭṭhī <span class="var" title="vicintentā (bj) | vicintenti (s2, s3, pts1) | vicinantaṃ (mr)" id="note105">vicinantā</span>,<br>
vimatic­cheda­nāya taṃ.</p>
<p><a class="sc" id="206"></a><a class="pts" id="pts1.29"></a><a class="ms" id="p_20Ap1_351"></a><a class="msdiv" id="msdiv344"></a>Sabbesaṃ cittamaññāya,<br>
opammakusalo muni;<br>
Ekaṃ pañhaṃ kathentova,<br>
vimatiṃ <span class="var" title="chindi (s2, s3, pts1, mr)" id="note106">chindasi</span> pāṇinaṃ.</p>
<p><a class="sc" id="207"></a><a class="ms" id="p_20Ap1_352"></a><a class="msdiv" id="msdiv345"></a>Upa­tissasa­dise­heva,<br>
vasudhā pūritā bhave;<br>
Sabbeva te pañjalikā,<br>
kittayuṃ lokanāyakaṃ.</p>
<p><a class="sc" id="208"></a><a class="ms" id="p_20Ap1_353"></a><a class="msdiv" id="msdiv346"></a>Kappaṃ vā te kittayantā,<br>
nānāvaṇṇehi kittayuṃ;<br>
Parimetuṃ <span class="var" title="na kappeyyuṃ (s2, s3) | na pappeyyum (pts1) | na pappeyyuṃ (mr)" id="note107">na sakkeyyuṃ</span>,<br>
appameyyo tathāgato.</p>
<p><a class="sc" id="209"></a><a class="ms" id="p_20Ap1_354"></a><a class="msdiv" id="msdiv347"></a>Yathāsakena thāmena,<br>
kittito hi mayā jino;<br>
Kappakoṭīpi kittentā,<br>
evamevaṃ pakittayuṃ.</p>
<p><a class="sc" id="210"></a><a class="ms" id="p_20Ap1_355"></a><a class="msdiv" id="msdiv348"></a>Sace hi koci devo vā,<br>
manusso vā susikkhito;<br>
Pametuṃ parikappeyya,<br>
vighātaṃva labheyya so.</p>
<p><a class="sc" id="211"></a><a class="ms" id="p_20Ap1_356"></a><a class="msdiv" id="msdiv349"></a>Sāsane te patiṭṭhāya,<br>
sakyaputta mahāyasa;<br>
Paññāya pāramiṃ gantvā,<br>
viharāmi anāsavo.</p>
<p><a class="sc" id="212"></a><a class="ms" id="p_20Ap1_357"></a><a class="msdiv" id="msdiv350"></a>Titthiye sampamaddāmi,<br>
vattemi jinasāsanaṃ;<br>
Dhammasenāpati ajja,<br>
sakyaputtassa sāsane.</p>
<p><a class="sc" id="213"></a><a class="ms" id="p_20Ap1_358"></a><a class="msdiv" id="msdiv351"></a>Aparimeyye kataṃ kammaṃ,<br>
phalaṃ dassesi me idha;<br>
Sukhitto saravegova,<br>
kilese <span class="var" title="jhāpayiṃ ahaṃ (bj, mr) | jhāpayiṃ mama (si) | jhāpayiṃ mamaṃ (s2, s3) | jhāpayī mamaṃ (pts1)" id="note108">jhāpayī mama</span>.</p>
<p><a class="sc" id="214"></a><a class="ms" id="p_20Ap1_359"></a><a class="msdiv" id="msdiv352"></a>Yo koci manujo bhāraṃ,<br>
dhāreyya matthake sadā;<br>
Bhārena dukkhito assa,<br>
bhārehi bharito tathā.</p>
<p><a class="sc" id="215"></a><a class="ms" id="p_20Ap1_360"></a><a class="msdiv" id="msdiv353"></a>Ḍayhamāno tīhaggīhi,<br>
bhavesu saṃsariṃ ahaṃ;<br>
Bharito bhavabhārena,<br>
giriṃ uccārito yathā.</p>
<p><a class="sc" id="216"></a><a class="ms" id="p_20Ap1_361"></a><a class="msdiv" id="msdiv354"></a>Oropito ca me bhāro,<br>
bhavā ugghāṭitā mayā;<br>
Karaṇīyaṃ kataṃ sabbaṃ,<br>
sakyaputtassa sāsane.</p>
<p><a class="sc" id="217"></a><a class="ms" id="p_20Ap1_362"></a><a class="msdiv" id="msdiv355"></a>Yāvatā bud­dha­khettamhi,<br>
ṭhapetvā sakyapuṅgavaṃ;<br>
Ahaṃ aggomhi paññāya,<br>
sadiso me na vijjati.</p>
<p><a class="sc" id="218"></a><a class="ms" id="p_20Ap1_363"></a><a class="msdiv" id="msdiv356"></a>Samādhimhi sukusalo,<br>
iddhiyā pāramiṃ gato;<br>
Icchamāno cahaṃ ajja,<br>
sahassaṃ abhinimmine.</p>
<p><a class="sc" id="219"></a><a class="pts" id="pts1.30"></a><a class="ms" id="p_20Ap1_364"></a><a class="msdiv" id="msdiv357"></a>Anu­pubba­vihārassa,<br>
vasībhūto mahāmuni;<br>
Kathesi sāsanaṃ mayhaṃ,<br>
nirodho sayanaṃ mama.</p>
<p><a class="sc" id="220"></a><a class="ms" id="p_20Ap1_365"></a><a class="msdiv" id="msdiv358"></a>Dibbacakkhu visuddhaṃ me,<br>
samādhikusalo ahaṃ;<br>
Sammap­pa­dhā­nā­nu­yutto,<br>
boj­jhaṅ­ga­bhāva­nā­rato.</p>
<p><a class="sc" id="221"></a><a class="ms" id="p_20Ap1_366"></a><a class="msdiv" id="msdiv359"></a>Sāvakena hi pattabbaṃ,<br>
sabbameva kataṃ mayā;<br>
Lokanāthaṃ ṭhapetvāna,<br>
sadiso me na vijjati.</p>
<p><a class="sc" id="222"></a><a class="ms" id="p_20Ap1_367"></a><a class="msdiv" id="msdiv360"></a><span class="var" title="samā­patti­naya­kusalo (bj) | samā­patti­vinaya­kusalo (si, pts1) | samāpattimhi kusalo (s2, s3)" id="note109">Samāpattīnaṃ kusalo</span>,<br>
Jhāna­vimokkhāna khippa­paṭi­lābhī;<br>
Boj­jhaṅ­ga­bhāva­nā­rato,<br>
Sāvaka­guṇa­pārami­gatosmi.</p>
<p><a class="sc" id="223"></a><a class="ms" id="p_20Ap1_368"></a><a class="msdiv" id="msdiv361"></a><span class="var" title="sāvakaguṇenāpi phussena (bj) | sāvakaguṇenāpi phusena (si, pts1) | sāvaka­guṇa­phussena (s2, s3)" id="note110">Sāvakaguṇenapi phussena</span>,<br>
Buddhiyā <span class="var" title="puri­sutta­ma­gāravā (si, s2, s3, pts1) | puri­sutta­ma­bhāravā (mr)" id="note111">pari­suttama­bhāravā</span>;<br>
Yaṃ <span class="var" title="saddhāya saṅgahitaṃ (bj, pts1)" id="note112">saddhā­saṅga­hitaṃ</span> cittaṃ,<br>
Sadā sabrahmacārīsu.</p>
<p><a class="sc" id="224"></a><a class="ms" id="p_20Ap1_369"></a><a class="msdiv" id="msdiv362"></a>Uddhatavisova sappo,<br>
Chinnavisāṇova usabho;<br>
<span class="var" title="... dappo (bj, pts1) | ... dabbova (mr)" id="note113">­Nikkhit­ta­mānadap­pova</span>,<br>
Upemi garugāravena gaṇaṃ.</p>
<p><a class="sc" id="225"></a><a class="ms" id="p_20Ap1_370"></a><a class="msdiv" id="msdiv363"></a>Yadi rūpinī bhaveyya,<br>
Paññā me <span class="var" title="vasumatī (bj, mr) | vasu patīnaṃ (s2, s3, pts1)" id="note114">vasumatīpi</span> na sameyya;<br>
<span class="var" title="anomadassi (?)" id="note115">Anomadassissa</span> bhagavato,<br>
Phalametaṃ ñāṇathavanāya.</p>
<p><a class="sc" id="226"></a><a class="ms" id="p_20Ap1_371"></a><a class="msdiv" id="msdiv364"></a>Pavattitaṃ dhammacakkaṃ,<br>
sakyaputtena tādinā;<br>
Anuvattemahaṃ sammā,<br>
­ñāṇatha­va­nāyi­daṃ phalaṃ.</p>
<p><a class="sc" id="227"></a><a class="ms" id="p_20Ap1_372"></a><a class="msdiv" id="msdiv365"></a>Mā me kadāci pāpiccho,<br>
kusīto hīnavīriyo;<br>
Appassuto <span class="var" title="anādaro (c1)" id="note116">anācāro</span>,<br>
sameto ahu katthaci.</p>
<p><a class="sc" id="228"></a><a class="ms" id="p_20Ap1_373"></a><a class="msdiv" id="msdiv366"></a>Bahussuto ca medhāvī,<br>
sīlesu susamāhito;<br>
Cetosa­mathā­nu­yutto,<br>
api muddhani tiṭṭhatu.</p>
<p><a class="sc" id="229"></a><a class="ms" id="p_20Ap1_374"></a><a class="msdiv" id="msdiv367"></a>Taṃ vo vadāmi bhaddante,<br>
yāvantettha samāgatā;<br>
Appicchā hotha santuṭṭhā,<br>
jhāyī jhānaratā sadā.</p>
<p><a class="sc" id="230"></a><a class="pts" id="pts1.31"></a><a class="ms" id="p_20Ap1_375"></a><a class="msdiv" id="msdiv368"></a>Yamahaṃ paṭhamaṃ disvā,<br>
virajo vimalo ahuṃ;<br>
So me ācariyo dhīro,<br>
assaji nāma sāvako.</p>
<p><a class="sc" id="231"></a><a class="ms" id="p_20Ap1_376"></a><a class="msdiv" id="msdiv369"></a>Tassāhaṃ vāhasā ajja,<br>
dhammasenāpatī ahuṃ;<br>
Sabbattha pāramiṃ patvā,<br>
viharāmi anāsavo.</p>
<p><a class="sc" id="232"></a><a class="ms" id="p_20Ap1_377"></a><a class="msdiv" id="msdiv370"></a>Yo me ācariyo āsi,<br>
assaji nāma sāvako;<br>
Yassaṃ disāyaṃ vasati,<br>
ussīsamhi karomahaṃ.</p>
<p><a class="sc" id="233"></a><a class="ms" id="p_20Ap1_378"></a><a class="msdiv" id="msdiv371"></a>Mama kammaṃ saritvāna,<br>
gotamo sakyapuṅgavo;<br>
Bhikkhusaṃghe nisīditvā,<br>
aggaṭṭhāne ṭhapesi maṃ.</p>
<div class="var long-var" title=" imā dve gāthāyo (372--373) syā2, syā3, pā1 potthakesu">
<p><a class="sc" id="234"></a><a class="ms" id="p_20Ap1_379"></a><a class="msdiv" id="msdiv372"></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class="sc" id="235"></a><a class="ms" id="p_20Ap1_380"></a><a class="msdiv" id="msdiv373"></a>Svāgataṃ vata me āsi,<br>
buddha­seṭṭhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="236"></a><a class="ms" id="p_20Ap1_381"></a><a class="msdiv" id="msdiv374"></a>Paṭisambhidā <span class="var" title="catasso ca (bj)" id="note119">catasso</span>,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</div>
</blockquote>
<p><a class="sc" id="237"></a><a class="ms" id="p_20Ap1_382"></a>Itthaṃ sudaṃ āyasmā sāriputto thero imā gāthāyo abhāsitthāti.</p>
<p class="endsutta"><a class="sc" id="238"></a><a class="ms" id="p_20Ap1_383"></a>Sāri­puttat­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
