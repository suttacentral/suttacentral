<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap483">
<article>
<div class="hgroup">
<p class="division">Therāpadāna</p>
<p>Paṃsukūlavagga</p>
<h1>1. Paṃsu­kūla­sañña­kat­the­ra­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_6185"></a><a class="msdiv" id="msdiv1"></a>“Tisso nāmāsi bhagavā,<br>
sayambhū aggapuggalo;<br>
Paṃsukūlaṃ ṭhapetvāna,<br>
vihāraṃ pāvisī jino.</p>
<p><a class="sc" id="2"></a><a class="ms" id="p_20Ap1_6186"></a><a class="msdiv" id="msdiv2"></a><span class="var" title="sajjitaṃ (s2, s3) | tiyantaṃ (pts1)" id="note1488">Vinataṃ</span> dhanumādāya,<br>
bhakkhatthāya cariṃ ahaṃ;<br>
Maṇḍalaggaṃ gahetvāna,<br>
kānanaṃ pāvisiṃ ahaṃ.</p>
<p><a class="sc" id="3"></a><a class="pts" id="pts2.419"></a><a class="ms" id="p_20Ap1_6187"></a><a class="msdiv" id="msdiv3"></a>Tatthaddasaṃ paṃsukūlaṃ,<br>
dumagge laggitaṃ tadā;<br>
Cāpaṃ tattheva nikkhippa,<br>
sire katvāna añjaliṃ.</p>
<p><a class="sc" id="4"></a><a class="ms" id="p_20Ap1_6188"></a><a class="msdiv" id="msdiv4"></a>Pasannacitto sumano,<br>
vipulāya ca pītiyā;<br>
Buddhaseṭṭhaṃ saritvāna,<br>
paṃsukūlaṃ avandahaṃ.</p>
<p><a class="sc" id="5"></a><a class="ms" id="p_20Ap1_6189"></a><a class="msdiv" id="msdiv5"></a>Dvenavute ito kappe,<br>
paṃsu­kūla­ma­vanda­haṃ;<br>
Duggatiṃ nābhijānāmi,<br>
vandanāya idaṃ phalaṃ.</p>
<p><a class="sc" id="6"></a><a class="ms" id="p_20Ap1_6190"></a><a class="msdiv" id="msdiv6"></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class="sc" id="7"></a><a class="ms" id="p_20Ap1_6191"></a><a class="msdiv" id="msdiv7"></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="8"></a><a class="ms" id="p_20Ap1_6192"></a><a class="msdiv" id="msdiv8"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="9"></a><a class="ms" id="p_20Ap1_6193"></a>Itthaṃ sudaṃ āyasmā paṃsu­kūla­saññako thero imā gāthāyo abhāsitthāti.</p>
<p class="endsutta"><a class="sc" id="10"></a><a class="ms" id="p_20Ap1_6194"></a>Paṃsu­kūla­sañña­kat­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
