<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap12">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>12. Ānandat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_670"></a><a class="msdiv" id="msdiv644"></a>“Ārāmadvārā nikkhamma,<br>
padumuttaro mahāmuni;<br>
Vassento amataṃ vuṭṭhiṃ,<br>
nibbāpesi mahājanaṃ.</p>
<p><a class="sc" id="2"></a><a class="ms" id="p_20Ap1_671"></a><a class="msdiv" id="msdiv645"></a>Satasahassaṃ te dhīrā,<br>
chaḷabhiññā mahiddhikā;<br>
Parivārenti sambuddhaṃ,<br>
chāyāva <span class="var" title="anupāyinī (s2, s3, mr)" id="note185">anapāyinī</span>.</p>
<p><a class="sc" id="3"></a><a class="ms" id="p_20Ap1_672"></a><a class="msdiv" id="msdiv646"></a>Hatthik­khan­dha­gato āsiṃ,<br>
setacchattaṃ varuttamaṃ;<br>
Sucārurūpaṃ disvāna,<br>
vitti me udapajjatha.</p>
<p><a class="sc" id="4"></a><a class="ms" id="p_20Ap1_673"></a><a class="msdiv" id="msdiv647"></a>Oruyha hatthi­khan­dhamhā,<br>
upagacchiṃ narāsabhaṃ;<br>
Rata­nāma­ya­chattaṃ me,<br>
buddha­seṭṭhassa dhārayiṃ.</p>
<p><a class="sc" id="5"></a><a class="pts" id="pts1.53"></a><a class="ms" id="p_20Ap1_674"></a><a class="msdiv" id="msdiv648"></a>Mama saṅ­kappa­maññāya,<br>
padumuttaro mahāisi;<br>
Taṃ kathaṃ ṭhapayitvāna,<br>
imā gāthā abhāsatha.</p>
<p><a class="sc" id="6"></a><a class="ms" id="p_20Ap1_675"></a><a class="msdiv" id="msdiv649"></a>‘Yo so chatta­ma­dhāresi,<br>
soṇ­ṇā­laṅkā­ra­bhū­sitaṃ;<br>
Tamahaṃ kittayissāmi,<br>
suṇotha mama bhāsato.</p>
<p><a class="sc" id="7"></a><a class="ms" id="p_20Ap1_676"></a><a class="msdiv" id="msdiv650"></a>Ito gantvā ayaṃ poso,<br>
tusitaṃ āvasissati;<br>
Anubhossati sampattiṃ,<br>
accharāhi purakkhato.</p>
<p><a class="sc" id="8"></a><a class="ms" id="p_20Ap1_677"></a><a class="msdiv" id="msdiv651"></a>Catut­tiṃsa­tik­khat­tuñca,<br>
devarajjaṃ karissati;<br>
Balādhipo aṭṭhasataṃ,<br>
vasudhaṃ āvasissati.</p>
<p><a class="sc" id="9"></a><a class="ms" id="p_20Ap1_678"></a><a class="msdiv" id="msdiv652"></a>Aṭṭha­paññā­sak­khat­tuñca,<br>
cakkavattī bhavissati;<br>
Padesarajjaṃ vipulaṃ,<br>
mahiyā kārayissati.</p>
<p><a class="sc" id="10"></a><a class="ms" id="p_20Ap1_679"></a><a class="msdiv" id="msdiv653"></a>Kappa­sata­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="11"></a><a class="ms" id="p_20Ap1_680"></a><a class="msdiv" id="msdiv654"></a>Sakyānaṃ kulaketussa,<br>
ñātibandhu bhavissati;<br>
Ānando nāma nāmena,<br>
upaṭṭhāko mahesino.</p>
<p><a class="sc" id="12"></a><a class="ms" id="p_20Ap1_681"></a><a class="msdiv" id="msdiv655"></a>Ātāpī nipako cāpi,<br>
bāhusacce sukovido;<br>
Nivātavutti atthaddho,<br>
sabbapāṭhī bhavissati.</p>
<p><a class="sc" id="13"></a><a class="ms" id="p_20Ap1_682"></a><a class="msdiv" id="msdiv656"></a>Padhā­na­pahitatto so,<br>
upasanto nirūpadhi;<br>
Sabbāsave pariññāya,<br>
nib­bā­yis­sati­nāsavo.</p>
<p><a class="sc" id="14"></a><a class="ms" id="p_20Ap1_683"></a><a class="msdiv" id="msdiv657"></a>Santi āraññakā nāgā,<br>
kuñjarā saṭṭhihāyanā;<br>
Tidhāpabhinnā mātaṅgā,<br>
īsādantā urūḷhavā.</p>
<p><a class="sc" id="15"></a><a class="ms" id="p_20Ap1_684"></a><a class="msdiv" id="msdiv658"></a>Ane­kasata­sahassā,<br>
paṇḍitāpi mahiddhikā;<br>
Sabbe te buddhanāgassa,<br>
<span class="var" title="na honti parivimbhitā (s2, s3, pts1) | na honti paṇidhimhi te (mr)" id="note186">na hon­tu­paṇi­dhimhi te</span>’.</p>
<p><a class="sc" id="16"></a><a class="ms" id="p_20Ap1_685"></a><a class="msdiv" id="msdiv659"></a>Ādiyāme namassāmi,<br>
majjhime atha pacchime;<br>
Pasannacitto sumano,<br>
buddhaseṭṭhaṃ upaṭṭhahiṃ.</p>
<p><a class="sc" id="17"></a><a class="ms" id="p_20Ap1_686"></a><a class="msdiv" id="msdiv660"></a>Ātāpī nipako cāpi,<br>
sampajāno patissato;<br>
Sotā­patti­phalaṃ patto,<br>
sekhabhūmīsu kovido.</p>
<p><a class="sc" id="18"></a><a class="ms" id="p_20Ap1_687"></a><a class="msdiv" id="msdiv661"></a>Satasahassito kappe,<br>
yaṃ kamma­mabhi­nīha­riṃ;<br>
Tāhaṃ bhūmi­manup­patto,<br>
<span class="var" title="ṭhito saddham­ma­mācalo (bj) | ṭhitā saddhā mahapphalā (s2, s3) | ṭhito saṅgamamācalo (pts1)" id="note187">ṭhitā saddham­ma­mācalā</span>.</p>
<p><a class="sc" id="19"></a><a class="pts" id="pts1.54"></a><a class="ms" id="p_20Ap1_688"></a><a class="msdiv" id="msdiv662"></a>Svāgataṃ vata me āsi,<br>
buddha­seṭṭhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="20"></a><a class="ms" id="p_20Ap1_689"></a><a class="msdiv" id="msdiv663"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="21"></a><a class="ms" id="p_20Ap1_690"></a>Itthaṃ sudaṃ āyasmā ānando thero imā gāthāyo abhāsitthāti.</p>
<p class="endsutta"><a class="sc" id="22"></a><a class="ms" id="p_20Ap1_691"></a>Ānandat­theras­sāpadā­naṃ dasamaṃ.</p>
<p class="endsection summary"><a class="sc" id="23"></a><a class="ms" id="p_20Ap1_692"></a>Tassuddānaṃ</p>
<blockquote class="uddanagatha">
<p><a class="sc" id="24"></a><a class="ms" id="p_20Ap1_693"></a>Buddho paccekabuddho ca,<br>
sāriputto ca kolito;<br>
Kassapo anuruddho ca,<br>
puṇṇatthero upāli ca.</p>
<p><a class="sc" id="25"></a><a class="ms" id="p_20Ap1_694"></a>Aññāsikoṇḍañño piṇḍolo,<br>
reva­tānanda­paṇ­ḍito;<br>
Chasatāni ca paññāsa,<br>
gāthāyo sabbapiṇḍitā.</p>
</blockquote>
<p class="endsection"><a class="sc" id="26"></a><a class="ms" id="p_20Ap1_695"></a>Apadāne buddhavaggo paṭhamo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
