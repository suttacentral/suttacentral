<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap8">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>8. Upālit­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_458"></a><a class="msdiv" id="msdiv441"></a>“Nagare haṃsavatiyā,<br>
sujāto nāma brāhmaṇo;<br>
Asīti­koṭi­nicayo,<br>
pahūta­dhana­dhaññavā.</p>
<p><a class="sc" id="2"></a><a class="ms" id="p_20Ap1_459"></a><a class="msdiv" id="msdiv442"></a>Ajjhāyako mantadharo,<br>
tiṇṇaṃ vedāna pāragū;<br>
Lakkhaṇe itihāse ca,<br>
sadhamme pāramiṃ gato.</p>
<p><a class="sc" id="3"></a><a class="ms" id="p_20Ap1_460"></a><a class="msdiv" id="msdiv443"></a>Paribbājā <span class="var" title="ekabhikkhā (mr)" id="note133">ekasikhā</span>,<br>
<span class="var" title="gotama­buddha­sāvakā (pts1)" id="note134">gotamā buddhasāvakā</span>;<br>
Carakā tāpasā ceva,<br>
caranti mahiyā tadā.</p>
<p><a class="sc" id="4"></a><a class="ms" id="p_20Ap1_461"></a><a class="msdiv" id="msdiv444"></a>Tepi maṃ parivārenti,<br>
brāhmaṇo vissuto iti;<br>
Bahujjano maṃ pūjeti,<br>
nāhaṃ pūjemi kiñcanaṃ.</p>
<p><a class="sc" id="5"></a><a class="ms" id="p_20Ap1_462"></a><a class="msdiv" id="msdiv445"></a>Pūjārahaṃ na passāmi,<br>
mānatthaddho ahaṃ tadā;<br>
Buddhoti vacanaṃ natthi,<br>
tāva nuppajjate jino.</p>
<p><a class="sc" id="6"></a><a class="ms" id="p_20Ap1_463"></a><a class="msdiv" id="msdiv446"></a>Accayena ahorattaṃ,<br>
<span class="var" title="... nāyako (bj, s2, s3, pts1)" id="note135">padu­muttara­nā­mako</span>;<br>
Sabbaṃ tamaṃ vinodetvā,<br>
loke uppajji cakkhumā.</p>
<p><a class="sc" id="7"></a><a class="ms" id="p_20Ap1_464"></a><a class="msdiv" id="msdiv447"></a>Vitthārike bāhujaññe,<br>
puthubhūte ca sāsane;<br>
Upāgami tadā buddho,<br>
nagaraṃ haṃsasavhayaṃ.</p>
<p><a class="sc" id="8"></a><a class="pts" id="pts1.38"></a><a class="ms" id="p_20Ap1_465"></a><a class="msdiv" id="msdiv448"></a>Pitu atthāya so buddho,<br>
dhammaṃ desesi cakkhumā;<br>
Tena kālena parisā,<br>
samantā yojanaṃ tadā.</p>
<p><a class="sc" id="9"></a><a class="ms" id="p_20Ap1_466"></a><a class="msdiv" id="msdiv449"></a>Sammato manujānaṃ so,<br>
sunando nāma tāpaso;<br>
Yāvatā buddhaparisā,<br>
pup­phe­hacchā­dayī tadā.</p>
<p><a class="sc" id="10"></a><a class="ms" id="p_20Ap1_467"></a><a class="msdiv" id="msdiv450"></a>Catusaccaṃ pakāsente,<br>
<span class="var" title="seṭṭhe va (pts1) | heṭṭhā ca (mr)" id="note136">seṭṭhe ca</span> pupphamaṇḍape;<br>
Koṭi­sata­sahas­sā­naṃ,<br>
dhammā­bhisa­mayo ahu.</p>
<p><a class="sc" id="11"></a><a class="ms" id="p_20Ap1_468"></a><a class="msdiv" id="msdiv451"></a>Satta­rattin­divaṃ buddho,<br>
vassetvā dhammavuṭṭhiyo;<br>
Aṭṭhame divase patte,<br>
sunandaṃ kittayī jino.</p>
<p><a class="sc" id="12"></a><a class="ms" id="p_20Ap1_469"></a><a class="msdiv" id="msdiv452"></a>Devaloke manusse vā,<br>
saṃsaranto ayaṃ bhave;<br>
Sabbesaṃ pavaro hutvā,<br>
bhavesu saṃsarissati.</p>
<p><a class="sc" id="13"></a><a class="ms" id="p_20Ap1_470"></a><a class="msdiv" id="msdiv453"></a>Kappa­sata­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="14"></a><a class="ms" id="p_20Ap1_471"></a><a class="msdiv" id="msdiv454"></a>Tassa dhammesu dāyādo,<br>
oraso dhammanimmito;<br>
Mantāṇiputto puṇṇoti,<br>
hessati satthu sāvako.</p>
<p><a class="sc" id="15"></a><a class="ms" id="p_20Ap1_472"></a><a class="msdiv" id="msdiv455"></a>Evaṃ kittayi sambuddho,<br>
sunandaṃ tāpasaṃ tadā;<br>
Hāsayanto janaṃ sabbaṃ,<br>
dassayanto sakaṃ balaṃ.</p>
<p><a class="sc" id="16"></a><a class="ms" id="p_20Ap1_473"></a><a class="msdiv" id="msdiv456"></a>Katañjalī namassanti,<br>
sunandaṃ tāpasaṃ janā;<br>
Buddhe kāraṃ karitvāna,<br>
sodhesi gatimattano.</p>
<p><a class="sc" id="17"></a><a class="ms" id="p_20Ap1_474"></a><a class="msdiv" id="msdiv457"></a>Tattha me ahu saṅkappo,<br>
sutvāna munino vacaṃ;<br>
Ahampi kāraṃ kassāmi,<br>
yathā passāmi gotamaṃ.</p>
<p><a class="sc" id="18"></a><a class="ms" id="p_20Ap1_475"></a><a class="msdiv" id="msdiv458"></a>Evāhaṃ cintayitvāna,<br>
kiriyaṃ cintayiṃ mama;<br>
Kyāhaṃ kammaṃ ācarāmi,<br>
puññakkhette anuttare.</p>
<p><a class="sc" id="19"></a><a class="ms" id="p_20Ap1_476"></a><a class="msdiv" id="msdiv459"></a>Ayañca pāṭhiko bhikkhu,<br>
sabbapāṭhissa sāsane;<br>
Vinaye agganikkhitto,<br>
taṃ ṭhānaṃ patthaye ahaṃ.</p>
<p><a class="sc" id="20"></a><a class="ms" id="p_20Ap1_477"></a><a class="msdiv" id="msdiv460"></a>Idaṃ me amitaṃ bhogaṃ,<br>
akkhobhaṃ sāgarūpamaṃ;<br>
Tena bhogena buddhassa,<br>
ārāmaṃ māpaye ahaṃ.</p>
<p><a class="sc" id="21"></a><a class="ms" id="p_20Ap1_478"></a><a class="msdiv" id="msdiv461"></a>Sobhanaṃ nāma ārāmaṃ,<br>
nagarassa puratthato;<br>
<span class="var" title="kītvā (bj) | katvā (s2, s3, pts1) | kitvā (mr)" id="note137">Kiṇitvā</span> satasahassena,<br>
saṃghārāmaṃ amāpayiṃ.</p>
<p><a class="sc" id="22"></a><a class="pts" id="pts1.39"></a><a class="ms" id="p_20Ap1_479"></a><a class="msdiv" id="msdiv462"></a>Kūṭāgāre ca pāsāde,<br>
maṇḍape hammiye guhā;<br>
Caṅkame sukate katvā,<br>
saṃghārāmaṃ amāpayiṃ.</p>
<p><a class="sc" id="23"></a><a class="ms" id="p_20Ap1_480"></a><a class="msdiv" id="msdiv463"></a>Jantāgharaṃ aggisālaṃ,<br>
atho udakamāḷakaṃ;<br>
Nhānagharaṃ māpayitvā,<br>
­bhik­khu­saṃ­ghassadā­sahaṃ.</p>
<p><a class="sc" id="24"></a><a class="ms" id="p_20Ap1_481"></a><a class="msdiv" id="msdiv464"></a>Āsandiyo pīṭhake ca,<br>
paribhoge ca bhājane;<br>
Ārāmikañca bhesajjaṃ,<br>
sabbametaṃ adāsahaṃ.</p>
<p><a class="sc" id="25"></a><a class="ms" id="p_20Ap1_482"></a><a class="msdiv" id="msdiv465"></a>Ārakkhaṃ paṭṭhapetvāna,<br>
pākāraṃ kārayiṃ daḷhaṃ;<br>
Mā naṃ koci viheṭhesi,<br>
santacittāna tādinaṃ.</p>
<p><a class="sc" id="26"></a><a class="ms" id="p_20Ap1_483"></a><a class="msdiv" id="msdiv466"></a><span class="var" title="āvāsaṃ satasahassena (bj) | āvāsa­sata­sahasse (si) | āvāse satasahasse (s2, s3) | āvāsa­sata­sahas­sena (pts1)" id="note138">Sata­sahas­se­nāvāsaṃ</span>,<br>
saṃghārāme amāpayiṃ;<br>
<span class="var" title="vepullataṃ pāpayitvā (bj, pts1) | vepullataṃ māpayitvā (s2, s3)" id="note139">Vepullaṃ taṃ māpayitvā</span>,<br>
sambuddhaṃ upanāmayiṃ.</p>
<p><a class="sc" id="27"></a><a class="ms" id="p_20Ap1_484"></a><a class="msdiv" id="msdiv467"></a>Niṭṭhāpito mayārāmo,<br>
sampaṭiccha tuvaṃ muni;<br>
Niyyādessāmi <span class="var" title="te vīra (bj, pts1) | taṃ dhīra (s2, s3)" id="note140">taṃ vīra</span>,<br>
adhivāsehi cakkhuma.</p>
<p><a class="sc" id="28"></a><a class="ms" id="p_20Ap1_485"></a><a class="msdiv" id="msdiv468"></a>Padumuttaro lokavidū,<br>
āhutīnaṃ paṭiggaho;<br>
Mama saṅ­kappa­maññāya,<br>
adhivāsesi nāyako.</p>
<p><a class="sc" id="29"></a><a class="ms" id="p_20Ap1_486"></a><a class="msdiv" id="msdiv469"></a>Adhi­vāsana­maññāya,<br>
sabbaññussa mahesino;<br>
Bhojanaṃ paṭiyādetvā,<br>
kālamārocayiṃ ahaṃ.</p>
<p><a class="sc" id="30"></a><a class="ms" id="p_20Ap1_487"></a><a class="msdiv" id="msdiv470"></a>Ārocitamhi kālamhi,<br>
padu­muttara­nā­yako;<br>
Khīṇā­sava­sahas­sehi,<br>
ārāmaṃ me upāgami.</p>
<p><a class="sc" id="31"></a><a class="ms" id="p_20Ap1_488"></a><a class="msdiv" id="msdiv471"></a>Nisinnaṃ kālamaññāya,<br>
annapānena tappayiṃ;<br>
Bhuttāviṃ kālamaññāya,<br>
idaṃ vacanamabraviṃ.</p>
<p><a class="sc" id="32"></a><a class="ms" id="p_20Ap1_489"></a><a class="msdiv" id="msdiv472"></a>Kīto satasahassena,<br>
tattakeneva kārito;<br>
Sobhano nāma ārāmo,<br>
sampaṭiccha tuvaṃ muni.</p>
<p><a class="sc" id="33"></a><a class="ms" id="p_20Ap1_490"></a><a class="msdiv" id="msdiv473"></a>Imi­nārāma­dānena,<br>
cetanā­paṇi­dhīhi ca;<br>
Bhave nib­bat­ta­māno­haṃ,<br>
labhāmi mama patthitaṃ.</p>
<p><a class="sc" id="34"></a><a class="ms" id="p_20Ap1_491"></a><a class="msdiv" id="msdiv474"></a>Paṭiggahetvā sambuddho,<br>
saṃghārāmaṃ sumāpitaṃ;<br>
Bhikkhusaṃghe nisīditvā,<br>
idaṃ vacanamabravi.</p>
<p><a class="sc" id="35"></a><a class="ms" id="p_20Ap1_492"></a><a class="msdiv" id="msdiv475"></a>Yo so buddhassa pādāsi,<br>
saṃghārāmaṃ sumāpitaṃ;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="36"></a><a class="pts" id="pts1.40"></a><a class="ms" id="p_20Ap1_493"></a><a class="msdiv" id="msdiv476"></a>Hatthī assā rathā pattī,<br>
senā ca caturaṅginī;<br>
Pari­vāres­santimaṃ niccaṃ,<br>
saṃ­ghārāmas­sidaṃ phalaṃ.</p>
<p><a class="sc" id="37"></a><a class="ms" id="p_20Ap1_494"></a><a class="msdiv" id="msdiv477"></a><span class="var" title="saṭṭhī (s2, s3) | saṭṭhiṃ (pts1)" id="note141">Saṭṭhi</span> <span class="var" title="turiya­sahas­sāni (bj, s2, s3, pts1)" id="note142">tūrasahassāni</span>,<br>
bheriyo samalaṅkatā;<br>
Pari­vāres­santimaṃ niccaṃ,<br>
saṃ­ghārāmas­sidaṃ phalaṃ.</p>
<p><a class="sc" id="38"></a><a class="ms" id="p_20Ap1_495"></a><a class="msdiv" id="msdiv478"></a>Chaḷa­sīti­sahas­sāni,<br>
nāriyo samalaṅkatā;<br>
Vicit­ta­vatthā­bharaṇā,<br>
āmutta­maṇi­kuṇḍalā.</p>
<p><a class="sc" id="39"></a><a class="ms" id="p_20Ap1_496"></a><a class="msdiv" id="msdiv479"></a>Aḷārapamhā hasulā,<br>
susaññā tanumajjhimā;<br>
Pari­vāres­santimaṃ niccaṃ,<br>
saṃ­ghārāmas­sidaṃ phalaṃ.</p>
<p><a class="sc" id="40"></a><a class="ms" id="p_20Ap1_497"></a><a class="msdiv" id="msdiv480"></a>Tiṃ­sakap­pa­sahas­sāni,<br>
devaloke ramissati;<br>
Sahas­sak­khat­tuṃ devindo,<br>
devarajjaṃ karissati.</p>
<p><a class="sc" id="41"></a><a class="ms" id="p_20Ap1_498"></a><a class="msdiv" id="msdiv481"></a>Devarājena pattabbaṃ,<br>
sabbaṃ paṭilabhissati;<br>
Anūnabhogo hutvāna,<br>
devarajjaṃ karissati.</p>
<p><a class="sc" id="42"></a><a class="ms" id="p_20Ap1_499"></a><a class="msdiv" id="msdiv482"></a>Sahas­sak­khat­tuṃ cakkavattī,<br>
rājā raṭṭhe bhavissati;<br>
Pathabyā rajjaṃ vipulaṃ,<br>
gaṇanāto asaṅkhiyaṃ.</p>
<p><a class="sc" id="43"></a><a class="ms" id="p_20Ap1_500"></a><a class="msdiv" id="msdiv483"></a>Kappa­sata­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="44"></a><a class="ms" id="p_20Ap1_501"></a><a class="msdiv" id="msdiv484"></a>Tassa dhammesu dāyādo,<br>
oraso dhammanimmito;<br>
Upāli nāma nāmena,<br>
hessati satthu sāvako.</p>
<p><a class="sc" id="45"></a><a class="ms" id="p_20Ap1_502"></a><a class="msdiv" id="msdiv485"></a>Vinaye pāramiṃ patvā,<br>
ṭhānāṭhāne ca kovido;<br>
Jinasāsanaṃ dhārento,<br>
viha­rissati­nāsavo.</p>
<p><a class="sc" id="46"></a><a class="ms" id="p_20Ap1_503"></a><a class="msdiv" id="msdiv486"></a>Sabbametaṃ abhiññāya,<br>
gotamo sakyapuṅgavo;<br>
Bhikkhusaṃghe nisīditvā,<br>
etadagge ṭhapessati.</p>
<p><a class="sc" id="47"></a><a class="ms" id="p_20Ap1_504"></a><a class="msdiv" id="msdiv487"></a>Apari­meyyu­pādāya,<br>
patthemi tava sāsanaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="48"></a><a class="ms" id="p_20Ap1_505"></a><a class="msdiv" id="msdiv488"></a>Yathā sūlāvuto poso,<br>
rājadaṇḍena tajjito;<br>
Sūle sātaṃ avindanto,<br>
parimuttiṃva icchati.</p>
<p><a class="sc" id="49"></a><a class="ms" id="p_20Ap1_506"></a><a class="msdiv" id="msdiv489"></a>Tathevāhaṃ mahāvīra,<br>
bhavadaṇḍena tajjito;<br>
Kammasūlāvuto santo,<br>
pipāsā­ve­danaṭṭito.</p>
<p><a class="sc" id="50"></a><a class="ms" id="p_20Ap1_507"></a><a class="msdiv" id="msdiv490"></a>Bhave sātaṃ na vindāmi,<br>
ḍayhanto tīhi aggibhi;<br>
Parimuttiṃ gavesāmi,<br>
yathāpi rājadaṇḍito.</p>
<p><a class="sc" id="51"></a><a class="pts" id="pts1.41"></a><a class="ms" id="p_20Ap1_508"></a><a class="msdiv" id="msdiv491"></a>Yathā visādo puriso,<br>
visena paripīḷito;<br>
Agadaṃ so gaveseyya,<br>
<span class="var" title="visaghātā­yu­pālanaṃ (bj, c1) | visaghātā­yupāyaso (pts1)" id="note143">visaghātā­yupāya­naṃ</span>.</p>
<p><a class="sc" id="52"></a><a class="ms" id="p_20Ap1_509"></a><a class="msdiv" id="msdiv492"></a>Gavesamāno passeyya,<br>
agadaṃ visaghātakaṃ;<br>
Taṃ pivitvā sukhī assa,<br>
visamhā parimuttiyā.</p>
<p><a class="sc" id="53"></a><a class="ms" id="p_20Ap1_510"></a><a class="msdiv" id="msdiv493"></a>Tathevāhaṃ mahāvīra,<br>
yathā visahato naro;<br>
Sampīḷito avijjāya,<br>
saddham­mā­gada­me­sahaṃ.</p>
<p><a class="sc" id="54"></a><a class="ms" id="p_20Ap1_511"></a><a class="msdiv" id="msdiv494"></a>Dhammāgadaṃ gavesanto,<br>
addakkhiṃ sakyasāsanaṃ;<br>
Aggaṃ sabbosadhānaṃ taṃ,<br>
sabba­salla­vinoda­naṃ.</p>
<p><a class="sc" id="55"></a><a class="ms" id="p_20Ap1_512"></a><a class="msdiv" id="msdiv495"></a>Dhammosadhaṃ pivitvāna,<br>
visaṃ sabbaṃ samūhaniṃ;<br>
Ajarāmaraṃ sītibhāvaṃ,<br>
nibbānaṃ phassayiṃ ahaṃ.</p>
<p><a class="sc" id="56"></a><a class="ms" id="p_20Ap1_513"></a><a class="msdiv" id="msdiv496"></a>Yathā bhūtaṭṭito poso,<br>
bhūtaggāhena pīḷito;<br>
Bhūtavejjaṃ gaveseyya,<br>
bhūtasmā parimuttiyā.</p>
<p><a class="sc" id="57"></a><a class="ms" id="p_20Ap1_514"></a><a class="msdiv" id="msdiv497"></a>Gavesamāno passeyya,<br>
bhūtavijjāsu kovidaṃ;<br>
Tassa so vihane bhūtaṃ,<br>
samūlañca vināsaye.</p>
<p><a class="sc" id="58"></a><a class="ms" id="p_20Ap1_515"></a><a class="msdiv" id="msdiv498"></a>Tathevāhaṃ mahāvīra,<br>
tamaggāhena pīḷito;<br>
Ñāṇālokaṃ gavesāmi,<br>
tamato parimuttiyā.</p>
<p><a class="sc" id="59"></a><a class="ms" id="p_20Ap1_516"></a><a class="msdiv" id="msdiv499"></a>Athaddasaṃ sakyamuniṃ,<br>
kilesa­tama­so­dha­naṃ;<br>
So me tamaṃ vinodesi,<br>
bhūtavejjova bhūtakaṃ.</p>
<p><a class="sc" id="60"></a><a class="ms" id="p_20Ap1_517"></a><a class="msdiv" id="msdiv500"></a>Saṃsārasotaṃ sañchindiṃ,<br>
taṇhāsotaṃ nivārayiṃ;<br>
Bhavaṃ ugghāṭayiṃ sabbaṃ,<br>
bhūtavejjova mūlato.</p>
<p><a class="sc" id="61"></a><a class="ms" id="p_20Ap1_518"></a><a class="msdiv" id="msdiv501"></a>Garuḷo yathā opatati,<br>
pannagaṃ bhakkhamattano;<br>
Samantā yojanasataṃ,<br>
vikkhobheti mahāsaraṃ.</p>
<p><a class="sc" id="62"></a><a class="ms" id="p_20Ap1_519"></a><a class="msdiv" id="msdiv502"></a>Pannagaṃ so gahetvāna,<br>
adhosīsaṃ viheṭhayaṃ;<br>
Ādāya so pakkamati,<br>
yenakāmaṃ vihaṅgamo.</p>
<p><a class="sc" id="63"></a><a class="ms" id="p_20Ap1_520"></a><a class="msdiv" id="msdiv503"></a>Tathevāhaṃ mahāvīra,<br>
yathāpi garuḷo balī;<br>
Asaṅkhataṃ gavesanto,<br>
dose vikkhālayiṃ ahaṃ.</p>
<p><a class="sc" id="64"></a><a class="ms" id="p_20Ap1_521"></a><a class="msdiv" id="msdiv504"></a>Diṭṭho ahaṃ dhammavaraṃ,<br>
santi­pada­ma­nutta­raṃ;<br>
Ādāya viharāmetaṃ,<br>
garuḷo pannagaṃ yathā.</p>
<p><a class="sc" id="65"></a><a class="ms" id="p_20Ap1_522"></a><a class="msdiv" id="msdiv505"></a>Āsāvatī nāma latā,<br>
jātā cittalatāvane;<br>
Tassā vassasahassena,<br>
ekaṃ nibbattate phalaṃ.</p>
<p><a class="sc" id="66"></a><a class="pts" id="pts1.42"></a><a class="ms" id="p_20Ap1_523"></a><a class="msdiv" id="msdiv506"></a>Taṃ devā payirupāsanti,<br>
tāvadūraphale sati;<br>
Devānaṃ sā piyā evaṃ,<br>
āsāvatī latuttamā.</p>
<p><a class="sc" id="67"></a><a class="ms" id="p_20Ap1_524"></a><a class="msdiv" id="msdiv507"></a>Sata­sahas­su­pādāya,<br>
tāhaṃ paricare muni;<br>
Sāyaṃ pātaṃ namassāmi,<br>
devā āsāvatiṃ yathā.</p>
<p><a class="sc" id="68"></a><a class="ms" id="p_20Ap1_525"></a><a class="msdiv" id="msdiv508"></a>Avañjhā pāricariyā,<br>
amoghā ca namassanā;<br>
Dūrāgatampi maṃ santaṃ,<br>
khaṇoyaṃ na virādhayi.</p>
<p><a class="sc" id="69"></a><a class="ms" id="p_20Ap1_526"></a><a class="msdiv" id="msdiv509"></a>Paṭisandhiṃ na passāmi,<br>
vicinanto bhave ahaṃ;<br>
Nirūpadhi <span class="var" title="vippayutto (mr)" id="note144">vippamutto</span>,<br>
upasanto carāmahaṃ.</p>
<p><a class="sc" id="70"></a><a class="ms" id="p_20Ap1_527"></a><a class="msdiv" id="msdiv510"></a>Yathāpi padumaṃ nāma,<br>
sūriyaraṃsena pupphati;<br>
Tathevāhaṃ mahāvīra,<br>
buddharaṃsena pupphito.</p>
<p><a class="sc" id="71"></a><a class="ms" id="p_20Ap1_528"></a><a class="msdiv" id="msdiv511"></a>Yathā balākayonimhi,<br>
na vijjati <span class="var" title="pumā (bj, s2, s3, pts1)" id="note145">pumo</span> sadā;<br>
Meghesu gajjamānesu,<br>
gabbhaṃ gaṇhanti tā sadā.</p>
<p><a class="sc" id="72"></a><a class="ms" id="p_20Ap1_529"></a><a class="msdiv" id="msdiv512"></a>Cirampi gabbhaṃ dhārenti,<br>
yāva megho na gajjati;<br>
Bhārato parimuccanti,<br>
yadā megho pavassati.</p>
<p><a class="sc" id="73"></a><a class="ms" id="p_20Ap1_530"></a><a class="msdiv" id="msdiv513"></a>Padu­muttara­buddhassa,<br>
dhammameghena gajjato;<br>
Saddena dhammameghassa,<br>
dhammagabbhaṃ agaṇhahaṃ.</p>
<p><a class="sc" id="74"></a><a class="ms" id="p_20Ap1_531"></a><a class="msdiv" id="msdiv514"></a>Sata­sahas­su­pādāya,<br>
puññagabbhaṃ dharemahaṃ;<br>
Nappamuccāmi bhārato,<br>
dhammamegho na gajjati.</p>
<p><a class="sc" id="75"></a><a class="ms" id="p_20Ap1_532"></a><a class="msdiv" id="msdiv515"></a>Yadā tuvaṃ sakyamuni,<br>
ramme kapilavatthave;<br>
Gajjasi dhammameghena,<br>
bhārato parimuccahaṃ.</p>
<p><a class="sc" id="76"></a><a class="ms" id="p_20Ap1_533"></a><a class="msdiv" id="msdiv516"></a>Suññataṃ animittañca,<br>
Tathāppa­ṇihitampi ca;<br>
Caturo ca phale sabbe,<br>
<span class="var" title="dhamme vijanayiṃ ahaṃ (bj) | dhammaṃ vijaṭi taṃpihaṃ (s2, s3) | dhamme va vijaṭāyahaṃ (pts1) | dhammevaṃ vijaṭayiṃ (aṭṭha.)" id="note146">Dhammevaṃ vijanayiṃ ahaṃ</span>.</p>
</blockquote>
<p class="endsutta"><a class="sc" id="77"></a><a class="ms" id="p_20Ap1_534"></a>Dutiya­bhā­ṇavā­raṃ.</p>
<blockquote class="gatha">
<p><a class="sc" id="78"></a><a class="ms" id="p_20Ap1_535"></a><a class="msdiv" id="msdiv517"></a>Apari­meyyu­pādāya,<br>
patthemi tava sāsanaṃ;<br>
So me attho anuppatto,<br>
santi­pada­ma­nutta­raṃ.</p>
<p><a class="sc" id="79"></a><a class="pts" id="pts1.43"></a><a class="ms" id="p_20Ap1_536"></a><a class="msdiv" id="msdiv518"></a>Vinaye pāramiṃ patto,<br>
yathāpi pāṭhiko isi;<br>
Na me samasamo atthi,<br>
dhāremi sāsanaṃ ahaṃ.</p>
<p><a class="sc" id="80"></a><a class="ms" id="p_20Ap1_537"></a><a class="msdiv" id="msdiv519"></a>Vinaye khandhake cāpi,<br>
tikacchede ca <span class="var" title="pañcake (s2, s3, pts1, c1)" id="note147">pañcame</span>;<br>
Ettha me vimati natthi,<br>
akkhare byañjanepi vā.</p>
<p><a class="sc" id="81"></a><a class="ms" id="p_20Ap1_538"></a><a class="msdiv" id="msdiv520"></a>Niggahe paṭikamme ca,<br>
ṭhānāṭhāne ca kovido;<br>
Osāraṇe vuṭṭhāpane,<br>
sabbattha pāramiṃ gato.</p>
<p><a class="sc" id="82"></a><a class="ms" id="p_20Ap1_539"></a><a class="msdiv" id="msdiv521"></a>Vinaye khandhake vāpi,<br>
nikkhipitvā padaṃ ahaṃ;<br>
Ubhato viniveṭhetvā,<br>
rasato osareyyahaṃ.</p>
<p><a class="sc" id="83"></a><a class="ms" id="p_20Ap1_540"></a><a class="msdiv" id="msdiv522"></a>Niruttiyā sukusalo,<br>
atthānatthe ca kovido;<br>
Anaññātaṃ mayā natthi,<br>
ekaggo satthu sāsane.</p>
<p><a class="sc" id="84"></a><a class="ms" id="p_20Ap1_541"></a><a class="msdiv" id="msdiv523"></a><span class="var" title="rūpadakkhe (aṭṭha.) | rūparakkho (?)" id="note148">Rūpadakkho</span> ahaṃ ajja,<br>
sakyaputtassa sāsane;<br>
Kaṅkhaṃ sabbaṃ vinodemi,<br>
chindāmi sabbasaṃsayaṃ.</p>
<p><a class="sc" id="85"></a><a class="ms" id="p_20Ap1_542"></a><a class="msdiv" id="msdiv524"></a>Padaṃ anupadañcāpi,<br>
akkharañcāpi byañjanaṃ;<br>
Nidāne pariyosāne,<br>
sabbattha kovido ahaṃ.</p>
<p><a class="sc" id="86"></a><a class="ms" id="p_20Ap1_543"></a><a class="msdiv" id="msdiv525"></a>Yathāpi rājā balavā,<br>
niggaṇhitvā parantape;<br>
Vijinitvāna saṅgāmaṃ,<br>
nagaraṃ tattha māpaye.</p>
<p><a class="sc" id="87"></a><a class="ms" id="p_20Ap1_544"></a><a class="msdiv" id="msdiv526"></a>Pākāraṃ parikhañcāpi,<br>
esikaṃ dvārakoṭṭhakaṃ;<br>
Aṭṭālake ca vividhe,<br>
kāraye nagare bahū.</p>
<p><a class="sc" id="88"></a><a class="ms" id="p_20Ap1_545"></a><a class="msdiv" id="msdiv527"></a>Siṅghāṭakaṃ caccarañca,<br>
suvibhat­tantarā­paṇaṃ;<br>
Kārayeyya sabhaṃ tattha,<br>
atthā­nat­tha­vi­niccha­yaṃ.</p>
<p><a class="sc" id="89"></a><a class="ms" id="p_20Ap1_546"></a><a class="msdiv" id="msdiv528"></a>Nigghātatthaṃ amittānaṃ,<br>
chiddā­chiddañca jānituṃ;<br>
Balakāyassa rakkhāya,<br>
senāpaccaṃ <span class="var" title="thapesi (si, mr)" id="note149">ṭhapeti</span> so.</p>
<p><a class="sc" id="90"></a><a class="ms" id="p_20Ap1_547"></a><a class="msdiv" id="msdiv529"></a>Ārakkhatthāya bhaṇḍassa,<br>
nidhānakusalaṃ naraṃ;<br>
Mā me bhaṇḍaṃ vinassīti,<br>
bhaṇḍarakkhaṃ <span class="var" title="thapesi (si, mr)" id="note150">ṭhapeti</span> so.</p>
<p><a class="sc" id="91"></a><a class="ms" id="p_20Ap1_548"></a><a class="msdiv" id="msdiv530"></a><span class="var" title="māmako (bj, pts1) | mamattho (si) | samaggo (s2, s3)" id="note151">Mamatto</span> hoti <span class="var" title="so (s2, s3)" id="note152">yo</span> rañño,<br>
vuddhiṃ yassa ca icchati;<br>
Tas­sādhika­ra­ṇaṃ deti,<br>
mittassa paṭipajjituṃ.</p>
<p><a class="sc" id="92"></a><a class="ms" id="p_20Ap1_549"></a><a class="msdiv" id="msdiv531"></a>Uppātesu nimittesu,<br>
lakkhaṇesu ca kovidaṃ;<br>
Ajjhāyakaṃ mantadharaṃ,<br>
porohicce ṭhapeti so.</p>
<p><a class="sc" id="93"></a><a class="pts" id="pts1.44"></a><a class="ms" id="p_20Ap1_550"></a><a class="msdiv" id="msdiv532"></a>Etehaṅgehi sampanno,<br>
khattiyoti pavuccati;<br>
Sadā rakkhanti rājānaṃ,<br>
cakkavākova dukkhitaṃ.</p>
<p><a class="sc" id="94"></a><a class="ms" id="p_20Ap1_551"></a><a class="msdiv" id="msdiv533"></a>Tatheva tvaṃ mahāvīra,<br>
hatāmittova khattiyo;<br>
Sadevakassa lokassa,<br>
dhammarājāti vuccati.</p>
<p><a class="sc" id="95"></a><a class="ms" id="p_20Ap1_552"></a><a class="msdiv" id="msdiv534"></a>Titthiye <span class="var" title="nīharitvāna (si, s2, s3, mr)" id="note153">nihanitvāna</span>,<br>
mārañcāpi sasenakaṃ;<br>
Tamandhakāraṃ vidhamitvā,<br>
dhammanagaraṃ amāpayi.</p>
<p><a class="sc" id="96"></a><a class="ms" id="p_20Ap1_553"></a><a class="msdiv" id="msdiv535"></a>Sīlaṃ pākārakaṃ tattha,<br>
ñāṇaṃ te dvārakoṭṭhakaṃ;<br>
Saddhā te esikā vīra,<br>
dvārapālo ca saṃvaro.</p>
<p><a class="sc" id="97"></a><a class="ms" id="p_20Ap1_554"></a><a class="msdiv" id="msdiv536"></a>Sati­paṭṭhā­na­maṭṭā­laṃ,<br>
paññā te caccaraṃ mune;<br>
Iddhipādañca siṅghāṭaṃ,<br>
dhammavīthi <span class="var" title="sumāpitaṃ (s2, s3, pts1)" id="note154">sumāpitā</span>.</p>
<p><a class="sc" id="98"></a><a class="ms" id="p_20Ap1_555"></a><a class="msdiv" id="msdiv537"></a>Suttantaṃ abhidhammañca,<br>
vinayañcāpi kevalaṃ;<br>
Navaṅgaṃ buddhavacanaṃ,<br>
esā dhammasabhā tava.</p>
<p><a class="sc" id="99"></a><a class="ms" id="p_20Ap1_556"></a><a class="msdiv" id="msdiv538"></a>Suññataṃ animittañca,<br>
vihārañ­cappa­ṇīhitaṃ;<br>
Āneñjañca nirodho ca,<br>
esā dhammakuṭī tava.</p>
<p><a class="sc" id="100"></a><a class="ms" id="p_20Ap1_557"></a><a class="msdiv" id="msdiv539"></a>Paññāya <span class="var" title="agganikkhitto (bj)" id="note155">aggo nikkhitto</span>,<br>
paṭibhāne ca kovido;<br>
Sāriputtoti nāmena,<br>
dhammasenāpatī tava.</p>
<p><a class="sc" id="101"></a><a class="ms" id="p_20Ap1_558"></a><a class="msdiv" id="msdiv540"></a>Cutū­papāta­kusalo,<br>
iddhiyā pāramiṃ gato;<br>
Kolito nāma nāmena,<br>
porohicco tavaṃ mune.</p>
<p><a class="sc" id="102"></a><a class="ms" id="p_20Ap1_559"></a><a class="msdiv" id="msdiv541"></a>Porāṇa­ka­vaṃsa­dharo,<br>
uggatejo durāsado;<br>
Dhuta­vādī­gu­ṇenaggo,<br>
akkhadasso tavaṃ mune.</p>
<p><a class="sc" id="103"></a><a class="ms" id="p_20Ap1_560"></a><a class="msdiv" id="msdiv542"></a>Bahussuto dhammadharo,<br>
Sabbapāṭhī ca sāsane;<br>
Ānando nāma nāmena,<br>
<span class="var" title="dhammarakkho (s2, s3)" id="note156">Dhammārakkho</span> tavaṃ mune.</p>
<p><a class="sc" id="104"></a><a class="ms" id="p_20Ap1_561"></a><a class="msdiv" id="msdiv543"></a>Ete sabbe atikkamma,<br>
pamesi bhagavā mamaṃ;<br>
Vinicchayaṃ me pādāsi,<br>
vinaye viññudesitaṃ.</p>
<p><a class="sc" id="105"></a><a class="ms" id="p_20Ap1_562"></a><a class="msdiv" id="msdiv544"></a>Yo koci vinaye pañhaṃ,<br>
pucchati buddhasāvako;<br>
Tattha me cintanā natthi,<br>
taññevatthaṃ kathemahaṃ.</p>
<p><a class="sc" id="106"></a><a class="ms" id="p_20Ap1_563"></a><a class="msdiv" id="msdiv545"></a>Yāvatā bud­dha­khettamhi,<br>
ṭhapetvā taṃ mahāmuni;<br>
Vinaye mādiso natthi,<br>
kuto bhiyyo bhavissati.</p>
<p><a class="sc" id="107"></a><a class="pts" id="pts1.45"></a><a class="ms" id="p_20Ap1_564"></a><a class="msdiv" id="msdiv546"></a>Bhikkhusaṃghe nisīditvā,<br>
evaṃ gajjati gotamo;<br>
Upālissa samo natthi,<br>
vinaye khandhakesu ca.</p>
<p><a class="sc" id="108"></a><a class="ms" id="p_20Ap1_565"></a><a class="msdiv" id="msdiv547"></a>Yāvatā buddhabhaṇitaṃ,<br>
navaṅgaṃ satthusāsanaṃ;<br>
<span class="var" title="vinayogadhitaṃ (bj, pts1) | vinaye kathitaṃ (s2, s3)" id="note157">Vinayogadhaṃ taṃ</span> sabbaṃ,<br>
<span class="var" title="vinayamūlanti passato (bj) | vinaya­mūlaka­passino (si)" id="note158">vinaya­mūla­passino</span>.</p>
<p><a class="sc" id="109"></a><a class="ms" id="p_20Ap1_566"></a><a class="msdiv" id="msdiv548"></a>Mama kammaṃ saritvāna,<br>
gotamo sakyapuṅgavo;<br>
Bhikkhusaṃghe nisīditvā,<br>
etadagge ṭhapesi maṃ.</p>
<p><a class="sc" id="110"></a><a class="ms" id="p_20Ap1_567"></a><a class="msdiv" id="msdiv549"></a>Sata­sahas­su­pādāya,<br>
imaṃ ṭhānaṃ apatthayiṃ;<br>
So me attho anuppatto,<br>
vinaye pāramiṃ gato.</p>
<p><a class="sc" id="111"></a><a class="ms" id="p_20Ap1_568"></a><a class="msdiv" id="msdiv550"></a>Sakyānaṃ nandijanano,<br>
kappako āsahaṃ pure;<br>
Vijahitvāna taṃ jātiṃ,<br>
putto jāto mahesino.</p>
<p><a class="sc" id="112"></a><a class="ms" id="p_20Ap1_569"></a><a class="msdiv" id="msdiv551"></a>Ito dutiyake kappe,<br>
Añjaso nāma khattiyo;<br>
Anantatejo amitayaso,<br>
Bhūmipālo mahaddhano.</p>
<p><a class="sc" id="113"></a><a class="ms" id="p_20Ap1_570"></a><a class="msdiv" id="msdiv552"></a>Tassa rañño ahaṃ putto,<br>
candano nāma khattiyo;<br>
Jāti­madenu­patthad­dho,<br>
yasa­bhoga­ma­dena ca.</p>
<p><a class="sc" id="114"></a><a class="ms" id="p_20Ap1_571"></a><a class="msdiv" id="msdiv553"></a>Nāga­sata­sahas­sāni,<br>
sab­bā­laṅkā­ra­bhū­sitā;<br>
Tidhāpabhinnā mātaṅgā,<br>
parivārenti maṃ sadā.</p>
<p><a class="sc" id="115"></a><a class="ms" id="p_20Ap1_572"></a><a class="msdiv" id="msdiv554"></a>Sabalehi paretohaṃ,<br>
uyyānaṃ gantukāmako;<br>
Āruyha sirikaṃ nāgaṃ,<br>
nagarā nikkhamiṃ tadā.</p>
<p><a class="sc" id="116"></a><a class="ms" id="p_20Ap1_573"></a><a class="msdiv" id="msdiv555"></a>Caraṇena ca sampanno,<br>
guttadvāro susaṃvuto;<br>
Devalo nāma sambuddho,<br>
āgacchi purato mama.</p>
<p><a class="sc" id="117"></a><a class="ms" id="p_20Ap1_574"></a><a class="msdiv" id="msdiv556"></a>Pesetvā sirikaṃ nāgaṃ,<br>
buddhaṃ āsādayiṃ tadā;<br>
Tato <span class="var" title="sañjātakopova (s2, s3)" id="note159">sañjātakopo so</span>,<br>
nāgo nuddharate padaṃ.</p>
<p><a class="sc" id="118"></a><a class="ms" id="p_20Ap1_575"></a><a class="msdiv" id="msdiv557"></a>Nāgaṃ <span class="var" title="ruṇṇamanaṃ (si, c1) | ruddhapadaṃ (?)" id="note160">duṭṭhamanaṃ</span> disvā,<br>
buddhe kodhaṃ akāsahaṃ;<br>
Vihesayitvā sambuddhaṃ,<br>
uyyānaṃ agamāsahaṃ.</p>
<p><a class="sc" id="119"></a><a class="ms" id="p_20Ap1_576"></a><a class="msdiv" id="msdiv558"></a>Sātaṃ tattha na vindāmi,<br>
siro pajjalito yathā;<br>
Pariḷāhena ḍayhāmi,<br>
macchova baḷisādako.</p>
<p><a class="sc" id="120"></a><a class="pts" id="pts1.46"></a><a class="ms" id="p_20Ap1_577"></a><a class="msdiv" id="msdiv559"></a>Sasāgarantā pathavī,<br>
ādittā viya hoti me;<br>
Pitu santikupāgamma,<br>
idaṃ vacanamabraviṃ.</p>
<p><a class="sc" id="121"></a><a class="ms" id="p_20Ap1_578"></a><a class="msdiv" id="msdiv560"></a>Āsīvisaṃva kupitaṃ,<br>
aggik­khan­dhaṃva āgataṃ;<br>
Mattaṃva kuñjaraṃ dantiṃ,<br>
yaṃ sayam­bhu­ma­sādayiṃ.</p>
<p><a class="sc" id="122"></a><a class="ms" id="p_20Ap1_579"></a><a class="msdiv" id="msdiv561"></a>Āsādito mayā buddho,<br>
ghoro uggatapo jino;<br>
Purā sabbe vinassāma,<br>
khamāpessāma taṃ muniṃ.</p>
<p><a class="sc" id="123"></a><a class="ms" id="p_20Ap1_580"></a><a class="msdiv" id="msdiv562"></a>No ce taṃ nijjhāpessāma,<br>
attadantaṃ samāhitaṃ;<br>
Orena sattadivasā,<br>
raṭṭhaṃ me vidhamissati.</p>
<p><a class="sc" id="124"></a><a class="ms" id="p_20Ap1_581"></a><a class="msdiv" id="msdiv563"></a>Sumekhalo kosiyo ca,<br>
siggavo cāpi <span class="var" title="sattuko (bj, pts1)" id="note161">sattako</span>;<br>
Āsādayitvā isayo,<br>
duggatā te saraṭṭhakā.</p>
<p><a class="sc" id="125"></a><a class="ms" id="p_20Ap1_582"></a><a class="msdiv" id="msdiv564"></a>Yadā kuppanti isayo,<br>
saññatā brahmacārino;<br>
Sadevakaṃ vināsenti,<br>
sasāgaraṃ sapabbataṃ.</p>
<p><a class="sc" id="126"></a><a class="ms" id="p_20Ap1_583"></a><a class="msdiv" id="msdiv565"></a>Tiyoja­na­sahas­samhi,<br>
purise sannipātayiṃ;<br>
Accayaṃ desanatthāya,<br>
sayambhuṃ upasaṅkamiṃ.</p>
<p><a class="sc" id="127"></a><a class="ms" id="p_20Ap1_584"></a><a class="msdiv" id="msdiv566"></a>Allavatthā allasirā,<br>
sabbeva pañjalīkatā;<br>
Buddhassa pāde nipatitvā,<br>
idaṃ <span class="var" title="mabraviṃ (mr)" id="note162">vacanamabravuṃ</span>.</p>
<p><a class="sc" id="128"></a><a class="ms" id="p_20Ap1_585"></a><a class="msdiv" id="msdiv567"></a>Khamassu tvaṃ mahāvīra,<br>
abhiyācati taṃ jano;<br>
Pariḷāhaṃ vinodehi,<br>
mā no raṭṭhaṃ vināsaya.</p>
<p><a class="sc" id="129"></a><a class="ms" id="p_20Ap1_586"></a><a class="msdiv" id="msdiv568"></a>Sadevamānusā sabbe,<br>
sadānavā sarakkhasā;<br>
Ayomayena kūṭena,<br>
siraṃ bhindeyyu me sadā.</p>
<p><a class="sc" id="130"></a><a class="ms" id="p_20Ap1_587"></a><a class="msdiv" id="msdiv569"></a><span class="var" title="udake (bj, s2, s3, pts1)" id="note163">Dake</span> aggi na saṇṭhāti,<br>
bījaṃ sele na rūhati;<br>
Agade kimi na saṇṭhāti,<br>
kopo buddhe na jāyati.</p>
<p><a class="sc" id="131"></a><a class="ms" id="p_20Ap1_588"></a><a class="msdiv" id="msdiv570"></a>Yathā ca bhūmi acalā,<br>
appameyyo ca sāgaro;<br>
Anantako ca ākāso,<br>
evaṃ buddhā akhobhiyā.</p>
<p><a class="sc" id="132"></a><a class="ms" id="p_20Ap1_589"></a><a class="msdiv" id="msdiv571"></a>Sadā khantā mahāvīrā,<br>
khamitā ca tapassino;<br>
Khantānaṃ khamitānañca,<br>
gamanaṃ <span class="var" title="vo (s2, s3, pts1)" id="note164">taṃ</span> na vijjati.</p>
<p><a class="sc" id="133"></a><a class="ms" id="p_20Ap1_590"></a><a class="msdiv" id="msdiv572"></a>Idaṃ vatvāna sambuddho,<br>
pariḷāhaṃ vinodayaṃ;<br>
Mahājanassa purato,<br>
nabhaṃ abbhuggami tadā.</p>
<p><a class="sc" id="134"></a><a class="pts" id="pts1.47"></a><a class="ms" id="p_20Ap1_591"></a><a class="msdiv" id="msdiv573"></a>Tena kammenahaṃ vīra,<br>
hīnattaṃ ajjhupāgato;<br>
Samatikkamma taṃ jātiṃ,<br>
pāvisiṃ abhayaṃ puraṃ.</p>
<p><a class="sc" id="135"></a><a class="ms" id="p_20Ap1_592"></a><a class="msdiv" id="msdiv574"></a>Tadāpi maṃ mahāvīra,<br>
ḍayhamānaṃ susaṇṭhitaṃ;<br>
Pariḷāhaṃ vinodesi,<br>
sayambhuñca khamāpayiṃ.</p>
<p><a class="sc" id="136"></a><a class="ms" id="p_20Ap1_593"></a><a class="msdiv" id="msdiv575"></a>Ajjāpi maṃ mahāvīra,<br>
ḍayhamānaṃ tihaggibhi;<br>
Nibbāpesi tayo aggī,<br>
sītibhāvañca <span class="var" title="pāpayiṃ (s2, s3, c1) | pāpayi (pts1)" id="note165">pāpayī</span>.</p>
<p><a class="sc" id="137"></a><a class="ms" id="p_20Ap1_594"></a><a class="msdiv" id="msdiv576"></a>Yesaṃ sotā­vadhānat­thi,<br>
suṇātha mama bhāsato;<br>
Atthaṃ tumhaṃ pavakkhāmi,<br>
yathā diṭṭhaṃ padaṃ mama.</p>
<p><a class="sc" id="138"></a><a class="ms" id="p_20Ap1_595"></a><a class="msdiv" id="msdiv577"></a>Sayambhuṃ taṃ vimānetvā,<br>
santacittaṃ samāhitaṃ;<br>
Tena kammenahaṃ ajja,<br>
jātomhi nīcayoniyaṃ.</p>
<p><a class="sc" id="139"></a><a class="ms" id="p_20Ap1_596"></a><a class="msdiv" id="msdiv578"></a>Mā vo khaṇaṃ virādhetha,<br>
khaṇātītā hi socare;<br>
Sadatthe vāyameyyātha,<br>
khaṇo vo paṭipādito.</p>
<p><a class="sc" id="140"></a><a class="ms" id="p_20Ap1_597"></a><a class="msdiv" id="msdiv579"></a>Ekaccānañca vamanaṃ,<br>
ekaccānaṃ virecanaṃ;<br>
Visaṃ halāhalaṃ eke,<br>
ekaccānañca osadhaṃ.</p>
<p><a class="sc" id="141"></a><a class="ms" id="p_20Ap1_598"></a><a class="msdiv" id="msdiv580"></a>Vamanaṃ paṭipannānaṃ,<br>
phalaṭṭhānaṃ virecanaṃ;<br>
Osadhaṃ phalalābhīnaṃ,<br>
puññakkhettaṃ gavesinaṃ.</p>
<p><a class="sc" id="142"></a><a class="ms" id="p_20Ap1_599"></a><a class="msdiv" id="msdiv581"></a>Sāsanena viruddhānaṃ,<br>
visaṃ halāhalaṃ yathā;<br>
Āsīviso <span class="var" title="duṭṭhaviso (s2, s3) | daṭṭhaviso (pts1)" id="note166">diṭṭhaviso</span>,<br>
evaṃ jhāpeti taṃ naraṃ.</p>
<p><a class="sc" id="143"></a><a class="ms" id="p_20Ap1_600"></a><a class="msdiv" id="msdiv582"></a>Sakiṃ pītaṃ halāhalaṃ,<br>
uparundhati jīvitaṃ;<br>
Sāsanena virujjhitvā,<br>
kappakoṭimhi ḍayhati.</p>
<p><a class="sc" id="144"></a><a class="ms" id="p_20Ap1_601"></a><a class="msdiv" id="msdiv583"></a>Khantiyā avihiṃsāya,<br>
metta­citta­vatāya ca;<br>
Sadevakaṃ so tāreti,<br>
<span class="var" title="vo avirodhiyo (bj) | te avirodhiyā (s2, s3) | vo avirādhiyā (c1)" id="note167">tasmā vo avirodhiyā</span>.</p>
<p><a class="sc" id="145"></a><a class="ms" id="p_20Ap1_602"></a><a class="msdiv" id="msdiv584"></a>Lābhālābhe na sajjanti,<br>
sammā­na­na­vimānane;<br>
Pathavīsadisā buddhā,<br>
<span class="var" title="te na virādhiyā (c1)" id="note168">tasmā te na virodhiyā</span>.</p>
<p><a class="sc" id="146"></a><a class="ms" id="p_20Ap1_603"></a><a class="msdiv" id="msdiv585"></a>Devadatte ca vadhake,<br>
core aṅgulimālake;<br>
Rāhule dhanapāle ca,<br>
sabbesaṃ samako muni.</p>
<p><a class="sc" id="147"></a><a class="pts" id="pts1.48"></a><a class="ms" id="p_20Ap1_604"></a><a class="msdiv" id="msdiv586"></a>Etesaṃ paṭigho natthi,<br>
rāgomesaṃ na vijjati;<br>
Sabbesaṃ samako buddho,<br>
vadha­kas­sorasassa ca.</p>
<p><a class="sc" id="148"></a><a class="ms" id="p_20Ap1_605"></a><a class="msdiv" id="msdiv587"></a>Panthe disvāna kāsāvaṃ,<br>
chaḍḍitaṃ mīḷhamakkhitaṃ;<br>
Sirasmiṃ añjaliṃ katvā,<br>
vanditabbaṃ isiddhajaṃ.</p>
<p><a class="sc" id="149"></a><a class="ms" id="p_20Ap1_606"></a><a class="msdiv" id="msdiv588"></a>Abbhatītā ca ye buddhā,<br>
vattamānā anāgatā;<br>
Dhajenānena sujjhanti,<br>
tasmā ete namassiyā.</p>
<p><a class="sc" id="150"></a><a class="ms" id="p_20Ap1_607"></a><a class="msdiv" id="msdiv589"></a>Satthukappaṃ suvinayaṃ,<br>
dhāremi hadayenahaṃ;<br>
Namassamāno vinayaṃ,<br>
viharissāmi sabbadā.</p>
<p><a class="sc" id="151"></a><a class="ms" id="p_20Ap1_608"></a><a class="msdiv" id="msdiv590"></a>Vinayo āsayo mayhaṃ,<br>
vinayo ṭhānacaṅkamaṃ;<br>
Kappemi vinaye vāsaṃ,<br>
vinayo mama gocaro.</p>
<p><a class="sc" id="152"></a><a class="ms" id="p_20Ap1_609"></a><a class="msdiv" id="msdiv591"></a>Vinaye pāramippatto,<br>
samathe cāpi kovido;<br>
Upāli taṃ mahāvīra,<br>
pāde vandati satthuno.</p>
<p><a class="sc" id="153"></a><a class="ms" id="p_20Ap1_610"></a><a class="msdiv" id="msdiv592"></a>So ahaṃ vicarissāmi,<br>
gāmā gāmaṃ purā puraṃ;<br>
Namassamāno sambuddhaṃ,<br>
dhammassa ca sudhammataṃ.</p>
<p><a class="sc" id="154"></a><a class="ms" id="p_20Ap1_611"></a><a class="msdiv" id="msdiv593"></a>Kilesā jhāpitā mayhaṃ,<br>
bhavā sabbe samūhatā;<br>
Sabbāsavā parikkhīṇā,<br>
natthi dāni punabbhavo.</p>
<p><a class="sc" id="155"></a><a class="ms" id="p_20Ap1_612"></a><a class="msdiv" id="msdiv594"></a>Svāgataṃ vata me āsi,<br>
buddha­seṭṭhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="156"></a><a class="ms" id="p_20Ap1_613"></a><a class="msdiv" id="msdiv595"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="157"></a><a class="ms" id="p_20Ap1_614"></a>Itthaṃ sudaṃ āyasmā upāli thero imā gāthāyo abhāsitthāti.</p>
<p class="endsutta"><a class="sc" id="158"></a><a class="ms" id="p_20Ap1_615"></a>Upālit­theras­sāpadā­naṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
