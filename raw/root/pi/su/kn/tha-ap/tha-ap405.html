<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap405">
<article>
<div class="hgroup">
<p class="division">Therāpadāna</p>
<p>Metteyyavagga</p>
<h1>3. Metta­gut­the­ra­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts2.342"></a><a class="ms" id="p_20Ap1_4895"></a><a class="msdiv" id="msdiv45"></a>“Hima­van­tassā­vidūre,<br>
asoko nāma pabbato;<br>
Tatthāsi assamo mayhaṃ,<br>
<span class="var" title="visukammena (si, s2, s3, mr)" id="note1206">vissakammena</span> māpito.</p>
<p><a class="sc" id="2"></a><a class="ms" id="p_20Ap1_4896"></a><a class="msdiv" id="msdiv46"></a>Sumedho nāma sambuddho,<br>
aggo kāruṇiko muni;<br>
Nivāsayitvā pubbaṇhe,<br>
piṇḍāya <span class="var" title="maṃ (bj)" id="note1207">me</span> upāgami.</p>
<p><a class="sc" id="3"></a><a class="ms" id="p_20Ap1_4897"></a><a class="msdiv" id="msdiv47"></a>Upāgataṃ mahāvīraṃ,<br>
sumedhaṃ lokanāyakaṃ;<br>
Paggayha <span class="var" title="sugatappattaṃ (bj) | sugataṃ pattaṃ (si) | subhakaṃ pattaṃ (pts1)" id="note1208">sugatapattaṃ</span>,<br>
<span class="var" title="sappitelena pūrayiṃ (bj) | sappi­tela­ma­pūra­yiṃ (pts1) | sappitelassa'pūrayiṃ (?)" id="note1209">sappitelaṃ apūrayiṃ</span>.</p>
<p><a class="sc" id="4"></a><a class="ms" id="p_20Ap1_4898"></a><a class="msdiv" id="msdiv48"></a>Datvānahaṃ buddhaseṭṭhe,<br>
sumedhe lokanāyake;<br>
Añjaliṃ paggahetvāna,<br>
<span class="var" title="bhīyo (bj) | bhīyyo (pts1)" id="note1210">bhiyyo</span> hāsaṃ janesahaṃ.</p>
<p><a class="sc" id="5"></a><a class="ms" id="p_20Ap1_4899"></a><a class="msdiv" id="msdiv49"></a>Iminā sappidānena,<br>
cetanā­paṇi­dhīhi ca;<br>
Devabhūto manusso vā,<br>
labhāmi vipulaṃ sukhaṃ.</p>
<p><a class="sc" id="6"></a><a class="ms" id="p_20Ap1_4900"></a><a class="msdiv" id="msdiv50"></a>Vinipātaṃ vivajjetvā,<br>
saṃsarāmi bhavābhave;<br>
Tattha cittaṃ paṇidhitvā,<br>
labhāmi acalaṃ padaṃ.</p>
<p><a class="sc" id="7"></a><a class="ms" id="p_20Ap1_4901"></a><a class="msdiv" id="msdiv51"></a>‘Lābhā tuyhaṃ suladdhaṃ te,<br>
yaṃ maṃ addakkhi brāhmaṇa;<br>
Mama dassanamāgamma,<br>
<span class="var" title="arahā tvaṃ bhavissasi (bj, pts1) | arahattaṃ gamissati (s2, s3)" id="note1211">arahattaṃ bhavissati</span>.</p>
<p><a class="sc" id="8"></a><a class="ms" id="p_20Ap1_4902"></a><a class="msdiv" id="msdiv52"></a><span class="var" title="vissaṭṭho (s2, s3, pts1) | visaṭṭho (mr)" id="note1212">Vissattho</span> hohi mā bhāyi,<br>
adhigantvā mahāyasaṃ;<br>
Mamañhi sappiṃ datvāna,<br>
parimokkhasi jātiyā’.</p>
<p><a class="sc" id="9"></a><a class="ms" id="p_20Ap1_4903"></a><a class="msdiv" id="msdiv53"></a>Iminā sappidānena,<br>
cetanā­paṇi­dhīhi ca;<br>
Devabhūto manusso vā,<br>
labhase vipulaṃ sukhaṃ.</p>
<p><a class="sc" id="10"></a><a class="ms" id="p_20Ap1_4904"></a><a class="msdiv" id="msdiv54"></a>Iminā sappidānena,<br>
metta­citta­vatāya ca;<br>
Aṭṭhārase kappasate,<br>
devaloke ramissasi.</p>
<p><a class="sc" id="11"></a><a class="ms" id="p_20Ap1_4905"></a><a class="msdiv" id="msdiv55"></a>Aṭṭha­tiṃsa­tik­khat­tuñca,<br>
devarājā bhavissasi;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class="sc" id="12"></a><a class="ms" id="p_20Ap1_4906"></a><a class="msdiv" id="msdiv56"></a>Ekapañ­ñā­sak­khat­tuñca,<br>
cakkavattī bhavissasi;<br>
Cāturanto vijitāvī,<br>
<span class="var" title="jambusaṇḍassa (bj, pts1) | jambūmaṇḍassa (s2, s3)" id="note1213">jambumaṇḍassa</span> issaro.</p>
<p><a class="sc" id="13"></a><a class="ms" id="p_20Ap1_4907"></a><a class="msdiv" id="msdiv57"></a>Mahāsa­muddo­vak­kho­bho,<br>
duddharo pathavī yathā;<br>
Evamevaṃ ca te bhogā,<br>
appameyyā bhavissare.</p>
<p><a class="sc" id="14"></a><a class="ms" id="p_20Ap1_4908"></a><a class="msdiv" id="msdiv58"></a>Saṭṭhikoṭī hiraññassa,<br>
<span class="var" title="catvāna (si, mr) | datvāna (s2, s3, pts1)" id="note1214">cajitvā</span> pabbajiṃ ahaṃ;<br>
Kiṃ kusalaṃ gavesanto,<br>
bāvariṃ upasaṅkamiṃ.</p>
<p><a class="sc" id="15"></a><a class="pts" id="pts2.343"></a><a class="ms" id="p_20Ap1_4909"></a><a class="msdiv" id="msdiv59"></a>Tattha mante adhīyāmi,<br>
chaḷaṅgaṃ nāma lakkhaṇaṃ;<br>
Tamandhakāraṃ vidhamaṃ,<br>
uppajji tvaṃ mahāmuni.</p>
<p><a class="sc" id="16"></a><a class="ms" id="p_20Ap1_4910"></a><a class="msdiv" id="msdiv60"></a>Tava dassanakāmohaṃ,<br>
āgatomhi mahāmuni;<br>
Tava dhammaṃ suṇitvāna,<br>
pattomhi acalaṃ padaṃ.</p>
<p><a class="sc" id="17"></a><a class="ms" id="p_20Ap1_4911"></a><a class="msdiv" id="msdiv61"></a>Tiṃ­sakap­pa­sahas­samhi,<br>
sappiṃ bud­dhassadā­sahaṃ;<br>
Etthantare nābhijāne,<br>
sappiṃ <span class="var" title="viññāpitā (?)" id="note1215">viññāpitaṃ</span> mayā.</p>
<p><a class="sc" id="18"></a><a class="ms" id="p_20Ap1_4912"></a><a class="msdiv" id="msdiv62"></a>Mama saṅ­kappa­maññāya,<br>
uppajjati yadicchakaṃ;<br>
Cittamaññāya nibbattaṃ,<br>
sabbe santap­payāma­haṃ.</p>
<p><a class="sc" id="19"></a><a class="ms" id="p_20Ap1_4913"></a><a class="msdiv" id="msdiv63"></a><span class="var" title="aho buddho aho dhammo (bj)" id="note1216">Aho buddhā aho dhammā</span>,<br>
aho no satthu sampadā;<br>
Thokañhi sappiṃ datvāna,<br>
appameyyaṃ labhāmahaṃ.</p>
<p><a class="sc" id="20"></a><a class="ms" id="p_20Ap1_4914"></a><a class="msdiv" id="msdiv64"></a>Mahāsamudde udakaṃ,<br>
yāvatā nerupassato;<br>
Mama sappiṃ upādāya,<br>
kalabhāgaṃ na <span class="var" title="essati (bj) | hissati (s2, s3, mr)" id="note1217">hessati</span>.</p>
<p><a class="sc" id="21"></a><a class="ms" id="p_20Ap1_4915"></a><a class="msdiv" id="msdiv65"></a>Yāvatā cakkavāḷassa,<br>
<span class="var" title="kārayantassa (s2, s3) | kayiraṃtassa (pts1) | āharantassa (mr)" id="note1218">kariyantassa</span> rāsito;<br>
<span class="var" title="mayā ­nivat­tha­vatthā­nam (pts1)" id="note1219">Mama nib­bat­ta­vatthā­naṃ</span>,<br>
okāso so na sammati.</p>
<p><a class="sc" id="22"></a><a class="ms" id="p_20Ap1_4916"></a><a class="msdiv" id="msdiv66"></a>Pabbatarājā himavā,<br>
pavaropi siluccayo;<br>
Mamānu­litta­gandhassa,<br>
<span class="var" title="upanidhaṃ (si, s2, s3, mr) | upanīyaṃ (pts1)" id="note1220">upanidhiṃ</span> na hessati.</p>
<p><a class="sc" id="23"></a><a class="ms" id="p_20Ap1_4917"></a><a class="msdiv" id="msdiv67"></a>Vatthaṃ gandhañca sappiñca,<br>
aññañca diṭṭha­dham­mikaṃ;<br>
Asaṅkhatañca nibbānaṃ,<br>
sappi­dā­nassi­daṃ phalaṃ.</p>
<p><a class="sc" id="24"></a><a class="ms" id="p_20Ap1_4918"></a><a class="msdiv" id="msdiv68"></a>Sati­paṭṭhā­na­sayano,<br>
samā­dhi­jhāna­gocaro;<br>
<span class="var" title="... janano (s2, s3, mr)" id="note1221">Boj­jhaṅ­ga­bhojano</span> ajja,<br>
sappi­dā­nassi­daṃ phalaṃ.</p>
<p><a class="sc" id="25"></a><a class="ms" id="p_20Ap1_4919"></a><a class="msdiv" id="msdiv69"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="26"></a><a class="ms" id="p_20Ap1_4920"></a><a class="msdiv" id="msdiv70"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="27"></a><a class="ms" id="p_20Ap1_4921"></a><a class="msdiv" id="msdiv71"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="28"></a><a class="ms" id="p_20Ap1_4922"></a>Itthaṃ sudaṃ āyasmā mettagū thero imā gāthāyo abhāsitthāti.</p>
<p class="endsutta"><a class="sc" id="29"></a><a class="ms" id="p_20Ap1_4923"></a>Metta­gut­theras­sāpadā­naṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
