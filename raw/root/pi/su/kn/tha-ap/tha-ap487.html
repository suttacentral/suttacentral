<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap487">
<article>
<div class="hgroup">
<p class="division">Therāpadāna</p>
<p>Paṃsukūlavagga</p>
<h1>5. Canda­na­māli­yat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_6268"></a><a class="msdiv" id="msdiv75"></a>“Pañca kāmaguṇe hitvā,<br>
piyarūpe manorame;<br>
Asītikoṭiyo hitvā,<br>
pabbajiṃ anagāriyaṃ.</p>
<p><a class="sc" id="2"></a><a class="ms" id="p_20Ap1_6269"></a><a class="msdiv" id="msdiv76"></a>Pabbajitvāna kāyena,<br>
pāpakammaṃ vivajjayiṃ;<br>
Vacīduccaritaṃ hitvā,<br>
nadīkūle vasāmahaṃ.</p>
<p><a class="sc" id="3"></a><a class="ms" id="p_20Ap1_6270"></a><a class="msdiv" id="msdiv77"></a>Ekakaṃ maṃ viharantaṃ,<br>
buddhaseṭṭho upāgami;<br>
Nāhaṃ jānāmi buddhoti,<br>
akāsiṃ <span class="var" title="paṭisantharaṃ (bj, s2, s3, pts1) | paṭisandhāraṃ (mr)" id="note1510">paṭisanthāraṃ</span>.</p>
<p><a class="sc" id="4"></a><a class="ms" id="p_20Ap1_6271"></a><a class="msdiv" id="msdiv78"></a>Karitvā paṭisanthāraṃ,<br>
nāma­gotta­ma­puccha­haṃ;<br>
‘Devatānusi gandhabbo,<br>
adu sakko purindado.</p>
<p><a class="sc" id="5"></a><a class="ms" id="p_20Ap1_6272"></a><a class="msdiv" id="msdiv79"></a>Ko vā tvaṃ kassa vā putto,<br>
mahābrahmā idhāgato;<br>
Virocesi disā sabbā,<br>
udayaṃ sūriyo yathā.</p>
<p><a class="sc" id="6"></a><a class="pts" id="pts2.424"></a><a class="ms" id="p_20Ap1_6273"></a><a class="msdiv" id="msdiv80"></a>Sahassārāni cakkāni,<br>
pāde dissanti mārisa;<br>
Ko vā tvaṃ kassa vā putto,<br>
kathaṃ jānemu taṃ mayaṃ;<br>
Nāmagottaṃ pavedehi,<br>
saṃsayaṃ apanehi me.</p>
<p><a class="sc" id="7"></a><a class="ms" id="p_20Ap1_6274"></a><a class="msdiv" id="msdiv81"></a>Namhi devo na gandhabbo,<br>
<span class="var" title="nāpi (bj)" id="note1511">namhi</span> sakko purindado;<br>
Brahmabhāvo ca me natthi,<br>
etesaṃ uttamo ahaṃ.</p>
<p><a class="sc" id="8"></a><a class="ms" id="p_20Ap1_6275"></a><a class="msdiv" id="msdiv82"></a>Atīto visayaṃ tesaṃ,<br>
dālayiṃ kāmabandhanaṃ;<br>
Sabbe kilese jhāpetvā,<br>
patto sam­bodhi­muttamaṃ’.</p>
<p><a class="sc" id="9"></a><a class="ms" id="p_20Ap1_6276"></a><a class="msdiv" id="msdiv83"></a>Tassa vācaṃ suṇitvāhaṃ,<br>
idaṃ vacanamabraviṃ;<br>
‘Yadi buddhoti sabbaññū,<br>
nisīda tvaṃ mahāmune.</p>
<p><a class="sc" id="10"></a><a class="ms" id="p_20Ap1_6277"></a><a class="msdiv" id="msdiv84"></a>Tamahaṃ pūjayissāmi,<br>
duk­khas­santa­karo tuvaṃ’;<br>
Pattharitvā jinacammaṃ,<br>
adāsi satthuno ahaṃ.</p>
<p><a class="sc" id="11"></a><a class="ms" id="p_20Ap1_6278"></a><a class="msdiv" id="msdiv85"></a>Nisīdi tattha bhagavā,<br>
sīhova girigabbhare;<br>
Khippaṃ pabbatamāruyha,<br>
ambassa phalamaggahiṃ.</p>
<p><a class="sc" id="12"></a><a class="ms" id="p_20Ap1_6279"></a><a class="msdiv" id="msdiv86"></a>Sālakalyāṇikaṃ pupphaṃ,<br>
Candanañca mahārahaṃ;<br>
Khippaṃ paggayha taṃ sabbaṃ,<br>
Upetvā lokanāyakaṃ.</p>
<p><a class="sc" id="13"></a><a class="ms" id="p_20Ap1_6280"></a><a class="msdiv" id="msdiv87"></a>Phalaṃ buddhassa datvāna,<br>
sāla­puppha­mapū­jayiṃ;<br>
Candanaṃ anulimpitvā,<br>
avandiṃ satthuno ahaṃ.</p>
<p><a class="sc" id="14"></a><a class="ms" id="p_20Ap1_6281"></a><a class="msdiv" id="msdiv88"></a>Pasannacitto sumano,<br>
vipulāya ca pītiyā;<br>
Ajinamhi nisīditvā,<br>
sumedho lokanāyako.</p>
<p><a class="sc" id="15"></a><a class="ms" id="p_20Ap1_6282"></a><a class="msdiv" id="msdiv89"></a>Mama kammaṃ pakittesi,<br>
hāsayanto mamaṃ tadā;<br>
‘Iminā phaladānena,<br>
gandhamālehi cūbhayaṃ.</p>
<p><a class="sc" id="16"></a><a class="ms" id="p_20Ap1_6283"></a><a class="msdiv" id="msdiv90"></a>Pañcavīse kappasate,<br>
devaloke ramissati;<br>
Anūna­manasaṅ­kappo,<br>
vasavattī bhavissati.</p>
<p><a class="sc" id="17"></a><a class="ms" id="p_20Ap1_6284"></a><a class="msdiv" id="msdiv91"></a>Chab­bīsa­ti­kappa­sate,<br>
manussattaṃ gamissati;<br>
Bhavissati cakkavattī,<br>
cāturanto mahiddhiko.</p>
<p><a class="sc" id="18"></a><a class="ms" id="p_20Ap1_6285"></a><a class="msdiv" id="msdiv92"></a>Vebhāraṃ nāma nagaraṃ,<br>
vissakammena māpitaṃ;<br>
Hessati sabbasovaṇṇaṃ,<br>
nānārata­na­bhū­sitaṃ.</p>
<p><a class="sc" id="19"></a><a class="ms" id="p_20Ap1_6286"></a><a class="msdiv" id="msdiv93"></a>Eteneva upāyena,<br>
saṃsarissati so <span class="var" title="yoniyo (s2, s3) | yoniso (pts1)" id="note1512">bhave</span>;<br>
Sabbattha pūjito hutvā,<br>
devatte atha mānuse.</p>
<p><a class="sc" id="20"></a><a class="ms" id="p_20Ap1_6287"></a><a class="msdiv" id="msdiv94"></a>Pacchime bhave sampatte,<br>
brahmabandhu bhavissati;<br>
Agārā abhinikkhamma,<br>
anagārī bhavissati;<br>
Abhiññāpāragū hutvā,<br>
nib­bā­yis­sati­nāsavo’.</p>
<p><a class="sc" id="21"></a><a class="pts" id="pts2.425"></a><a class="ms" id="p_20Ap1_6288"></a><a class="msdiv" id="msdiv95"></a>Idaṃ vatvāna sambuddho,<br>
sumedho lokanāyako;<br>
Mama nij­jhāyamā­nassa,<br>
pakkāmi anilañjase.</p>
<p><a class="sc" id="22"></a><a class="ms" id="p_20Ap1_6289"></a><a class="msdiv" id="msdiv96"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="23"></a><a class="ms" id="p_20Ap1_6290"></a><a class="msdiv" id="msdiv97"></a>Tusitato cavitvāna,<br>
nibbattiṃ mātukucchiyaṃ;<br>
Bhoge me ūnatā natthi,<br>
yamhi gabbhe vasāmahaṃ.</p>
<p><a class="sc" id="24"></a><a class="ms" id="p_20Ap1_6291"></a><a class="msdiv" id="msdiv98"></a>Mātukucchigate mayi,<br>
annapānañca bhojanaṃ;<br>
Mātuyā mama chandena,<br>
nibbattati yadicchakaṃ.</p>
<p><a class="sc" id="25"></a><a class="ms" id="p_20Ap1_6292"></a><a class="msdiv" id="msdiv99"></a>Jātiyā pañcavassena,<br>
pabbajiṃ anagāriyaṃ;<br>
Oropitamhi kesamhi,<br>
arahat­ta­ma­pāpuṇiṃ.</p>
<p><a class="sc" id="26"></a><a class="ms" id="p_20Ap1_6293"></a><a class="msdiv" id="msdiv100"></a>Pubbakammaṃ gavesanto,<br>
orena nāddasaṃ ahaṃ;<br>
Tiṃ­sakap­pa­sahas­samhi,<br>
mama kam­ma­manus­sa­riṃ.</p>
<p><a class="sc" id="27"></a><a class="ms" id="p_20Ap1_6294"></a><a class="msdiv" id="msdiv101"></a>Namo te purisājañña,<br>
namo te purisuttama;<br>
Tava sāsanamāgamma,<br>
pattomhi acalaṃ padaṃ.</p>
<p><a class="sc" id="28"></a><a class="ms" id="p_20Ap1_6295"></a><a class="msdiv" id="msdiv102"></a>Tiṃ­sakap­pa­sahas­samhi,<br>
yaṃ ­buddha­mabhipū­jayiṃ;<br>
Duggatiṃ nābhijānāmi,<br>
buddha­pū­jāyi­daṃ phalaṃ.</p>
<p><a class="sc" id="29"></a><a class="ms" id="p_20Ap1_6296"></a><a class="msdiv" id="msdiv103"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="30"></a><a class="ms" id="p_20Ap1_6297"></a><a class="msdiv" id="msdiv104"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="31"></a><a class="ms" id="p_20Ap1_6298"></a><a class="msdiv" id="msdiv105"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="32"></a><a class="ms" id="p_20Ap1_6299"></a>Itthaṃ sudaṃ āyasmā candanamāliyo thero imā gāthāyo abhāsitthāti.</p>
<p class="endsutta"><a class="sc" id="33"></a><a class="ms" id="p_20Ap1_6300"></a>Canda­na­māli­yat­theras­sāpadā­naṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
