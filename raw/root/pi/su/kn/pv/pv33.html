<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv33">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>8. Dutiya­miga­ludda­ka­peta­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc490"></a><a class="ms" id="p_19Pv_529"></a><a class="msdiv" id="msdiv488"></a>“Kūṭāgāre ca pāsāde,<br>
pallaṅke gonakatthate;<br>
Pañcaṅgikena turiyena,<br>
ramasi suppavādite.</p>
<p><a class="sc" id="2"></a><a class="verse-num-sc" id="verse-num-sc491"></a><a class="ms" id="p_19Pv_530"></a><a class="msdiv" id="msdiv489"></a>Tato ratyā <span class="var" title="vyavasāne (bj, pts2) | vivāsanena (pts1)" id="note173">vivasāne</span>,<br>
sūriyuggamanaṃ pati;<br>
Apaviddho susānasmiṃ,<br>
bahudukkhaṃ nigacchasi.</p>
<p><a class="sc" id="3"></a><a class="verse-num-sc" id="verse-num-sc492"></a><a class="pts2ed" id="pts2ed61"></a><a class="ms" id="p_19Pv_531"></a><a class="msdiv" id="msdiv490"></a>Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
idaṃ dukkhaṃ nigacchasi”.</p>
<p><a class="sc" id="4"></a><a class="verse-num-sc" id="verse-num-sc493"></a><a class="ms" id="p_19Pv_532"></a><a class="msdiv" id="msdiv491"></a>“Ahaṃ rājagahe ramme,<br>
ramaṇīye giribbaje;<br>
Migaluddo pure āsiṃ,<br>
luddo cāsimasaññato.</p>
<p><a class="sc" id="5"></a><a class="verse-num-sc" id="verse-num-sc494"></a><a class="ms" id="p_19Pv_533"></a><a class="msdiv" id="msdiv492"></a>Tassa me sahāyo suhadayo,<br>
Saddho āsi upāsako;<br>
Tassa kulupako bhikkhu,<br>
Āsi gotamasāvako;<br>
Sopi maṃ anukampanto,<br>
Nivāresi punappunaṃ.</p>
<p><a class="sc" id="6"></a><a class="verse-num-sc" id="verse-num-sc495"></a><a class="ms" id="p_19Pv_534"></a><a class="msdiv" id="msdiv493"></a>‘Mākāsi pāpakaṃ kammaṃ,<br>
Mā tāta duggatiṃ agā;<br>
Sace icchasi pecca sukhaṃ,<br>
Virama pāṇavadhā asaṃyamā’.</p>
<p><a class="sc" id="7"></a><a class="verse-num-sc" id="verse-num-sc496"></a><a class="ms" id="p_19Pv_535"></a><a class="msdiv" id="msdiv494"></a>Tassāhaṃ vacanaṃ sutvā,<br>
Sukhakāmassa hitānukampino;<br>
Nākāsiṃ saka­lānu­sāsa­niṃ,<br>
Cira­pāpā­bhirato abuddhimā.</p>
<p><a class="sc" id="8"></a><a class="verse-num-sc" id="verse-num-sc497"></a><a class="ms" id="p_19Pv_536"></a><a class="msdiv" id="msdiv495"></a>So maṃ puna bhūrisumedhaso,<br>
Anukampāya saṃyame nivesayi;<br>
‘Sace divā hanasi pāṇino,<br>
Atha te rattiṃ bhavatu saṃyamo’.</p>
<p><a class="sc" id="9"></a><a class="verse-num-sc" id="verse-num-sc498"></a><a class="ms" id="p_19Pv_537"></a><a class="msdiv" id="msdiv496"></a>Svāhaṃ divā hanitvā pāṇino,<br>
Virato rattimahosi saññato;<br>
Rattāhaṃ paricāremi,<br>
Divā khajjāmi duggato.</p>
<p><a class="sc" id="10"></a><a class="verse-num-sc" id="verse-num-sc499"></a><a class="ms" id="p_19Pv_538"></a><a class="msdiv" id="msdiv497"></a>Tassa kammassa kusalassa,<br>
Anubhomi rattiṃ amānusiṃ;<br>
Divā paṭihatāva kukkurā,<br>
Upadhāvanti samantā khādituṃ.</p>
<p><a class="sc" id="11"></a><a class="verse-num-sc" id="verse-num-sc500"></a><a class="ms" id="p_19Pv_539"></a><a class="msdiv" id="msdiv498"></a>Ye ca te satatānuyogino,<br>
<span class="var" title="dhuvayuttā (bj)" id="note174">Dhuvaṃ payuttā</span> sugatassa sāsane;<br>
Maññāmi te amatameva kevalaṃ,<br>
Adhigacchanti padaṃ asaṅkhatan”ti.</p>
</blockquote>
<p class="endsutta"><a class="sc" id="12"></a><a class="ms" id="p_19Pv_540"></a><span class="var" title="dutiya­miga­ludda­peta­vatthu (s2, s3)" id="note175">Dutiya­miga­ludda­ka­peta­vatthu</span> aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
