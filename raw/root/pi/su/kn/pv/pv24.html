<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv24">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>12. Kaṇṇa­muṇ­ḍapeti­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc349"></a><a class="ms" id="p_19Pv_376"></a><a class="msdiv" id="msdiv348"></a>“Soṇṇa­sopāna­phalakā,<br>
soṇṇa­vāluka­san­thatā;<br>
Tattha sogandhiyā vaggū,<br>
sucigandhā manoramā.</p>
<p><a class="sc" id="2"></a><a class="verse-num-sc" id="verse-num-sc350"></a><a class="ms" id="p_19Pv_377"></a><a class="msdiv" id="msdiv349"></a>Nānārukkhehi sañchannā,<br>
nānā­gandha­sa­meritā;<br>
Nānā­paduma­sañ­channā,<br>
<span class="var" title="... samohatā (s2, s3, mr) | ... samāgatā (pts1)" id="note111">puṇ­ḍarī­ka­samo­tatā</span>.</p>
<p><a class="sc" id="3"></a><a class="verse-num-sc" id="verse-num-sc351"></a><a class="ms" id="p_19Pv_378"></a><a class="msdiv" id="msdiv350"></a>Surabhiṃ sampavāyanti,<br>
manuññā māluteritā;<br>
Haṃsa­koñ­cābhirudā ca,<br>
cakka­vak­kā­bhi­kūjitā.</p>
<p><a class="sc" id="4"></a><a class="verse-num-sc" id="verse-num-sc352"></a><a class="pts2ed" id="pts2ed42"></a><a class="ms" id="p_19Pv_379"></a><a class="msdiv" id="msdiv351"></a>Nānā­dija­gaṇā­kiṇṇā,<br>
nānā­saraga­ṇāyutā;<br>
Nānāphaladharā rukkhā,<br>
nānā­puppha­dharā vanā.</p>
<p><a class="sc" id="5"></a><a class="verse-num-sc" id="verse-num-sc353"></a><a class="ms" id="p_19Pv_380"></a><a class="msdiv" id="msdiv352"></a>Na manussesu īdisaṃ,<br>
nagaraṃ yādisaṃ idaṃ;<br>
Pāsādā bahukā tuyhaṃ,<br>
sovaṇ­ṇa­rūpiyā­mayā;<br>
Daddallamānā <span class="var" title="ābhanti (bj, mr)" id="note112">ābhenti</span>,<br>
samantā caturo disā.</p>
<p><a class="sc" id="6"></a><a class="verse-num-sc" id="verse-num-sc354"></a><a class="ms" id="p_19Pv_381"></a><a class="msdiv" id="msdiv353"></a>Pañca dāsisatā tuyhaṃ,<br>
yā temā paricārikā;<br>
<span class="var" title="kā (mr)" id="note113">Tā</span> <span class="var" title="kambu­keyūra­dharā (bj)" id="note114">kambu­kāyūra­dharā</span>,<br>
kañ­canā­veḷa­bhū­sitā.</p>
<p><a class="sc" id="7"></a><a class="verse-num-sc" id="verse-num-sc355"></a><a class="ms" id="p_19Pv_382"></a><a class="msdiv" id="msdiv354"></a>Pallaṅkā bahukā tuyhaṃ,<br>
sovaṇ­ṇa­rūpiyā­mayā;<br>
<span class="var" title="kādali­miga­sañ­channā (bj) | kadalī­miga­sañ­channā (s2, s3, pts1)" id="note115">Kadali­miga­sañ­channā</span>,<br>
sajjā gonakasanthatā.</p>
<p><a class="sc" id="8"></a><a class="verse-num-sc" id="verse-num-sc356"></a><a class="ms" id="p_19Pv_383"></a><a class="msdiv" id="msdiv355"></a>Yattha tvaṃ vāsūpagatā,<br>
sabba­kāma­samid­dhinī;<br>
<span class="var" title="sampattāya aḍḍharattāya (s2, s3, pts1) | sam­pattā­yaḍḍha­rattiyā (mr)" id="note116">Sam­pattā­yaḍḍha­rattāya</span>,<br>
tato uṭṭhāya gacchasi.</p>
<p><a class="sc" id="9"></a><a class="verse-num-sc" id="verse-num-sc357"></a><a class="ms" id="p_19Pv_384"></a><a class="msdiv" id="msdiv356"></a>Uyyānabhūmiṃ gantvāna,<br>
pokkharaññā samantato;<br>
Tassā tīre tuvaṃ ṭhāsi,<br>
harite saddale subhe.</p>
<p><a class="sc" id="10"></a><a class="verse-num-sc" id="verse-num-sc358"></a><a class="ms" id="p_19Pv_385"></a><a class="msdiv" id="msdiv357"></a>Tato te kaṇṇamuṇḍo sunakho,<br>
Aṅgamaṅgāni khādati;<br>
Yadā ca khāyitā āsi,<br>
Aṭṭhi­saṅ­kha­likā katā;<br>
Ogāhasi pokkharaṇiṃ,<br>
Hoti kāyo yathā pure.</p>
<p><a class="sc" id="11"></a><a class="verse-num-sc" id="verse-num-sc359"></a><a class="ms" id="p_19Pv_386"></a><a class="msdiv" id="msdiv358"></a>Tato tvaṃ <span class="var" title="uggacchanti (pts1) | aṅgapaccaṅgā (pts2, mr)" id="note117">aṅgapaccaṅgī</span>,<br>
sucāru piyadassanā;<br>
Vatthena pārupitvāna,<br>
āyāsi mama santikaṃ.</p>
<p><a class="sc" id="12"></a><a class="verse-num-sc" id="verse-num-sc360"></a><a class="ms" id="p_19Pv_387"></a><a class="msdiv" id="msdiv359"></a>Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
kaṇṇamuṇḍo sunakho tava;<br>
Aṅgamaṅgāni khādatī”ti.</p>
<p><a class="sc" id="13"></a><a class="verse-num-sc" id="verse-num-sc361"></a><a class="ms" id="p_19Pv_388"></a><a class="msdiv" id="msdiv360"></a>“<span class="var" title="kimbilāyaṃ (bj, s2, s3, pts1-2)" id="note118">Kimilāyaṃ</span> gahapati,<br>
saddho āsi upāsako;<br>
Tassāhaṃ bhariyā āsiṃ,<br>
dussīlā aticārinī.</p>
<p><a class="sc" id="14"></a><a class="verse-num-sc" id="verse-num-sc362"></a><a class="ms" id="p_19Pv_389"></a><a class="msdiv" id="msdiv361"></a>So <span class="var" title="evamā­ti­caramā­nāya (s2, s3) | evam aticaramānāya (pts1-2)" id="note119">maṃ aticaramānāya</span>,<br>
sāmiko etadabravi;<br>
‘<span class="var" title="netaṃ channaṃ na (bj) | netaṃ channaṃ netaṃ (mr)" id="note120">Netaṃ channaṃ</span> patirūpaṃ,<br>
yaṃ tvaṃ aticarāsi maṃ’.</p>
<p><a class="sc" id="15"></a><a class="verse-num-sc" id="verse-num-sc363"></a><a class="ms" id="p_19Pv_390"></a><a class="msdiv" id="msdiv362"></a>Sāhaṃ ghorañca sapathaṃ,<br>
musāvādañca bhāsisaṃ;<br>
‘Nāhaṃ taṃ aticarāmi,<br>
kāyena uda cetasā.</p>
<p><a class="sc" id="16"></a><a class="verse-num-sc" id="verse-num-sc364"></a><a class="ms" id="p_19Pv_391"></a><a class="msdiv" id="msdiv363"></a>Sacāhaṃ taṃ aticarāmi,<br>
kāyena uda cetasā;<br>
Kaṇṇamuṇḍoyaṃ sunakho,<br>
aṅgamaṅgāni khādatu’.</p>
<p><a class="sc" id="17"></a><a class="verse-num-sc" id="verse-num-sc365"></a><a class="ms" id="p_19Pv_392"></a><a class="msdiv" id="msdiv364"></a>Tassa kammassa vipākaṃ,<br>
musāvādassa cūbhayaṃ;<br>
Satteva vassasatāni,<br>
anubhūtaṃ yato hi me;<br>
Kaṇṇamuṇḍo ca sunakho,<br>
aṅgamaṅgāni khādati.</p>
<p><a class="sc" id="18"></a><a class="verse-num-sc" id="verse-num-sc366"></a><a class="ms" id="p_19Pv_393"></a><a class="msdiv" id="msdiv365"></a>Tvañca deva bahukāro,<br>
atthāya me idhāgato;<br>
Sumuttāhaṃ kaṇṇamuṇḍassa,<br>
asokā akutobhayā.</p>
<p><a class="sc" id="19"></a><a class="verse-num-sc" id="verse-num-sc367"></a><a class="pts2ed" id="pts2ed43"></a><a class="ms" id="p_19Pv_394"></a><a class="msdiv" id="msdiv366"></a>Tāhaṃ deva namassāmi,<br>
yācāmi pañjalīkatā;<br>
Bhuñja amānuse kāme,<br>
rama deva mayā sahā”ti.</p>
<p><a class="sc" id="20"></a><a class="verse-num-sc" id="verse-num-sc368"></a><a class="ms" id="p_19Pv_395"></a><a class="msdiv" id="msdiv367"></a>“Bhuttā amānusā kāmā,<br>
ramitomhi tayā saha;<br>
Tāhaṃ subhage yācāmi,<br>
khippaṃ paṭinayāhi man”ti.</p>
</blockquote>
<p class="endsutta"><a class="sc" id="21"></a><a class="ms" id="p_19Pv_396"></a>Kaṇṇa­muṇ­ḍapeti­vatthu dvādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
