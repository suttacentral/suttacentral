<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv28">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>3. Ratha­kāra­peti­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc440"></a><a class="pts2ed" id="pts2ed53"></a><a class="ms" id="p_19Pv_474"></a><a class="msdiv" id="msdiv439"></a>“Veḷu­riya­tham­bhaṃ ruciraṃ pabhassaraṃ,<br>
Vimānamāruyha anekacittaṃ;<br>
Tatthacchasi devi mahānubhāve,<br>
<span class="var" title="samantato (si, mr)" id="note148">Pathaddhani</span> pannaraseva cando.</p>
<p><a class="sc" id="2"></a><a class="verse-num-sc" id="verse-num-sc441"></a><a class="ms" id="p_19Pv_475"></a><a class="msdiv" id="msdiv440"></a>Vaṇṇo ca te kanakassa sannibho,<br>
Uttattarūpo bhusa dassaneyyo;<br>
Pallaṅkaseṭṭhe atule nisinnā,<br>
Ekā tuvaṃ natthi ca tuyha sāmiko.</p>
<p><a class="sc" id="3"></a><a class="verse-num-sc" id="verse-num-sc442"></a><a class="ms" id="p_19Pv_476"></a><a class="msdiv" id="msdiv441"></a>Imā ca te pokkharaṇī samantā,<br>
<span class="var" title="pahūtamālā (bj) | pahūtamāsā (s2, s3, pts1)" id="note149">Pahūtamalyā</span> bahupuṇḍarīkā;<br>
Suvaṇṇacuṇṇehi saman­ta­motthatā,<br>
Na tattha paṅko paṇako ca vijjati.</p>
<p><a class="sc" id="4"></a><a class="verse-num-sc" id="verse-num-sc443"></a><a class="ms" id="p_19Pv_477"></a><a class="msdiv" id="msdiv442"></a>Haṃsā cime dassanīyā manoramā,<br>
Udakas­mi­manupa­ri­yanti sabbadā;<br>
Samayya vaggūpanadanti sabbe,<br>
Bindussarā dundubhīnaṃva ghoso.</p>
<p><a class="sc" id="5"></a><a class="verse-num-sc" id="verse-num-sc444"></a><a class="ms" id="p_19Pv_478"></a><a class="msdiv" id="msdiv443"></a>Daddallamānā yasasā yasassinī,<br>
Nāvāya ca tvaṃ avalamba tiṭṭhasi;<br>
Āḷārapamhe hasite piyaṃvade,<br>
Sabbaṅ­gakal­yāṇi bhusaṃ virocasi.</p>
<p><a class="sc" id="6"></a><a class="verse-num-sc" id="verse-num-sc445"></a><a class="pts2ed" id="pts2ed54"></a><a class="ms" id="p_19Pv_479"></a><a class="msdiv" id="msdiv444"></a>Idaṃ vimānaṃ virajaṃ same ṭhitaṃ,<br>
<span class="var" title="uyyānavanaṃ (s2, s3, mr)" id="note150">Uyyānavantaṃ</span> rati­nandi­vaḍḍha­naṃ;<br>
Icchāmahaṃ nāri anomadassane,<br>
Tayā saha nandane idha moditun”ti.</p>
<p><a class="sc" id="7"></a><a class="verse-num-sc" id="verse-num-sc446"></a><a class="ms" id="p_19Pv_480"></a><a class="msdiv" id="msdiv445"></a>“Karohi kammaṃ idha vedanīyaṃ,<br>
Cittañca te idha <span class="var" title="nitañca hotu (s2, s3) | natañca hotu (mr)" id="note151">nihitaṃ bhavatu</span>;<br>
Katvāna kammaṃ idha vedanīyaṃ,<br>
Evaṃ mamaṃ lacchasi kāmakāminin”ti.</p>
<p><a class="sc" id="8"></a><a class="verse-num-sc" id="verse-num-sc447"></a><a class="ms" id="p_19Pv_481"></a><a class="msdiv" id="msdiv446"></a>“Sādhū”ti so tassā paṭissuṇitvā,<br>
Akāsi kammaṃ tahiṃ vedanīyaṃ;<br>
Katvāna kammaṃ tahiṃ vedanīyaṃ,<br>
Upapajji so māṇavo tassā sahabyatanti.</p>
</blockquote>
<p class="endsutta"><a class="sc" id="9"></a><a class="ms" id="p_19Pv_482"></a><span class="var" title="rathakārī­peta­vatthu (s2, s3)" id="note152">Ratha­kāra­peti­vatthu</span> tatiyaṃ.<br>
Bhāṇavāraṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
