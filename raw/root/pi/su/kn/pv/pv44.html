<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv44">
<article>
<div class="hgroup">
<p class="division">Petavatthu</p>
<p>Mahāvagga</p>
<h1>9. Gūtha­khā­daka­peti­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc776"></a><a class="pts2ed" id="pts2ed90"></a><a class="ms" id="p_19Pv_830"></a><a class="msdiv" id="msdiv774"></a>“Gūthakūpato uggantvā,<br>
kā nu dīnā patiṭṭhasi;<br>
Nissaṃsayaṃ pāpakammantā,<br>
kiṃ nu saddahase tuvan”ti.</p>
<p><a class="sc" id="2"></a><a class="verse-num-sc" id="verse-num-sc777"></a><a class="ms" id="p_19Pv_831"></a><a class="msdiv" id="msdiv775"></a>“Ahaṃ bhadante petīmhi,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā”ti.</p>
<p><a class="sc" id="3"></a><a class="verse-num-sc" id="verse-num-sc778"></a><a class="ms" id="p_19Pv_832"></a><a class="msdiv" id="msdiv776"></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
idaṃ dukkhaṃ nigacchasī”ti.</p>
<p><a class="sc" id="4"></a><a class="verse-num-sc" id="verse-num-sc779"></a><a class="ms" id="p_19Pv_833"></a><a class="msdiv" id="msdiv777"></a>“Ahu āvāsiko mayhaṃ,<br>
issukī kulamaccharī;<br>
Ajjhāsito mayhaṃ ghare,<br>
kadariyo paribhāsako.</p>
<p><a class="sc" id="5"></a><a class="verse-num-sc" id="verse-num-sc780"></a><a class="ms" id="p_19Pv_834"></a><a class="msdiv" id="msdiv778"></a>Tassāhaṃ vacanaṃ sutvā,<br>
bhikkhavo paribhāsisaṃ;<br>
Tassa kammavipākena,<br>
petalokaṃ ito gatā”ti.</p>
<p><a class="sc" id="6"></a><a class="verse-num-sc" id="verse-num-sc781"></a><a class="ms" id="p_19Pv_835"></a><a class="msdiv" id="msdiv779"></a>“Amitto mittavaṇṇena,<br>
yo te āsi kulūpako;<br>
Kāyassa bhedā duppañño,<br>
kiṃ nu pecca gatiṃ gato”ti.</p>
<p><a class="sc" id="7"></a><a class="verse-num-sc" id="verse-num-sc782"></a><a class="ms" id="p_19Pv_836"></a><a class="msdiv" id="msdiv780"></a>“Tassevāhaṃ pāpakammassa,<br>
sīse tiṭṭhāmi matthake;<br>
So ca paravisayaṃ patto,<br>
mameva paricārako.</p>
<p><a class="sc" id="8"></a><a class="verse-num-sc" id="verse-num-sc783"></a><a class="ms" id="p_19Pv_837"></a><a class="msdiv" id="msdiv781"></a>Yaṃ bhadante hadantaññe,<br>
etaṃ me hoti bhojanaṃ;<br>
Ahañca kho yaṃ hadāmi,<br>
etaṃ so upajīvatī”ti.</p>
</blockquote>
<p class="endsutta"><a class="sc" id="9"></a><a class="ms" id="p_19Pv_838"></a><span class="var" title="gūtha­khā­daka­peta­vatthu (s2, s3, pts1-2)" id="note285">Gūtha­khā­daka­peti­vatthu</span> navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
