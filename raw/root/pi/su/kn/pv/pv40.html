<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv40">
<article>
<div class="hgroup">
<p class="division">Petavatthu</p>
<p>Mahāvagga</p>
<h1>5. Ucchupeta­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc739"></a><a class="pts2ed" id="pts2ed85"></a><a class="ms" id="p_19Pv_789"></a><a class="msdiv" id="msdiv737"></a>“Idaṃ mama ucchuvanaṃ mahantaṃ,<br>
Nibbattati puññaphalaṃ anappakaṃ;<br>
<span class="var" title="taṃ dāni ve (bj) | taṃ dāni me (pts1-2) | na dāni me taṃ (mr)" id="note269">Taṃ dāni me na</span> <span class="var" title="paribhogaṃ na upeti (bj, pts1-2) | paribhogaṃ upeti (s2, s3)" id="note270">paribhogameti</span>,<br>
Ācikkha bhante kissa ayaṃ vipāko.</p>
<p><a class="sc" id="2"></a><a class="verse-num-sc" id="verse-num-sc740"></a><a class="ms" id="p_19Pv_790"></a><a class="msdiv" id="msdiv738"></a><span class="var" title="vihaññāmi (s2, s3, pts1, mr)" id="note271">Haññāmi</span> khajjāmi ca <span class="var" title="vāyamāmi ca (s2, s3, pts1)" id="note272">vāyamāmi</span>,<br>
Parisakkāmi paribhuñjituṃ kiñci;<br>
Svāhaṃ chinnathāmo kapaṇo lālapāmi,<br>
<span class="var" title="kissassu (?)" id="note273">Kissa</span> kammassa ayaṃ vipāko.</p>
<p><a class="sc" id="3"></a><a class="verse-num-sc" id="verse-num-sc741"></a><a class="ms" id="p_19Pv_791"></a><a class="msdiv" id="msdiv739"></a>Vighāto cāhaṃ paripatāmi chamāyaṃ,<br>
Parivattāmi vāricarova ghamme;<br>
<span class="var" title="dūrato (s2, s3, mr)" id="note274">Rudato</span> ca me assukā niggalanti,<br>
Ācikkha bhante kissa ayaṃ vipāko.</p>
<p><a class="sc" id="4"></a><a class="verse-num-sc" id="verse-num-sc742"></a><a class="ms" id="p_19Pv_792"></a><a class="msdiv" id="msdiv740"></a>Chāto kilanto ca pipāsito ca,<br>
Santassito sātasukhaṃ na vinde;<br>
Pucchāmi taṃ etamatthaṃ bhadante,<br>
Kathaṃ nu ucchu­pari­bhogaṃ labheyyan”ti.</p>
<p><a class="sc" id="5"></a><a class="verse-num-sc" id="verse-num-sc743"></a><a class="ms" id="p_19Pv_793"></a><a class="msdiv" id="msdiv741"></a>“Pure tuvaṃ kammamakāsi attanā,<br>
Manussabhūto purimāya jātiyā;<br>
Ahañca taṃ etamatthaṃ vadāmi,<br>
Sutvāna tvaṃ etamatthaṃ vijāna.</p>
<p><a class="sc" id="6"></a><a class="verse-num-sc" id="verse-num-sc744"></a><a class="pts2ed" id="pts2ed86"></a><a class="ms" id="p_19Pv_794"></a><a class="msdiv" id="msdiv742"></a>Ucchuṃ tuvaṃ khādamāno payāto,<br>
Puriso ca te piṭṭhito anvagacchi;<br>
So ca taṃ paccāsanto kathesi,<br>
Tassa tuvaṃ na kiñci ālapittha.</p>
<p><a class="sc" id="7"></a><a class="verse-num-sc" id="verse-num-sc745"></a><a class="ms" id="p_19Pv_795"></a><a class="msdiv" id="msdiv743"></a>So ca taṃ abhaṇantaṃ ayāci,<br>
‘Dehayya ucchun’ti ca taṃ avoca;<br>
Tassa tuvaṃ piṭṭhito ucchuṃ adāsi,<br>
Tassetaṃ kammassa ayaṃ vipāko.</p>
<p><a class="sc" id="8"></a><a class="verse-num-sc" id="verse-num-sc746"></a><a class="ms" id="p_19Pv_796"></a><a class="msdiv" id="msdiv744"></a>Iṅgha tvaṃ <span class="var" title="iṅgha tuvaṃ piṭṭhito gaṇha ucchuṃ (bj, pts1-2)" id="note275">gantvāna piṭṭhito gaṇheyyāsi</span>,<br>
Gahetvāna taṃ khādassu yāvadatthaṃ;<br>
Teneva tvaṃ attamano bhavissasi,<br>
Haṭṭho cudaggo ca pamodito cā”ti.</p>
<p><a class="sc" id="9"></a><a class="verse-num-sc" id="verse-num-sc747"></a><a class="ms" id="p_19Pv_797"></a><a class="msdiv" id="msdiv745"></a>Gantvāna so piṭṭhito aggahesi,<br>
Gahetvāna taṃ khādi yāvadatthaṃ;<br>
Teneva so attamano ahosi,<br>
Haṭṭho cudaggo ca pamodito cāti.</p>
</blockquote>
<p class="endsutta"><a class="sc" id="10"></a><a class="ms" id="p_19Pv_798"></a>Ucchupeta­vatthu pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
