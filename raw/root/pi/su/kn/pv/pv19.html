<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv19">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>7. Dhana­pāla­seṭṭhi­peta­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc227"></a><a class="pts2ed" id="pts2ed27"></a><a class="ms" id="p_19Pv_249"></a><a class="msdiv" id="msdiv227"></a>“Naggo dubbaṇṇarūposi,<br>
kiso dhama­ni­san­thato;<br>
Upphāsuliko kisiko,<br>
ko nu tvamasi mārisa”.</p>
<p><a class="sc" id="2"></a><a class="verse-num-sc" id="verse-num-sc228"></a><a class="ms" id="p_19Pv_250"></a><a class="msdiv" id="msdiv228"></a>“Ahaṃ bhadante petomhi,<br>
duggato yamalokiko;<br>
Pāpakammaṃ karitvāna,<br>
petalokaṃ ito gato”.</p>
<p><a class="sc" id="3"></a><a class="verse-num-sc" id="verse-num-sc229"></a><a class="ms" id="p_19Pv_251"></a><a class="msdiv" id="msdiv229"></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gato”.</p>
<p><a class="sc" id="4"></a><a class="verse-num-sc" id="verse-num-sc230"></a><a class="ms" id="p_19Pv_252"></a><a class="msdiv" id="msdiv230"></a>“Nagaraṃ atthi <span class="var" title="dasannānaṃ (bj, s2, s3) | dasaṇṇānaṃ (pts1-2)" id="note68">paṇṇānaṃ</span>,<br>
erakacchanti vissutaṃ;<br>
Tattha seṭṭhi pure āsiṃ,<br>
dhanapāloti maṃ vidū.</p>
<p><a class="sc" id="5"></a><a class="verse-num-sc" id="verse-num-sc231"></a><a class="ms" id="p_19Pv_253"></a><a class="msdiv" id="msdiv231"></a>Asīti sakaṭavāhānaṃ,<br>
hiraññassa ahosi me;<br>
Pahūtaṃ me jātarūpaṃ,<br>
muttā veḷuriyā bahū.</p>
<p><a class="sc" id="6"></a><a class="verse-num-sc" id="verse-num-sc232"></a><a class="ms" id="p_19Pv_254"></a><a class="msdiv" id="msdiv232"></a>Tāva mahaddha­nas­sāpi,<br>
na me dātuṃ piyaṃ ahu;<br>
Pidahitvā dvāraṃ <span class="var" title="bhuñjāmi (bj, s2, s3, pts1-2)" id="note69">bhuñjiṃ</span>,<br>
mā maṃ yācanakāddasuṃ.</p>
<p><a class="sc" id="7"></a><a class="verse-num-sc" id="verse-num-sc233"></a><a class="ms" id="p_19Pv_255"></a><a class="msdiv" id="msdiv233"></a>Assaddho maccharī cāsiṃ,<br>
kadariyo paribhāsako;<br>
Dadantānaṃ karontānaṃ,<br>
vārayissaṃ <span class="var" title="bahujjanaṃ (bj, s2, s3, pts2) | bahujanaṃ (pts1)" id="note70">bahū jane</span>.</p>
<p><a class="sc" id="8"></a><a class="verse-num-sc" id="verse-num-sc234"></a><a class="pts2ed" id="pts2ed28"></a><a class="ms" id="p_19Pv_256"></a><a class="msdiv" id="msdiv234"></a>Vipāko natthi dānassa,<br>
saṃyamassa kuto phalaṃ;<br>
Pok­kha­rañ­ño­dapānāni,<br>
ārāmāni ca ropite;<br>
Papāyo ca vināsesiṃ,<br>
dugge saṅkamanāni ca.</p>
<p><a class="sc" id="9"></a><a class="verse-num-sc" id="verse-num-sc235"></a><a class="ms" id="p_19Pv_257"></a><a class="msdiv" id="msdiv235"></a>Svāhaṃ akatakalyāṇo,<br>
katapāpo tato cuto;<br>
Upapanno pettivisayaṃ,<br>
khup­pi­pāsa­samap­pito.</p>
<p><a class="sc" id="10"></a><a class="verse-num-sc" id="verse-num-sc236"></a><a class="ms" id="p_19Pv_258"></a><a class="msdiv" id="msdiv236"></a>Pañca­paṇṇā­sa­vassāni,<br>
yato kālaṅkato ahaṃ;<br>
Nābhijānāmi bhuttaṃ vā,<br>
pītaṃ vā pana pāniyaṃ.</p>
<p><a class="sc" id="11"></a><a class="verse-num-sc" id="verse-num-sc237"></a><a class="ms" id="p_19Pv_259"></a><a class="msdiv" id="msdiv237"></a>Yo saṃyamo so vināso,<br>
yo vināso so saṃyamo;<br>
Petā hi kira jānanti,<br>
yo saṃyamo so vināso.</p>
<p><a class="sc" id="12"></a><a class="verse-num-sc" id="verse-num-sc238"></a><a class="ms" id="p_19Pv_260"></a><a class="msdiv" id="msdiv238"></a>Ahaṃ pure saṃyamissaṃ,<br>
nādāsiṃ bahuke dhane;<br>
Santesu deyyadhammesu,<br>
dīpaṃ nākāsimattano;<br>
Svāhaṃ pacchā­nu­tappāmi,<br>
attakam­ma­phalū­pago.</p>
<p><a class="sc" id="13"></a><a class="verse-num-sc" id="verse-num-sc239"></a><a class="ms" id="p_19Pv_261"></a><a class="msdiv" id="msdiv239"></a>Uddhaṃ catūhi māsehi,<br>
kālaṃkiriyā bhavissati;<br>
Ekantakaṭukaṃ ghoraṃ,<br>
nirayaṃ papatissahaṃ.</p>
<p><a class="sc" id="14"></a><a class="verse-num-sc" id="verse-num-sc240"></a><a class="ms" id="p_19Pv_262"></a><a class="msdiv" id="msdiv240"></a>Catukkaṇṇaṃ catudvāraṃ,<br>
vibhattaṃ bhāgaso mitaṃ;<br>
Ayo­pākā­ra­pariyan­taṃ,<br>
ayasā paṭikujjitaṃ.</p>
<p><a class="sc" id="15"></a><a class="verse-num-sc" id="verse-num-sc241"></a><a class="ms" id="p_19Pv_263"></a><a class="msdiv" id="msdiv241"></a>Tassa ayomayā bhūmi,<br>
jalitā tejasā yutā;<br>
Samantā yojanasataṃ,<br>
pharitvā tiṭṭhati sabbadā.</p>
<p><a class="sc" id="16"></a><a class="verse-num-sc" id="verse-num-sc242"></a><a class="ms" id="p_19Pv_264"></a><a class="msdiv" id="msdiv242"></a>Tatthāhaṃ dīghamaddhānaṃ,<br>
Dukkhaṃ vedissa vedanaṃ;<br>
Phalaṃ pāpassa kammassa,<br>
Tasmā socāmahaṃ bhusaṃ.</p>
<p><a class="sc" id="17"></a><a class="verse-num-sc" id="verse-num-sc243"></a><a class="ms" id="p_19Pv_265"></a><a class="msdiv" id="msdiv243"></a>Taṃ vo vadāmi bhaddaṃ vo,<br>
yāvantettha samāgatā;<br>
Mākattha pāpakaṃ kammaṃ,<br>
āvi vā yadi vā raho.</p>
<p><a class="sc" id="18"></a><a class="verse-num-sc" id="verse-num-sc244"></a><a class="ms" id="p_19Pv_266"></a><a class="msdiv" id="msdiv244"></a>Sace taṃ pāpakaṃ kammaṃ,<br>
karissatha karotha vā;<br>
Na vo dukkhā <span class="var" title="pamuttatthi (s2, s3, pts1-2)" id="note74">pamutyatthi</span>,<br>
<span class="var" title="upacchāpi (s2, s3, pts1) | upeccāpi (mr ^ud5.4#1 [Kumārakasutta])" id="note75">uppaccāpi</span> palāyataṃ.</p>
<p><a class="sc" id="19"></a><a class="verse-num-sc" id="verse-num-sc245"></a><a class="ms" id="p_19Pv_267"></a><a class="msdiv" id="msdiv245"></a>Matteyyā hotha petteyyā,<br>
kule jeṭṭhāpacāyikā;<br>
Sāmaññā hotha brahmaññā,<br>
evaṃ saggaṃ gamissathā”ti.</p>
</blockquote>
<p class="endsutta"><a class="sc" id="20"></a><a class="ms" id="p_19Pv_268"></a><span class="var" title="dhana­pā­lapeta­vatthu (bj, s2, s3, pts1-2)" id="note76">Dhana­pāla­seṭṭhi­peta­vatthu</span> sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
