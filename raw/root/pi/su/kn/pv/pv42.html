<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv42">
<article>
<div class="hgroup">
<p class="division">Petavatthu</p>
<p>Mahāvagga</p>
<h1>7. Rāja­putta­peta­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc755"></a><a class="pts2ed" id="pts2ed88"></a><a class="ms" id="p_19Pv_807"></a><a class="msdiv" id="msdiv753"></a>Pubbe katānaṃ kammānaṃ,<br>
vipāko mathaye manaṃ;<br>
Rūpe sadde rase gandhe,<br>
phoṭṭhabbe ca manorame.</p>
<p><a class="sc" id="2"></a><a class="verse-num-sc" id="verse-num-sc756"></a><a class="ms" id="p_19Pv_808"></a><a class="msdiv" id="msdiv754"></a>Naccaṃ gītaṃ ratiṃ khiḍḍaṃ,<br>
anubhutvā anappakaṃ;<br>
Uyyāne paricaritvā,<br>
pavisanto giribbajaṃ.</p>
<p><a class="sc" id="3"></a><a class="verse-num-sc" id="verse-num-sc757"></a><a class="ms" id="p_19Pv_809"></a><a class="msdiv" id="msdiv755"></a>Isiṃ <span class="var" title="sunita (mr)" id="note280">sunetta</span> maddakkhi,<br>
attadantaṃ samāhitaṃ;<br>
Appicchaṃ hirisampannaṃ,<br>
uñche pattagate rataṃ.</p>
<p><a class="sc" id="4"></a><a class="verse-num-sc" id="verse-num-sc758"></a><a class="ms" id="p_19Pv_810"></a><a class="msdiv" id="msdiv756"></a>Hatthik­khan­dhato oruyha,<br>
laddhā bhanteti cābravi;<br>
Tassa pattaṃ gahetvāna,<br>
uccaṃ paggayha khattiyo.</p>
<p><a class="sc" id="5"></a><a class="verse-num-sc" id="verse-num-sc759"></a><a class="ms" id="p_19Pv_811"></a><a class="msdiv" id="msdiv757"></a>Thaṇḍile pattaṃ bhinditvā,<br>
hasamāno apakkami;<br>
“Rañño kitavassāhaṃ putto,<br>
kiṃ maṃ bhikkhu karissasi”.</p>
<p><a class="sc" id="6"></a><a class="verse-num-sc" id="verse-num-sc760"></a><a class="ms" id="p_19Pv_812"></a><a class="msdiv" id="msdiv758"></a>Tassa kammassa pharusassa,<br>
vipāko kaṭuko ahu;<br>
Yaṃ rājaputto vedesi,<br>
nirayamhi samappito.</p>
<p><a class="sc" id="7"></a><a class="verse-num-sc" id="verse-num-sc761"></a><a class="ms" id="p_19Pv_813"></a><a class="msdiv" id="msdiv759"></a>Chaḷeva caturāsīti,<br>
vassāni navutāni ca;<br>
Bhusaṃ dukkhaṃ nigacchittho,<br>
niraye katakibbiso.</p>
<p><a class="sc" id="8"></a><a class="verse-num-sc" id="verse-num-sc762"></a><a class="ms" id="p_19Pv_814"></a><a class="msdiv" id="msdiv760"></a>Uttānopi ca paccittha,<br>
nikujjo vāmadakkhiṇo;<br>
Uddhampādo ṭhito ceva,<br>
ciraṃ bālo apaccatha.</p>
<p><a class="sc" id="9"></a><a class="verse-num-sc" id="verse-num-sc763"></a><a class="ms" id="p_19Pv_815"></a><a class="msdiv" id="msdiv761"></a>Bahūni vassasahassāni,<br>
pūgāni nahutāni ca;<br>
Bhusaṃ dukkhaṃ nigacchittho,<br>
niraye katakibbiso.</p>
<p><a class="sc" id="10"></a><a class="verse-num-sc" id="verse-num-sc764"></a><a class="ms" id="p_19Pv_816"></a><a class="msdiv" id="msdiv762"></a>Etādisaṃ kho kaṭukaṃ,<br>
appa­duṭṭhap­pa­dosinaṃ;<br>
Paccanti pāpakammantā,<br>
isimāsajja subbataṃ.</p>
<p><a class="sc" id="11"></a><a class="verse-num-sc" id="verse-num-sc765"></a><a class="ms" id="p_19Pv_817"></a><a class="msdiv" id="msdiv763"></a>So tattha bahuvassāni,<br>
vedayitvā bahuṃ dukhaṃ;<br>
<span class="var" title="khuppipāsāhato (bj, pts2)" id="note281">Khuppipāsahato</span> nāma,<br>
peto āsi tato cuto.</p>
<p><a class="sc" id="12"></a><a class="verse-num-sc" id="verse-num-sc766"></a><a class="ms" id="p_19Pv_818"></a><a class="msdiv" id="msdiv764"></a><span class="var" title="evamādīnavaṃ (s2, s3, pts1)" id="note282">Etamādīnavaṃ</span> <span class="var" title="disvā (bj, pts1-2)" id="note283">ñatvā</span>,<br>
issara­mada­sam­bha­vaṃ;<br>
Pahāya issaramadaṃ,<br>
nivāta­manu­vattaye.</p>
<p><a class="sc" id="13"></a><a class="verse-num-sc" id="verse-num-sc767"></a><a class="ms" id="p_19Pv_819"></a><a class="msdiv" id="msdiv765"></a>Diṭṭheva dhamme pāsaṃso,<br>
yo buddhesu sagāravo;<br>
Kāyassa bhedā sappañño,<br>
saggaṃ so upapajjatīti.</p>
</blockquote>
<p class="endsutta"><a class="sc" id="14"></a><a class="ms" id="p_19Pv_820"></a>Rāja­putta­peta­vatthu sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
