<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv36">
<article>
<div class="hgroup">
<p class="division">Petavatthu</p>
<p>Mahāvagga</p>
<h1>1. Amba­sakka­ra­peta­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc519"></a><a class="pts2ed" id="pts2ed65"></a><a class="ms" id="p_19Pv_564"></a><a class="msdiv" id="msdiv517"></a>Vesālī nāma nagaratthi vajjīnaṃ,<br>
Tattha ahu licchavi <span class="var" title="ambasakkharo (bj, s2, s3, pts1-2) | appasakkaro (mr)" id="note187">ambasakkaro</span>;<br>
Disvāna petaṃ nagarassa bāhiraṃ,<br>
Tattheva pucchittha taṃ kāraṇatthiko.</p>
<p><a class="sc" id="2"></a><a class="verse-num-sc" id="verse-num-sc520"></a><a class="ms" id="p_19Pv_565"></a><a class="msdiv" id="msdiv518"></a>“Seyyā nisajjā nayimassa atthi,<br>
Abhikkamo natthi paṭikkamo ca;<br>
Asita­pīta­khā­yi­ta­vattha­bhogā,<br>
<span class="var" title="paricāraṇā (pts2)" id="note188">Paricārikā</span> sāpi imassa natthi.</p>
<p><a class="sc" id="3"></a><a class="verse-num-sc" id="verse-num-sc521"></a><a class="ms" id="p_19Pv_566"></a><a class="msdiv" id="msdiv519"></a>Ye ñātakā diṭṭhasutā suhajjā,<br>
Anukampakā yassa ahesuṃ pubbe;<br>
Daṭṭhumpi te dāni na taṃ labhanti,<br>
<span class="var" title="virādhitatto (bj, pts2)" id="note189">Virājitatto</span> hi janena tena.</p>
<p><a class="sc" id="4"></a><a class="verse-num-sc" id="verse-num-sc522"></a><a class="ms" id="p_19Pv_567"></a><a class="msdiv" id="msdiv520"></a>Na oggatattassa bhavanti mittā,<br>
Jahanti mittā vikalaṃ viditvā;<br>
Atthañca disvā parivārayanti,<br>
Bahū mittā uggatattassa honti.</p>
<p><a class="sc" id="5"></a><a class="verse-num-sc" id="verse-num-sc523"></a><a class="ms" id="p_19Pv_568"></a><a class="msdiv" id="msdiv521"></a>Nihīnatto sabbabhogehi kiccho,<br>
Sammakkhito sam­pari­bhinna­gatto;<br>
Ussāvabindūva palimpamāno,<br>
Ajja suve jīvitas­sūpa­rodho.</p>
<p><a class="sc" id="6"></a><a class="verse-num-sc" id="verse-num-sc524"></a><a class="ms" id="p_19Pv_569"></a><a class="msdiv" id="msdiv522"></a>Etādisaṃ uttama­kicchap­pattaṃ,<br>
Uttāsitaṃ pucimandassa sūle;<br>
‘Atha tvaṃ kena vaṇṇena vadesi yakkha,<br>
Jīva bho jīvitameva seyyo’”ti.</p>
<p><a class="sc" id="7"></a><a class="verse-num-sc" id="verse-num-sc525"></a><a class="pts2ed" id="pts2ed66"></a><a class="ms" id="p_19Pv_570"></a><a class="msdiv" id="msdiv523"></a>“Sālohito esa ahosi mayhaṃ,<br>
Ahaṃ sarāmi purimāya jātiyā;<br>
Disvā ca me kāruññamahosi rāja,<br>
Mā pāpadhammo nirayaṃ <span class="var" title="pati + ayaṃ =" id="note190">patāyaṃ</span>.</p>
<p><a class="sc" id="8"></a><a class="verse-num-sc" id="verse-num-sc526"></a><a class="ms" id="p_19Pv_571"></a><a class="msdiv" id="msdiv524"></a>Ito cuto licchavi esa poso,<br>
Sattussadaṃ nirayaṃ ghorarūpaṃ;<br>
Upapajjati duk­kaṭakam­ma­kārī,<br>
Mahābhitāpaṃ kaṭukaṃ bhayānakaṃ.</p>
<p><a class="sc" id="9"></a><a class="verse-num-sc" id="verse-num-sc527"></a><a class="ms" id="p_19Pv_572"></a><a class="msdiv" id="msdiv525"></a>Anekabhāgena guṇena seyyo,<br>
Ayameva sūlo nirayena tena;<br>
Ekantadukkhaṃ kaṭukaṃ bhayānakaṃ,<br>
Ekantatibbaṃ nirayaṃ <span class="var" title="pate + ayaṃ =" id="note191">patāyaṃ</span>.</p>
<p><a class="sc" id="10"></a><a class="verse-num-sc" id="verse-num-sc528"></a><a class="ms" id="p_19Pv_573"></a><a class="msdiv" id="msdiv526"></a>Idañca sutvā vacanaṃ mameso,<br>
Dukkhūpanīto vijaheyya pāṇaṃ;<br>
Tasmā ahaṃ santike na bhaṇāmi,<br>
Mā me kato jīvitas­sūpa­rodho”.</p>
<p><a class="sc" id="11"></a><a class="verse-num-sc" id="verse-num-sc529"></a><a class="ms" id="p_19Pv_574"></a><a class="msdiv" id="msdiv527"></a>“Aññāto <span class="var" title="ajjhito esa (mr)" id="note192">eso</span> purisassa attho,<br>
Aññampi icchāmase pucchituṃ tuvaṃ;<br>
Okāsakammaṃ sace no karosi,<br>
Pucchāma taṃ no na ca kujjhitabban”ti.</p>
<p><a class="sc" id="12"></a><a class="verse-num-sc" id="verse-num-sc530"></a><a class="ms" id="p_19Pv_575"></a><a class="msdiv" id="msdiv528"></a>“<span class="var" title="paṭiññātametaṃ tadāhu (mr) | paṭiññā na mete tadā ahu (?)" id="note193">Addhā paṭiññā me tadā ahu</span>,<br>
Nācikkhanā appasannassa hoti;<br>
Akāmā sad­dhey­ya­vacoti katvā,<br>
Pucchassu maṃ kāmaṃ yathā <span class="var" title="visayhaṃ (bj) | visayaṃ (mr)" id="note194">visayhan”ti</span>.</p>
<p><a class="sc" id="13"></a><a class="verse-num-sc" id="verse-num-sc531"></a><a class="ms" id="p_19Pv_576"></a><a class="msdiv" id="msdiv529"></a>“Yaṃ kiñcahaṃ cakkhunā <span class="var" title="passāmi (mr)" id="note195">passissāmi</span>,<br>
Sabbampi tāhaṃ abhisad­dahey­yaṃ;<br>
Disvāva taṃ nopi ce saddaheyyaṃ,<br>
<span class="var" title="karohi (katthaci)" id="note196">Kareyyāsi</span> me yakkha niyassakamman”ti.</p>
<p><a class="sc" id="14"></a><a class="verse-num-sc" id="verse-num-sc532"></a><a class="ms" id="p_19Pv_577"></a><a class="msdiv" id="msdiv530"></a>“Saccappaṭiññā tava mesā hotu,<br>
Sutvāna dhammaṃ labha suppasādaṃ;<br>
Aññatthiko no ca paduṭṭhacitto,<br>
Yaṃ te sutaṃ asutañcāpi dhammaṃ;<br>
<span class="var" title="sabbaṃ ācikkhissaṃ (bj) | sabbaṃ akkhissaṃ (s2, s3, pts1-2)" id="note197">Sabbampi akkhissaṃ</span> yathā pajānanti”.</p>
<p><a class="sc" id="15"></a><a class="verse-num-sc" id="verse-num-sc533"></a><a class="ms" id="p_19Pv_578"></a><a class="msdiv" id="msdiv531"></a>“Setena assena alaṅkatena,<br>
Upayāsi sūlāvutakassa santike;<br>
Yānaṃ idaṃ abbhutaṃ dassaneyyaṃ,<br>
Kissetaṃ kammassa ayaṃ vipāko”ti.</p>
<p><a class="sc" id="16"></a><a class="verse-num-sc" id="verse-num-sc534"></a><a class="pts2ed" id="pts2ed67"></a><a class="ms" id="p_19Pv_579"></a><a class="msdiv" id="msdiv532"></a>“<span class="var" title="tassa nagarassa (bj, s2, s3, pts1-2)" id="note198">Vesāliyā nagarassa</span> majjhe,<br>
Cikkhallamagge narakaṃ ahosi;<br>
Gosīsamekāhaṃ pasannacitto,<br>
<span class="var" title="setuṃ (s2, s3, pts1, mr)" id="note199">Setaṃ</span> gahetvā narakasmiṃ nikkhipiṃ.</p>
<p><a class="sc" id="17"></a><a class="verse-num-sc" id="verse-num-sc535"></a><a class="ms" id="p_19Pv_580"></a><a class="msdiv" id="msdiv533"></a>Etasmiṃ pādāni patiṭṭhapetvā,<br>
Mayañca aññe ca atikkamimhā;<br>
Yānaṃ idaṃ abbhutaṃ dassaneyyaṃ,<br>
Tasseva kammassa ayaṃ vipāko”ti.</p>
<p><a class="sc" id="18"></a><a class="verse-num-sc" id="verse-num-sc536"></a><a class="ms" id="p_19Pv_581"></a><a class="msdiv" id="msdiv534"></a>“Vaṇṇo ca te sabbadisā pabhāsati,<br>
Gandho ca te sabbadisā pavāyati;<br>
Yak­khid­dhi­pat­tosi mahānubhāvo,<br>
Naggo cāsi kissa ayaṃ vipāko”ti.</p>
<p><a class="sc" id="19"></a><a class="verse-num-sc" id="verse-num-sc537"></a><a class="ms" id="p_19Pv_582"></a><a class="msdiv" id="msdiv535"></a>“Akkodhano nicca­pasan­na­citto,<br>
Saṇhāhi vācāhi janaṃ upemi;<br>
Tasseva kammassa ayaṃ vipāko,<br>
Dibbo me vaṇṇo satataṃ pabhāsati.</p>
<p><a class="sc" id="20"></a><a class="verse-num-sc" id="verse-num-sc538"></a><a class="ms" id="p_19Pv_583"></a><a class="msdiv" id="msdiv536"></a>Yasañca kittiñca dhamme ṭhitānaṃ,<br>
<span class="var" title="disvā samantemi (mr)" id="note200">Disvāna mantemi</span> pasannacitto;<br>
Tasseva kammassa ayaṃ vipāko,<br>
Dibbo me gandho satataṃ pavāyati.</p>
<p><a class="sc" id="21"></a><a class="verse-num-sc" id="verse-num-sc539"></a><a class="ms" id="p_19Pv_584"></a><a class="msdiv" id="msdiv537"></a>Sahāyānaṃ titthasmiṃ nhāyantānaṃ,<br>
Thale gahetvā nidahissa dussaṃ;<br>
Khiḍḍatthiko no ca paduṭṭhacitto,<br>
Tenamhi naggo kasirā ca vuttī”ti.</p>
<p><a class="sc" id="22"></a><a class="verse-num-sc" id="verse-num-sc540"></a><a class="ms" id="p_19Pv_585"></a><a class="msdiv" id="msdiv538"></a>“Yo kīḷamāno pakaroti pāpaṃ,<br>
Tassedisaṃ kamma­vipāka­māhu;<br>
Akīḷamāno pana yo karoti,<br>
Kiṃ tassa kammassa vipākamāhū”ti.</p>
<p><a class="sc" id="23"></a><a class="verse-num-sc" id="verse-num-sc541"></a><a class="ms" id="p_19Pv_586"></a><a class="msdiv" id="msdiv539"></a>“Ye duṭṭha­saṅkap­pa­manā manussā,<br>
Kāyena vācāya ca saṃkiliṭṭhā;<br>
Kāyassa bhedā abhisamparāyaṃ,<br>
Asaṃsayaṃ te nirayaṃ upenti.</p>
<p><a class="sc" id="24"></a><a class="verse-num-sc" id="verse-num-sc542"></a><a class="ms" id="p_19Pv_587"></a><a class="msdiv" id="msdiv540"></a>Apare pana sugatimāsamānā,<br>
Dāne ratā saṅga­hitat­tabhāvā;<br>
Kāyassa bhedā abhisamparāyaṃ,<br>
Asaṃsayaṃ te sugatiṃ upentī”ti.</p>
<p><a class="sc" id="25"></a><a class="verse-num-sc" id="verse-num-sc543"></a><a class="ms" id="p_19Pv_588"></a><a class="msdiv" id="msdiv541"></a>“Taṃ kinti jāneyyamahaṃ avecca,<br>
Kalyāṇapāpassa ayaṃ vipāko;<br>
Kiṃ vāhaṃ disvā abhisad­dahey­yaṃ,<br>
Ko vāpi maṃ saddahāpeyya etan”ti.</p>
<p><a class="sc" id="26"></a><a class="verse-num-sc" id="verse-num-sc544"></a><a class="pts2ed" id="pts2ed68"></a><a class="ms" id="p_19Pv_589"></a><a class="msdiv" id="msdiv542"></a>“Disvā ca sutvā abhisaddahassu,<br>
Kalyāṇapāpassa ayaṃ vipāko;<br>
Kalyāṇapāpe ubhaye asante,<br>
Siyā nu sattā sugatā duggatā vā.</p>
<p><a class="sc" id="27"></a><a class="verse-num-sc" id="verse-num-sc545"></a><a class="ms" id="p_19Pv_590"></a><a class="msdiv" id="msdiv543"></a>No cettha kammāni kareyyuṃ maccā,<br>
Kalyāṇapāpāni manussaloke;<br>
Nāhesuṃ sattā sugatā duggatā vā,<br>
Hīnā paṇītā ca manussaloke.</p>
<p><a class="sc" id="28"></a><a class="verse-num-sc" id="verse-num-sc546"></a><a class="ms" id="p_19Pv_591"></a><a class="msdiv" id="msdiv544"></a>Yasmā ca kammāni karonti maccā,<br>
Kalyāṇapāpāni manussaloke;<br>
Tasmā hi sattā sugatā duggatā vā,<br>
Hīnā paṇītā ca manussaloke.</p>
<p><a class="sc" id="29"></a><a class="verse-num-sc" id="verse-num-sc547"></a><a class="ms" id="p_19Pv_592"></a><a class="msdiv" id="msdiv545"></a>Dvayajja kammānaṃ vipākamāhu,<br>
Sukhassa dukkhassa ca vedanīyaṃ;<br>
Tā devatāyo paricārayanti,<br>
Paccanti bālā dvayataṃ apassino.</p>
<p><a class="sc" id="30"></a><a class="verse-num-sc" id="verse-num-sc548"></a><a class="ms" id="p_19Pv_593"></a><a class="msdiv" id="msdiv546"></a>Na matthi kammāni sayaṃkatāni,<br>
Datvāpi me natthi <span class="var" title="so (sabbattha)" id="note201">yo</span> ādiseyya;<br>
Acchādanaṃ sayana­ma­thanna­pānaṃ,<br>
Tenamhi naggo kasirā ca vuttī”ti.</p>
<p><a class="sc" id="31"></a><a class="verse-num-sc" id="verse-num-sc549"></a><a class="ms" id="p_19Pv_594"></a><a class="msdiv" id="msdiv547"></a>“Siyā nu kho kāraṇaṃ kiñci yakkha,<br>
Acchādanaṃ yena tuvaṃ labhetha;<br>
Ācikkha me tvaṃ yadatthi hetu,<br>
<span class="var" title="saddhāyitaṃ (bj, s2, s3, pts1-2)" id="note202">Saddhāyikaṃ</span> hetuvaco suṇomā”ti.</p>
<p><a class="sc" id="32"></a><a class="verse-num-sc" id="verse-num-sc550"></a><a class="ms" id="p_19Pv_595"></a><a class="msdiv" id="msdiv548"></a>“<span class="var" title="kappinako (bj)" id="note203">Kappitako</span> nāma idhatthi bhikkhu,<br>
Jhāyī susīlo arahā vimutto;<br>
Guttindriyo saṃ­vuta­pāti­mokkho,<br>
Sītibhūto uttama­diṭṭhi­patto.</p>
<p><a class="sc" id="33"></a><a class="verse-num-sc" id="verse-num-sc551"></a><a class="ms" id="p_19Pv_596"></a><a class="msdiv" id="msdiv549"></a>Sakhilo vadaññū suvaco sumukho,<br>
Svāgamo suppaṭimuttako ca;<br>
Puññassa khettaṃ araṇavihārī,<br>
Deva­manus­sā­nañca dakkhiṇeyyo.</p>
<p><a class="sc" id="34"></a><a class="verse-num-sc" id="verse-num-sc552"></a><a class="ms" id="p_19Pv_597"></a><a class="msdiv" id="msdiv550"></a>Santo vidhūmo anīgho nirāso,<br>
Mutto visallo amamo avaṅko;<br>
Nirūpadhī sabba­papañ­ca­khīṇo,<br>
Tisso vijjā anuppatto jutimā.</p>
<p><a class="sc" id="35"></a><a class="verse-num-sc" id="verse-num-sc553"></a><a class="ms" id="p_19Pv_598"></a><a class="msdiv" id="msdiv551"></a>Appaññāto disvāpi na ca sujāno,<br>
Munīti naṃ vajjisu voharanti;<br>
Jānanti taṃ yakkhabhūtā anejaṃ,<br>
Kalyāṇadhammaṃ vicarantaṃ loke.</p>
<p><a class="sc" id="36"></a><a class="verse-num-sc" id="verse-num-sc554"></a><a class="pts2ed" id="pts2ed69"></a><a class="ms" id="p_19Pv_599"></a><a class="msdiv" id="msdiv552"></a>Tassa tuvaṃ ekayugaṃ duve vā,<br>
Mamuddisitvāna sace dadetha;<br>
Paṭiggahītāni ca tāni assu,<br>
Mamañca passetha sannad­dha­dussan”ti.</p>
<p><a class="sc" id="37"></a><a class="verse-num-sc" id="verse-num-sc555"></a><a class="ms" id="p_19Pv_600"></a><a class="msdiv" id="msdiv553"></a>“Kasmiṃ padese samaṇaṃ vasantaṃ,<br>
Gantvāna passemu mayaṃ idāni;<br>
Yo <span class="var" title="samajja (bj, pts1-2) | sa majja (s2, s3)" id="note204">majja</span> kaṅkhaṃ vici­kicchi­tañca,<br>
Diṭṭhīvisūkāni vinodayeyyā”ti.</p>
<p><a class="sc" id="38"></a><a class="verse-num-sc" id="verse-num-sc556"></a><a class="ms" id="p_19Pv_601"></a><a class="msdiv" id="msdiv554"></a>“Eso nisinno kapinaccanāyaṃ,<br>
Parivārito devatāhi bahūhi;<br>
Dhammiṃ kathaṃ bhāsati saccanāmo,<br>
Sakas­mi­mācerake appamatto”ti.</p>
<p><a class="sc" id="39"></a><a class="verse-num-sc" id="verse-num-sc557"></a><a class="ms" id="p_19Pv_602"></a><a class="msdiv" id="msdiv555"></a>“<span class="var" title="yathāhaṃ (mr)" id="note205">Tathāhaṃ</span> kassāmi gantvā idāni,<br>
Acchādayissaṃ samaṇaṃ yugena;<br>
Paṭiggahitāni ca tāni assu,<br>
Tuvañca passemu sannad­dha­dussan”ti.</p>
<p><a class="sc" id="40"></a><a class="verse-num-sc" id="verse-num-sc558"></a><a class="ms" id="p_19Pv_603"></a><a class="msdiv" id="msdiv556"></a>“Mā akkhaṇe pabbajitaṃ upāgami,<br>
Sādhu vo licchavi nesa dhammo;<br>
Tato ca kāle upasaṅkamitvā,<br>
Tattheva passāhi raho nisinnan”ti.</p>
<p><a class="sc" id="41"></a><a class="verse-num-sc" id="verse-num-sc559"></a><a class="ms" id="p_19Pv_604"></a><a class="msdiv" id="msdiv557"></a>Tathāti vatvā agamāsi tattha,<br>
Parivārito dāsagaṇena licchavi;<br>
So taṃ nagaraṃ upasaṅkamitvā,<br>
Vāsūpagac­chit­tha sake nivesane.</p>
<p><a class="sc" id="42"></a><a class="verse-num-sc" id="verse-num-sc560"></a><a class="ms" id="p_19Pv_605"></a><a class="msdiv" id="msdiv558"></a>Tato ca kāle gihikiccāni katvā,<br>
Nhatvā pivitvā ca khaṇaṃ labhitvā;<br>
Viceyya peḷāto ca yugāni aṭṭha,<br>
Gāhāpayī dāsagaṇena licchavi.</p>
<p><a class="sc" id="43"></a><a class="verse-num-sc" id="verse-num-sc561"></a><a class="ms" id="p_19Pv_606"></a><a class="msdiv" id="msdiv559"></a>So taṃ padesaṃ upasaṅkamitvā,<br>
Taṃ addasa samaṇaṃ santacittaṃ;<br>
Paṭikkantaṃ gocarato nivattaṃ,<br>
Sītibhūtaṃ rukkhamūle nisinnaṃ.</p>
<p><a class="sc" id="44"></a><a class="verse-num-sc" id="verse-num-sc562"></a><a class="ms" id="p_19Pv_607"></a><a class="msdiv" id="msdiv560"></a>Tamenamavoca upasaṅkamitvā,<br>
Appābādhaṃ phāsuvihārañca pucchi;<br>
“Vesāliyaṃ licchavihaṃ bhadante,<br>
Jānanti maṃ licchavi ambasakkaro.</p>
<p><a class="sc" id="45"></a><a class="verse-num-sc" id="verse-num-sc563"></a><a class="ms" id="p_19Pv_608"></a><a class="msdiv" id="msdiv561"></a>Imāni me aṭṭha yugā <span class="var" title="yugāni bhante (s2, s3, mr)" id="note206">subhāni</span>,<br>
Paṭigaṇha bhante padadāmi tuyhaṃ;<br>
Teneva atthena idhāgatosmi,<br>
Yathā ahaṃ attamano bhaveyyan”ti.</p>
<p><a class="sc" id="46"></a><a class="verse-num-sc" id="verse-num-sc564"></a><a class="pts2ed" id="pts2ed70"></a><a class="ms" id="p_19Pv_609"></a><a class="msdiv" id="msdiv562"></a>“Dūratova samaṇabrāhmaṇā ca,<br>
Nivesanaṃ te parivajjayanti;<br>
Pattāni <span class="var" title="bhijjanti tava (s2, s3, mr)" id="note207">bhijjanti ca te</span> nivesane,<br>
Saṅghāṭiyo cāpi <span class="var" title="vipāṭayanti (bj) | vipātayanti (mr)" id="note208">vidālayanti</span>.</p>
<p><a class="sc" id="47"></a><a class="verse-num-sc" id="verse-num-sc565"></a><a class="ms" id="p_19Pv_610"></a><a class="msdiv" id="msdiv563"></a>Athāpare pāda­ku­ṭhā­ri­kāhi,<br>
Avaṃsirā samaṇā pātayanti;<br>
Etādisaṃ pabbajitā vihesaṃ,<br>
Tayā kataṃ samaṇā pāpuṇanti.</p>
<p><a class="sc" id="48"></a><a class="verse-num-sc" id="verse-num-sc566"></a><a class="ms" id="p_19Pv_611"></a><a class="msdiv" id="msdiv564"></a>Tiṇena telampi na tvaṃ adāsi,<br>
Muḷhassa maggampi na pāvadāsi;<br>
Andhassa daṇḍaṃ sayamādiyāsi,<br>
Etādiso kadariyo asaṃvuto tuvaṃ;<br>
Atha tvaṃ kena vaṇṇena kimeva disvā,<br>
Amhehi saha saṃvibhāgaṃ karosī”ti.</p>
<p><a class="sc" id="49"></a><a class="verse-num-sc" id="verse-num-sc567"></a><a class="ms" id="p_19Pv_612"></a><a class="msdiv" id="msdiv565"></a>“Paccemi bhante yaṃ tvaṃ vadesi,<br>
Vihesayiṃ samaṇe brāhmaṇe ca;<br>
Khiḍḍatthiko no ca paduṭṭhacitto,<br>
Etampi me dukkaṭameva bhante.</p>
<p><a class="sc" id="50"></a><a class="verse-num-sc" id="verse-num-sc568"></a><a class="ms" id="p_19Pv_613"></a><a class="msdiv" id="msdiv566"></a>Khiḍḍāya yakkho pasavitvā pāpaṃ,<br>
Vedeti dukkhaṃ asamattabhogī;<br>
Daharo yuvā nagganiyassa bhāgī,<br>
Kiṃ su tato dukkhatarassa hoti.</p>
<p><a class="sc" id="51"></a><a class="verse-num-sc" id="verse-num-sc569"></a><a class="ms" id="p_19Pv_614"></a><a class="msdiv" id="msdiv567"></a>Taṃ disvā saṃ­ve­ga­ma­latthaṃ bhante,<br>
<span class="var" title="tappaccayā tāhaṃ (bj, pts2) | tappaccayā cāhaṃ (pts1)" id="note209">Tappaccayā vāpi</span> dadāmi dānaṃ;<br>
Paṭigaṇha bhante vatthayugāni aṭṭha,<br>
Yakkhassimā gacchantu dakkhiṇāyo”ti.</p>
<p><a class="sc" id="52"></a><a class="verse-num-sc" id="verse-num-sc570"></a><a class="ms" id="p_19Pv_615"></a><a class="msdiv" id="msdiv568"></a>“Addhā hi dānaṃ bahudhā pasatthaṃ,<br>
Dadato ca te akkha­ya­dhamma­matthu;<br>
Paṭigaṇhāmi te vatthayugāni aṭṭha,<br>
Yakkhassimā gacchantu dakkhiṇāyo”ti.</p>
<p><a class="sc" id="53"></a><a class="verse-num-sc" id="verse-num-sc571"></a><a class="ms" id="p_19Pv_616"></a><a class="msdiv" id="msdiv569"></a>Tato hi so ācamayitvā licchavi,<br>
Therassa datvāna yugāni aṭṭha;<br>
Paṭiggahitāni ca tāni assu,<br>
Yakkhañca passetha sannad­dha­dussaṃ.</p>
<p><a class="sc" id="54"></a><a class="verse-num-sc" id="verse-num-sc572"></a><a class="ms" id="p_19Pv_617"></a><a class="msdiv" id="msdiv570"></a>Tamaddasā canda­na­sāra­littaṃ,<br>
Ājañña­mārūḷha­muḷā­ravaṇṇaṃ;<br>
Alaṅkataṃ sādhu­nivat­tha­dussaṃ,<br>
Parivāritaṃ yak­kha­mahid­dhi­pattaṃ.</p>
<p><a class="sc" id="55"></a><a class="verse-num-sc" id="verse-num-sc573"></a><a class="pts2ed" id="pts2ed71"></a><a class="ms" id="p_19Pv_618"></a><a class="msdiv" id="msdiv571"></a>So taṃ disvā attamano udaggo,<br>
Pahaṭṭhacitto ca subhaggarūpo;<br>
Kammañca disvāna mahāvipākaṃ,<br>
Sandiṭṭhikaṃ cakkhunā sacchikatvā.</p>
<p><a class="sc" id="56"></a><a class="verse-num-sc" id="verse-num-sc574"></a><a class="ms" id="p_19Pv_619"></a><a class="msdiv" id="msdiv572"></a>Tamenamavoca upasaṅkamitvā,<br>
“Dassāmi dānaṃ samaṇab­rāhma­ṇā­naṃ;<br>
Na cāpi me kiñci adeyyamatthi,<br>
Tuvañca me yakkha bahūpakāro”ti.</p>
<p><a class="sc" id="57"></a><a class="verse-num-sc" id="verse-num-sc575"></a><a class="ms" id="p_19Pv_620"></a><a class="msdiv" id="msdiv573"></a>“Tuvañca me licchavi ekadesaṃ,<br>
Adāsi dānāni amoghametaṃ;<br>
Svāhaṃ karissāmi tayāva sakkhiṃ,<br>
Amānuso mānusakena saddhin”ti.</p>
<p><a class="sc" id="58"></a><a class="verse-num-sc" id="verse-num-sc576"></a><a class="ms" id="p_19Pv_621"></a><a class="msdiv" id="msdiv574"></a>“Gatī ca bandhū ca <span class="var" title="parāyanañca (s2, s3, pts1, mr)" id="note210">parāyaṇañca</span>,<br>
Mitto mamāsi atha <span class="var" title="devatāsi (bj, s2, s3)" id="note211">devatā me</span>;<br>
Yācāmi <span class="var" title="yācāmahaṃ (bj, pts2) | yāthā mahaṃ (pts1)" id="note212">taṃ</span> pañjaliko bhavitvā,<br>
Icchāmi taṃ yakkha punāpi daṭṭhun”ti.</p>
<p><a class="sc" id="59"></a><a class="verse-num-sc" id="verse-num-sc577"></a><a class="ms" id="p_19Pv_622"></a><a class="msdiv" id="msdiv575"></a>“Sace tuvaṃ assaddho bhavissasi,<br>
Kadariyarūpo vippa­ṭi­panna­citto;<br>
Tvaṃ <span class="var" title="teneva maṃ na lacchasi (bj) | teneva maṃ licchavi (s2, s3, pts1) | teneva maṃ na lacchasi (pts2) | teneva maṃ lacchasi (mr)" id="note213">neva maṃ lacchasi</span> dassanāya,<br>
Disvā ca taṃ nopi ca ālapissaṃ.</p>
<p><a class="sc" id="60"></a><a class="verse-num-sc" id="verse-num-sc578"></a><a class="ms" id="p_19Pv_623"></a><a class="msdiv" id="msdiv576"></a>Sace pana tvaṃ bhavissasi dhammagāravo,<br>
Dāne rato saṅga­hitat­tabhāvo;<br>
Opānabhūto samaṇab­rāhma­ṇā­naṃ,<br>
Evaṃ mamaṃ lacchasi dassanāya.</p>
<p><a class="sc" id="61"></a><a class="verse-num-sc" id="verse-num-sc579"></a><a class="ms" id="p_19Pv_624"></a><a class="msdiv" id="msdiv577"></a>Disvā ca taṃ ālapissaṃ bhadante,<br>
Imañca sūlato lahuṃ pamuñca;<br>
Yatonidānaṃ akarimha sakkhiṃ,<br>
Maññāmi sūlāvutakassa kāraṇā.</p>
<p><a class="sc" id="62"></a><a class="verse-num-sc" id="verse-num-sc580"></a><a class="ms" id="p_19Pv_625"></a><a class="msdiv" id="msdiv578"></a>Te aññamaññaṃ akarimha sakkhiṃ,<br>
Ayañca <span class="var" title="sūlāvuto (bj, s2, s3, pts1-2)" id="note214">sūlato</span> lahuṃ pamutto;<br>
Sakkacca dhammāni samācaranto,<br>
Mucceyya so nirayā ca tamhā;<br>
Kammaṃ siyā aññatra vedanīyaṃ.</p>
<p><a class="sc" id="63"></a><a class="verse-num-sc" id="verse-num-sc581"></a><a class="ms" id="p_19Pv_626"></a><a class="msdiv" id="msdiv579"></a>Kappitakañca upasaṅkamitvā,<br>
<span class="var" title="tena (s2, s3, mr)" id="note215">Teneva</span> saha saṃvibhajitvā kāle;<br>
Sayaṃ mukhe­nū­pani­sajja puccha,<br>
So te akkhissati etamatthaṃ.</p>
<p><a class="sc" id="64"></a><a class="verse-num-sc" id="verse-num-sc582"></a><a class="pts2ed" id="pts2ed72"></a><a class="ms" id="p_19Pv_627"></a><a class="msdiv" id="msdiv580"></a>Tameva bhikkhuṃ upasaṅkamitvā,<br>
Pucchassu aññatthiko no ca paduṭṭhacitto;<br>
So te sutaṃ asutañcāpi dhammaṃ,<br>
Sabbampi akkhissati yathā pajānan”ti.</p>
<p><a class="sc" id="65"></a><a class="verse-num-sc" id="verse-num-sc583"></a><a class="ms" id="p_19Pv_628"></a><a class="msdiv" id="msdiv581"></a>So tattha rahassaṃ samullapitvā,<br>
Sakkhiṃ karitvāna amānusena;<br>
Pakkāmi so licchavīnaṃ sakāsaṃ,<br>
Atha bravi parisaṃ sannisinnaṃ.</p>
<p><a class="sc" id="66"></a><a class="verse-num-sc" id="verse-num-sc584"></a><a class="ms" id="p_19Pv_629"></a><a class="msdiv" id="msdiv582"></a>“Suṇantu bhonto mama ekavākyaṃ,<br>
Varaṃ varissaṃ labhissāmi atthaṃ;<br>
Sūlāvuto puriso luddakammo,<br>
<span class="var" title="paṇītadaṇḍo (s2, s3, pts1-2, mr)" id="note216">Paṇihitadaṇḍo</span> <span class="var" title="anupakkarūpo (mr)" id="note217">anusattarūpo</span>.</p>
<p><a class="sc" id="67"></a><a class="verse-num-sc" id="verse-num-sc585"></a><a class="ms" id="p_19Pv_630"></a><a class="msdiv" id="msdiv583"></a>Ettāvatā vīsati­ratti­mattā,<br>
Yato āvuto neva jīvati na mato;<br>
Tāhaṃ mocayissāmi dāni,<br>
Yathāmatiṃ anujānātu saṃgho”ti.</p>
<p><a class="sc" id="68"></a><a class="verse-num-sc" id="verse-num-sc586"></a><a class="ms" id="p_19Pv_631"></a><a class="msdiv" id="msdiv584"></a>“Etañca aññañca lahuṃ pamuñca,<br>
Ko taṃ <span class="var" title="vadetha ca (s2, s3) | vadethāti (mr)" id="note218">vadetha</span> tathā karontaṃ;<br>
Yathā pajānāsi tathā karohi,<br>
Yathāmatiṃ anujānāti saṃgho”ti.</p>
<p><a class="sc" id="69"></a><a class="verse-num-sc" id="verse-num-sc587"></a><a class="ms" id="p_19Pv_632"></a><a class="msdiv" id="msdiv585"></a>So taṃ padesaṃ upasaṅkamitvā,<br>
Sūlāvutaṃ mocayi khippameva;<br>
“Mā bhāyi sammā”ti ca taṃ avoca,<br>
Tikiccha­kā­nañca upaṭṭhapesi.</p>
<p><a class="sc" id="70"></a><a class="verse-num-sc" id="verse-num-sc588"></a><a class="ms" id="p_19Pv_633"></a><a class="msdiv" id="msdiv586"></a>“Kappitakañca upasaṅkamitvā,<br>
<span class="var" title="tena samaṃ (bj) | tena saha (s2, s3, mr)" id="note219">Teneva saha</span> saṃvibhajitvā kāle;<br>
Sayaṃ mukhe­nū­pani­sajja licchavi,<br>
Tatheva pucchittha naṃ kāraṇatthiko.</p>
<p><a class="sc" id="71"></a><a class="verse-num-sc" id="verse-num-sc589"></a><a class="ms" id="p_19Pv_634"></a><a class="msdiv" id="msdiv587"></a>Sūlāvuto puriso luddakammo,<br>
Paṇihitadaṇḍo anusattarūpo;<br>
Ettāvatā vīsati­ratti­mattā,<br>
Yato āvuto neva jīvati na mato.</p>
<p><a class="sc" id="72"></a><a class="verse-num-sc" id="verse-num-sc590"></a><a class="ms" id="p_19Pv_635"></a><a class="msdiv" id="msdiv588"></a>So mocito gantvā mayā idāni,<br>
Etassa yakkhassa vaco hi bhante;<br>
Siyā nu kho kāraṇaṃ kiñcideva,<br>
Yena so nirayaṃ no vajeyya.</p>
<p><a class="sc" id="73"></a><a class="verse-num-sc" id="verse-num-sc591"></a><a class="ms" id="p_19Pv_636"></a><a class="msdiv" id="msdiv589"></a>Ācikkha bhante yadi atthi hetu,<br>
Saddhāyikaṃ hetuvaco suṇoma;<br>
Na tesaṃ kammānaṃ vināsamatthi,<br>
Avedayitvā idha byantibhāvo”ti.</p>
<p><a class="sc" id="74"></a><a class="verse-num-sc" id="verse-num-sc592"></a><a class="pts2ed" id="pts2ed73"></a><a class="ms" id="p_19Pv_637"></a><a class="msdiv" id="msdiv590"></a>“Sace sa dhammāni samācareyya,<br>
Sakkacca rattin­di­vamap­pamatto;<br>
Mucceyya so nirayā ca tamhā,<br>
Kammaṃ siyā aññatra vedanīyan”ti.</p>
<p><a class="sc" id="75"></a><a class="verse-num-sc" id="verse-num-sc593"></a><a class="ms" id="p_19Pv_638"></a><a class="msdiv" id="msdiv591"></a>“<span class="var" title="ñātomhi (mr)" id="note220">Aññāto</span> eso purisassa attho,<br>
Mamampi dāni anukampa bhante;<br>
Anusāsa maṃ ovada bhūripañña,<br>
Yathā ahaṃ no nirayaṃ vajeyyan”ti.</p>
<p><a class="sc" id="76"></a><a class="verse-num-sc" id="verse-num-sc594"></a><a class="ms" id="p_19Pv_639"></a><a class="msdiv" id="msdiv592"></a>“Ajjeva buddhaṃ saraṇaṃ upehi,<br>
Dhammañca saṃghañca pasannacitto;<br>
Tatheva sikkhāya padāni pañca,<br>
Akhaṇ­ḍa­phullāni samādiyassu.</p>
<p><a class="sc" id="77"></a><a class="verse-num-sc" id="verse-num-sc595"></a><a class="ms" id="p_19Pv_640"></a><a class="msdiv" id="msdiv593"></a>Pāṇātipātā viramassu khippaṃ,<br>
Loke adinnaṃ parivajjayassu;<br>
Amajjapo mā ca musā abhāṇī,<br>
Sakena dārena ca hohi tuṭṭho;<br>
<span class="var" title="imañca aṭṭhaṅgavaraṃ upetaṃ (s2, s3, pts1)" id="note221">Imañca ariyaṃ aṭṭhaṅ­gava­re­nupetaṃ</span>,<br>
Samādiyāhi kusalaṃ sukhudrayaṃ.</p>
<p><a class="sc" id="78"></a><a class="verse-num-sc" id="verse-num-sc596"></a><a class="ms" id="p_19Pv_641"></a><a class="msdiv" id="msdiv594"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Annaṃ pānaṃ khādanīyaṃ,<br>
vattha­se­nāsa­nāni ca;<br>
Dadāhi ujubhūtesu,<br>
<span class="var" title="sadā puññaṃ pavaḍḍhati (s2, s3, mr)" id="note222">vippasannena cetasā</span>.</p>
<p><a class="sc" id="79"></a><a class="verse-num-sc" id="verse-num-sc597"></a><a class="ms" id="p_19Pv_642"></a><a class="msdiv" id="msdiv595"></a>Bhikkhūpi sīlasampanne,<br>
vītarāge bahussute;<br>
Tappehi annapānena,<br>
sadā puññaṃ pavaḍḍhati.</p>
<p><a class="sc" id="80"></a><a class="verse-num-sc" id="verse-num-sc598"></a><a class="ms" id="p_19Pv_643"></a><a class="msdiv" id="msdiv596"></a>Evañca <span class="var" title="kammāni (bj-a, pts1)" id="note223">dhammāni</span> samācaranto,<br>
Sakkacca rattin­di­vamap­pamatto;<br>
<span class="var" title="mucceyya so tvaṃ (bj, pts2, mr) | mucceyya so (s2, s3) | muñca so tvaṃ (pts1)" id="note224">Muñca tuvaṃ</span> nirayā ca tamhā,<br>
Kammaṃ siyā aññatra vedanīyan”ti.</p>
<p><a class="sc" id="81"></a><a class="verse-num-sc" id="verse-num-sc599"></a><a class="ms" id="p_19Pv_644"></a><a class="msdiv" id="msdiv597"></a>“Ajjeva buddhaṃ saraṇaṃ upemi,<br>
Dhammañca saṃghañca pasannacitto;<br>
Tatheva sikkhāya padāni pañca,<br>
Akhaṇ­ḍa­phullāni samādiyāmi.</p>
<p><a class="sc" id="82"></a><a class="verse-num-sc" id="verse-num-sc600"></a><a class="ms" id="p_19Pv_645"></a><a class="msdiv" id="msdiv598"></a>Pāṇātipātā viramāmi khippaṃ,<br>
Loke adinnaṃ parivajjayāmi;<br>
Amajjapo no ca musā bhaṇāmi,<br>
Sakena dārena ca homi tuṭṭho;<br>
Imañca ariyaṃ aṭṭhaṅ­gava­re­nupetaṃ,<br>
Samādiyāmi kusalaṃ sukhudrayaṃ.</p>
<p><a class="sc" id="83"></a><a class="verse-num-sc" id="verse-num-sc601"></a><a class="ms" id="p_19Pv_646"></a><a class="msdiv" id="msdiv599"></a>Cīvaraṃ piṇḍapātañca,<br>
paccayaṃ sayanāsanaṃ;<br>
Annaṃ pānaṃ khādanīyaṃ,<br>
vattha­se­nāsa­nāni ca.</p>
<p><a class="sc" id="84"></a><a class="verse-num-sc" id="verse-num-sc602"></a><a class="pts2ed" id="pts2ed74"></a><a class="ms" id="p_19Pv_647"></a><a class="msdiv" id="msdiv600"></a>Bhikkhū ca sīlasampanne,<br>
vītarāge bahussute;<br>
Dadāmi na <span class="var" title="vikappāmi (bj, pts2) | vikkappāmi (s2, s3, pts1)" id="note225">vikampāmi</span>,<br>
buddhānaṃ sāsane rato”ti.</p>
<p><a class="sc" id="85"></a><a class="verse-num-sc" id="verse-num-sc603"></a><a class="ms" id="p_19Pv_648"></a><a class="msdiv" id="msdiv601"></a>Etādiso licchavi ambasakkaro,<br>
Vesāliyaṃ aññataro upāsako;<br>
Saddho mudū kārakaro ca bhikkhu,<br>
Saṃghañca sakkacca tadā upaṭṭhahi.</p>
<p><a class="sc" id="86"></a><a class="verse-num-sc" id="verse-num-sc604"></a><a class="ms" id="p_19Pv_649"></a><a class="msdiv" id="msdiv602"></a>Sūlāvuto ca arogo hutvā,<br>
Serī sukhī <span class="var" title="pabbaj­ja­mupagac­chi (mr)" id="note226">pabbajjaṃ upāgami</span>;<br>
Bhikkhuñca āgamma kap­pi­ta­kuttamaṃ,<br>
Ubhopi sāmaññaphalāni ajjhaguṃ.</p>
<p><a class="sc" id="87"></a><a class="verse-num-sc" id="verse-num-sc605"></a><a class="ms" id="p_19Pv_650"></a><a class="msdiv" id="msdiv603"></a>Etādisā sappurisāna sevanā,<br>
Mahapphalā hoti sataṃ vijānataṃ;<br>
Sūlāvuto aggaphalaṃ <span class="var" title="phussati (s2, s3, mr) | phussasi (pts1)" id="note227">aphassayi</span>,<br>
Phalaṃ kaniṭṭhaṃ pana ambasakkaroti.</p>
</blockquote>
<p class="endsutta"><a class="sc" id="88"></a><a class="ms" id="p_19Pv_651"></a><span class="var" title="amba­sak­kha­ra­peta­vatthu (s2, s3, pts1-2)" id="note228">Amba­sakka­ra­peta­vatthu</span> paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
