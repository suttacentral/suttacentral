<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv7">
<article>
<div class="hgroup">
<p class="division">Petavatthu</p>
<p>Uragavagga</p>
<h1>7. Satta­putta­khā­dapeti­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc35"></a><a class="pts2ed" id="pts2ed6"></a><a class="ms" id="p_19Pv_42"></a><a class="msdiv" id="msdiv35"></a>“Naggā dubbaṇṇarūpāsi,<br>
duggandhā pūti vāyasi;<br>
Makkhikāhi parikiṇṇā,<br>
kā nu tvaṃ idha tiṭṭhasī”ti.</p>
<p><a class="sc" id="2"></a><a class="verse-num-sc" id="verse-num-sc36"></a><a class="ms" id="p_19Pv_43"></a><a class="msdiv" id="msdiv36"></a>“Ahaṃ bhadante petīmhi,<br>
duggatā yamalokikā;<br>
Pāpakammaṃ karitvāna,<br>
petalokaṃ ito gatā.</p>
<p><a class="sc" id="3"></a><a class="verse-num-sc" id="verse-num-sc37"></a><a class="ms" id="p_19Pv_44"></a><a class="msdiv" id="msdiv37"></a>Kālena satta puttāni,<br>
sāyaṃ satta punāpare;<br>
Vijāyitvāna khādāmi,<br>
tepi nā honti me alaṃ.</p>
<p><a class="sc" id="4"></a><a class="verse-num-sc" id="verse-num-sc38"></a><a class="ms" id="p_19Pv_45"></a><a class="msdiv" id="msdiv38"></a>Pariḍayhati dhūmāyati,<br>
khudāya hadayaṃ mama;<br>
Nibbutiṃ nādhigacchāmi,<br>
aggidaḍḍhāva ātape”ti.</p>
<p><a class="sc" id="5"></a><a class="verse-num-sc" id="verse-num-sc39"></a><a class="ms" id="p_19Pv_46"></a><a class="msdiv" id="msdiv39"></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
puttamaṃsāni khādasī”ti.</p>
<p><a class="sc" id="6"></a><a class="verse-num-sc" id="verse-num-sc40"></a><a class="ms" id="p_19Pv_47"></a><a class="msdiv" id="msdiv40"></a>“Ahū mayhaṃ duve puttā,<br>
ubho sam­patta­yob­banā;<br>
Sāhaṃ puttabalūpetā,<br>
sāmikaṃ atimaññisaṃ.</p>
<p><a class="sc" id="7"></a><a class="verse-num-sc" id="verse-num-sc41"></a><a class="ms" id="p_19Pv_48"></a><a class="msdiv" id="msdiv41"></a>Tato me sāmiko kuddho,<br>
sapatiṃ mayhamānayi;<br>
Sā ca gabbhaṃ alabhittha,<br>
tassā pāpaṃ acetayiṃ.</p>
<p><a class="sc" id="8"></a><a class="verse-num-sc" id="verse-num-sc42"></a><a class="ms" id="p_19Pv_49"></a><a class="msdiv" id="msdiv42"></a>Sāhaṃ paduṭṭhamanasā,<br>
akariṃ gabbhapātanaṃ;<br>
Tassā temāsiko gabbho,<br>
<span class="var" title="pubbalohitako (s2, s3, mr)" id="note18">pūtilohitako</span> pati.</p>
<p><a class="sc" id="9"></a><a class="verse-num-sc" id="verse-num-sc43"></a><a class="ms" id="p_19Pv_50"></a><a class="msdiv" id="msdiv43"></a>Tadassā mātā kupitā,<br>
mayhaṃ ñātī samānayi;<br>
Sapathañca maṃ kāresi,<br>
paribhāsāpayī ca maṃ.</p>
<p><a class="sc" id="10"></a><a class="verse-num-sc" id="verse-num-sc44"></a><a class="ms" id="p_19Pv_51"></a><a class="msdiv" id="msdiv44"></a>Sāhaṃ ghorañca sapathaṃ,<br>
musāvādaṃ abhāsisaṃ;<br>
‘Puttamaṃsāni khādāmi,<br>
sace taṃ pakataṃ mayā’.</p>
<p><a class="sc" id="11"></a><a class="verse-num-sc" id="verse-num-sc45"></a><a class="ms" id="p_19Pv_52"></a><a class="msdiv" id="msdiv45"></a>Tassa kammassa vipākena,<br>
musāvādassa cūbhayaṃ;<br>
Puttamaṃsāni khādāmi,<br>
pubba­lohita­mak­khitā”ti.</p>
</blockquote>
<p class="endsutta"><a class="sc" id="12"></a><a class="ms" id="p_19Pv_53"></a><span class="var" title="satta­putta­khā­daka­peta­vatthu (bj, pts1-2) | satta­putta­khā­di­kapeta­vatthu (s2, s3)" id="note19">Satta­putta­khā­dapeti­vatthu</span> sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
