<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv18">
<article>
<div class="hgroup">
<p class="division">Petavatthu</p>
<p>Ubbarivagga</p>
<h1>6. Kaṇ­hapeta­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc207"></a><a class="pts2ed" id="pts2ed25"></a><a class="ms" id="p_19Pv_228"></a><a class="msdiv" id="msdiv207"></a>“Uṭṭhehi kaṇha kiṃ sesi,<br>
Ko attho supanena te;<br>
Yo ca tuyhaṃ sako bhātā,<br>
Hadayaṃ <span class="var" title="cakkhuñca (bj) | cakkhuṃva (pts2)" id="note61">cakkhu ca</span> dakkhiṇaṃ;<br>
Tassa vātā balīyanti,<br>
<span class="var" title="ghaṭo jappati (s2, s3, pts1, mr)" id="note62">Sasaṃ jappati</span> kesavā”ti.</p>
<p><a class="sc" id="2"></a><a class="verse-num-sc" id="verse-num-sc208"></a><a class="ms" id="p_19Pv_229"></a><a class="msdiv" id="msdiv208"></a>“Tassa taṃ vacanaṃ sutvā,<br>
rohiṇeyyassa kesavo;<br>
Taramānarūpo vuṭṭhāsi,<br>
bhātusokena aṭṭito.</p>
<p><a class="sc" id="3"></a><a class="verse-num-sc" id="verse-num-sc209"></a><a class="ms" id="p_19Pv_230"></a><a class="msdiv" id="msdiv209"></a>Kiṃ nu ummattarūpova,<br>
kevalaṃ dvārakaṃ imaṃ;<br>
Saso sasoti lapasi,<br>
kīdisaṃ sasamicchasi.</p>
<p><a class="sc" id="4"></a><a class="verse-num-sc" id="verse-num-sc210"></a><a class="ms" id="p_19Pv_231"></a><a class="msdiv" id="msdiv210"></a>Sovaṇṇamayaṃ maṇimayaṃ,<br>
Lohamayaṃ atha rūpiyamayaṃ;<br>
Saṅ­kha­silā­pavāḷa­mayaṃ,<br>
Kārayissāmi te sasaṃ.</p>
<p><a class="sc" id="5"></a><a class="verse-num-sc" id="verse-num-sc211"></a><a class="ms" id="p_19Pv_232"></a><a class="msdiv" id="msdiv211"></a>Santi aññepi sasakā,<br>
arañña­vana­gocarā;<br>
Tepi te ānayissāmi,<br>
kīdisaṃ sasamicchasī”ti.</p>
<p><a class="sc" id="6"></a><a class="verse-num-sc" id="verse-num-sc212"></a><a class="ms" id="p_19Pv_233"></a><a class="msdiv" id="msdiv212"></a>“Nāhamete sase icche,<br>
ye sasā pathavissitā;<br>
Candato sasamicchāmi,<br>
taṃ me ohara kesavā”ti.</p>
<p><a class="sc" id="7"></a><a class="verse-num-sc" id="verse-num-sc213"></a><a class="ms" id="p_19Pv_234"></a><a class="msdiv" id="msdiv213"></a>“So nūna madhuraṃ ñāti,<br>
jīvitaṃ vijahissasi;<br>
Apatthiyaṃ patthayasi,<br>
candato sasamicchasī”ti.</p>
<p><a class="sc" id="8"></a><a class="verse-num-sc" id="verse-num-sc214"></a><a class="ms" id="p_19Pv_235"></a><a class="msdiv" id="msdiv214"></a>“Evañce kaṇha jānāsi,<br>
yathañ­ña­manu­sā­sasi;<br>
Kasmā pure mataṃ puttaṃ,<br>
ajjāpi manusocasi.</p>
<p><a class="sc" id="9"></a><a class="verse-num-sc" id="verse-num-sc215"></a><a class="ms" id="p_19Pv_236"></a><a class="msdiv" id="msdiv215"></a>Na yaṃ labbhā manussena,<br>
amanussena vā <span class="var" title="puna (^ja454#9 [Ghaṭa­paṇ­ḍita­jātaka])" id="note63">pana</span>;<br>
Jāto me mā mari putto,<br>
kuto labbhā alabbhiyaṃ.</p>
<p><a class="sc" id="10"></a><a class="verse-num-sc" id="verse-num-sc216"></a><a class="ms" id="p_19Pv_237"></a><a class="msdiv" id="msdiv216"></a>Na mantā mūlabhesajjā,<br>
osadhehi dhanena vā;<br>
Sakkā ānayituṃ kaṇha,<br>
yaṃ petamanusocasi.</p>
<p><a class="sc" id="11"></a><a class="verse-num-sc" id="verse-num-sc217"></a><a class="pts2ed" id="pts2ed26"></a><a class="ms" id="p_19Pv_238"></a><a class="msdiv" id="msdiv217"></a>Mahaddhanā mahābhogā,<br>
raṭṭhavantopi khattiyā;<br>
Pahūta­dhana­dhaññāse,<br>
tepi <span class="var" title="natthettha" id="note65">no</span> ajarāmarā.</p>
<p><a class="sc" id="12"></a><a class="verse-num-sc" id="verse-num-sc218"></a><a class="ms" id="p_19Pv_239"></a><a class="msdiv" id="msdiv218"></a>Khattiyā brāhmaṇā vessā,<br>
suddā caṇḍālapukkusā;<br>
Ete caññe ca jātiyā,<br>
tepi no ajarāmarā.</p>
<p><a class="sc" id="13"></a><a class="verse-num-sc" id="verse-num-sc219"></a><a class="ms" id="p_19Pv_240"></a><a class="msdiv" id="msdiv219"></a>Ye mantaṃ parivattenti,<br>
chaḷaṅgaṃ brahmacintitaṃ;<br>
Ete caññe ca vijjāya,<br>
tepi no ajarāmarā.</p>
<p><a class="sc" id="14"></a><a class="verse-num-sc" id="verse-num-sc220"></a><a class="ms" id="p_19Pv_241"></a><a class="msdiv" id="msdiv220"></a><span class="var" title="isayo cāpi (^vv63#17 [Cūḷa­ratha­vi­mānavat­thu])" id="note66">Isayo vāpi</span> ye santā,<br>
saññatattā tapassino;<br>
Sarīraṃ tepi kālena,<br>
vijahanti tapassino.</p>
<p><a class="sc" id="15"></a><a class="verse-num-sc" id="verse-num-sc221"></a><a class="ms" id="p_19Pv_242"></a><a class="msdiv" id="msdiv221"></a>Bhāvitattā arahanto,<br>
katakiccā anāsavā;<br>
Nikkhipanti imaṃ dehaṃ,<br>
puñña­pāpa­parik­khayā”ti.</p>
<p><a class="sc" id="16"></a><a class="verse-num-sc" id="verse-num-sc222"></a><a class="ms" id="p_19Pv_243"></a><a class="msdiv" id="msdiv222"></a>“Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.</p>
<p><a class="sc" id="17"></a><a class="verse-num-sc" id="verse-num-sc223"></a><a class="ms" id="p_19Pv_244"></a><a class="msdiv" id="msdiv223"></a>Abbahī vata me sallaṃ,<br>
sokaṃ hadayanissitaṃ;<br>
Yo me sokaparetassa,<br>
puttasokaṃ apānudi.</p>
<p><a class="sc" id="18"></a><a class="verse-num-sc" id="verse-num-sc224"></a><a class="ms" id="p_19Pv_245"></a><a class="msdiv" id="msdiv224"></a>Svāhaṃ abbūḷha­sal­losmi,<br>
sītibhūtosmi nibbuto;<br>
Na socāmi na rodāmi,<br>
tava sutvāna <span class="var" title="bhāsitaṃ (s2, s3, pts1-2) | māṇava (^ja454#14 [Ghaṭa­paṇ­ḍita­jātaka])" id="note67">bhātika</span>”.</p>
<p><a class="sc" id="19"></a><a class="verse-num-sc" id="verse-num-sc225"></a><a class="ms" id="p_19Pv_246"></a><a class="msdiv" id="msdiv225"></a>Evaṃ karonti sappaññā,<br>
ye honti anukampakā;<br>
Nivattayanti sokamhā,<br>
ghaṭo jeṭṭhaṃva bhātaraṃ.</p>
<p><a class="sc" id="20"></a><a class="verse-num-sc" id="verse-num-sc226"></a><a class="ms" id="p_19Pv_247"></a><a class="msdiv" id="msdiv226"></a>Yassa etādisā honti,<br>
amaccā paricārakā;<br>
Subhāsitena anventi,<br>
ghaṭo jeṭṭhaṃva bhātaranti.</p>
</blockquote>
<p class="endsutta"><a class="sc" id="21"></a><a class="ms" id="p_19Pv_248"></a>Kaṇ­hapeta­vatthu chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
