<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv8">
<article>
<div class="hgroup">
<p class="division">Petavatthu</p>
<p>Uragavagga</p>
<h1>8. Goṇapetavatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc46"></a><a class="pts2ed" id="pts2ed7"></a><a class="ms" id="p_19Pv_54"></a><a class="msdiv" id="msdiv46"></a>“Kiṃ nu ummattarūpova,<br>
lāyitvā haritaṃ tiṇaṃ;<br>
Khāda khādāti lapasi,<br>
gatasattaṃ jaraggavaṃ.</p>
<p><a class="sc" id="2"></a><a class="verse-num-sc" id="verse-num-sc47"></a><a class="ms" id="p_19Pv_55"></a><a class="msdiv" id="msdiv47"></a>Na hi annena pānena,<br>
mato goṇo samuṭṭhahe;<br>
Tvaṃsi <span class="var" title="bālova (mr)" id="note20">bālo ca</span> dummedho,<br>
yathā taññova dummatī”ti.</p>
<p><a class="sc" id="3"></a><a class="verse-num-sc" id="verse-num-sc48"></a><a class="ms" id="p_19Pv_56"></a><a class="msdiv" id="msdiv48"></a>“Ime pādā idaṃ sīsaṃ,<br>
ayaṃ kāyo savāladhi;<br>
Nettā tatheva tiṭṭhanti,<br>
ayaṃ goṇo samuṭṭhahe.</p>
<p><a class="sc" id="4"></a><a class="verse-num-sc" id="verse-num-sc49"></a><a class="ms" id="p_19Pv_57"></a><a class="msdiv" id="msdiv49"></a>Nāyyakassa hatthapādā,<br>
kāyo sīsañca dissati;<br>
Rudaṃ mat­tika­thūpas­miṃ,<br>
nanu tvaññeva dummatī”ti.</p>
<p><a class="sc" id="5"></a><a class="verse-num-sc" id="verse-num-sc50"></a><a class="ms" id="p_19Pv_58"></a><a class="msdiv" id="msdiv50"></a>“Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.</p>
<p><a class="sc" id="6"></a><a class="verse-num-sc" id="verse-num-sc51"></a><a class="ms" id="p_19Pv_59"></a><a class="msdiv" id="msdiv51"></a><span class="var" title="abbūḷhaṃ (bahūsu)" id="note22">Abbahī</span> vata me sallaṃ,<br>
sokaṃ hadayanissitaṃ;<br>
Yo me sokaparetassa,<br>
pitusokaṃ apānudi.</p>
<p><a class="sc" id="7"></a><a class="verse-num-sc" id="verse-num-sc52"></a><a class="ms" id="p_19Pv_60"></a><a class="msdiv" id="msdiv52"></a>Svāhaṃ abbūḷha­sal­losmi,<br>
sītibhūtosmi nibbuto;<br>
Na socāmi na rodāmi,<br>
tava sutvāna māṇava”.</p>
<p><a class="sc" id="8"></a><a class="verse-num-sc" id="verse-num-sc53"></a><a class="ms" id="p_19Pv_61"></a><a class="msdiv" id="msdiv53"></a>Evaṃ karonti sappaññā,<br>
ye honti anukampakā;<br>
Vinivattayanti sokamhā,<br>
sujāto pitaraṃ yathāti.</p>
</blockquote>
<p class="endsutta"><a class="sc" id="9"></a><a class="ms" id="p_19Pv_62"></a>Goṇapetavatthu aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
