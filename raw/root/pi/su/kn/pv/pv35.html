<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv35">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>10. Dhātu­vivaṇ­ṇa­peta­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc509"></a><a class="pts2ed" id="pts2ed63"></a><a class="ms" id="p_19Pv_550"></a><a class="msdiv" id="msdiv507"></a>“Antalikkhasmiṃ tiṭṭhanto,<br>
Duggandho pūti vāyasi;<br>
Mukhañca te kimayo pūtigandhaṃ,<br>
Khādanti kiṃ kammamakāsi pubbe.</p>
<p><a class="sc" id="2"></a><a class="verse-num-sc" id="verse-num-sc510"></a><a class="ms" id="p_19Pv_551"></a><a class="msdiv" id="msdiv508"></a>Tato satthaṃ gahetvāna,<br>
okkantanti punappunaṃ;<br>
Khārena paripphositvā,<br>
okkantanti punappunaṃ.</p>
<p><a class="sc" id="3"></a><a class="verse-num-sc" id="verse-num-sc511"></a><a class="ms" id="p_19Pv_552"></a><a class="msdiv" id="msdiv509"></a>Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
idaṃ dukkhaṃ nigacchasī”ti.</p>
<p><a class="sc" id="4"></a><a class="verse-num-sc" id="verse-num-sc512"></a><a class="ms" id="p_19Pv_553"></a><a class="msdiv" id="msdiv510"></a>“Ahaṃ rājagahe ramme,<br>
ramaṇīye giribbaje;<br>
Issaro dhanadhaññassa,<br>
supahūtassa mārisa.</p>
<p><a class="sc" id="5"></a><a class="verse-num-sc" id="verse-num-sc513"></a><a class="ms" id="p_19Pv_554"></a><a class="msdiv" id="msdiv511"></a>Tassāyaṃ me bhariyā ca,<br>
dhītā ca suṇisā ca me;<br>
Tā mālaṃ uppalañcāpi,<br>
paccagghañca vilepanaṃ;<br>
Thūpaṃ harantiyo vāresiṃ,<br>
taṃ pāpaṃ pakataṃ mayā.</p>
<p><a class="sc" id="6"></a><a class="verse-num-sc" id="verse-num-sc514"></a><a class="ms" id="p_19Pv_555"></a><a class="msdiv" id="msdiv512"></a>Chaḷā­sīti­sahas­sāni,<br>
mayaṃ paccattavedanā;<br>
Thūpapūjaṃ vivaṇṇetvā,<br>
paccāma niraye bhusaṃ.</p>
<p><a class="sc" id="7"></a><a class="verse-num-sc" id="verse-num-sc515"></a><a class="ms" id="p_19Pv_556"></a><a class="msdiv" id="msdiv513"></a>Ye ca kho thūpapūjāya,<br>
vattante arahato mahe;<br>
Ādīnavaṃ pakāsenti,<br>
<span class="var" title="vivecayatha (bj)" id="note181">vivecayetha</span> <span class="var" title="no (s2, s3, pts1)" id="note182">ne</span> tato.</p>
<p><a class="sc" id="8"></a><a class="verse-num-sc" id="verse-num-sc516"></a><a class="ms" id="p_19Pv_557"></a><a class="msdiv" id="msdiv514"></a>Imā ca passa āyantiyo,<br>
Māladhārī alaṅkatā;<br>
<span class="var" title="mālāvipākaṃ anubhonti (bj) | mālāvipākaṃ anubhontiyo (s3, pts1-2)" id="note183">Mālā­vipākaṃ­nubhon­tiyo</span>,<br>
<span class="var" title="samiddhā tā (bj, s2, s3, pts1-2)" id="note184">Samiddhā ca tā</span> yasassiniyo.</p>
<p><a class="sc" id="9"></a><a class="verse-num-sc" id="verse-num-sc517"></a><a class="ms" id="p_19Pv_558"></a><a class="msdiv" id="msdiv515"></a>Tañca disvāna accheraṃ,<br>
abbhutaṃ lomahaṃsanaṃ;<br>
Namo karonti sappaññā,<br>
vandanti taṃ mahāmuniṃ.</p>
<p><a class="sc" id="10"></a><a class="verse-num-sc" id="verse-num-sc518"></a><a class="pts2ed" id="pts2ed64"></a><a class="ms" id="p_19Pv_559"></a><a class="msdiv" id="msdiv516"></a>Sohaṃ nūna ito gantvā,<br>
yoniṃ laddhāna mānusiṃ;<br>
Thūpapūjaṃ karissāmi,<br>
appamatto punappunan”ti.</p>
</blockquote>
<p class="endsutta"><a class="sc" id="11"></a><a class="ms" id="p_19Pv_560"></a><span class="var" title="dhātu­vi­vaṇṇi­kapeta­vatthu (bj) | dhātu­vivaṇ­ṇa­kapeta­vatthu (pts1-2)" id="note185">Dhātu­vivaṇ­ṇa­peta­vatthu</span> dasamaṃ.</p>
<p class="endsection"><a class="sc" id="12"></a><a class="ms" id="p_19Pv_561"></a>Cūḷavaggo tatiyo.</p>
<p class="endsection summary"><a class="sc" id="13"></a><a class="ms" id="p_19Pv_562"></a>Tassuddānaṃ</p>
<blockquote class="uddanagatha">
<p><a class="sc" id="14"></a><a class="ms" id="p_19Pv_563"></a>Abhijjamāno <span class="var" title="koṇḍañño (bj, s2, s3)" id="note186">kuṇḍiyo</span>,<br>
rathakārī bhusena ca;<br>
Kumāro gaṇikā ceva,<br>
dve luddā piṭṭhipūjanā;<br>
Vaggo tena pavuccatīti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
