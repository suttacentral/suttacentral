<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pv32">
<article>
<div class="hgroup">
<p class="division">Petavatthu</p>
<p>Cūḷavagga</p>
<h1>7. Miga­ludda­ka­peta­vatthu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc480"></a><a class="pts2ed" id="pts2ed59"></a><a class="ms" id="p_19Pv_518"></a><a class="msdiv" id="msdiv478"></a>“­Naranā­ripu­rak­khato yuvā,<br>
Rajanīyehi <span class="var" title="kāmehi (mr)" id="note167">kāmaguṇehi</span> sobhasi;<br>
Divasaṃ anubhosi kāraṇaṃ,<br>
Kimakāsi purimāya jātiyā”ti.</p>
<p><a class="sc" id="2"></a><a class="verse-num-sc" id="verse-num-sc481"></a><a class="ms" id="p_19Pv_519"></a><a class="msdiv" id="msdiv479"></a>“Ahaṃ rājagahe ramme,<br>
ramaṇīye giribbaje;<br>
Migaluddo pure āsiṃ,<br>
lohitapāṇi dāruṇo.</p>
<p><a class="sc" id="3"></a><a class="verse-num-sc" id="verse-num-sc482"></a><a class="ms" id="p_19Pv_520"></a><a class="msdiv" id="msdiv480"></a>Avirodhakaresu pāṇisu,<br>
Puthusattesu paduṭṭhamānaso;<br>
Vicariṃ atidāruṇo <span class="var" title="tadā (bj)" id="note168">sadā</span>,<br>
Parahiṃsāya rato asaññato.</p>
<p><a class="sc" id="4"></a><a class="verse-num-sc" id="verse-num-sc483"></a><a class="ms" id="p_19Pv_521"></a><a class="msdiv" id="msdiv481"></a>Tassa me sahāyo <span class="var" title="suhado (bj)" id="note169">suhadayo</span>,<br>
Saddho āsi upāsako;<br>
<span class="var" title="so hi (s2, s3) | so ca (pts1-2)" id="note170">Sopi</span> maṃ anukampanto,<br>
Nivāresi punappunaṃ.</p>
<p><a class="sc" id="5"></a><a class="verse-num-sc" id="verse-num-sc484"></a><a class="ms" id="p_19Pv_522"></a><a class="msdiv" id="msdiv482"></a>‘Mākāsi pāpakaṃ kammaṃ,<br>
Mā tāta duggatiṃ agā;<br>
Sace icchasi pecca sukhaṃ,<br>
Virama pāṇavadhā asaṃyamā’.</p>
<p><a class="sc" id="6"></a><a class="verse-num-sc" id="verse-num-sc485"></a><a class="ms" id="p_19Pv_523"></a><a class="msdiv" id="msdiv483"></a>Tassāhaṃ vacanaṃ sutvā,<br>
Sukhakāmassa hitānukampino;<br>
Nākāsiṃ saka­lānu­sāsa­niṃ,<br>
Cira­pāpā­bhirato abuddhimā.</p>
<p><a class="sc" id="7"></a><a class="verse-num-sc" id="verse-num-sc486"></a><a class="ms" id="p_19Pv_524"></a><a class="msdiv" id="msdiv484"></a>So maṃ puna bhūrisumedhaso,<br>
Anukampāya saṃyame nivesayi;<br>
‘Sace divā hanasi pāṇino,<br>
Atha te rattiṃ bhavatu saṃyamo’.</p>
<p><a class="sc" id="8"></a><a class="verse-num-sc" id="verse-num-sc487"></a><a class="pts2ed" id="pts2ed60"></a><a class="ms" id="p_19Pv_525"></a><a class="msdiv" id="msdiv485"></a>Svāhaṃ divā hanitvā pāṇino,<br>
Virato rattimahosi saññato;<br>
Rattāhaṃ paricāremi,<br>
Divā khajjāmi duggato.</p>
<p><a class="sc" id="9"></a><a class="verse-num-sc" id="verse-num-sc488"></a><a class="ms" id="p_19Pv_526"></a><a class="msdiv" id="msdiv486"></a>Tassa kammassa kusalassa,<br>
Anubhomi rattiṃ amānusiṃ;<br>
Divā <span class="var" title="paṭihatā ca (mr)" id="note171">paṭihatāva</span> kukkurā,<br>
Upadhāvanti samantā khādituṃ.</p>
<p><a class="sc" id="10"></a><a class="verse-num-sc" id="verse-num-sc489"></a><a class="ms" id="p_19Pv_527"></a><a class="msdiv" id="msdiv487"></a>Ye ca te satatānuyogino,<br>
Dhuvaṃ payuttā sugatassa sāsane;<br>
Maññāmi te amatameva kevalaṃ,<br>
Adhigacchanti padaṃ asaṅkhatan”ti.</p>
</blockquote>
<p class="endsutta"><a class="sc" id="11"></a><a class="ms" id="p_19Pv_528"></a><span class="var" title="miga­ludda­peta­vatthu (s2, s3, pts1-2)" id="note172">Miga­ludda­ka­peta­vatthu</span> sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
