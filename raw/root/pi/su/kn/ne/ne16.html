<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ne16">
<article>
<div class="hgroup">
<p class="division">Netti</p>
<p>Paṭi­niddesa­vāra</p>
<p>Vibhaṅga 13</p>
<h1>Sodha­na­hā­ravi­bhaṅga</h1>
</div>
<p><a class="sc" id="1"></a><a class="ms" id="p_27Ne_384"></a><a class="msdiv" id="msdiv45"></a>Tattha katamo sodhano hāro? “Vissajjitamhi pañhe”ti gāthā. Yathā āyasmā ajito pārāyane bhagavantaṃ pañhaṃ pucchati—</p>
<blockquote class="gatha">
<p><a class="sc" id="2"></a> <a class="ms" id="p_27Ne_385"></a>“Kenassu nivuto loko,<br>
kenassu nappakāsati;<br>
­Kissā­bhi­lepanaṃ brūsi,<br>
kiṃsu tassa mahabbhayan”ti.</p>
<p><a class="sc" id="3"></a> <a class="ms" id="p_27Ne_386"></a>“Avijjāya nivuto loko, <span class="gathaQuote">(ajitāti bhagavā)</span><br>
Vivicchā pamādā nappakāsati;<br>
Jappā­bhi­lepanaṃ brūmi,<br>
Dukkhamassa mahabbhayan”ti.</p>
</blockquote>
<p><a class="sc" id="4"></a><a class="pts" id="pts71"></a><a class="ms" id="p_27Ne_387"></a>“Kenassu nivuto loko”ti pañhe “avijjāya nivuto loko”ti bhagavā padaṃ sodheti, no ca ārambhaṃ. “Kenassu nappakāsatī”ti pañhe “vivicchā pamādā nappakāsatī”ti bhagavā padaṃ sodheti, no ca ārambhaṃ. “­Kissā­bhi­lepanaṃ brūsī”ti pañhe “jappā­bhi­lepanaṃ brūmī”ti bhagavā padaṃ sodheti, no ca ārambhaṃ. “Kiṃsu tassa mahabbhayan”ti pañhe “dukkhamassa mahabbhayan”ti suddho ārambho. Tenāha bhagavā “avijjāya nivuto loko”ti.</p>
<blockquote class="gatha">
<p><a class="sc" id="5"></a> <a class="ms" id="p_27Ne_388"></a>“Savanti sabbadhi sotā, <span class="gathaQuote">(iccāyasmā ajito)</span><br>
Sotānaṃ kiṃ nivāraṇaṃ;<br>
Sotānaṃ saṃvaraṃ brūhi,<br>
Kena sotā pidhīyare”ti.</p>
<p><a class="sc" id="6"></a> <a class="ms" id="p_27Ne_389"></a>“Yāni sotāni lokasmiṃ, <span class="gathaQuote">(ajitāti bhagavā)</span><br>
Sati tesaṃ nivāraṇaṃ;<br>
Sotānaṃ saṃvaraṃ brūmi,<br>
Paññāyete pidhīyare”ti.</p>
</blockquote>
<p><a class="sc" id="7"></a><a class="ms" id="p_27Ne_390"></a>“Savanti sabbadhi sotā, sotānaṃ kiṃ nivāraṇan”ti pañhe “yāni sotāni lokasmiṃ, sati tesaṃ nivāraṇan”ti bhagavā padaṃ sodheti, no ca ārambhaṃ. “Sotānaṃ saṃvaraṃ brūhi, kena sotā pidhīyare”ti pañhe “sotānaṃ saṃvaraṃ brūmi, paññāyete pidhīyare”ti suddho ārambho. Tenāha bhagavā “yāni sotāni lokasmin”ti.</p>
<blockquote class="gatha">
<p><a class="sc" id="8"></a> <a class="ms" id="p_27Ne_391"></a>“Paññā ceva sati ca, <span class="gathaQuote">(iccāyasmā ajito)</span><br>
<span class="var" title="nāmaṃ rūpañca (mr)" id="note178">Nāmarūpañca</span> mārisa;<br>
Etaṃ me puṭṭho pabrūhi,<br>
Katthetaṃ uparujjhatī”ti.</p>
</blockquote>
<p><a class="sc" id="9"></a><a class="ms" id="p_27Ne_392"></a>Pañhe—</p>
<blockquote class="gatha">
<p><a class="sc" id="10"></a><a class="ms" id="p_27Ne_393"></a>“Yametaṃ pañhaṃ apucchi,<br>
ajita taṃ vadāmi te;<br>
Yattha nāmañca rūpañca,<br>
asesaṃ uparujjhati;<br>
Viññāṇassa nirodhena,<br>
etthetaṃ uparujjhatī”ti.</p>
</blockquote>
<p><a class="sc" id="11"></a><a class="pts" id="pts72"></a><a class="ms" id="p_27Ne_394"></a>Suddho ārambho. Tenāha bhagavā “yametaṃ pañhaṃ apucchī”ti. Yattha evaṃ suddho ārambho, so pañho visajjito bhavati. Yattha pana ārambho asuddho, na tāva so pañho visajjito bhavati. Tenāha āyasmā mahākaccāyano “vissajjitamhi pañhe”ti.</p>
<p class="endsutta"><a class="ms" id="p_27Ne_395"></a>Niyutto sodhano hāro.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
