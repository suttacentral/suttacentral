<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ne17">
<article>
<div class="hgroup">
<p class="division">Netti</p>
<p>Paṭi­niddesa­vāra</p>
<p>Vibhaṅga 14</p>
<h1>Adhiṭṭhā­na­hā­ravi­bhaṅga</h1>
</div>
<p><a class="sc" id="1"></a><a class="ms" id="p_27Ne_396"></a><a class="msdiv" id="msdiv46"></a>Tattha katamo adhiṭṭhāno hāro? “Ekattatāya dhammā, yepi ca vemattatāya niddiṭṭhā”ti.</p>
<p><a class="sc" id="2"></a><a class="ms" id="p_27Ne_397"></a>Ye tattha niddiṭṭhā, tathā te dhārayitabbā.</p>
<p><a class="sc" id="3"></a><a class="ms" id="p_27Ne_398"></a>“Dukkhan”ti ekattatā. Tattha katamaṃ dukkhaṃ? Jāti dukkhā, jarā dukkhā, byādhi dukkho, maraṇaṃ dukkhaṃ, appiyehi sampayogo dukkho, piyehi vippayogo dukkho, yampicchaṃ na labhati tampi dukkhaṃ, saṃkhittena pañcu­pādā­nak­khan­dhā dukkhā, rūpā dukkhā, vedanā dukkhā, saññā dukkhā, saṅkhārā dukkhā, viññāṇaṃ dukkhaṃ. Ayaṃ vemattatā.</p>
<p><a class="sc" id="4"></a><a class="ms" id="p_27Ne_399"></a>“Dukkhasamudayo”ti ekattatā. Tattha katamo dukkhasamudayo? Yāyaṃ taṇhā <span class="var" title="ponobbhavikā (mr)" id="note179">ponobhavikā</span> nandī­rāga­saha­gatā tatra­tat­rā­bhinan­dinī. Seyyathidaṃ—kāmataṇhā bhavataṇhā vibhavataṇhā. Ayaṃ vemattatā.</p>
<p><a class="sc" id="5"></a><a class="ms" id="p_27Ne_400"></a>“Dukkhanirodho”ti ekattatā. Tattha katamo dukkhanirodho? Yo tassāyeva taṇhāya asesa­virāga­nirodho cāgo paṭinissaggo mutti anālayo. Ayaṃ vemattatā.</p>
<p><a class="sc" id="6"></a><a class="pts" id="pts73"></a><a class="ms" id="p_27Ne_401"></a>“Duk­kha­nirodha­gāminī paṭipadā”ti ekattatā. Tattha katamā duk­kha­nirodha­gāminī paṭipadā? Ayameva ariyo aṭṭhaṅgiko maggo. Seyyathidaṃ—sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. Ayaṃ vemattatā.</p>
<p><a class="sc" id="7"></a><a class="ms" id="p_27Ne_402"></a>“Maggo”ti ekattatā. Tattha katamo maggo? Nirayagāmī maggo tiracchā­na­yoni­gāmī maggo petti­visa­ya­gāmī maggo <span class="var" title="asura­yoni­gāmiyo (bj) | asura­yonigā­miniyo (pts1) | asura­yonigā­mīniyo (mr)" id="note180">asurayoniyo</span> maggo saggagāmiyo maggo manussagāmī maggo nibbānagāmī maggo. Ayaṃ vemattatā.</p>
<p><a class="sc" id="8"></a><a class="ms" id="p_27Ne_403"></a>“Nirodho”ti ekattatā. Tattha katamo nirodho? Paṭi­saṅ­khā­nirodho appaṭi­saṅ­khā­nirodho anunayanirodho paṭighanirodho mānanirodho makkhanirodho paḷāsanirodho issānirodho maccha­ri­ya­nirodho sabba­kilesa­nirodho. Ayaṃ vemattatā.</p>
<p><a class="sc" id="9"></a><a class="ms" id="p_27Ne_404"></a>“Rūpan”ti ekattatā. Tattha katamaṃ rūpaṃ? <span class="var" title="cātumma­hā­bhū­tikaṃ (bj)" id="note181">­Cātuma­hā­bhū­tikaṃ</span> rūpaṃ catunnaṃ mahābhūtānaṃ upādāya rūpassa paññatti. Tattha katamāni cattāri mahābhūtāni? <span class="var" title="paṭhavīdhātu (bj, pts1)" id="note182">Pathavīdhātu</span> āpodhātu tejodhātu vāyodhātu.</p>
<p><a class="sc" id="10"></a><a class="ms" id="p_27Ne_405"></a><a class="msdiv" id="msdiv47"></a>Dvīhi ākārehi dhātuyo pariggaṇhāti saṅkhepena ca vitthārena ca. Kathaṃ vitthārena dhātuyo pariggaṇhāti? Vīsatiyā ākārehi pathavīdhātuṃ vitthārena pariggaṇhāti, dvādasahi ākārehi āpodhātuṃ vitthārena pariggaṇhāti, catūhi ākārehi tejodhātuṃ vitthārena pariggaṇhāti, chahi ākārehi vāyodhātuṃ vitthārena pariggaṇhāti.</p>
<p><a class="sc" id="11"></a><a class="pts" id="pts74"></a><a class="ms" id="p_27Ne_406"></a>Katamehi vīsatiyā ākārehi pathavīdhātuṃ vitthārena pariggaṇhāti? Atthi imasmiṃ kāye kesā lomā nakhā dantā taco, maṃsaṃ nhāru aṭṭhi <span class="var" title="aṭṭhimiñjā (bj, pts1)" id="note183">aṭṭhimiñjaṃ</span> vakkaṃ, hadayaṃ yakanaṃ kilomakaṃ pihakaṃ papphāsaṃ, antaṃ antaguṇaṃ udariyaṃ karīsaṃ matthake matthaluṅganti imehi vīsatiyā ākārehi pathavīdhātuṃ vitthārena pariggaṇhāti.</p>
<p><a class="sc" id="12"></a><a class="ms" id="p_27Ne_407"></a>Katamehi dvādasahi ākārehi āpodhātuṃ vitthārena pariggaṇhāti? Atthi imasmiṃ kāye pittaṃ semhaṃ pubbo lohitaṃ sedo medo assu vasā kheḷo siṅghāṇikā lasikā muttanti imehi dvādasahi ākārehi āpodhātuṃ vitthārena pariggaṇhāti.</p>
<p><a class="sc" id="13"></a><a class="ms" id="p_27Ne_408"></a>Katamehi catūhi ākārehi tejodhātuṃ vitthārena pariggaṇhāti? Yena ca santappati, yena ca <span class="var" title="jīrati (si) | jiriyati (si) | jīrayati (mr)" id="note184">jīrīyati</span>, yena ca pariḍayhati, yena ca asita­pīta­khā­yi­ta­sāyitaṃ sammā pariṇāmaṃ gacchati, imehi catūhi ākārehi tejodhātuṃ vitthārena pariggaṇhāti.</p>
<p><a class="sc" id="14"></a><a class="ms" id="p_27Ne_409"></a>Katamehi chahi ākārehi vāyodhātuṃ vitthārena pariggaṇhāti? Uddhaṅgamā vātā, adhogamā vātā, kucchisayā vātā, <span class="var" title="koṭṭhasayā (bj)" id="note185">koṭṭhāsayā</span> vātā, aṅga­maṅ­gā­nusā­rino vātā, assāso passāso iti, imehi chahi ākārehi vāyodhātuṃ vitthārena pariggaṇhāti.</p>
<p><a class="sc" id="15"></a><a class="pts" id="pts75"></a><a class="ms" id="p_27Ne_410"></a>Evaṃ imehi dvācattālīsāya ākārehi vitthārena dhātuyo sabhāvato upalakkhayanto tulayanto parivīmaṃsanto pariyogāhanto paccavekkhanto na kiñci gayhūpagaṃ passati kāyaṃ vā kāyapadesaṃ vā, yathā candanikaṃ pavicinanto na kiñci gayhūpagaṃ passeyya, yathā saṅkāraṭṭhānaṃ pavicinanto na kiñci gayhūpagaṃ passeyya, yathā vaccakuṭiṃ pavicinanto na kiñci gayhūpagaṃ passeyya, yathā <span class="var" title="sīvathikaṃ (bj, pts1)" id="note186">sivathikaṃ</span> pavicinanto na kiñci gayhūpagaṃ passeyya. Evameva imehi dvācattālīsāya ākārehi evaṃ vitthārena dhātuyo sabhāvato upalakkhayanto tulayanto parivīmaṃsanto pariyogāhanto paccavekkhanto na kiñci gayhūpagaṃ passati kāyaṃ vā kāyapadesaṃ vā. Tenāha bhagavā yā ceva kho pana ajjhattikā pathavīdhātu, yā ca bāhirā pathavīdhātu, <span class="var" title=" nevesāhaṃ (pā1, ka-ma) 11M:1018-1021" id="note187">patha­vī­dhātu­revesā. Taṃ</span> “netaṃ mama, nesohamasmi, na meso attā”ti evametaṃ yathābhūtaṃ sammappaññāya daṭṭhabbaṃ, evametaṃ yathābhūtaṃ sammappaññāya disvā pathavīdhātuyā nibbindati, pathavīdhātuyā cittaṃ virājeti. Yā ceva kho pana ajjhattikā āpodhātu, yā ca bāhirā āpodhātu … pe … yā ceva kho pana ajjhattikā tejodhātu, yā ca bāhirā tejodhātu … pe … yā ceva kho pana ajjhattikā vāyodhātu, yā ca bāhirā vāyodhātu, vāyodhā­tu­revesā. Taṃ “netaṃ mama, nesohamasmi, na meso attā”ti evametaṃ yathābhūtaṃ sammappaññāya daṭṭhabbaṃ, evametaṃ yathābhūtaṃ sammappaññāya disvā vāyodhātuyā nibbindati, vāyodhātuyā cittaṃ virājeti. Ayaṃ vemattatā.</p>
<p><a class="sc" id="16"></a><a class="pts" id="pts76"></a><a class="ms" id="p_27Ne_411"></a><a class="msdiv" id="msdiv48"></a>“Avijjā”ti ekattatā. Tattha katamā avijjā? Dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, duk­kha­nirodha­gāminiyā paṭipadāya aññāṇaṃ, pubbante aññāṇaṃ, aparante aññāṇaṃ, pubban­tā­parante aññāṇaṃ, idappac­caya­tā­paṭic­ca­samup­pan­nesu dhammesu aññāṇaṃ, yaṃ evarūpaṃ aññāṇaṃ adassanaṃ anabhisamayo ananubodho asambodho appaṭivedho asallakkhaṇā anupalakkhaṇā apac­cupa­lak­khaṇā <span class="var" title="asamapekkhaṇaṃ (bj) | asamapekkhaṇā (pts1) | asamavekkhanaṃ (c1)" id="note190">asamavekkhaṇā</span> apac­cak­kha­kammaṃ dummejjhaṃ bālyaṃ asampajaññaṃ moho pamoho sammoho avijjā avijjogho avijjāyogo avijjānusayo avijjā­pari­yuṭ­ṭhā­naṃ avijjālaṅgī moho akusalamūlaṃ. Ayaṃ vemattatā.</p>
<p><a class="sc" id="17"></a><a class="ms" id="p_27Ne_412"></a>“Vijjā”ti ekattatā. Tattha katamā vijjā? Dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, duk­kha­nirodha­gāminiyā paṭipadāya ñāṇaṃ, pubbante ñāṇaṃ, aparante ñāṇaṃ, pubban­tā­parante ñāṇaṃ, idappac­caya­tā­paṭic­ca­samup­pan­nesu dhammesu ñāṇaṃ, yā evarūpā paññā pajānanā vicayo pavicayo dhammavicayo sallakkhaṇā upalakkhaṇā ­pac­cupa­lak­khaṇā paṇḍiccaṃ kosallaṃ nepuññaṃ <span class="var" title="vebhavyā (bj)" id="note192">vebhabyā</span> cintā upaparikkhā bhūrī medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi dhamma­vicaya­sam­boj­jhaṅgo maggaṅgaṃ magga­pariyā­pannaṃ. Ayaṃ vemattatā.</p>
<p><a class="sc" id="18"></a><a class="ms" id="p_27Ne_413"></a>“Samāpattī”ti ekattatā. Tattha katamā samāpatti? Saññāsamāpatti asaññā­samā­patti, neva­saññā­nā­sañ­ñāsamā­patti. Vibhū­ta­sañ­ñāsamā­patti nirodha­samā­pattīti. Ayaṃ vemattatā.</p>
<p><a class="sc" id="19"></a><a class="pts" id="pts77"></a><a class="ms" id="p_27Ne_414"></a>“Jhāyī”ti ekattatā. Tattha katamo jhāyī? Atthi sekkho jhāyī, atthi asekkho jhāyī, neva­sekkha­nā­sekkho jhāyī, ājāniyo jhāyī, assakhaluṅko jhāyī, diṭṭhuttaro jhāyī, taṇhuttaro jhāyī, paññuttaro jhāyī. Ayaṃ vemattatā.</p>
<p><a class="sc" id="20"></a><a class="ms" id="p_27Ne_415"></a>“Samādhī”ti ekattatā. Tattha katamo samādhi? Saraṇo samādhi, araṇo samādhi, savero samādhi, avero samādhi, <span class="var" title="sabyāpajjho (bj, pts1)" id="note193">sabyāpajjo</span> samādhi, abyāpajjo samādhi, sappītiko samādhi, nippītiko samādhi, sāmiso samādhi, nirāmiso samādhi, sasaṅkhāro samādhi, asaṅkhāro samādhi, ekaṃsabhāvito samādhi, ubhayaṃ­sabhāvito samādhi, ubhayato bhāvitabhāvano samādhi, savitak­ka­savi­cāro samādhi, avitak­ka­vicāra­matto samādhi, avitak­ka­avi­cāro samādhi, hānabhāgiyo samādhi, ṭhitibhāgiyo samādhi, visesabhāgiyo samādhi, nibbedha­bhāgiyo samādhi, lokiyo samādhi, lokuttaro samādhi, micchāsamādhi, sammāsamādhi. Ayaṃ vemattatā.</p>
<p><a class="sc" id="21"></a><a class="ms" id="p_27Ne_416"></a>“Paṭipadā”ti ekattatā. Tattha katamā paṭipadā? <span class="var" title="āgaḷhā paṭipadā (bj) | āgāḷhā paṭipadā (pts1)" id="note194">Āgāḷhapaṭipadā</span>, nij­jhāma­paṭi­padā, maj­jhima­paṭi­padā, akkhamā paṭipadā, khamā paṭipadā, samā paṭipadā, damā paṭipadā, dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññāti. Ayaṃ vemattatā.</p>
<p><a class="sc" id="22"></a><a class="pts" id="pts78"></a><a class="ms" id="p_27Ne_417"></a>“Kāyo”ti ekattatā. Tattha katamo kāyo? Nāmakāyo rūpakāyo ca. Tattha katamo rūpakāyo? Kesā lomā nakhā dantā taco maṃsaṃ <span class="var" title="nahāru (bj, pts1)" id="note196">nhāru</span> aṭṭhi aṭṭhimiñjaṃ vakkaṃ hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ udariyaṃ karīsaṃ pittaṃ semhaṃ pubbo lohitaṃ sedo medo assu vasā kheḷo siṅghāṇikā lasikā muttaṃ matthaluṅganti—ayaṃ rūpakāyo. Nāmakāyo nāma vedanā saññā cetanā cittaṃ phasso manasikāroti—ayaṃ nāmakāyoti. Ayaṃ vemattatā.</p>
<p><a class="sc" id="23"></a><a class="ms" id="p_27Ne_418"></a>Evaṃ yo dhammo yassa dhammassa samānabhāvo, so dhammo tassa dhammassa ekattatāya ekī bhavati. Yena yena vā pana vilakkhaṇo, tena tena vemattaṃ gacchati. Evaṃ sutte vā veyyākaraṇe vā gāthāyaṃ vā pucchitena vīmaṃ­sa­yi­tab­baṃ, kiṃ ekattatāya pucchati, udāhu vemattatāyāti. Yadi ekattatāya pucchitaṃ, ekattatāya visaj­jayi­tabbaṃ. Yadi vemattatāya pucchitaṃ, vemattatāya visaj­jayi­tabbaṃ. Yadi sattā­dhiṭṭhā­nena pucchitaṃ, sattā­dhiṭṭhā­nena visaj­jayi­tabbaṃ. Yadi dhammā­dhiṭṭhā­nena pucchitaṃ, dhammā­dhiṭṭhā­nena visaj­jayi­tabbaṃ. Yathā yathā vā pana pucchitaṃ tathā tathā visaj­jayi­tabbaṃ. Tenāha āyasmā mahākaccāyano “ekattatāya dhammā”ti.</p>
<p class="endsutta"><a class="ms" id="p_27Ne_419"></a>Niyutto adhiṭṭhāno hāro.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
