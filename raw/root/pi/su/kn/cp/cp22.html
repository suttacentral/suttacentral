<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp22">
<article>
<div class="hgroup">
<p class="division">Cariyāpiṭaka</p>
<p>Yudhañ­jaya­vagga</p>
<p>Nekkham­ma­pāramī 2</p>
<h1>Somanas­sa­cariya</h1>
</div>
<blockquote class="gatha">
<p><a class="sc" id="1"></a><a class="ms" id="p_21Cp_276"></a><a class="msdiv" id="msdiv7"></a>“Punāparaṃ yadā homi,<br>
indapatthe puruttame;<br>
Kāmito dayito putto,<br>
somanassoti vissuto.</p>
<p><a class="sc" id="2"></a><a class="ms" id="p_21Cp_277"></a><a class="msdiv" id="msdiv8"></a>Sīlavā guṇasampanno,<br>
kal­yāṇa­pa­ṭibhā­navā;<br>
Vuḍḍhāpacāyī hirīmā,<br>
saṅgahesu ca kovido.</p>
<p><a class="sc" id="3"></a><a class="pts2ed" id="pts2ed25"></a><a class="ms" id="p_21Cp_278"></a><a class="msdiv" id="msdiv9"></a>Tassa rañño patikaro,<br>
ahosi kuhakatāpaso;<br>
Ārāmaṃ mālāvacchañca,<br>
ropayitvāna jīvati.</p>
<p><a class="sc" id="4"></a><a class="pts1ed" id="pts1ed93"></a><a class="ms" id="p_21Cp_279"></a><a class="msdiv" id="msdiv10"></a>Tamahaṃ disvāna kuhakaṃ,<br>
thusarāsiṃva ataṇḍulaṃ;<br>
Dumaṃva anto susiraṃ,<br>
kadaliṃva asārakaṃ.</p>
<p><a class="sc" id="5"></a><a class="ms" id="p_21Cp_280"></a><a class="msdiv" id="msdiv11"></a>Natthimassa sataṃ dhammo,<br>
sāmaññāpagato ayaṃ;<br>
Hirī­suk­ka­dham­ma­jahito,<br>
jīvita­vutti­kāraṇā.</p>
<p><a class="sc" id="6"></a><a class="ms" id="p_21Cp_281"></a><a class="msdiv" id="msdiv12"></a>Kupito <span class="var" title="ahosi (bj, pts1-2) | āsi (s2, s3)" id="note71">ahu</span> paccanto,<br>
aṭavīhi parantihi;<br>
Taṃ nisedhetuṃ gacchanto,<br>
anusāsi pitā mamaṃ.</p>
<p><a class="sc" id="7"></a><a class="ms" id="p_21Cp_282"></a><a class="msdiv" id="msdiv13"></a>‘Mā pamajji tuvaṃ tāta,<br>
jaṭilaṃ uggatāpanaṃ;<br>
Yadicchakaṃ pavattehi,<br>
sabbakāmadado hi so’.</p>
<p><a class="sc" id="8"></a><a class="ms" id="p_21Cp_283"></a><a class="msdiv" id="msdiv14"></a>Tamahaṃ gantvā­nu­paṭṭhā­naṃ,<br>
Idaṃ vacanamabraviṃ;<br>
‘Kacci te gahapati kusalaṃ,<br>
Kiṃ vā te āharīyatu’.</p>
<p><a class="sc" id="9"></a><a class="ms" id="p_21Cp_284"></a><a class="msdiv" id="msdiv15"></a>Tena so kupito āsi,<br>
kuhako mānanissito;<br>
‘Ghātāpemi tuvaṃ ajja,<br>
raṭṭhā pabbājayāmi vā’.</p>
<p><a class="sc" id="10"></a><a class="ms" id="p_21Cp_285"></a><a class="msdiv" id="msdiv16"></a>Nisedhayitvā paccantaṃ,<br>
rājā kuhakamabravi;<br>
‘Kacci te bhante khamanīyaṃ,<br>
sammāno te pavattito’.</p>
<p><a class="sc" id="11"></a><a class="ms" id="p_21Cp_286"></a><a class="msdiv" id="msdiv17"></a>Tassa ācikkhatī pāpo,<br>
kumāro yathā nāsiyo;<br>
Tassa taṃ vacanaṃ sutvā,<br>
āṇāpesi mahīpati.</p>
<p><a class="sc" id="12"></a><a class="ms" id="p_21Cp_287"></a><a class="msdiv" id="msdiv18"></a>‘Sīsaṃ tattheva chinditvā,<br>
katvāna catukhaṇḍikaṃ;<br>
Rathiyā rathiyaṃ dassetha,<br>
sā gati jaṭilahīḷitā’.</p>
<p><a class="sc" id="13"></a><a class="ms" id="p_21Cp_288"></a><a class="msdiv" id="msdiv19"></a>Tattha kāraṇikā gantvā,<br>
caṇḍā luddā akāruṇā;<br>
Mātu aṅke nisinnassa,<br>
ākaḍḍhitvā nayanti maṃ.</p>
<p><a class="sc" id="14"></a><a class="ms" id="p_21Cp_289"></a><a class="msdiv" id="msdiv20"></a>Tesāhaṃ evamavacaṃ,<br>
bandhataṃ gāḷhabandhanaṃ;<br>
‘Rañño dassetha maṃ khippaṃ,<br>
rājakiriyāni atthi me’.</p>
<p><a class="sc" id="15"></a><a class="ms" id="p_21Cp_290"></a><a class="msdiv" id="msdiv21"></a>Te maṃ rañño dassayiṃsu,<br>
pāpassa pāpasevino;<br>
Disvāna taṃ saññāpesiṃ,<br>
mamañca vasamānayiṃ.</p>
<p><a class="sc" id="16"></a><a class="ms" id="p_21Cp_291"></a><a class="msdiv" id="msdiv22"></a>So maṃ tattha khamāpesi,<br>
mahā­rajja­madāsi me;<br>
Sohaṃ tamaṃ dālayitvā,<br>
pabbajiṃ anagāriyaṃ.</p>
<p><a class="sc" id="17"></a><a class="ms" id="p_21Cp_292"></a><a class="msdiv" id="msdiv23"></a>Na me dessaṃ mahārajjaṃ,<br>
kāmabhogo na dessiyo;<br>
Sabbaññutaṃ piyaṃ mayhaṃ,<br>
tasmā rajjaṃ pariccajin”ti.</p>
</blockquote>
<p class="endsutta"><a class="sc" id="18"></a><a class="ms" id="p_21Cp_293"></a>Somanas­sa­cariyaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
