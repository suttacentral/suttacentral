<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp4">
<article>
<div class="hgroup">
<p class="division">Cariyāpiṭaka</p>
<p>Akittivagga</p>
<p>Dānapāramī 4</p>
<h1>Mahā­sudas­sa­na­cariya</h1>
</div>
<blockquote class="gatha">
<p><a class="sc" id="1"></a><a class="ms" id="p_21Cp_32"></a><a class="msdiv" id="msdiv28"></a>“Kusāvatimhi nagare,<br>
yadā āsiṃ mahīpati;<br>
Mahāsudassano nāma,<br>
cakkavattī mahabbalo.</p>
<p><a class="sc" id="2"></a><a class="ms" id="p_21Cp_33"></a><a class="msdiv" id="msdiv29"></a>Tatthāhaṃ divase tikkhattuṃ,<br>
ghosāpemi tahiṃ tahiṃ;<br>
‘Ko kiṃ icchati pattheti,<br>
kassa kiṃ dīyatū dhanaṃ.</p>
<p><a class="sc" id="3"></a><a class="ms" id="p_21Cp_34"></a><a class="msdiv" id="msdiv30"></a>Ko chātako ko tasito,<br>
ko mālaṃ ko vilepanaṃ;<br>
Nānārattāni vatthāni,<br>
ko naggo paridahissati.</p>
<p><a class="sc" id="4"></a><a class="ms" id="p_21Cp_35"></a><a class="msdiv" id="msdiv31"></a>Ko pathe chattamādeti,<br>
kopāhanā mudū subhā’;<br>
Iti sāyañca pāto ca,<br>
ghosāpemi tahiṃ tahiṃ.</p>
<p><a class="sc" id="5"></a><a class="ms" id="p_21Cp_36"></a><a class="msdiv" id="msdiv32"></a>Na taṃ dasasu ṭhānesu,<br>
napi ṭhānasatesu vā;<br>
Ane­kasata­ṭhā­nesu,<br>
paṭiyattaṃ yācake dhanaṃ.</p>
<p><a class="sc" id="6"></a><a class="ms" id="p_21Cp_37"></a><a class="msdiv" id="msdiv33"></a>Divā vā yadi vā rattiṃ,<br>
yadi eti vanibbako;<br>
Laddhā yadicchakaṃ bhogaṃ,<br>
pūrahatthova gacchati.</p>
<p><a class="sc" id="7"></a><a class="pts2ed" id="pts2ed4"></a><a class="ms" id="p_21Cp_38"></a><a class="msdiv" id="msdiv34"></a>Evarūpaṃ mahādānaṃ,<br>
Adāsiṃ yāvajīvikaṃ;<br>
Napāhaṃ dessaṃ dhanaṃ dammi,<br>
Napi natthi nicayo mayi.</p>
<p><a class="sc" id="8"></a><a class="ms" id="p_21Cp_39"></a><a class="msdiv" id="msdiv35"></a>Yathāpi āturo nāma,<br>
rogato parimuttiyā;<br>
Dhanena vejjaṃ tappetvā,<br>
rogato parimuccati.</p>
<p><a class="sc" id="9"></a><a class="ms" id="p_21Cp_40"></a><a class="msdiv" id="msdiv36"></a>Tathevāhaṃ jānamāno,<br>
pari­pūre­tu­masesato;<br>
Ūnamanaṃ pūrayituṃ,<br>
demi dānaṃ vanibbake;<br>
Nirālayo apaccāso,<br>
sam­bodhi­manupat­tiyā”ti.</p>
</blockquote>
<p class="endsutta"><a class="sc" id="10"></a><a class="ms" id="p_21Cp_41"></a>Mahā­sudas­sa­na­cariyaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
