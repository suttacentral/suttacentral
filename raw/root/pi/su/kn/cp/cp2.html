<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp2">
<article>
<div class="hgroup">
<p class="division">Cariyāpiṭaka</p>
<p>Akittivagga</p>
<p>Dānapāramī 2</p>
<h1>Saṅkhacariya</h1>
</div>
<blockquote class="gatha">
<p><a class="sc" id="1"></a><a class="pts1ed" id="pts1ed74"></a><a class="pts2ed" id="pts2ed2"></a><a class="ms" id="p_21Cp_13"></a><a class="msdiv" id="msdiv11"></a>“Punāparaṃ yadā homi,<br>
Brāhmaṇo saṅkhasavhayo;<br>
Mahāsamuddaṃ taritukāmo,<br>
Upagacchāmi paṭṭanaṃ.</p>
<p><a class="sc" id="2"></a><a class="ms" id="p_21Cp_14"></a><a class="msdiv" id="msdiv12"></a>Tatthaddasaṃ paṭipathe,<br>
Sayambhuṃ aparājitaṃ;<br>
<span class="var" title="kantā­rad­dhāna­paṭi­pannaṃ (bj, pts1-2) | kantā­ra­maddhā­naṃ paṭipannaṃ (s2, s3)" id="note4">Kantāraddhānaṃ paṭipannaṃ</span>,<br>
Tattāya kaṭhinabhūmiyā.</p>
<p><a class="sc" id="3"></a><a class="ms" id="p_21Cp_15"></a><a class="msdiv" id="msdiv13"></a>Tamahaṃ paṭipathe disvā,<br>
imamatthaṃ vicintayiṃ;<br>
‘Idaṃ khettaṃ anuppattaṃ,<br>
puññakāmassa jantuno.</p>
<p><a class="sc" id="4"></a><a class="ms" id="p_21Cp_16"></a><a class="msdiv" id="msdiv14"></a>Yathā kassako puriso,<br>
khettaṃ disvā mahāgamaṃ;<br>
Tattha bījaṃ na ropeti,<br>
na so dhaññena atthiko.</p>
<p><a class="sc" id="5"></a><a class="ms" id="p_21Cp_17"></a><a class="msdiv" id="msdiv15"></a>Evamevāhaṃ puññakāmo,<br>
Disvā khetta­va­ruttamaṃ;<br>
Yadi tattha kāraṃ na karomi,<br>
Nāhaṃ puññena atthiko.</p>
<p><a class="sc" id="6"></a><a class="ms" id="p_21Cp_18"></a><a class="msdiv" id="msdiv16"></a>Yathā amacco muddikāmo,<br>
rañño antepure jane;<br>
Na deti tesaṃ dhanadhaññaṃ,<br>
muddito parihāyati.</p>
<p><a class="sc" id="7"></a><a class="ms" id="p_21Cp_19"></a><a class="msdiv" id="msdiv17"></a>Evamevāhaṃ puññakāmo,<br>
Vipulaṃ disvāna dakkhiṇaṃ;<br>
Yadi tassa dānaṃ na dadāmi,<br>
Parihāyissāmi puññato’.</p>
<p><a class="sc" id="8"></a><a class="ms" id="p_21Cp_20"></a><a class="msdiv" id="msdiv18"></a>Evāhaṃ cintayitvāna,<br>
orohitvā upāhanā;<br>
Tassa pādāni vanditvā,<br>
adāsiṃ chattupāhanaṃ.</p>
<p><a class="sc" id="9"></a><a class="ms" id="p_21Cp_21"></a><a class="msdiv" id="msdiv19"></a>Tenevāhaṃ sataguṇato,<br>
Sukhumālo sukhedhito;<br>
Api ca dānaṃ paripūrento,<br>
Evaṃ tassa adāsahan”ti.</p>
</blockquote>
<p class="endsutta"><a class="sc" id="10"></a><a class="ms" id="p_21Cp_22"></a><span class="var" title="saṅ­khab­rāhma­ṇa­cariyaṃ (s2, s3)" id="note5">Saṅkhacariyaṃ</span> dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
