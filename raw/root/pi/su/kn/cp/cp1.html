<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp1">
<article>
<div class="hgroup">
<p class="division">Cariyāpiṭaka</p>
<p>Akittivagga</p>
<p>Dānapāramī 1</p>
<h1>Akitticariya</h1>
</div>
<p class="namo"><a class="sc" id="1"></a><a class="ms" id="p_21Cp_1"></a>Namo tassa Bhagavato Arahato Sammā­sambud­dhassa.</p>
<blockquote class="gatha">
<p><a class="sc" id="2"></a><a class="pts1ed" id="pts1ed73"></a><a class="pts2ed" id="pts2ed1"></a><a class="ms" id="p_21Cp_2"></a><a class="msdiv" id="msdiv1"></a>“Kappe ca satasahasse,<br>
caturo ca asaṅkhiye;<br>
Etthantare yaṃ caritaṃ,<br>
sabbaṃ taṃ bodhipācanaṃ.</p>
<p><a class="sc" id="3"></a><a class="ms" id="p_21Cp_3"></a><a class="msdiv" id="msdiv2"></a>Atītakappe caritaṃ,<br>
ṭhapayitvā bhavābhave;<br>
Imamhi kappe caritaṃ,<br>
pavakkhissaṃ suṇohi me.</p>
<p><a class="sc" id="4"></a><a class="ms" id="p_21Cp_4"></a><a class="msdiv" id="msdiv3"></a>Yadā ahaṃ brahāraññe,<br>
suññe vipinakānane;<br>
<span class="var" title="ajjhogahetvā (bj, s2, s3, pts2)" id="note2">Ajjhogāhetvā</span> viharāmi,<br>
akitti nāma tāpaso.</p>
<p><a class="sc" id="5"></a><a class="ms" id="p_21Cp_5"></a><a class="msdiv" id="msdiv4"></a>Tadā maṃ tapatejena,<br>
santatto tidivābhibhū;<br>
Dhārento brāhmaṇavaṇṇaṃ,<br>
bhikkhāya maṃ upāgami.</p>
<p><a class="sc" id="6"></a><a class="ms" id="p_21Cp_6"></a><a class="msdiv" id="msdiv5"></a>Pavanā ābhataṃ paṇṇaṃ,<br>
atelañca aloṇikaṃ;<br>
Mama dvāre ṭhitaṃ disvā,<br>
sakaṭāhena ākiriṃ.</p>
<p><a class="sc" id="7"></a><a class="ms" id="p_21Cp_7"></a><a class="msdiv" id="msdiv6"></a>Tassa datvānahaṃ paṇṇaṃ,<br>
nikkujjitvāna bhājanaṃ;<br>
Punesanaṃ jahitvāna,<br>
pāvisiṃ paṇṇasālakaṃ.</p>
<p><a class="sc" id="8"></a><a class="ms" id="p_21Cp_8"></a><a class="msdiv" id="msdiv7"></a>Dutiyampi tatiyampi,<br>
upagañchi mamantikaṃ;<br>
Akampito anolaggo,<br>
eva­meva­madāsa­haṃ.</p>
<p><a class="sc" id="9"></a><a class="ms" id="p_21Cp_9"></a><a class="msdiv" id="msdiv8"></a>Na me tappaccayā atthi,<br>
sarīrasmiṃ vivaṇṇiyaṃ;<br>
Pītisukhena ratiyā,<br>
vītināmemi taṃ divaṃ.</p>
<p><a class="sc" id="10"></a><a class="ms" id="p_21Cp_10"></a><a class="msdiv" id="msdiv9"></a>Yadi māsampi dvemāsaṃ,<br>
dakkhiṇeyyaṃ varaṃ labhe;<br>
Akampito anolīno,<br>
dadeyyaṃ dānamuttamaṃ.</p>
<p><a class="sc" id="11"></a><a class="ms" id="p_21Cp_11"></a><a class="msdiv" id="msdiv10"></a>Na tassa dānaṃ dadamāno,<br>
yasaṃ lābhañca patthayiṃ;<br>
Sabbaññutaṃ patthayāno,<br>
tāni kammāni ācarin”ti.</p>
</blockquote>
<p class="endsutta"><a class="sc" id="12"></a><a class="ms" id="p_21Cp_12"></a>Akitticariyaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
