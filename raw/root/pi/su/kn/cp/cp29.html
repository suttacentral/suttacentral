<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp29">
<article>
<div class="hgroup">
<p class="division">Cariyāpiṭaka</p>
<p>Yudhañ­jaya­vagga</p>
<p>Saccapāramī 3</p>
<h1>Vaṭṭa­potaka­cariya</h1>
</div>
<blockquote class="gatha">
<p><a class="sc" id="1"></a><a class="pts1ed" id="pts1ed98"></a><a class="pts2ed" id="pts2ed31"></a><a class="ms" id="p_21Cp_348"></a><a class="msdiv" id="msdiv72"></a>“Punāparaṃ yadā homi,<br>
magadhe vaṭṭapotako;<br>
Ajātapakkho taruṇo,<br>
maṃsapesi kulāvake.</p>
<p><a class="sc" id="2"></a><a class="ms" id="p_21Cp_349"></a><a class="msdiv" id="msdiv73"></a><span class="var" title="mukha­tuṇḍe­nāharitvā (bj) | mukhatuṇḍakena āharitvā (s2, s3)" id="note87">Mukha­tuṇḍa­ke­nāharitvā</span>,<br>
mātā posayatī mamaṃ;<br>
Tassā phassena jīvāmi,<br>
natthi me kāyikaṃ balaṃ.</p>
<p><a class="sc" id="3"></a><a class="ms" id="p_21Cp_350"></a><a class="msdiv" id="msdiv74"></a>Saṃvacchare gimhasamaye,<br>
<span class="var" title="davadāho (s2, s3) | vanadāho (mr)" id="note88">davaḍāho</span> padippati;<br>
Upagacchati amhākaṃ,<br>
pāvako kaṇhavattanī.</p>
<p><a class="sc" id="4"></a><a class="ms" id="p_21Cp_351"></a><a class="msdiv" id="msdiv75"></a>Dhamadhamāiti evaṃ,<br>
saddāyanto mahāsikhī;<br>
Anupubbena jhāpento,<br>
aggi mamamupāgami.</p>
<p><a class="sc" id="5"></a><a class="ms" id="p_21Cp_352"></a><a class="msdiv" id="msdiv76"></a>Aggi­vega­bhayā­tītā,<br>
tasitā mātāpitā mama;<br>
Kulāvake maṃ chaḍḍetvā,<br>
attānaṃ parimocayuṃ.</p>
<p><a class="sc" id="6"></a><a class="ms" id="p_21Cp_353"></a><a class="msdiv" id="msdiv77"></a>Pāde pakkhe pajahāmi,<br>
natthi me kāyikaṃ balaṃ;<br>
Sohaṃ agatiko tattha,<br>
evaṃ cintesahaṃ tadā.</p>
<p><a class="sc" id="7"></a><a class="ms" id="p_21Cp_354"></a><a class="msdiv" id="msdiv78"></a>‘Yesāhaṃ upadhāveyyaṃ,<br>
bhīto tasitavedhito;<br>
Te maṃ ohāya pakkantā,<br>
kathaṃ me ajja kātave.</p>
<p><a class="sc" id="8"></a><a class="ms" id="p_21Cp_355"></a><a class="msdiv" id="msdiv79"></a>Atthi loke sīlaguṇo,<br>
saccaṃ soceyyanuddayā;<br>
Tena saccena kāhāmi,<br>
sac­cakiri­ya­muttamaṃ.</p>
<p><a class="sc" id="9"></a><a class="ms" id="p_21Cp_356"></a><a class="msdiv" id="msdiv80"></a>Āvejjetvā dhammabalaṃ,<br>
saritvā pubbake jine;<br>
Sac­cabala­ma­vassāya,<br>
sac­cakiri­ya­makāsa­haṃ.</p>
<p><a class="sc" id="10"></a><a class="ms" id="p_21Cp_357"></a><a class="msdiv" id="msdiv81"></a>Santi pakkhā apatanā,<br>
santi pādā avañcanā;<br>
Mātāpitā ca nikkhantā,<br>
jātaveda paṭikkama’.</p>
<p><a class="sc" id="11"></a><a class="ms" id="p_21Cp_358"></a><a class="msdiv" id="msdiv82"></a>Sahasacce kate mayhaṃ,<br>
Mahāpajjalito sikhī;<br>
Vajjesi soḷasakarīsāni,<br>
Udakaṃ patvā yathā sikhī;<br>
Saccena me samo natthi,<br>
Esā me saccapāramī”ti.</p>
</blockquote>
<p class="endsutta"><a class="sc" id="12"></a><a class="ms" id="p_21Cp_359"></a><span class="var" title="vaṭṭa­kapota­ka­cariyaṃ (s2, s3)" id="note90">Vaṭṭa­pota­ka­cari­yaṃ</span> navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
