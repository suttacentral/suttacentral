<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp17">
<article>
<div class="hgroup">
<p class="division">Cariyāpiṭaka</p>
<p>Hatthi­nāga­vagga</p>
<p>Sīlapāramī 7</p>
<h1>Mātaṅgacariya</h1>
</div>
<blockquote class="gatha">
<p><a class="sc" id="1"></a><a class="ms" id="p_21Cp_227"></a><a class="msdiv" id="msdiv60"></a>“Punāparaṃ yadā homi,<br>
jaṭilo uggatāpano;<br>
Mātaṅgo nāma nāmena,<br>
sīlavā susamāhito.</p>
<p><a class="sc" id="2"></a><a class="ms" id="p_21Cp_228"></a><a class="msdiv" id="msdiv61"></a>Ahañca brāhmaṇo eko,<br>
gaṅgākūle vasāmubho;<br>
Ahaṃ vasāmi upari,<br>
heṭṭhā vasati brāhmaṇo.</p>
<p><a class="sc" id="3"></a><a class="ms" id="p_21Cp_229"></a><a class="msdiv" id="msdiv62"></a>Vicaranto anukūlamhi,<br>
uddhaṃ me assamaddasa;<br>
Tattha maṃ paribhāsetvā,<br>
abhisapi muddhaphālanaṃ.</p>
<p><a class="sc" id="4"></a><a class="pts2ed" id="pts2ed20"></a><a class="ms" id="p_21Cp_230"></a><a class="msdiv" id="msdiv63"></a>Yadihaṃ tassa pakuppeyyaṃ,<br>
yadi sīlaṃ na gopaye;<br>
Oloketvānahaṃ tassa,<br>
kareyyaṃ chārikaṃ viya.</p>
<p><a class="sc" id="5"></a><a class="pts1ed" id="pts1ed89"></a><a class="ms" id="p_21Cp_231"></a><a class="msdiv" id="msdiv64"></a>Yaṃ so tadā maṃ abhisapi,<br>
kupito duṭṭhamānaso;<br>
Tasseva matthake nipati,<br>
yogena taṃ pamocayiṃ.</p>
<p><a class="sc" id="6"></a><a class="ms" id="p_21Cp_232"></a><a class="msdiv" id="msdiv65"></a>Anurakkhiṃ mama sīlaṃ,<br>
nārakkhiṃ mama jīvitaṃ;<br>
Sīlavā hi tadā āsiṃ,<br>
bodhiyāyeva kāraṇā”ti.</p>
</blockquote>
<p class="endsutta"><a class="sc" id="7"></a><a class="ms" id="p_21Cp_233"></a>Mātaṅgacariyaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
