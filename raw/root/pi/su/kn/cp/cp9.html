<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp9">
<article>
<div class="hgroup">
<p class="division">Cariyāpiṭaka</p>
<p>Akittivagga</p>
<p>Dānapāramī 9</p>
<h1>Vessan­tara­cariya</h1>
</div>
<blockquote class="gatha">
<p><a class="sc" id="1"></a><a class="pts2ed" id="pts2ed7"></a><a class="ms" id="p_21Cp_76"></a><a class="msdiv" id="msdiv67"></a>“Yā me ahosi janikā,<br>
<span class="var" title="phusatī (bj, pts2)" id="note20">phussatī</span> nāma khattiyā;<br>
Sā atītāsu jātīsu,<br>
sakkassa mahesī piyā.</p>
<p><a class="sc" id="2"></a><a class="ms" id="p_21Cp_77"></a><a class="msdiv" id="msdiv68"></a>Tassā āyukkhayaṃ ñatvā,<br>
devindo etadabravi;<br>
‘Dadāmi te dasa vare,<br>
varabhadde yadicchasi’.</p>
<p><a class="sc" id="3"></a><a class="ms" id="p_21Cp_78"></a><a class="msdiv" id="msdiv69"></a>Evaṃ vuttā ca sā devī,<br>
sakkaṃ punidamabravi;<br>
‘Kiṃ nu me aparādhatthi,<br>
kiṃ nu dessā ahaṃ tava;<br>
Rammā cāvesi maṃ ṭhānā,<br>
vātova dharaṇīruhaṃ’.</p>
<p><a class="sc" id="4"></a><a class="ms" id="p_21Cp_79"></a><a class="msdiv" id="msdiv70"></a>Evaṃ vutto ca so sakko,<br>
puna tassidamabravi;<br>
‘Na ceva te kataṃ pāpaṃ,<br>
na ca me tvaṃsi appiyā.</p>
<p><a class="sc" id="5"></a><a class="pts1ed" id="pts1ed79"></a><a class="ms" id="p_21Cp_80"></a><a class="msdiv" id="msdiv71"></a>Ettakaṃyeva te āyu,<br>
cavanakālo bhavissati;<br>
Paṭiggaṇha mayā dinne,<br>
vare dasa varuttame’.</p>
<p><a class="sc" id="6"></a><a class="ms" id="p_21Cp_81"></a><a class="msdiv" id="msdiv72"></a>Sakkena sā dinnavarā,<br>
tuṭṭhahaṭṭhā pamoditā;<br>
Mamaṃ abbhantaraṃ katvā,<br>
phussatī dasa vare varī.</p>
<p><a class="sc" id="7"></a><a class="ms" id="p_21Cp_82"></a><a class="msdiv" id="msdiv73"></a>Tato cutā sā phussatī,<br>
khattiye upapajjatha;<br>
Jetuttaramhi nagare,<br>
sañjayena samāgami.</p>
<p><a class="sc" id="8"></a><a class="ms" id="p_21Cp_83"></a><a class="msdiv" id="msdiv74"></a>Yadāhaṃ phussatiyā kucchiṃ,<br>
okkanto piyamātuyā;<br>
Mama tejena me mātā,<br>
sadā dānaratā ahu.</p>
<p><a class="sc" id="9"></a><a class="ms" id="p_21Cp_84"></a><a class="msdiv" id="msdiv75"></a>Adhane āture jiṇṇe,<br>
yācake <span class="var" title="paṭṭhike (pts1) | pathike (mr)" id="note21">addhike</span> jane;<br>
Samaṇe brāhmaṇe khīṇe,<br>
deti dānaṃ akiñcane.</p>
<p><a class="sc" id="10"></a><a class="ms" id="p_21Cp_85"></a><a class="msdiv" id="msdiv76"></a>Dasa māse dhārayitvāna,<br>
karonte puraṃ padakkhiṇaṃ;<br>
Vessānaṃ vīthiyā majjhe,<br>
janesi phussatī mamaṃ.</p>
<p><a class="sc" id="11"></a><a class="ms" id="p_21Cp_86"></a><a class="msdiv" id="msdiv77"></a>Na mayhaṃ mattikaṃ nāmaṃ,<br>
napi pet­ti­ka­sam­bha­vaṃ;<br>
Jātettha vessavīthiyā,<br>
tasmā vessantaro ahu.</p>
<p><a class="sc" id="12"></a><a class="ms" id="p_21Cp_87"></a><a class="msdiv" id="msdiv78"></a>Yadāhaṃ dārako homi,<br>
jātiyā aṭṭhavassiko;<br>
Tadā nisajja pāsāde,<br>
dānaṃ dātuṃ vicintayiṃ.</p>
<p><a class="sc" id="13"></a><a class="pts2ed" id="pts2ed8"></a><a class="ms" id="p_21Cp_88"></a><a class="msdiv" id="msdiv79"></a>‘Hadayaṃ dadeyyaṃ cakkhuṃ,<br>
maṃsampi rudhirampi ca;<br>
Dadeyyaṃ kāyaṃ sāvetvā,<br>
yadi koci yācaye mamaṃ’.</p>
<p><a class="sc" id="14"></a><a class="ms" id="p_21Cp_89"></a><a class="msdiv" id="msdiv80"></a>Sabhāvaṃ cintayantassa,<br>
akampi­ta­masaṇ­ṭhi­taṃ;<br>
Akampi tattha pathavī,<br>
sineru­va­navaṭaṃ­sakā.</p>
<p><a class="sc" id="15"></a><a class="ms" id="p_21Cp_90"></a><a class="msdiv" id="msdiv81"></a>Anvaddhamāse pannarase,<br>
puṇṇamāse uposathe;<br>
Paccayaṃ nāgamāruyha,<br>
dānaṃ dātuṃ upāgamiṃ.</p>
<p><a class="sc" id="16"></a><a class="ms" id="p_21Cp_91"></a><a class="msdiv" id="msdiv82"></a>Kaliṅ­ga­raṭ­ṭhavi­sayā,<br>
brāhmaṇā upagañchu maṃ;<br>
Ayācuṃ maṃ hatthināgaṃ,<br>
dhaññaṃ ­maṅga­la­samma­taṃ.</p>
<p><a class="sc" id="17"></a><a class="ms" id="p_21Cp_92"></a><a class="msdiv" id="msdiv83"></a>‘Avuṭṭhiko janapado,<br>
dubbhikkho chātako mahā;<br>
Dadāhi pavaraṃ nāgaṃ,<br>
sabbasetaṃ gajuttamaṃ’.</p>
<p><a class="sc" id="18"></a><a class="ms" id="p_21Cp_93"></a><a class="msdiv" id="msdiv84"></a>Dadāmi na vikampāmi,<br>
yaṃ maṃ yācanti brāhmaṇā;<br>
Santaṃ <span class="var" title="nappatiguyhāmi (si, mr) | nappaṭiguyhāmi (s2, s3)" id="note22">nappatigūhāmi</span>,<br>
dāne me ramate mano.</p>
<p><a class="sc" id="19"></a><a class="ms" id="p_21Cp_94"></a><a class="msdiv" id="msdiv85"></a>Na me yācaka­manup­patte,<br>
paṭikkhepo anucchavo;<br>
Mā me bhijji samādānaṃ,<br>
dassāmi vipulaṃ gajaṃ.</p>
<p><a class="sc" id="20"></a><a class="ms" id="p_21Cp_95"></a><a class="msdiv" id="msdiv86"></a>Nāgaṃ gahetvā soṇḍāya,<br>
bhiṅgāre ratanāmaye;<br>
Jalaṃ hatthe ākiritvā,<br>
brāhmaṇānaṃ adaṃ gajaṃ.</p>
<p><a class="sc" id="21"></a><a class="ms" id="p_21Cp_96"></a><a class="msdiv" id="msdiv87"></a>Punāparaṃ dadantassa,<br>
sabbasetaṃ gajuttamaṃ;<br>
Tadāpi pathavī kampi,<br>
sineru­va­navaṭaṃ­sakā.</p>
<p><a class="sc" id="22"></a><a class="ms" id="p_21Cp_97"></a><a class="msdiv" id="msdiv88"></a>Tassa nāgassa dānena,<br>
sivayo kuddhā samāgatā;<br>
Pabbājesuṃ sakā raṭṭhā,<br>
‘vaṅkaṃ gacchatu pabbataṃ’.</p>
<p><a class="sc" id="23"></a><a class="ms" id="p_21Cp_98"></a><a class="msdiv" id="msdiv89"></a>Tesaṃ nicchubha­mānānaṃ,<br>
akampi­ta­masaṇ­ṭhi­taṃ;<br>
Mahādānaṃ pavattetuṃ,<br>
ekaṃ varamayācisaṃ.</p>
<p><a class="sc" id="24"></a><a class="pts1ed" id="pts1ed80"></a><a class="ms" id="p_21Cp_99"></a><a class="msdiv" id="msdiv90"></a>Yācitā sivayo sabbe,<br>
ekaṃ varamadaṃsu me;<br>
Sāvayitvā kaṇṇabheriṃ,<br>
mahādānaṃ dadāmahaṃ.</p>
<p><a class="sc" id="25"></a><a class="ms" id="p_21Cp_100"></a><a class="msdiv" id="msdiv91"></a>Athettha vattatī saddo,<br>
tumulo bheravo mahā;<br>
Dānenimaṃ nīharanti,<br>
puna dānaṃ dadātayaṃ.</p>
<p><a class="sc" id="26"></a><a class="ms" id="p_21Cp_101"></a><a class="msdiv" id="msdiv92"></a>Hatthiṃ asse rathe datvā,<br>
dāsiṃ dāsaṃ gavaṃ dhanaṃ;<br>
Mahādānaṃ daditvāna,<br>
nagarā nikkhamiṃ tadā.</p>
<p><a class="sc" id="27"></a><a class="ms" id="p_21Cp_102"></a><a class="msdiv" id="msdiv93"></a>Nikkhamitvāna nagarā,<br>
nivattitvā vilokite;<br>
Tadāpi pathavī kampi,<br>
sineru­va­navaṭaṃ­sakā.</p>
<p><a class="sc" id="28"></a><a class="ms" id="p_21Cp_103"></a><a class="msdiv" id="msdiv94"></a>Catuvāhiṃ rathaṃ datvā,<br>
ṭhatvā cātummahāpathe;<br>
Ekākiyo adutiyo,<br>
maddideviṃ idamabraviṃ.</p>
<p><a class="sc" id="29"></a><a class="pts2ed" id="pts2ed9"></a><a class="ms" id="p_21Cp_104"></a><a class="msdiv" id="msdiv95"></a>‘Tvaṃ maddi kaṇhaṃ gaṇhāhi,<br>
lahukā esā kaniṭṭhikā;<br>
Ahaṃ jāliṃ gahessāmi,<br>
garuko bhātiko hi so’.</p>
<p><a class="sc" id="30"></a><a class="ms" id="p_21Cp_105"></a><a class="msdiv" id="msdiv96"></a>Padumaṃ puṇḍarīkaṃva,<br>
maddī kaṇhājinaggahī;<br>
Ahaṃ suvaṇ­ṇa­bimbaṃva,<br>
jāliṃ khat­tiya­magga­hiṃ.</p>
<p><a class="sc" id="31"></a><a class="ms" id="p_21Cp_106"></a><a class="msdiv" id="msdiv97"></a>Abhijātā sukhumālā,<br>
khattiyā caturo janā;<br>
Visamaṃ samaṃ akkamantā,<br>
vaṅkaṃ gacchāma pabbataṃ.</p>
<p><a class="sc" id="32"></a><a class="ms" id="p_21Cp_107"></a><a class="msdiv" id="msdiv98"></a>Ye keci manujā enti,<br>
anumagge paṭippathe;<br>
Maggante paṭipucchāma,<br>
‘kuhiṃ <span class="var" title="vaṅkata ... (bj, s2, s3, pts1-2)" id="note23">vaṅkan­ta­pabbato</span>’.</p>
<p><a class="sc" id="33"></a><a class="ms" id="p_21Cp_108"></a><a class="msdiv" id="msdiv99"></a>Te tattha amhe passitvā,<br>
karuṇaṃ giramudīrayuṃ;<br>
Dukkhante paṭivedenti,<br>
dūre vaṅkan­ta­pabbato.</p>
<p><a class="sc" id="34"></a><a class="ms" id="p_21Cp_109"></a><a class="msdiv" id="msdiv100"></a>Yadi passanti pavane,<br>
dārakā phaline dume;<br>
Tesaṃ phalānaṃ hetumhi,<br>
uparodanti dārakā.</p>
<p><a class="sc" id="35"></a><a class="ms" id="p_21Cp_110"></a><a class="msdiv" id="msdiv101"></a>Rodante dārake disvā,<br>
<span class="var" title="ubbiggā (si) | ubbhiggā (s2, s3, km) | ubbidhā (pts1)" id="note24">ubbiddhā</span> vipulā dumā;<br>
Saya­me­voṇamit­vāna,<br>
upagacchanti dārake.</p>
<p><a class="sc" id="36"></a><a class="ms" id="p_21Cp_111"></a><a class="msdiv" id="msdiv102"></a>Idaṃ acchariyaṃ disvā,<br>
abbhutaṃ lomahaṃsanaṃ;<br>
<span class="var" title="sādhukāraṃ (sabbattha)" id="note25">Sāhukāraṃ</span> pavattesi,<br>
maddī sabbaṅ­ga­sobhanā.</p>
<p><a class="sc" id="37"></a><a class="ms" id="p_21Cp_112"></a><a class="msdiv" id="msdiv103"></a>Accheraṃ vata lokasmiṃ,<br>
abbhutaṃ lomahaṃsanaṃ;<br>
Vessantarassa tejena,<br>
sayamevoṇatā dumā.</p>
<p><a class="sc" id="38"></a><a class="ms" id="p_21Cp_113"></a><a class="msdiv" id="msdiv104"></a>Saṅkhipiṃsu pathaṃ yakkhā,<br>
anukampāya dārake;<br>
<span class="var" title="nikkhan­ta­diva­seyeva (bj, pts2)" id="note26">Nikkhan­ta­diva­seneva</span>,<br>
ceta­raṭṭha­mupāga­muṃ.</p>
<p><a class="sc" id="39"></a><a class="ms" id="p_21Cp_114"></a><a class="msdiv" id="msdiv105"></a>Saṭṭhi­rāja­sahas­sāni,<br>
tadā vasanti mātule;<br>
Sabbe pañjalikā hutvā,<br>
rodamānā upāgamuṃ.</p>
<p><a class="sc" id="40"></a><a class="ms" id="p_21Cp_115"></a><a class="msdiv" id="msdiv106"></a>Tattha vattetvā sallāpaṃ,<br>
cetehi cetaputtehi;<br>
Te tato nikkhamitvāna,<br>
vaṅkaṃ agamu pabbataṃ.</p>
<p><a class="sc" id="41"></a><a class="ms" id="p_21Cp_116"></a><a class="msdiv" id="msdiv107"></a>Āmantayitvā devindo,<br>
<span class="var" title="vissukammaṃ (s2, s3, pts1) | visukammaṃ (mr)" id="note27">vissakammaṃ</span> mahiddhikaṃ;<br>
Assamaṃ sukataṃ rammaṃ,<br>
paṇṇasālaṃ sumāpaya.</p>
<p><a class="sc" id="42"></a><a class="pts1ed" id="pts1ed81"></a><a class="ms" id="p_21Cp_117"></a><a class="msdiv" id="msdiv108"></a>Sakkassa vacanaṃ sutvā,<br>
vissakammo mahiddhiko;<br>
Assamaṃ sukataṃ rammaṃ,<br>
paṇṇasālaṃ sumāpayi.</p>
<p><a class="sc" id="43"></a><a class="ms" id="p_21Cp_118"></a><a class="msdiv" id="msdiv109"></a>Ajjhogāhetvā pavanaṃ,<br>
appasaddaṃ nirākulaṃ;<br>
Caturo janā mayaṃ tattha,<br>
vasāma pabbatantare.</p>
<p><a class="sc" id="44"></a><a class="ms" id="p_21Cp_119"></a><a class="msdiv" id="msdiv110"></a>Ahañca maddidevī ca,<br>
jālī kaṇhājinā cubho;<br>
Aññamaññaṃ sokanudā,<br>
vasāma assame tadā.</p>
<p><a class="sc" id="45"></a><a class="pts2ed" id="pts2ed10"></a><a class="ms" id="p_21Cp_120"></a><a class="msdiv" id="msdiv111"></a>Dārake anurakkhanto,<br>
asuñño homi assame;<br>
Maddī phalaṃ āharitvā,<br>
poseti sā tayo jane.</p>
<p><a class="sc" id="46"></a><a class="ms" id="p_21Cp_121"></a><a class="msdiv" id="msdiv112"></a>Pavane vasamānassa,<br>
addhiko maṃ upāgami;<br>
Āyāci puttake mayhaṃ,<br>
jāliṃ kaṇhājinaṃ cubho.</p>
<p><a class="sc" id="47"></a><a class="ms" id="p_21Cp_122"></a><a class="msdiv" id="msdiv113"></a>Yācakaṃ upagataṃ disvā,<br>
hāso me upapajjatha;<br>
Ubho putte gahetvāna,<br>
adāsiṃ brāhmaṇe tadā.</p>
<p><a class="sc" id="48"></a><a class="ms" id="p_21Cp_123"></a><a class="msdiv" id="msdiv114"></a>Sake putte cajantassa,<br>
jūjake brāhmaṇe yadā;<br>
Tadāpi pathavī kampi,<br>
sineru­va­navaṭaṃ­sakā.</p>
<p><a class="sc" id="49"></a><a class="ms" id="p_21Cp_124"></a><a class="msdiv" id="msdiv115"></a>Punadeva sakko oruyha,<br>
hutvā brāhma­ṇa­sanni­bho;<br>
Āyāci maṃ maddideviṃ,<br>
sīlavantiṃ patibbataṃ.</p>
<p><a class="sc" id="50"></a><a class="ms" id="p_21Cp_125"></a><a class="msdiv" id="msdiv116"></a>Maddiṃ hatthe gahetvāna,<br>
udakañjali pūriya;<br>
Pasan­na­manasaṅ­kappo,<br>
tassa maddiṃ adāsahaṃ.</p>
<p><a class="sc" id="51"></a><a class="ms" id="p_21Cp_126"></a><a class="msdiv" id="msdiv117"></a>Maddiyā dīyamānāya,<br>
gagane devā pamoditā;<br>
Tadāpi pathavī kampi,<br>
sineru­va­navaṭaṃ­sakā.</p>
<p><a class="sc" id="52"></a><a class="ms" id="p_21Cp_127"></a><a class="msdiv" id="msdiv118"></a>Jāliṃ kaṇhājinaṃ dhītaṃ,<br>
maddideviṃ patibbataṃ;<br>
Cajamāno na cintesiṃ,<br>
bodhiyāyeva kāraṇā.</p>
<p><a class="sc" id="53"></a><a class="ms" id="p_21Cp_128"></a><a class="msdiv" id="msdiv119"></a>Na me dessā ubho puttā,<br>
maddidevī na dessiyā;<br>
Sabbaññutaṃ piyaṃ mayhaṃ,<br>
tasmā piye adāsahaṃ.</p>
<p><a class="sc" id="54"></a><a class="ms" id="p_21Cp_129"></a><a class="msdiv" id="msdiv120"></a>Punāparaṃ brahāraññe,<br>
­mātāpi­tusa­māgame;<br>
Karuṇaṃ paridevante,<br>
sallapante sukhaṃ dukhaṃ.</p>
<p><a class="sc" id="55"></a><a class="ms" id="p_21Cp_130"></a><a class="msdiv" id="msdiv121"></a>Hirottappena <span class="var" title="garūnaṃ (s2, s3, mr)" id="note30">garunā</span>,<br>
ubhinnaṃ upasaṅkami;<br>
Tadāpi pathavī kampi,<br>
sineru­va­navaṭaṃ­sakā.</p>
<p><a class="sc" id="56"></a><a class="ms" id="p_21Cp_131"></a><a class="msdiv" id="msdiv122"></a>Punāparaṃ brahāraññā,<br>
nikkhamitvā sañātibhi;<br>
Pavisāmi puraṃ rammaṃ,<br>
jetuttaraṃ puruttamaṃ.</p>
<p><a class="sc" id="57"></a><a class="ms" id="p_21Cp_132"></a><a class="msdiv" id="msdiv123"></a>Ratanāni satta vassiṃsu,<br>
mahāmegho pavassatha;<br>
Tadāpi pathavī kampi,<br>
sineru­va­navaṭaṃ­sakā.</p>
<p><a class="sc" id="58"></a><a class="ms" id="p_21Cp_133"></a><a class="msdiv" id="msdiv124"></a>Acetanāyaṃ pathavī,<br>
aviññāya sukhaṃ dukhaṃ;<br>
Sāpi dānabalā mayhaṃ,<br>
sattakkhattuṃ pakampathā”ti.</p>
</blockquote>
<p class="endsutta"><a class="sc" id="59"></a><a class="ms" id="p_21Cp_134"></a>Vessan­tara­cari­yaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
