<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp8">
<article>
<div class="hgroup">
<p class="division">Cariyāpiṭaka</p>
<p>Akittivagga</p>
<p>Dānapāramī 8</p>
<h1>Sivirājacariya</h1>
</div>
<blockquote class="gatha">
<p><a class="sc" id="1"></a><a class="ms" id="p_21Cp_59"></a><a class="msdiv" id="msdiv51"></a>“Ariṭṭhasavhaye nagare,<br>
sivināmāsi khattiyo;<br>
Nisajja pāsādavare,<br>
evaṃ cintesahaṃ tadā.</p>
<p><a class="sc" id="2"></a><a class="pts2ed" id="pts2ed6"></a><a class="ms" id="p_21Cp_60"></a><a class="msdiv" id="msdiv52"></a>‘Yaṃ kiñci mānusaṃ dānaṃ,<br>
adinnaṃ me na vijjati;<br>
Yopi yāceyya maṃ cakkhuṃ,<br>
dadeyyaṃ avikampito’.</p>
<p><a class="sc" id="3"></a><a class="ms" id="p_21Cp_61"></a><a class="msdiv" id="msdiv53"></a>Mama saṅ­kappa­maññāya,<br>
sakko devānamissaro;<br>
Nisinno devaparisāya,<br>
idaṃ vacanamabravi.</p>
<p><a class="sc" id="4"></a><a class="ms" id="p_21Cp_62"></a><a class="msdiv" id="msdiv54"></a>‘Nisajja pāsādavare,<br>
sivirājā mahiddhiko;<br>
Cintento vividhaṃ dānaṃ,<br>
adeyyaṃ so na passati.</p>
<p><a class="sc" id="5"></a><a class="ms" id="p_21Cp_63"></a><a class="msdiv" id="msdiv55"></a>Tathaṃ nu vitathaṃ netaṃ,<br>
handa vīmaṃsayāmi taṃ;<br>
Muhuttaṃ āgameyyātha,<br>
yāva jānāmi taṃ manaṃ’.</p>
<p><a class="sc" id="6"></a><a class="ms" id="p_21Cp_64"></a><a class="msdiv" id="msdiv56"></a>Pavedhamāno palitasiro,<br>
<span class="var" title="valitagatto (bj, pts1-2)" id="note18">Valigatto</span> jarāturo;<br>
Andhavaṇṇova hutvāna,<br>
Rājānaṃ upasaṅkami.</p>
<p><a class="sc" id="7"></a><a class="pts1ed" id="pts1ed78"></a><a class="ms" id="p_21Cp_65"></a><a class="msdiv" id="msdiv57"></a>So tadā paggahetvāna,<br>
vāmaṃ dakkhiṇabāhu ca;<br>
Sirasmiṃ añjaliṃ katvā,<br>
idaṃ vacanamabravi.</p>
<p><a class="sc" id="8"></a><a class="ms" id="p_21Cp_66"></a><a class="msdiv" id="msdiv58"></a>‘Yācāmi taṃ mahārāja,<br>
dhammika raṭṭhavaḍḍhana;<br>
Tava dānaratā kitti,<br>
uggatā devamānuse.</p>
<p><a class="sc" id="9"></a><a class="ms" id="p_21Cp_67"></a><a class="msdiv" id="msdiv59"></a>Ubhopi nettā nayanā,<br>
andhā upahatā mama;<br>
Ekaṃ me nayanaṃ dehi,<br>
tvampi ekena yāpaya’.</p>
<p><a class="sc" id="10"></a><a class="ms" id="p_21Cp_68"></a><a class="msdiv" id="msdiv60"></a>Tassāhaṃ vacanaṃ sutvā,<br>
haṭṭho saṃviggamānaso;<br>
Katañjalī vedajāto,<br>
idaṃ vacanamabraviṃ.</p>
<p><a class="sc" id="11"></a><a class="ms" id="p_21Cp_69"></a><a class="msdiv" id="msdiv61"></a>‘Idānāhaṃ cintayitvāna,<br>
pāsādato idhāgato;<br>
Tvaṃ mama cittamaññāya,<br>
nettaṃ yācitumāgato.</p>
<p><a class="sc" id="12"></a><a class="ms" id="p_21Cp_70"></a><a class="msdiv" id="msdiv62"></a>Aho me mānasaṃ siddhaṃ,<br>
saṅkappo paripūrito;<br>
Adinnapubbaṃ dānavaraṃ,<br>
ajja dassāmi yācake.</p>
<p><a class="sc" id="13"></a><a class="ms" id="p_21Cp_71"></a><a class="msdiv" id="msdiv63"></a>Ehi sivaka uṭṭhehi,<br>
mā dandhayi mā pavedhayi;<br>
Ubhopi nayanaṃ dehi,<br>
uppāṭetvā vaṇibbake’.</p>
<p><a class="sc" id="14"></a><a class="ms" id="p_21Cp_72"></a><a class="msdiv" id="msdiv64"></a>Tato so codito mayhaṃ,<br>
sivako vacanaṃ karo;<br>
Uddharitvāna pādāsi,<br>
tālamiñjaṃva yācake.</p>
<p><a class="sc" id="15"></a><a class="ms" id="p_21Cp_73"></a><a class="msdiv" id="msdiv65"></a>Dadamānassa dentassa,<br>
dinnadānassa me sato;<br>
Cittassa aññathā natthi,<br>
bodhiyāyeva kāraṇā.</p>
<p><a class="sc" id="16"></a><a class="ms" id="p_21Cp_74"></a><a class="msdiv" id="msdiv66"></a>Na me dessā ubho cakkhū,<br>
attā na me na dessiyo;<br>
Sabbaññutaṃ piyaṃ mayhaṃ,<br>
tasmā cakkhuṃ adāsahan”ti.</p>
</blockquote>
<p class="endsutta"><a class="sc" id="17"></a><a class="ms" id="p_21Cp_75"></a>Sivirā­ja­cari­yaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
