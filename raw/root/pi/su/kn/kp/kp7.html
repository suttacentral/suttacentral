<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kp7">
<article>
<div class="hgroup">
<p class="division">Khuddakapāṭha</p>
<h1>7. Tirokuṭṭasutta</h1>
</div>
<blockquote class="gatha">
<p><a class="msdiv" id="msdiv1"></a><a class="ms" id="p_18Kh_64"></a><a class="sc" id="1"></a>Tirokuṭṭesu tiṭṭhanti,<br>
sandhisiṅghāṭakesu ca;<br>
Dvārabāhāsu tiṭṭhanti,<br>
āgantvāna sakaṃ gharaṃ.<br></p>
<p><a class="msdiv" id="msdiv2"></a><a class="ms" id="p_18Kh_65"></a><a class="sc" id="2"></a>Pahūte annapānamhi,<br>
khajjabhojje upaṭṭhite;<br>
Na tesaṃ koci sarati,<br>
sattānaṃ kammapaccayā.<br></p>
<p><a class="msdiv" id="msdiv3"></a><a class="ms" id="p_18Kh_66"></a><a class="sc" id="3"></a>Evaṃ dadanti ñātīnaṃ,<br>
ye honti anukampakā;<br>
Suciṃ paṇītaṃ kālena,<br>
kappiyaṃ pānabhojanaṃ.<br></p>
<p><a class="msdiv" id="msdiv4"></a><a class="ms" id="p_18Kh_67"></a><a class="sc" id="4"></a>Idaṃ vo ñātīnaṃ hotu,<br>
sukhitā hontu ñātayo;<br>
Te ca tattha samāgantvā,<br>
ñātipetā samāgatā.<br></p>
<p><a class="msdiv" id="msdiv5"></a><a class="ms" id="p_18Kh_68"></a><a class="sc" id="5"></a>Pahūte annapānamhi,<br>
sakkaccaṃ anumodare;<br>
Ciraṃ jīvantu no ñātī,<br>
yesaṃ hetu labhāmase.<br></p>
<p><a class="msdiv" id="msdiv6"></a><a class="ms" id="p_18Kh_69"></a><a class="sc" id="6"></a>Amhākañca katā pūjā,<br>
dāyakā ca anipphalā;<br>
Na hi tattha kasī atthi,<br>
gorakkhettha na vijjati.<br></p>
<p><a class="msdiv" id="msdiv7"></a><a class="ms" id="p_18Kh_70"></a><a class="sc" id="7"></a>Vaṇijjā tādisī natthi,<br>
hiraññena kayākayaṃ;<br>
Ito dinnena yāpenti,<br>
petā kālagatā tahiṃ.<br></p>
<p><a class="msdiv" id="msdiv8"></a><a class="ms" id="p_18Kh_71"></a><a class="sc" id="8"></a>Unname udakaṃ vuṭṭhaṃ,<br>
yathā ninnaṃ pavattati;<br>
Evamevaṃ ito dinnaṃ,<br>
petānaṃ upakappati.<br></p>
<p><a class="msdiv" id="msdiv9"></a><a class="ms" id="p_18Kh_72"></a><a class="sc" id="9"></a>Yathā vārivahā pūrā,<br>
paripūrenti sāgaraṃ;<br>
Evamevaṃ ito dinnaṃ,<br>
petānaṃ upakappati.<br></p>
<p><a class="msdiv" id="msdiv10"></a><a class="ms" id="p_18Kh_73"></a><a class="sc" id="10"></a>Adāsi me akāsi me,<br>
ñāti mittā sakhā ca me;<br>
Petānaṃ dakkhiṇaṃ dajjā,<br>
pubbe katamanussaraṃ.<br></p>
<p><a class="msdiv" id="msdiv11"></a><a class="ms" id="p_18Kh_74"></a><a class="sc" id="11"></a>Na hi ruṇṇaṃ vā soko vā,<br>
yā caññā paridevanā;<br>
Na taṃ petānamatthāya,<br>
evaṃ tiṭṭhanti ñātayo.<br></p>
<p><a class="msdiv" id="msdiv12"></a><a class="ms" id="p_18Kh_75"></a><a class="sc" id="12"></a>Ayañca kho dakkhiṇā dinnā,<br>
saṃghamhi suppatiṭṭhitā;<br>
Dīgharattaṃ hitāyassa,<br>
ṭhānaso upakappati.<br></p>
<p><a class="msdiv" id="msdiv13"></a><a class="ms" id="p_18Kh_76"></a><a class="sc" id="13"></a>So ñātidhammo ca ayaṃ nidassito,<br>
Petāna pūjā ca katā uḷārā;<br>
Balañca bhikkhūnamanuppadinnaṃ,<br>
Tumhehi puññaṃ pasutaṃ anappakanti.<br></p>
</blockquote>
<p class="endsutta"><a class="sc" id="14"></a><a class="ms" id="p_18Kh_77"></a>Tirokuṭṭasuttaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sāmañ­ña­phala­sutta</span> <span class="hidden">Rājāmaccakathā</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
