<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kp6">
<article>
<div class="hgroup">
<p class="division">Khuddakapāṭha</p>
<h1>6. Ratanasutta</h1>
</div>
<blockquote class="gatha">
<p><a class="msdiv" id="msdiv1"></a><a class="ms" id="p_18Kh_45"></a><a class="sc" id="1"></a>Yānīdha bhūtāni samāgatāni,<br>
Bhummāni vā yāni va antalikkhe;<br>
Sabbeva bhūtā sumanā bhavantu,<br>
Athopi sakkacca suṇantu bhāsitaṃ.<br></p>
<p><a class="msdiv" id="msdiv2"></a><a class="ms" id="p_18Kh_46"></a><a class="sc" id="2"></a>Tasmā hi bhūtā nisāmetha sabbe,<br>
Mettaṃ karotha mānusiyā pajāya;<br>
Divā ca ratto ca haranti ye baliṃ,<br>
Tasmā hi ne rakkhatha appamattā.<br></p>
<p><a class="msdiv" id="msdiv3"></a><a class="ms" id="p_18Kh_47"></a><a class="sc" id="3"></a>Yaṃ kiñci vittaṃ idha vā huraṃ vā,<br>
Saggesu vā yaṃ ratanaṃ paṇītaṃ;<br>
Na no samaṃ atthi tathāgatena,<br>
Idampi buddhe ratanaṃ paṇītaṃ;<br>
Etena saccena suvatthi hotu.<br></p>
<p><a class="msdiv" id="msdiv4"></a><a class="ms" id="p_18Kh_48"></a><a class="sc" id="4"></a>Khayaṃ virāgaṃ amataṃ paṇītaṃ,<br>
Yadajjhagā sakyamunī samāhito;<br>
Na tena dhammena samatthi kiñci,<br>
Idampi dhamme ratanaṃ paṇītaṃ;<br>
Etena saccena suvatthi hotu.<br></p>
<p><a class="msdiv" id="msdiv5"></a><a class="ms" id="p_18Kh_49"></a><a class="sc" id="5"></a>Yaṃ buddhaseṭṭho parivaṇṇayī suciṃ,<br>
Samādhimānantarikaññamāhu;<br>
Samādhinā tena samo na vijjati,<br>
Idampi dhamme ratanaṃ paṇītaṃ;<br>
Etena saccena suvatthi hotu.<br></p>
<p><a class="msdiv" id="msdiv6"></a><a class="ms" id="p_18Kh_50"></a><a class="sc" id="6"></a>Ye puggalā aṭṭha sataṃ pasatthā,<br>
Cattāri etāni yugāni honti;<br>
Te dakkhiṇeyyā sugatassa sāvakā,<br>
Etesu dinnāni mahapphalāni;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class="msdiv" id="msdiv7"></a><a class="ms" id="p_18Kh_51"></a><a class="sc" id="7"></a>Ye suppayuttā manasā daḷhena,<br>
Nikkāmino gotamasāsanamhi;<br>
Te pattipattā amataṃ vigayha,<br>
Laddhā mudhā nibbutiṃ bhuñjamānā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class="msdiv" id="msdiv8"></a><a class="ms" id="p_18Kh_52"></a><a class="sc" id="8"></a>Yathindakhīlo pathavissito siyā,<br>
Catubbhi vātehi asampakampiyo;<br>
Tathūpamaṃ sappurisaṃ vadāmi,<br>
Yo ariyasaccāni avecca passati;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class="msdiv" id="msdiv9"></a><a class="ms" id="p_18Kh_53"></a><a class="sc" id="9"></a>Ye ariyasaccāni vibhāvayanti,<br>
Gambhīrapaññena sudesitāni;<br>
Kiñcāpi te honti bhusaṃ pamattā,<br>
Na te bhavaṃ aṭṭhamamādiyanti;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class="msdiv" id="msdiv10"></a><a class="ms" id="p_18Kh_54"></a><a class="sc" id="10"></a>Sahāvassa dassanasampadāya,<br>
Tayassu dhammā jahitā bhavanti;<br>
Sakkāyadiṭṭhī vicikicchitañca,<br>
Sīlabbataṃ vāpi yadatthi kiñci.<br></p>
<p><a class="msdiv" id="msdiv11"></a><a class="ms" id="p_18Kh_55"></a><a class="sc" id="11"></a>Catūhapāyehi ca vippamutto,<br>
Chaccābhiṭhānāni abhabba kātuṃ;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class="msdiv" id="msdiv12"></a><a class="ms" id="p_18Kh_56"></a><a class="sc" id="12"></a>Kiñcāpi so kamma karoti pāpakaṃ,<br>
Kāyena vācā uda cetasā vā;<br>
Abhabba so tassa paṭicchadāya,<br>
Abhabbatā diṭṭhapadassa vuttā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class="msdiv" id="msdiv13"></a><a class="ms" id="p_18Kh_57"></a><a class="sc" id="13"></a>Vanappagumbe yatha phussitagge,<br>
Gimhānamāse paṭhamasmiṃ gimhe;<br>
Tathūpamaṃ dhammavaraṃ adesayi,<br>
Nibbānagāmiṃ paramaṃ hitāya;<br>
Idampi buddhe ratanaṃ paṇītaṃ,<br>
Etena saccena suvatthi hotu.<br></p>
<p><a class="msdiv" id="msdiv14"></a><a class="ms" id="p_18Kh_58"></a><a class="sc" id="14"></a>Varo varaññū varado varāharo,<br>
Anuttaro dhammavaraṃ adesayi;<br>
Idampi buddhe ratanaṃ paṇītaṃ,<br>
Etena saccena suvatthi hotu.<br></p>
<p><a class="msdiv" id="msdiv15"></a><a class="ms" id="p_18Kh_59"></a><a class="sc" id="15"></a>Khīṇaṃ purāṇaṃ nava natthi sambhavaṃ,<br>
Virattacittāyatike bhavasmiṃ;<br>
Te khīṇabījā avirūḷhichandā,<br>
Nibbanti dhīrā yathāyaṃ padīpo;<br>
Idampi saṃghe ratanaṃ paṇītaṃ,<br>
Etena saccena suvatthi hotu.<br></p>
<p><a class="msdiv" id="msdiv16"></a><a class="ms" id="p_18Kh_60"></a><a class="sc" id="16"></a>Yānīdha bhūtāni samāgatāni,<br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Buddhaṃ namassāma suvatthi hotu.<br></p>
<p><a class="msdiv" id="msdiv17"></a><a class="ms" id="p_18Kh_61"></a><a class="sc" id="17"></a>Yānīdha bhūtāni samāgatāni,<br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Dhammaṃ namassāma suvatthi hotu.<br></p>
<p><a class="msdiv" id="msdiv18"></a><a class="ms" id="p_18Kh_62"></a><a class="sc" id="18"></a>Yānīdha bhūtāni samāgatāni,<br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Saṃghaṃ namassāma suvatthi hotūti.<br></p>
</blockquote>
<p class="endsutta"><a class="sc" id="19"></a><a class="ms" id="p_18Kh_63"></a>Ratanasuttaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sāmañ­ña­phala­sutta</span> <span class="hidden">Rājāmaccakathā</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
