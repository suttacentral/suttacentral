<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ps1.0">
<article>
<div class="hgroup">
<p class="division">Paṭi­sam­bhi­dā­magga</p>
<p>1 Mahāvagga</p>
<h1 class="extra">1.0 Mātikā</h1>
</div>
<p class="namo"><a class="ms" id="p_26Ps_1"></a>Namo tassa Bhagavato Arahato Sammā­sambud­dhassa.</p>
<p><a class="sc" id="1"></a><a class="pts" id="pts1.1"></a><a class="ms" id="p_26Ps_2"></a><a class="msdiv" id="msdiv1"></a>Sotāvadhāne paññā sutamaye ñāṇaṃ.</p>
<p><a class="sc" id="2"></a><a class="ms" id="p_26Ps_3"></a><a class="msdiv" id="msdiv2"></a>Sutvāna saṃvare paññā sīlamaye ñāṇaṃ.</p>
<p><a class="sc" id="3"></a><a class="ms" id="p_26Ps_4"></a><a class="msdiv" id="msdiv3"></a>Saṃvaritvā samādahane paññā samā­dhi­bhāva­nā­maye ñāṇaṃ.</p>
<p><a class="sc" id="4"></a><a class="ms" id="p_26Ps_5"></a><a class="msdiv" id="msdiv4"></a>Pac­ca­ya­parig­gahe paññā dhammaṭ­ṭhiti­ñāṇaṃ.</p>
<p><a class="sc" id="5"></a><a class="ms" id="p_26Ps_6"></a><a class="msdiv" id="msdiv5"></a>Atītā­nāgata­pac­cup­pan­nā­naṃ dhammānaṃ saṅkhipitvā vavatthāne paññā sammasane ñāṇaṃ.</p>
<p><a class="sc" id="6"></a><a class="ms" id="p_26Ps_7"></a><a class="msdiv" id="msdiv6"></a>Paccuppannānaṃ dhammānaṃ vipari­ṇāmā­nu­passane paññā udayab­bayā­nu­passane ñāṇaṃ.</p>
<p><a class="sc" id="7"></a><a class="ms" id="p_26Ps_8"></a><a class="msdiv" id="msdiv7"></a>Ārammaṇaṃ paṭisaṅkhā bhaṅgā­nu­passane paññā vipassane ñāṇaṃ.</p>
<p><a class="sc" id="8"></a><a class="ms" id="p_26Ps_9"></a><a class="msdiv" id="msdiv8"></a>Bhaya­tu­paṭṭhāne paññā ādīnave ñāṇaṃ.</p>
<p><a class="sc" id="9"></a><a class="ms" id="p_26Ps_10"></a><a class="msdiv" id="msdiv9"></a>Muñci­tukam­yatā­paṭi­saṅ­khā­san­tiṭṭhanā paññā saṅ­khā­rupekkhāsu ñāṇaṃ.</p>
<p><a class="sc" id="10"></a><a class="ms" id="p_26Ps_11"></a><a class="msdiv" id="msdiv10"></a>Bahiddhā vuṭṭhā­na­vivaṭ­ṭane paññā gotrabhuñāṇaṃ.</p>
<p><a class="sc" id="11"></a><a class="ms" id="p_26Ps_12"></a><a class="msdiv" id="msdiv11"></a>Dubhato vuṭṭhā­na­vivaṭ­ṭane paññā magge ñāṇaṃ.</p>
<p><a class="sc" id="12"></a><a class="ms" id="p_26Ps_13"></a><a class="msdiv" id="msdiv12"></a>Payogap­pa­ṭippas­sad­dhi paññā phale ñāṇaṃ.</p>
<p><a class="sc" id="13"></a><a class="ms" id="p_26Ps_14"></a><a class="msdiv" id="msdiv13"></a><span class="var" title="chin­navaṭṭa­manupas­sane (bj) | chinna­manupas­sane (s1-3, pts1)" id="note1">Chinna­vaṭumā­nu­passane</span> paññā vimuttiñāṇaṃ.</p>
<p><a class="sc" id="14"></a><a class="ms" id="p_26Ps_15"></a><a class="msdiv" id="msdiv14"></a>Tadā <span class="var" title="samupāgate (s1-3)" id="note2">samudāgate</span> dhamme passane paññā paccavekkhaṇe ñāṇaṃ.</p>
<p><a class="sc" id="15"></a><a class="ms" id="p_26Ps_16"></a><a class="msdiv" id="msdiv15"></a>Ajjhat­ta­va­vatthāne paññā vatthunānatte ñāṇaṃ.</p>
<p><a class="sc" id="16"></a><a class="ms" id="p_26Ps_17"></a><a class="msdiv" id="msdiv16"></a>Bahid­dhā­va­vatthāne paññā gocaranānatte ñāṇaṃ.</p>
<p><a class="sc" id="17"></a><a class="ms" id="p_26Ps_18"></a><a class="msdiv" id="msdiv17"></a>Cariyā­va­vatthāne paññā cariyānānatte ñāṇaṃ.</p>
<p><a class="sc" id="18"></a><a class="ms" id="p_26Ps_19"></a><a class="msdiv" id="msdiv18"></a>Catu­dham­mava­vatthāne paññā bhūminānatte ñāṇaṃ.</p>
<p><a class="sc" id="19"></a><a class="ms" id="p_26Ps_20"></a><a class="msdiv" id="msdiv19"></a>Nava­dham­ma­va­vatthāne paññā dhammanānatte ñāṇaṃ.</p>
<p><a class="sc" id="20"></a><a class="ms" id="p_26Ps_21"></a><a class="msdiv" id="msdiv20"></a>Abhiññāpaññā ñātaṭṭhe ñāṇaṃ.</p>
<p><a class="sc" id="21"></a><a class="ms" id="p_26Ps_22"></a><a class="msdiv" id="msdiv21"></a>Pariññāpaññā tīraṇaṭṭhe ñāṇaṃ.</p>
<p><a class="sc" id="22"></a><a class="ms" id="p_26Ps_23"></a><a class="msdiv" id="msdiv22"></a>Pahāne paññā pariccāgaṭṭhe ñāṇaṃ.</p>
<p><a class="sc" id="23"></a><a class="ms" id="p_26Ps_24"></a><a class="msdiv" id="msdiv23"></a>Bhāvanāpaññā ekarasaṭṭhe ñāṇaṃ.</p>
<p><a class="sc" id="24"></a><a class="ms" id="p_26Ps_25"></a><a class="msdiv" id="msdiv24"></a>­Sacchi­kiriyā­paññā <span class="var" title="phusanaṭṭhe (pts1, mr)" id="note3">phassanaṭṭhe</span> ñāṇaṃ.</p>
<p><a class="sc" id="25"></a><a class="pts" id="pts1.2"></a><a class="ms" id="p_26Ps_26"></a><a class="msdiv" id="msdiv25"></a>Atthanānatte paññā atthapa­ṭi­sam­bhide ñāṇaṃ.</p>
<p><a class="sc" id="26"></a><a class="ms" id="p_26Ps_27"></a><a class="msdiv" id="msdiv26"></a>Dhammanānatte paññā dhamma­paṭi­sam­bhide ñāṇaṃ.</p>
<p><a class="sc" id="27"></a><a class="ms" id="p_26Ps_28"></a><a class="msdiv" id="msdiv27"></a>Niruttinānatte paññā nirutti­paṭi­sam­bhide ñāṇaṃ.</p>
<p><a class="sc" id="28"></a><a class="ms" id="p_26Ps_29"></a><a class="msdiv" id="msdiv28"></a><span class="var" title="paṭibhā­ṇa­nānatte (s1-3)" id="note4">Paṭibhā­na­nānatte</span> paññā paṭibhā­na­paṭi­sam­bhide ñāṇaṃ.</p>
<p><a class="sc" id="29"></a><a class="ms" id="p_26Ps_30"></a><a class="msdiv" id="msdiv29"></a>Vihāranānatte paññā vihāraṭṭhe ñāṇaṃ.</p>
<p><a class="sc" id="30"></a><a class="ms" id="p_26Ps_31"></a><a class="msdiv" id="msdiv30"></a>Samā­patti­nānatte paññā samāpattaṭṭhe ñāṇaṃ.</p>
<p><a class="sc" id="31"></a><a class="ms" id="p_26Ps_32"></a><a class="msdiv" id="msdiv31"></a>Vihāra­samā­patti­nānatte paññā vihāra­samā­pattaṭ­ṭhe ñāṇaṃ.</p>
<p><a class="sc" id="32"></a><a class="ms" id="p_26Ps_33"></a><a class="msdiv" id="msdiv32"></a>Avik­khepa­pari­suddhattā āsava­samuc­chede paññā ānanta­rika­samā­dhimhi ñāṇaṃ.</p>
<p><a class="sc" id="33"></a><a class="ms" id="p_26Ps_34"></a><a class="msdiv" id="msdiv33"></a>Dassa­nādhipa­teyyaṃ santo ca vihārādhigamo paṇī­tādhi­muttatā paññā araṇavihāre ñāṇaṃ.</p>
<p><a class="sc" id="34"></a><a class="ms" id="p_26Ps_35"></a><a class="msdiv" id="msdiv34"></a>Dvīhi balehi samannāgatattā tayo ca saṅkhārānaṃ paṭippas­sad­dhiyā soḷasahi ñāṇacariyāhi navahi samā­dhi­cariyāhi vasibhāvatā paññā nirodha­samā­pattiyā ñāṇaṃ.</p>
<p><a class="sc" id="35"></a><a class="ms" id="p_26Ps_36"></a><a class="msdiv" id="msdiv35"></a>Sampajānassa pavat­ta­pariyā­dāne paññā parinibbāne ñāṇaṃ.</p>
<p><a class="sc" id="36"></a><a class="ms" id="p_26Ps_37"></a><a class="msdiv" id="msdiv36"></a>Sabbadhammānaṃ sammā samucchede nirodhe ca anupaṭṭhānatā paññā samasīsaṭṭhe ñāṇaṃ.</p>
<p><a class="sc" id="37"></a><a class="ms" id="p_26Ps_38"></a><a class="msdiv" id="msdiv37"></a>Puthu­nānat­ta­teja­pariyā­dāne paññā sallekhaṭṭhe ñāṇaṃ.</p>
<p><a class="sc" id="38"></a><a class="ms" id="p_26Ps_39"></a><a class="msdiv" id="msdiv38"></a>Asal­līnat­ta­pahitat­ta­pagga­haṭ­ṭhe paññā vīriyārambhe ñāṇaṃ.</p>
<p><a class="sc" id="39"></a><a class="ms" id="p_26Ps_40"></a><a class="msdiv" id="msdiv39"></a>Nānā­dham­map­pakāsa­natā paññā attha­sandas­sane ñāṇaṃ.</p>
<p><a class="sc" id="40"></a><a class="ms" id="p_26Ps_41"></a><a class="msdiv" id="msdiv40"></a>Sabbadhammānaṃ eka­saṅga­ha­tānānat­tekat­tapaṭi­vedhe paññā ­dassa­na­vi­sud­dhi­ñāṇaṃ.</p>
<p><a class="sc" id="41"></a><a class="ms" id="p_26Ps_42"></a><a class="msdiv" id="msdiv41"></a>Viditattā paññā khantiñāṇaṃ.</p>
<p><a class="sc" id="42"></a><a class="ms" id="p_26Ps_43"></a><a class="msdiv" id="msdiv42"></a>Phuṭṭhattā paññā <span class="var" title="pariyogāhane (bj, s1-3, pts1)" id="note5">pariyogāhaṇe</span> ñāṇaṃ.</p>
<p><a class="sc" id="43"></a><a class="ms" id="p_26Ps_44"></a><a class="msdiv" id="msdiv43"></a>Samodahane paññā padesavihāre ñāṇaṃ.</p>
<p><a class="sc" id="44"></a><a class="ms" id="p_26Ps_45"></a><a class="msdiv" id="msdiv44"></a>Adhipatattā paññā saññāvivaṭṭe ñāṇaṃ.</p>
<p><a class="sc" id="45"></a><a class="ms" id="p_26Ps_46"></a><a class="msdiv" id="msdiv45"></a>Nānatte paññā cetovivaṭṭe ñāṇaṃ.</p>
<p><a class="sc" id="46"></a><a class="ms" id="p_26Ps_47"></a><a class="msdiv" id="msdiv46"></a>Adhiṭṭhāne paññā cittavivaṭṭe ñāṇaṃ.</p>
<p><a class="sc" id="47"></a><a class="ms" id="p_26Ps_48"></a><a class="msdiv" id="msdiv47"></a>Suññate paññā ñāṇavivaṭṭe ñāṇaṃ.</p>
<p><a class="sc" id="48"></a><a class="ms" id="p_26Ps_49"></a><a class="msdiv" id="msdiv48"></a><span class="var" title="vossagge (bahūsu)" id="note6">Vosagge</span> paññā vimokkha­vivaṭṭe ñāṇaṃ.</p>
<p><a class="sc" id="49"></a><a class="ms" id="p_26Ps_50"></a><a class="msdiv" id="msdiv49"></a>Tathaṭṭhe paññā saccavivaṭṭe ñāṇaṃ.</p>
<p><a class="sc" id="50"></a><a class="ms" id="p_26Ps_51"></a><a class="msdiv" id="msdiv50"></a>Kāyampi cittampi eka­va­vatthā­natā sukhasaññañca lahusaññañca adhiṭṭhā­na­vasena ijjhanaṭṭhe paññā iddhividhe ñāṇaṃ.</p>
<p><a class="sc" id="51"></a><a class="ms" id="p_26Ps_52"></a><a class="msdiv" id="msdiv51"></a>Vitak­ka­vip­phā­ra­vasena nānat­tekatta­sadda­nimittā­naṃ pariyogāhaṇe paññā sota­dhātu­vi­sud­dhi­ñāṇaṃ.</p>
<p><a class="sc" id="52"></a><a class="ms" id="p_26Ps_53"></a><a class="msdiv" id="msdiv52"></a>Tiṇṇannaṃ cittānaṃ vipphārattā indriyānaṃ pasādavasena nānat­tekat­ta­viñ­ñā­ṇa­cariyā pariyogāhaṇe paññā ceto­pariya­ñāṇaṃ.</p>
<p><a class="sc" id="53"></a><a class="ms" id="p_26Ps_54"></a><a class="msdiv" id="msdiv53"></a>Pac­ca­yap­pa­vat­tā­naṃ dhammānaṃ nānat­tekatta­kamma­vip­phā­ra­vasena pariyogāhaṇe paññā pubbe­nivāsā­nus­sati­ñāṇaṃ.</p>
<p><a class="sc" id="54"></a><a class="ms" id="p_26Ps_55"></a><a class="msdiv" id="msdiv54"></a>Obhāsavasena nānat­te­katta­rūpa­nimittā­naṃ dassanaṭṭhe paññā dibba­cak­khu­ñāṇaṃ.</p>
<p><a class="sc" id="55"></a><a class="ms" id="p_26Ps_56"></a><a class="msdiv" id="msdiv55"></a>Catusaṭṭhiyā ākārehi tiṇṇannaṃ indriyānaṃ <span class="var" title="vasībhāvatā (s1-3, pts1)" id="note7">vasibhāvatā</span> paññā āsavānaṃ khaye ñāṇaṃ.</p>
<p><a class="sc" id="56"></a><a class="ms" id="p_26Ps_57"></a><a class="msdiv" id="msdiv56"></a>Pariññaṭṭhe paññā dukkhe ñāṇaṃ.</p>
<p><a class="sc" id="57"></a><a class="pts" id="pts1.3"></a><a class="ms" id="p_26Ps_58"></a><a class="msdiv" id="msdiv57"></a>Pahānaṭṭhe paññā samudaye ñāṇaṃ.</p>
<p><a class="sc" id="58"></a><a class="ms" id="p_26Ps_59"></a><a class="msdiv" id="msdiv58"></a>­Sacchi­kiriyaṭ­ṭhe paññā nirodhe ñāṇaṃ.</p>
<p><a class="sc" id="59"></a><a class="ms" id="p_26Ps_60"></a><a class="msdiv" id="msdiv59"></a>Bhāvanaṭṭhe paññā magge ñāṇaṃ.</p>
<p><a class="sc" id="60"></a><a class="ms" id="p_26Ps_61"></a><a class="msdiv" id="msdiv60"></a>Dukkhe ñāṇaṃ.</p>
<p><a class="sc" id="61"></a><a class="ms" id="p_26Ps_62"></a><a class="msdiv" id="msdiv61"></a>Dukkhasamudaye ñāṇaṃ.</p>
<p><a class="sc" id="62"></a><a class="ms" id="p_26Ps_63"></a><a class="msdiv" id="msdiv62"></a>Dukkhanirodhe ñāṇaṃ.</p>
<p><a class="sc" id="63"></a><a class="ms" id="p_26Ps_64"></a><a class="msdiv" id="msdiv63"></a>Duk­kha­nirodha­gāminiyā paṭipadāya ñāṇaṃ.</p>
<p><a class="sc" id="64"></a><a class="ms" id="p_26Ps_65"></a><a class="msdiv" id="msdiv64"></a>Atthapa­ṭi­sam­bhide ñāṇaṃ.</p>
<p><a class="sc" id="65"></a><a class="ms" id="p_26Ps_66"></a><a class="msdiv" id="msdiv65"></a>Dhamma­paṭi­sam­bhide ñāṇaṃ.</p>
<p><a class="sc" id="66"></a><a class="ms" id="p_26Ps_67"></a><a class="msdiv" id="msdiv66"></a>Nirutti­paṭi­sam­bhide ñāṇaṃ.</p>
<p><a class="sc" id="67"></a><a class="ms" id="p_26Ps_68"></a><a class="msdiv" id="msdiv67"></a>Paṭibhā­na­paṭi­sam­bhide ñāṇaṃ.</p>
<p><a class="sc" id="68"></a><a class="ms" id="p_26Ps_69"></a><a class="msdiv" id="msdiv68"></a><span class="var" title="... pariyatte ñāṇaṃ (s1-3, pts1, c1)" id="note8">Indriya­pa­ropa­ri­yattañā­ṇaṃ</span>.</p>
<p><a class="sc" id="69"></a><a class="ms" id="p_26Ps_70"></a><a class="msdiv" id="msdiv69"></a>Sattānaṃ āsayānusaye ñāṇaṃ.</p>
<p><a class="sc" id="70"></a><a class="ms" id="p_26Ps_71"></a><a class="msdiv" id="msdiv70"></a>Yamakapāṭihīre ñāṇaṃ.</p>
<p><a class="sc" id="71"></a><a class="ms" id="p_26Ps_72"></a><a class="msdiv" id="msdiv71"></a>Mahā­karuṇā­samā­pattiyā ñāṇaṃ.</p>
<p><a class="sc" id="72"></a><a class="ms" id="p_26Ps_73"></a><a class="msdiv" id="msdiv72"></a>Sabbañ­ñu­tañ­ñāṇaṃ.</p>
<p><a class="sc" id="73"></a><a class="ms" id="p_26Ps_74"></a><a class="msdiv" id="msdiv73"></a>Anāvaraṇañāṇaṃ.</p>
<p><a class="sc" id="74"></a><a class="ms" id="p_26Ps_75"></a>Imāni tesattati ñāṇāni. Imesaṃ tesattatiyā ñāṇānaṃ sattasaṭṭhi ñāṇāni sāva­ka­sādhāra­ṇāni; cha ñāṇāni asādhāraṇāni sāvakehi.</p>
<p class="endsutta"><a class="ms" id="p_26Ps_76"></a>Mātikā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
