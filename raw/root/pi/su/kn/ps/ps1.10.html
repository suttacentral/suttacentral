<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ps1.10">
<article>
<div class="hgroup">
<p class="division">Paṭi­sam­bhi­dā­magga</p>
<p>1 Mahāvagga</p>
<h1>1.10. Maṇ­ḍapeyya­kathā</h1>
</div>
<p><a class="sc" id="1"></a><a class="pts" id="pts2.86"></a><a class="ms" id="p_26Ps_1307"></a><a class="msdiv" id="msdiv238"></a>“Maṇ­ḍapeyya­midaṃ, bhikkhave, brahmacariyaṃ. Satthā sammukhībhūto <span class="var" title="tividho maṇḍo (si, s1-3, pts1)" id="note231">tidhattamaṇḍo</span>. Satthari sammukhībhūte desanāmaṇḍo, paṭiggahamaṇḍo, brahma­cari­ya­maṇḍo”.</p>
<p><a class="sc" id="2"></a><a class="ms" id="p_26Ps_1308"></a>Katamo <strong>desanāmaṇḍo?</strong> Catunnaṃ ariyasaccānaṃ ācikkhanā desanā paññāpanā paṭṭhapanā vivaraṇā vibhajanā <span class="var" title="uttānikammaṃ (pts1, mr)" id="note232">uttānīkammaṃ</span>, catunnaṃ sati­paṭṭhā­nā­naṃ … pe … catunnaṃ sammap­pa­dhā­nā­naṃ … catunnaṃ iddhipādānaṃ … pañcannaṃ indriyānaṃ … pañcannaṃ balānaṃ … sattannaṃ bojjhaṅgānaṃ … ariyassa aṭṭhaṅgikassa maggassa ācikkhanā desanā paññāpanā paṭṭhapanā vivaraṇā vibhajanā uttānīkammaṃ—ayaṃ desanāmaṇḍo. (1)</p>
<p><a class="sc" id="3"></a><a class="ms" id="p_26Ps_1309"></a>Katamo <strong>paṭiggahamaṇḍo?</strong> Bhikkhū bhikkhuniyo upāsakā upāsikāyo devā manussā ye vā panaññepi keci viññātāro—ayaṃ paṭiggahamaṇḍo. (2)</p>
<p><a class="sc" id="4"></a><a class="ms" id="p_26Ps_1310"></a>Katamo <strong>brahma­cari­ya­maṇḍo?</strong> Ayameva ariyo aṭṭhaṅgiko maggo, seyyathidaṃ—sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi— ayaṃ brahma­cari­ya­maṇḍo. (3)</p>
<p><a class="sc" id="5"></a><a class="pts" id="pts2.87"></a><a class="ms" id="p_26Ps_1311"></a><a class="msdiv" id="msdiv239"></a>Adhi­mokkha­maṇḍo saddhindriyaṃ, assaddhiyaṃ kasaṭo; assaddhiyaṃ kasaṭaṃ chaḍḍetvā sad­dhindriyassa adhi­mokkha­maṇḍaṃ pivatīti—maṇḍapeyyaṃ. Paggahamaṇḍo vīriyindriyaṃ, kosajjaṃ kasaṭo; kosajjaṃ kasaṭaṃ chaḍḍetvā ­vīriyin­driyassa paggahamaṇḍaṃ pivatīti—maṇḍapeyyaṃ. Upaṭṭhānamaṇḍo satindriyaṃ, pamādo kasaṭo; pamādaṃ kasaṭaṃ chaḍḍetvā satindriyassa upaṭṭhā­na­maṇḍaṃ pivatīti— maṇḍapeyyaṃ. Avikkhepamaṇḍo samādhindriyaṃ, uddhaccaṃ kasaṭo; uddhaccaṃ kasaṭaṃ chaḍḍetvā samā­dhindriyassa avik­khepa­maṇḍaṃ pivatīti—maṇḍapeyyaṃ. Dassanamaṇḍo paññindriyaṃ, avijjā kasaṭo; avijjaṃ kasaṭaṃ chaḍḍetvā paññindriyassa dassanamaṇḍaṃ pivatīti—maṇḍapeyyaṃ.</p>
<p><a class="sc" id="6"></a><a class="ms" id="p_26Ps_1312"></a>Assaddhiye akampiyamaṇḍo saddhābalaṃ, assaddhiyaṃ kasaṭo; assaddhiyaṃ kasaṭaṃ chaḍḍetvā saddhābalassa assaddhiye akampiyamaṇḍaṃ pivatīti—maṇḍapeyyaṃ. Kosajje akampiyamaṇḍo vīriyabalaṃ, kosajjaṃ kasaṭo; kosajjaṃ kasaṭaṃ chaḍḍetvā vīriyabalassa kosajje akampiyamaṇḍaṃ pivatīti—maṇḍapeyyaṃ. Pamāde akampiyamaṇḍo satibalaṃ, pamādo kasaṭo; pamādaṃ kasaṭaṃ chaḍḍetvā satibalassa pamāde akampiyamaṇḍaṃ pivatīti—maṇḍapeyyaṃ. Uddhacce akampiyamaṇḍo samādhibalaṃ, uddhaccaṃ kasaṭo; uddhaccaṃ kasaṭaṃ chaḍḍetvā samādhibalassa uddhacce akampiyamaṇḍaṃ pivatīti—maṇḍapeyyaṃ. Avijjāya akampiyamaṇḍo paññābalaṃ, avijjā kasaṭo; avijjaṃ kasaṭaṃ chaḍḍetvā paññābalassa avijjāya akampiyamaṇḍaṃ pivatīti—maṇḍapeyyaṃ.</p>
<p><a class="sc" id="7"></a><a class="pts" id="pts2.88"></a><a class="ms" id="p_26Ps_1313"></a>Upaṭṭhānamaṇḍo sati­sam­boj­jhaṅgā, pamādo kasaṭo; pamādaṃ kasaṭaṃ chaḍḍetvā sati­sam­boj­jhaṅ­gassa upaṭṭhā­na­maṇḍaṃ pivatīti—maṇḍapeyyaṃ. Pavicayamaṇḍo dhamma­vicaya­sam­boj­jhaṅgo, avijjā kasaṭo; avijjaṃ kasaṭaṃ chaḍḍetvā dhamma­vicaya­sam­boj­jhaṅ­gassa pavicayamaṇḍaṃ pivatīti—maṇḍapeyyaṃ. Paggahamaṇḍo vīriya­sam­boj­jhaṅgo, kosajjaṃ kasaṭo; kosajjaṃ kasaṭaṃ chaḍḍetvā vīriya­sam­boj­jhaṅ­gassa paggahamaṇḍaṃ pivatīti—maṇḍapeyyaṃ. Pharaṇamaṇḍo pīti­sam­boj­jhaṅgo, pariḷāho kasaṭo; pariḷāhaṃ kasaṭaṃ chaḍḍetvā pīti­sam­boj­jhaṅ­gassa pharaṇamaṇḍaṃ pivatīti—maṇḍapeyyaṃ. Upasamamaṇḍo passad­dhi­sam­boj­jhaṅgo, duṭṭhullaṃ kasaṭo; duṭṭhullaṃ kasaṭaṃ chaḍḍetvā passad­dhi­sam­boj­jhaṅ­gassa upasamamaṇḍaṃ pivatīti—maṇḍapeyyaṃ. Avikkhepamaṇḍo samā­dhi­sam­boj­jhaṅgo, uddhaccaṃ kasaṭo; uddhaccaṃ kasaṭaṃ chaḍḍetvā samā­dhi­sam­boj­jhaṅ­gassa avik­khepa­maṇḍaṃ pivatīti—maṇḍapeyyaṃ. Paṭi­saṅ­khā­na­maṇḍo upekkhā­sam­boj­jhaṅgo, appaṭisaṅkhā kasaṭo; appaṭisaṅkhaṃ kasaṭaṃ chaḍḍetvā upekkhā­sam­boj­jhaṅ­gassa paṭi­saṅ­khā­na­maṇḍaṃ pivatīti— maṇḍapeyyaṃ.</p>
<p><a class="sc" id="8"></a><a class="ms" id="p_26Ps_1314"></a>Dassanamaṇḍo sammādiṭṭhi, micchādiṭṭhi kasaṭo; micchādiṭṭhiṃ kasaṭaṃ chaḍḍetvā sammādiṭṭhiyā dassanamaṇḍaṃ pivatīti—maṇḍapeyyaṃ. Abhini­ropa­na­maṇḍo sammāsaṅkappo, micchāsaṅkappo kasaṭo; micchā­saṅkap­paṃ kasaṭaṃ chaḍḍetvā sam­māsaṅkap­passa abhini­ropa­na­maṇḍaṃ pivatīti—maṇḍapeyyaṃ. Pariggahamaṇḍo sammāvācā, micchāvācā kasaṭo; micchāvācaṃ kasaṭaṃ chaḍḍetvā sammāvācāya parig­gaha­maṇḍaṃ pivatīti—maṇḍapeyyaṃ. Samuṭṭhā­na­maṇḍo sammākammanto, micchākammanto kasaṭo; ­micchā­kam­mantaṃ kasaṭaṃ chaḍḍetvā sammā­kamman­tassa samuṭṭhā­na­maṇḍaṃ pivatīti—maṇḍapeyyaṃ. Vodānamaṇḍo sammāājīvo, micchāājīvo kasaṭo; micchāājīvaṃ kasaṭaṃ chaḍḍetvā sammāājīvassa vodānamaṇḍaṃ pivatīti— maṇḍapeyyaṃ. Paggahamaṇḍo sammāvāyāmo, micchāvāyāmo kasaṭo; micchāvāyāmaṃ kasaṭaṃ chaḍḍetvā sammāvāyāmassa paggahamaṇḍaṃ pivatīti—maṇḍapeyyaṃ. Upaṭṭhānamaṇḍo sammāsati, micchāsati kasaṭo; micchāsatiṃ kasaṭaṃ chaḍḍetvā sammāsatiyā upaṭṭhā­na­maṇḍaṃ pivatīti—maṇḍapeyyaṃ. Avikkhepamaṇḍo sammāsamādhi, micchāsamādhi kasaṭo; micchāsamādhiṃ kasaṭaṃ chaḍḍetvā sammā­samā­dhissa avik­khepa­maṇḍaṃ pivatīti—maṇḍapeyyaṃ.</p>
<p><a class="sc" id="9"></a><a class="pts" id="pts2.89"></a><a class="ms" id="p_26Ps_1315"></a><a class="msdiv" id="msdiv240"></a>Atthi maṇḍo, atthi peyyaṃ, atthi kasaṭo. Adhi­mokkha­maṇḍo saddhindriyaṃ, assaddhiyaṃ kasaṭo; yo tattha attharaso dhammaraso vimuttiraso—idaṃ peyyaṃ. Paggahamaṇḍo vīriyindriyaṃ, kosajjaṃ kasaṭo; yo tattha attharaso dhammaraso vimuttiraso—idaṃ peyyaṃ. Upaṭṭhānamaṇḍo satindriyaṃ, pamādo kasaṭo; yo tattha attharaso dhammaraso vimuttiraso—idaṃ peyyaṃ. Avikkhepamaṇḍo samādhindriyaṃ, uddhaccaṃ kasaṭo; yo tattha attharaso dhammaraso vimuttiraso—idaṃ peyyaṃ. Dassanamaṇḍo paññindriyaṃ, avijjā kasaṭo; yo tattha attharaso dhammaraso vimuttiraso—idaṃ peyyaṃ.</p>
<p><a class="sc" id="10"></a><a class="ms" id="p_26Ps_1316"></a>Assaddhiye akampiyamaṇḍo saddhābalaṃ, assaddhiyaṃ kasaṭo; yo tattha attharaso dhammaraso vimuttiraso—idaṃ peyyaṃ. Kosajje akampiyamaṇḍo vīriyabalaṃ, kosajjaṃ kasaṭo; yo tattha attharaso dhammaraso vimuttiraso—idaṃ peyyaṃ. Pamāde akampiyamaṇḍo satibalaṃ, pamādo kasaṭo; yo tattha attharaso dhammaraso vimuttiraso—idaṃ peyyaṃ. Uddhacce akampiyamaṇḍo samādhibalaṃ, uddhaccaṃ kasaṭo; yo tattha attharaso dhammaraso vimuttiraso—idaṃ peyyaṃ. Avijjāya akampiyamaṇḍo paññābalaṃ, avijjā kasaṭo; yo tattha attharaso dhammaraso vimuttiraso—idaṃ peyyaṃ.</p>
<p><a class="sc" id="11"></a><a class="ms" id="p_26Ps_1317"></a>Upaṭṭhānamaṇḍo sati­sam­boj­jhaṅgo, pamādo kasaṭo; yo tattha attharaso dhammaraso vimuttiraso—idaṃ peyyaṃ. Pavicayamaṇḍo dhamma­vicaya­sam­boj­jhaṅgo, avijjā kasaṭo; yo tattha attharaso dhammaraso vimuttiraso—idaṃ peyyaṃ. Paggahamaṇḍo vīriya­sam­boj­jhaṅgo, kosajjaṃ kasaṭo; yo tattha attharaso dhammaraso vimuttiraso—idaṃ peyyaṃ. Pharaṇamaṇḍo pīti­sam­boj­jhaṅgo, pariḷāho kasaṭo; yo tattha attharaso dhammaraso vimuttiraso—idaṃ peyyaṃ. Upasamamaṇḍo passad­dhi­sam­boj­jhaṅgo, duṭṭhullaṃ kasaṭo; yo tattha attharaso dhammaraso vimuttiraso—idaṃ peyyaṃ. Avikkhepamaṇḍo samā­dhi­sam­boj­jhaṅgo, uddhaccaṃ kasaṭo; yo tattha attharaso dhammaraso vimuttiraso—idaṃ peyyaṃ. Paṭi­saṅ­khā­na­maṇḍo upekkhā­sam­boj­jhaṅgo, apaṭisaṅkhā kasaṭo; yo tattha attharaso dhammaraso vimuttiraso—idaṃ peyyaṃ.</p>
<p><a class="sc" id="12"></a><a class="pts" id="pts2.90"></a><a class="ms" id="p_26Ps_1318"></a>Dassanamaṇḍo sammādiṭṭhi, micchādiṭṭhi kasaṭo; yo tattha attharaso dhammaraso vimuttiraso—idaṃ peyyaṃ. Abhini­ropa­na­maṇḍo sammāsaṅkappo, micchāsaṅkappo kasaṭo; yo tattha attharaso dhammaraso vimuttiraso—idaṃ peyyaṃ. Pariggahamaṇḍo sammāvācā, micchāvācā kasaṭo; yo tattha attharaso dhammaraso vimuttiraso—idaṃ peyyaṃ. Samuṭṭhā­na­maṇḍo sammākammanto, micchākammanto kasaṭo; yo tattha attharaso dhammaraso vimuttiraso—idaṃ peyyaṃ. Vodānamaṇḍo sammāājīvo, micchāājīvo kasaṭo; yo tattha attharaso dhammaraso vimuttiraso— idaṃ peyyaṃ. Paggahamaṇḍo sammāvāyāmo, micchāvāyāmo kasaṭo; yo tattha attharaso dhammaraso vimuttiraso—idaṃ peyyaṃ. Upaṭṭhānamaṇḍo sammāsati, micchāsati kasaṭo; yo tattha attharaso dhammaraso vimuttiraso—idaṃ peyyaṃ. Avikkhepamaṇḍo sammāsamādhi, micchāsamādhi kasaṭo; yo tattha attharaso dhammaraso vimuttiraso—idaṃ peyyaṃ.</p>
<p><a class="sc" id="13"></a><a class="ms" id="p_26Ps_1319"></a>Dassanamaṇḍo sammādiṭṭhi … abhini­ropa­na­maṇḍo sammāsaṅkappo … pariggahamaṇḍo sammāvācā … samuṭṭhā­na­maṇḍo sammākammanto … vodānamaṇḍo sammāājīvo … paggahamaṇḍo sammāvāyāmo … upaṭṭhānamaṇḍo sammāsati … avikkhepamaṇḍo sammāsamādhi.</p>
<p><a class="sc" id="14"></a><a class="ms" id="p_26Ps_1320"></a>Upaṭṭhānamaṇḍo sati­sam­boj­jhaṅgo … pavicayamaṇḍo dhamma­vicaya­sam­boj­jhaṅgo … paggahamaṇḍo vīriya­sam­boj­jhaṅgo … pharaṇamaṇḍo pīti­sam­boj­jhaṅgo … upasamamaṇḍo passad­dhi­sam­boj­jhaṅgo … avikkhepamaṇḍo samā­dhi­sam­boj­jhaṅgo … paṭi­saṅ­khā­na­maṇḍo upekkhā­sam­boj­jhaṅgo.</p>
<p><a class="sc" id="15"></a><a class="ms" id="p_26Ps_1321"></a>Assaddhiye akampiyamaṇḍo saddhābalaṃ … kosajje akampiyamaṇḍo vīriyabalaṃ … pamāde akampiyamaṇḍo satibalaṃ … uddhacce akampiyamaṇḍo samādhibalaṃ … avijjāya akampiyamaṇḍo paññābalaṃ.</p>
<p><a class="sc" id="16"></a><a class="ms" id="p_26Ps_1322"></a>Adhi­mokkha­maṇḍo saddhindriyaṃ … paggahamaṇḍo vīriyindriyaṃ … upaṭṭhānamaṇḍo satindriyaṃ … avikkhepamaṇḍo samādhindriyaṃ … dassanamaṇḍo paññindriyaṃ.</p>
<p><a class="sc" id="17"></a><a class="pts" id="pts2.91"></a><a class="ms" id="p_26Ps_1323"></a>Ādhipa­teyyaṭ­ṭhena indriyā maṇḍo, akampiyaṭṭhena balā maṇḍo, niyyānaṭṭhena bojjhaṅgā maṇḍo, hetuṭṭhena maggo maṇḍo, upaṭṭhā­naṭ­ṭhena satipaṭṭhānā maṇḍo, padahanaṭṭhena sammappadhānā maṇḍo, ijjhanaṭṭhena iddhipādā maṇḍo, tathaṭṭhena saccā maṇḍo, avik­khepaṭ­ṭhena samatho maṇḍo, anu­passa­naṭ­ṭhena vipassanā maṇḍo, ekarasaṭṭhena sama­tha­vi­passanā maṇḍo, anativat­ta­naṭ­ṭhena yuganaddhā maṇḍo, saṃvaraṭṭhena sīlavisuddhi maṇḍo, avik­khepaṭ­ṭhena cittavisuddhi maṇḍo, dassanaṭṭhena diṭṭhivisuddhi maṇḍo, muttaṭṭhena vimokkho maṇḍo, paṭi­vedhaṭ­ṭhena vijjā maṇḍo, paric­cā­gaṭ­ṭhena vimutti maṇḍo, ­samuc­chedaṭ­ṭhena khaye ñāṇaṃ maṇḍo, paṭippas­sad­dhaṭ­ṭhena anuppāde ñāṇaṃ maṇḍo, chando mūlaṭṭhena maṇḍo, manasikāro samuṭṭhā­naṭ­ṭhena maṇḍo, phasso ­samo­dhānaṭ­ṭhena maṇḍo, vedanā samo­sara­ṇaṭ­ṭhena maṇḍo, samādhi pamukhaṭṭhena maṇḍo, sati ādhipa­teyyaṭ­ṭhena maṇḍo, paññā tadutta­raṭ­ṭhena maṇḍo, vimutti sāraṭṭhena maṇḍo, amatogadhaṃ nibbānaṃ pari­yosānaṭ­ṭhena maṇḍoti.</p>
<p class="endsutta"><a class="ms" id="p_26Ps_1324"></a>Maṇ­ḍapeyya­kathā niṭṭhitā.<br>
Catut­tha­bhā­ṇavāro.</p>
<p class="endsection"><a class="ms" id="p_26Ps_1325"></a>Mahāvaggo paṭhamo.</p>
<p class="endsection summary"><a class="ms" id="p_26Ps_1326"></a>Tassuddānaṃ</p>
<blockquote class="uddanagatha">
<p><a class="sc" id="18"></a><a class="ms" id="p_26Ps_1327"></a>Ñāṇadiṭṭhī ca assāsā,<br>
indriyaṃ vimokkha­pañcamā;<br>
Gati­kamma­vi­pallāsā,<br>
maggo maṇḍena te dasāti.</p>
</blockquote>
<p class="endsutta"><a class="ms" id="p_26Ps_1328"></a>Esa nikāyadharehi ṭhapito, <span class="var" title="assamo (s1-3)" id="note233">asamo</span> paṭhamo pavaro <span class="var" title="varamaggoti (s1-3) | varo ca vaggoti (pts1)" id="note234">varavaggoti</span>.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
