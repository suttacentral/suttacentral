<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ps3.7">
<article>
<div class="hgroup">
<p class="division">Paṭi­sam­bhi­dā­magga</p>
<p>3 Paññāvagga</p>
<h1>3.7. Samasīsakathā</h1>
</div>
<p><a class="sc" id="1"></a><a class="pts" id="pts2.230"></a><a class="ms" id="p_26Ps_1875"></a><a class="msdiv" id="msdiv33"></a><span class="var" title="sabbesaṃ dhammānaṃ (mr)" id="note360">Sabbadhammānaṃ</span> sammā­samuc­chede nirodhe ca anupaṭṭhānatā paññā samasīsaṭṭhe ñāṇaṃ.</p>
<p><a class="sc" id="2"></a> <a class="ms" id="p_26Ps_1876"></a><strong>Sabbadhammānan</strong>ti pañcakkhandhā, dvāda­sāyata­nāni, aṭṭhārasa dhātuyo, kusalā dhammā, akusalā dhammā, abyākatā dhammā, kāmāvacarā dhammā, rūpāvacarā dhammā, arūpāvacarā dhammā, apariyāpannā dhammā. <strong>Sammā samucchede</strong>ti nekkhammena kāmacchandaṃ sammā samucchindati, abyāpādena byāpādaṃ sammā samucchindati, ālokasaññāya thinamiddhaṃ sammā samucchindati, avikkhepena uddhaccaṃ sammā samucchindati, dhamma­va­vatthā­nena vicikicchaṃ sammā samucchindati, ñāṇena avijjaṃ sammā samucchindati, pāmojjena aratiṃ sammā samucchindati, paṭhamena jhānena nīvaraṇe sammā samucchindati … pe … arahat­ta­mag­gena sabbakilese sammā samucchindati.</p>
<p><a class="sc" id="3"></a><a class="ms" id="p_26Ps_1877"></a><strong>Nirodhe</strong>ti nekkhammena kāmacchandaṃ nirodheti, abyāpādena byāpādaṃ nirodheti, ālokasaññāya thinamiddhaṃ nirodheti, avikkhepena uddhaccaṃ nirodheti, dhamma­va­vatthā­nena vicikicchaṃ nirodheti, ñāṇena avijjaṃ nirodheti, pāmojjena aratiṃ nirodheti, paṭhamena jhānena nīvaraṇe nirodheti … pe … arahat­ta­mag­gena sabbakilese nirodheti.</p>
<p><a class="sc" id="4"></a><a class="pts" id="pts2.231"></a><a class="ms" id="p_26Ps_1878"></a><strong>Anupaṭṭhānatā</strong>ti nekkhammaṃ paṭiladdhassa kāmacchando na upaṭṭhāti, abyāpādaṃ paṭiladdhassa byāpādo na upaṭṭhāti, ālokasaññaṃ paṭiladdhassa thinamiddhaṃ na upaṭṭhāti, avikkhepaṃ paṭiladdhassa uddhaccaṃ na upaṭṭhāti, dhamma­va­vatthā­naṃ paṭiladdhassa vicikicchā na upaṭṭhāti, ñāṇaṃ paṭiladdhassa avijjā na upaṭṭhāti, pāmojjaṃ paṭiladdhassa arati na upaṭṭhāti, paṭhamaṃ jhānaṃ paṭiladdhassa nīvaraṇā na upaṭṭhanti … pe … arahattamaggaṃ paṭiladdhassa sabbakilesā na upaṭṭhanti.</p>
<p><a class="sc" id="5"></a><a class="ms" id="p_26Ps_1879"></a><strong>Saman</strong>ti kāmacchandassa pahīnattā nekkhammaṃ samaṃ, byāpādassa pahīnattā abyāpādo samaṃ, thinamiddhassa pahīnattā ālokasaññā samaṃ, uddhaccassa pahīnattā avikkhepo samaṃ, vicikicchāya pahīnattā dhamma­va­vatthā­naṃ samaṃ, avijjāya pahīnattā ñāṇaṃ samaṃ, aratiyā pahīnattā pāmojjaṃ samaṃ, nīvaraṇānaṃ pahīnattā paṭhamaṃ jhānaṃ samaṃ … pe … sabbakilesānaṃ pahīnattā arahattamaggo samaṃ.</p>
<p><a class="sc" id="6"></a><a class="ms" id="p_26Ps_1880"></a><strong>Sīsan</strong>ti terasa sīsāni—pali­bodha­sīsañca taṇhā, vini­ban­dha­na­sīsañca māno, parāmā­sa­sīsañca diṭṭhi, vikkhepa­sīsañca uddhaccaṃ, saṃ­kilesa­sīsañca avijjā, adhi­mokkha­sīsañca saddhā, paggahasīsañca vīriyaṃ, upaṭṭhā­na­sīsañca sati, avik­khepa­sīsañca samādhi, dassanasīsañca paññā, pavattasīsañca jīvitindriyaṃ, gocarasīsañca vimokkho, saṅ­khā­ra­sīsañca nirodhoti.</p>
<p class="endsutta"><a class="ms" id="p_26Ps_1881"></a>Samasīsakathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
