<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ps3.11">
<article>
<div class="hgroup">
<p class="division">Paṭi­sam­bhi­dā­magga</p>
<p>Paññāvagga</p>
<h1>10. Mātikākathā</h1>
</div>
<p><a class="sc" id="1"></a><a class="pts1" id="pts2.243"></a><a class="ms" id="p_26Ps_1924"></a><a class="msdiv" id="msdiv40"></a><span class="var" title="nicchāto muccatīti (s1-3, pts1)" id="note374">Nicchāto</span>, mokkho vimokkho, vijjāvimutti, adhisīlaṃ, adhicittaṃ, adhipaññā, passaddhi, ñāṇaṃ, dassanaṃ, <span class="var" title="suddhi (s1-3)" id="note375">visuddhi</span>, nekkhammaṃ, nissaraṇaṃ, paviveko, vosaggo, cariyā, jhānavimokkho, bhāvanā, adhiṭṭhānaṃ, jīvitaṃ. [19]</p>
<p><a class="sc" id="2"></a><a class="ms" id="p_26Ps_1925"></a><a class="msdiv" id="msdiv41"></a><strong>Nicchāto</strong>ti nekkhammena kāmacchandato nicchāto, abyāpādena byāpādato nicchāto … pe … paṭhamena jhānena nīvaraṇehi nicchāto … pe … arahat­ta­mag­gena sabbakilesehi nicchāto. (1)</p>
<p><a class="sc" id="3"></a><a class="ms" id="p_26Ps_1926"></a><strong>Mokkho vimokkho</strong>ti nekkhammena kāmacchandato muccatīti—mokkho vimokkho. Abyāpādena byāpādato muccatīti—mokkho vimokkho … pe … paṭhamena jhānena nīvaraṇehi muccatīti— mokkho vimokkho … pe … arahat­ta­mag­gena sabbakilesehi muccatīti—mokkho vimokkho. (2)</p>
<p><a class="sc" id="4"></a><a class="ms" id="p_26Ps_1927"></a><strong>Vijjāvimuttī</strong>ti nekkhammaṃ vijjatīti vijjā, kāmacchandato muccatīti vimutti. Vijjanto muccati, muccanto vijjatīti—vijjāvimutti. <span class="var" title="abyāpādaṃ (s1-3)" id="note376">Abyāpādo</span> vijjatīti vijjā, byāpādato vimuccatīti vimutti. Vijjanto muccati, muccanto vijjatīti—vijjāvimutti … pe … arahattamaggo vijjatīti vijjā, sabbakilesehi muccatīti vimutti. Vijjanto muccati, muccanto vijjatīti—vijjāvimutti. (3)</p>
<p><a class="sc" id="5"></a><a class="pts1" id="pts2.244"></a><a class="ms" id="p_26Ps_1928"></a><strong>Adhisīlaṃ adhicittaṃ adhipaññā</strong>ti nekkhammena kāmacchandaṃ, saṃvaraṭṭhena sīlavisuddhi, avik­khepaṭ­ṭhena cittavisuddhi, dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā. Yo tattha avikkhepaṭṭho, ayaṃ adhi­citta­sikkhā. Yo tattha dassanaṭṭho, ayaṃ adhipañ­ñā­sikkhā. Abyāpādena byāpādaṃ saṃvaraṭṭhena sīlavisuddhi … pe … arahat­ta­mag­gena sabbakilese saṃvaraṭṭhena sīlavisuddhi, avik­khepaṭ­ṭhena cittavisuddhi. Dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā. Yo tattha avikkhepaṭṭho, ayaṃ adhi­citta­sikkhā. Yo tattha dassanaṭṭho, ayaṃ adhipañ­ñā­sikkhā. (4–‍6)</p>
<p><a class="sc" id="6"></a><a class="ms" id="p_26Ps_1929"></a><strong>Passaddhī</strong>ti nekkhammena kāmacchandaṃ paṭippas­sam­bheti, abyāpādena byāpādaṃ paṭippas­sam­bheti … pe … arahat­ta­mag­gena sabbakilese paṭippas­sam­bheti. (7)</p>
<p><a class="sc" id="7"></a><a class="ms" id="p_26Ps_1930"></a><strong>Ñāṇan</strong>ti kāmacchandassa pahīnattā nekkhammaṃ ñātaṭṭhena ñāṇaṃ; byāpādassa pahīnattā abyāpādo ñātaṭṭhena ñāṇaṃ … pe … sabbakilesānaṃ pahīnattā arahattamaggo ñātaṭṭhena ñāṇaṃ. (8)</p>
<p><a class="sc" id="8"></a><a class="ms" id="p_26Ps_1931"></a><strong>Dassanan</strong>ti kāmacchandassa pahīnattā nekkhammaṃ diṭṭhattā dassanaṃ. Byāpādassa pahīnattā abyāpādo diṭṭhattā dassanaṃ … pe … sabbakilesānaṃ pahīnattā arahattamaggo diṭṭhattā dassanaṃ. (9)</p>
<p><a class="sc" id="9"></a><a class="ms" id="p_26Ps_1932"></a><strong>Visuddhī</strong>ti kāmacchandaṃ pajahanto nekkhammena visujjhati. Byāpādaṃ pajahanto abyāpādena visujjhati … pe … sabbakilese pajahanto arahat­ta­mag­gena visujjhati. (10)</p>
<p><a class="sc" id="10"></a><a class="ms" id="p_26Ps_1933"></a><strong>Nekkhamman</strong>ti kāmānametaṃ nissaraṇaṃ, yadidaṃ nekkhammaṃ. Rūpānametaṃ nissaraṇaṃ, yadidaṃ āruppaṃ. Yaṃ kho pana kiñci bhūtaṃ saṅkhataṃ paṭic­ca­samup­pannaṃ, nirodho tassa nekkhammaṃ. Byāpādassa abyāpādo nekkhammaṃ. Thinamiddhassa ālokasaññā nekkhammaṃ … pe … sabbakilesānaṃ arahattamaggo nekkhammaṃ. (11)</p>
<p><a class="sc" id="11"></a><a class="ms" id="p_26Ps_1934"></a><strong>Nissaraṇan</strong>ti kāmānametaṃ nissaraṇaṃ, yadidaṃ nekkhammaṃ. Rūpānametaṃ nissaraṇaṃ, yadidaṃ āruppaṃ. Yaṃ kho pana kiñci bhūtaṃ saṅkhataṃ paṭic­ca­samup­pannaṃ, nirodho tassa nissaraṇaṃ. Kāmacchandassa nekkhammaṃ nissaraṇaṃ. Byāpādassa abyāpādo nissaraṇaṃ … pe … sabbakilesānaṃ arahattamaggo nissaraṇaṃ. (12)</p>
<p><a class="sc" id="12"></a><a class="pts1" id="pts2.245"></a><a class="ms" id="p_26Ps_1935"></a><strong>Paviveko</strong>ti kāmacchandassa nekkhammaṃ paviveko … pe … sabbakilesānaṃ arahattamaggo paviveko. (13)</p>
<p><a class="sc" id="13"></a><a class="ms" id="p_26Ps_1936"></a><strong>Vosaggo</strong>ti nekkhammena kāmacchandaṃ vosajjatīti—vosaggo. Abyāpādena byāpādaṃ vosajjatīti—vosaggo … pe … arahat­ta­mag­gena sabbakilese vosajjatīti—vosaggo. (14)</p>
<p><a class="sc" id="14"></a><a class="ms" id="p_26Ps_1937"></a><strong>Cariyā</strong>ti kāmacchandaṃ pajahanto nekkhammena carati. Byāpādaṃ pajahanto abyāpādena carati … pe … sabbakilese pajahanto arahat­ta­mag­gena carati. (15)</p>
<p><a class="sc" id="15"></a><a class="ms" id="p_26Ps_1938"></a><strong>Jhānavimokkho</strong>ti nekkhammaṃ jhāyatīti—jhānaṃ. Kāmacchandaṃ jhāpetīti—jhānaṃ. Jhāyanto muccatīti—jhānavimokkho. Jhāpento muccatīti—jhānavimokkho. Jhāyantīti dhammā. Jhāpentīti kilese. Jhāte ca jhāpe ca jānātīti—<span class="var" title="jhānavimokkho (s1-3, pts1)" id="note377">jhānajhāyī</span>. Abyāpādo jhāyatīti jhānaṃ. Byāpādaṃ jhāpetīti—jhānaṃ … pe … ālokasaññā jhāyatīti— jhānaṃ. Thinamiddhaṃ jhāpetīti—jhānaṃ … pe … arahattamaggo jhāyatīti—jhānaṃ. Sabbakilese jhāpetīti—jhānaṃ. Jhāyanto muccatīti—jhānavimokkho. Jhāpento muccatīti—jhānavimokkho. Jhāyantīti—dhammā. Jhāpentīti—kilese. Jhāte ca jhāpe ca jānātīti—jhānajhāyī. (16)</p>
<p><a class="sc" id="16"></a><a class="ms" id="p_26Ps_1939"></a><a class="msdiv" id="msdiv42"></a><strong>Bhāvanā adhiṭṭhānaṃ jīvitan</strong>ti kāmacchandaṃ pajahanto nekkhammaṃ bhāvetīti—bhāva­nā­sam­panno. Nekkham­ma­vasena cittaṃ adhiṭṭhātīti—adhiṭṭhā­na­sam­panno. Svāyaṃ evaṃ bhāva­nā­sam­panno adhiṭṭhā­na­sam­panno samaṃ jīvati, no visamaṃ; sammā jīvati, no micchā; visuddhaṃ jīvati, no kiliṭṭhanti—ājīvasampanno. Svāyaṃ evaṃ bhāva­nā­sam­panno adhiṭṭhā­na­sam­panno ājīvasampanno yaññadeva parisaṃ upasaṅkamati—yadi khat­tiya­parisaṃ yadi brāhma­ṇa­parisaṃ yadi gaha­pati­parisaṃ yadi samaṇaparisaṃ—visārado upasaṅkamati amaṅkubhūto. Taṃ kissa hetu? Tathā hi so bhāva­nā­sam­panno adhiṭṭhā­na­sam­panno ājīvasampanno.</p>
<p><a class="sc" id="17"></a><a class="pts1" id="pts2.246"></a><a class="ms" id="p_26Ps_1940"></a>Byāpādaṃ pajahanto abyāpādaṃ bhāvetīti—bhāva­nā­sam­panno … pe … thinamiddhaṃ pajahanto ālokasaññaṃ bhāvetīti—bhāva­nā­sam­panno … pe … uddhaccaṃ pajahanto avikkhepaṃ bhāvetīti—bhāva­nā­sam­panno … pe … vicikicchaṃ pajahanto dhamma­va­vatthā­naṃ bhāvetīti—bhāva­nā­sam­panno … pe … avijjaṃ pajahanto vijjaṃ bhāvetīti—bhāva­nā­sam­panno … pe … aratiṃ pajahanto pāmojjaṃ bhāvetīti— bhāva­nā­sam­panno … pe … nīvaraṇe pajahanto paṭhamaṃ jhānaṃ bhāvetīti— bhāva­nā­sam­panno … pe … sabbakilese pajahanto arahattamaggaṃ bhāvetīti— bhāva­nā­sam­panno. Arahat­ta­magga­vasena cittaṃ adhiṭṭhātīti—adhiṭṭhā­na­sam­panno. Svāyaṃ evaṃ bhāva­nā­sam­panno adhiṭṭhā­na­sam­panno samaṃ jīvati, no visamaṃ; sammā jīvati, no micchā; visuddhaṃ jīvati, no kiliṭṭhanti—ājīvasampanno. Svāyaṃ evaṃ bhāva­nā­sam­panno adhiṭṭhā­na­sam­panno ājīvasampanno yaññadeva parisaṃ upasaṅkamati—yadi khat­tiya­parisaṃ yadi brāhma­ṇa­parisaṃ yadi gaha­pati­parisaṃ yadi samaṇaparisaṃ—visārado upasaṅkamati amaṅkubhūto. Taṃ kissa hetu? Tathā hi so bhāva­nā­sam­panno adhiṭṭhā­na­sam­panno ājīva­sampan­noti. (17–‍19)</p>
<p class="endsutta"><a class="ms" id="p_26Ps_1941"></a>Mātikākathā niṭṭhitā.</p>
<p class="endsection"><a class="ms" id="p_26Ps_1942"></a>Paññāvaggo tatiyo.</p>
<p class="endsection summary"><a class="ms" id="p_26Ps_1943"></a>Tassuddānaṃ</p>
<blockquote class="uddanagatha">
<p><a class="sc" id="18"></a><a class="ms" id="p_26Ps_1944"></a>Paññā iddhi abhisamayo,<br>
viveko cariyapañcamo;<br>
Pāṭihāri samasīsi,<br>
satipaṭṭhānā vipassanā;<br>
Tatiye paññāvaggamhi,<br>
mātikāya ca te dasāti.</p>
<p><a class="sc" id="19"></a><a class="ms" id="p_26Ps_1945"></a>Mahāvaggo yuganaddho,<br>
paññāvaggo ca nāmato;<br>
<span class="var" title="tivaggo yassa vikkhepo (s1-3, mr)" id="note378">Tayova vaggā imamhi</span>,<br>
paṭi­sam­bhi­dā­pakaraṇe.</p>
<p><a class="sc" id="20"></a><a class="ms" id="p_26Ps_1946"></a>Anan­tanaya­mag­gesu,<br>
gambhīro sāgarūpamo;<br>
Nabhañca tārakākiṇṇaṃ,<br>
thūlo jātassaro yathā;<br>
Kathikānaṃ visālāya,<br>
yogīnaṃ ñāṇajotananti.</p>
</blockquote>
<p class="endbook"><a class="ms" id="p_26Ps_1947"></a>Paṭi­sam­bhi­dā­magga­pāḷi niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
