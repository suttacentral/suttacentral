<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vb8">
<article>
<div class="hgroup">
<p class="division">Vibhaṅga</p>
<h1>Sammap­pa­dhā­na­vibhaṅga</h1>
</div>
<h2>1. Suttan­ta­bhājanīya</h2>
<p><a class="sc" id="1"></a><a class="pts" id="pts208"></a><a class="ms" id="p_30Vbh_1390"></a><a class="msdiv" id="msdiv390"></a>Cattāro sammappadhānā—idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="2"></a><a class="ms" id="p_30Vbh_1391"></a><a class="msdiv" id="msdiv391"></a>Kathañca bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati? Tattha katame anuppannā pāpakā akusalā dhammā? Tīṇi akusalamūlāni—lobho, doso, moho. Tadekaṭṭhā ca kilesā. Taṃsampayutto vedanākkhandho, saññākkhandho, saṅ­khā­rak­khan­dho, viññā­ṇak­khan­dho; taṃsamuṭṭhānaṃ kāyakammaṃ vacīkammaṃ manokammaṃ—ime vuccanti “anuppannā pāpakā akusalā dhammā”. Iti imesaṃ anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="3"></a><a class="ms" id="p_30Vbh_1392"></a><a class="msdiv" id="msdiv392"></a>“Chandaṃ janetī”ti. Tattha katamo chando? Yo chando <span class="var" title="chandīkatā (s1-3, pts1)" id="note62">chandikatā</span> kattukamyatā kusalo dhammacchando—ayaṃ vuccati “chando”. Imaṃ chandaṃ janeti sañjaneti <span class="var" title="uṭṭhāpeti samuṭṭhāpeti (s1-3, pts1)" id="note63">uṭṭhapeti samuṭṭhapeti</span> nibbatteti abhinibbatteti. Tena vuccati “chandaṃ janetī”ti.</p>
<p><a class="sc" id="4"></a><a class="pts" id="pts209"></a><a class="ms" id="p_30Vbh_1393"></a><a class="msdiv" id="msdiv393"></a>“Vāyamatī”ti. Tattha katamo vāyāmo? Yo cetasiko vīriyārambho … pe … sammāvāyāmo— ayaṃ vuccati “vāyāmo”. Iminā vāyāmena upeto hoti samupeto upāgato samupāgato upapanno sampanno samannāgato. Tena vuccati “vāyamatī”ti.</p>
<p><a class="sc" id="5"></a><a class="ms" id="p_30Vbh_1394"></a><a class="msdiv" id="msdiv394"></a>“Vīriyaṃ ārabhatī”ti. Tattha katamaṃ vīriyaṃ? Yo cetasiko vīriyārambho … pe … sammāvāyāmo—idaṃ vuccati “vīriyaṃ”. Imaṃ vīriyaṃ ārabhati samārabhati āsevati bhāveti bahulīkaroti. Tena vuccati “vīriyaṃ ārabhatī”ti.</p>
<p><a class="sc" id="6"></a><a class="ms" id="p_30Vbh_1395"></a><a class="msdiv" id="msdiv395"></a>“Cittaṃ paggaṇhātī”ti. Tattha katamaṃ cittaṃ? Yaṃ cittaṃ mano mānasaṃ … pe … tajjā­mano­viñ­ñā­ṇa­dhātu—idaṃ vuccati “cittaṃ”. Imaṃ cittaṃ paggaṇhāti sampaggaṇhāti upatthambheti paccu­pattham­bheti. Tena vuccati “cittaṃ paggaṇhātī”ti.</p>
<p><a class="sc" id="7"></a><a class="ms" id="p_30Vbh_1396"></a><a class="msdiv" id="msdiv396"></a>“Padahatī”ti. Tattha katamaṃ padhānaṃ? Yo cetasiko vīriyārambho … pe … sammāvāyāmo—idaṃ vuccati “padhānaṃ”. Iminā padhānena upeto hoti … pe … samannāgato. Tena vuccati “padahatī”ti.</p>
<p><a class="sc" id="8"></a><a class="ms" id="p_30Vbh_1397"></a><a class="msdiv" id="msdiv397"></a>Kathañca bhikkhu uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati? Tattha katame uppannā pāpakā akusalā dhammā? Tīṇi akusalamūlāni—lobho, doso, moho. Tadekaṭṭhā ca kilesā. Taṃsampayutto vedanākkhandho, saññākkhandho, saṅ­khā­rak­khan­dho, viññā­ṇak­khan­dho, taṃsamuṭṭhānaṃ kāyakammaṃ vacīkammaṃ manokammaṃ—ime vuccanti “uppannā pāpakā akusalā dhammā”. Iti imesaṃ uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="9"></a><a class="ms" id="p_30Vbh_1398"></a><a class="msdiv" id="msdiv398"></a>“Chandaṃ janetī”ti. Tattha katamo chando? Yo chando chandikatā kattukamyatā kusalo dhammacchando—ayaṃ vuccati “chando”. Imaṃ chandaṃ janeti sañjaneti uṭṭhapeti samuṭṭhapeti nibbatteti abhinibbatteti. Tena vuccati “chandaṃ janetī”ti.</p>
<p><a class="sc" id="10"></a><a class="ms" id="p_30Vbh_1399"></a><a class="msdiv" id="msdiv399"></a>“Vāyamatī”ti. Tattha katamo vāyāmo? Yo cetasiko vīriyārambho … pe … sammāvāyāmo— ayaṃ vuccati “vāyāmo”. Iminā vāyāmena upeto hoti … pe … samannāgato. Tena vuccati “vāyamatī”ti.</p>
<p><a class="sc" id="11"></a><a class="ms" id="p_30Vbh_1400"></a><a class="msdiv" id="msdiv400"></a>“Vīriyaṃ ārabhatī”ti. Tattha katamaṃ vīriyaṃ? Yo cetasiko vīriyārambho … pe … sammāvāyāmo—idaṃ vuccati “vīriyaṃ”. Imaṃ vīriyaṃ ārabhati samārabhati āsevati bhāveti bahulīkaroti. Tena vuccati “vīriyaṃ ārabhatī”ti.</p>
<p><a class="sc" id="12"></a><a class="ms" id="p_30Vbh_1401"></a><a class="msdiv" id="msdiv401"></a>“Cittaṃ paggaṇhātī”ti. Tattha katamaṃ cittaṃ? Yaṃ cittaṃ mano mānasaṃ … pe … tajjā­mano­viñ­ñā­ṇa­dhātu—idaṃ vuccati “cittaṃ”. Imaṃ cittaṃ paggaṇhāti sampaggaṇhāti upatthambheti paccu­pattham­bheti. Tena vuccati “cittaṃ paggaṇhātī”ti.</p>
<p><a class="sc" id="13"></a><a class="ms" id="p_30Vbh_1402"></a><a class="msdiv" id="msdiv402"></a>“Padahatī”ti. Tattha katamaṃ padhānaṃ? Yo cetasiko vīriyārambho … pe … sammāvāyāmo—idaṃ vuccati “padhānaṃ”. Iminā padhānena upeto hoti … pe … samannāgato. Tena vuccati “padahatī”ti.</p>
<p><a class="sc" id="14"></a><a class="pts" id="pts210"></a><a class="ms" id="p_30Vbh_1403"></a><a class="msdiv" id="msdiv403"></a>Kathañca bhikkhu anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati? Tattha katame anuppannā kusalā dhammā? Tīṇi kusalamūlāni—alobho, adoso, amoho. Taṃsampayutto vedanākkhandho, saññākkhandho, saṅ­khā­rak­khan­dho, viññā­ṇak­khan­dho, taṃsamuṭṭhānaṃ kāyakammaṃ, vacīkammaṃ, manokammaṃ—ime vuccanti “anuppannā kusalā dhammā”. Iti imesaṃ anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="15"></a><a class="ms" id="p_30Vbh_1404"></a><a class="msdiv" id="msdiv404"></a>“Chandaṃ janetī”ti … pe … “vāyamatī”ti … pe … “vīriyaṃ ārabhatī”ti … pe … “cittaṃ paggaṇhātī”ti … pe … “padahatī”ti. Tattha katamaṃ padhānaṃ? Yo cetasiko vīriyārambho … pe … sammāvāyāmo—idaṃ vuccati “padhānaṃ”. Iminā padhānena upeto hoti … pe … samannāgato. Tena vuccati “padahatī”ti.</p>
<p><a class="sc" id="16"></a><a class="ms" id="p_30Vbh_1405"></a><a class="msdiv" id="msdiv405"></a>Kathañca bhikkhu uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati? Tattha katame uppannā kusalā dhammā? Tīṇi kusalamūlāni—alobho, adoso, amoho. Taṃsampayutto vedanākkhandho, saññākkhandho, saṅ­khā­rak­khan­dho, viññā­ṇak­khan­dho, taṃsamuṭṭhānaṃ kāyakammaṃ vacīkammaṃ manokammaṃ—ime vuccanti “uppannā kusalā dhammā”. Iti imesaṃ uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="17"></a><a class="ms" id="p_30Vbh_1406"></a><a class="msdiv" id="msdiv406"></a>“Ṭhitiyā”ti. Yā ṭhiti so asammoso, yo asammoso so bhiyyobhāvo, yo bhiyyobhāvo taṃ vepullaṃ, yaṃ vepullaṃ sā bhāvanā, yā bhāvanā sā pāripūrī.</p>
<p><a class="sc" id="18"></a><a class="ms" id="p_30Vbh_1407"></a><a class="msdiv" id="msdiv407"></a>“Chandaṃ janetī”ti … pe … “vāyamatī”ti … pe … “vīriyaṃ ārabhatī”ti … pe … “cittaṃ paggaṇhātī”ti … pe … padahatīti. Tattha katamaṃ padhānaṃ? Yo cetasiko vīriyārambho … pe … sammāvāyāmo—idaṃ vuccati “padhānaṃ”. Iminā padhānena upeto hoti … pe … samannāgato. Tena vuccati “padahatī”ti.</p>
<p class="endsutta"><a class="sc" id="19"></a><a class="ms" id="p_30Vbh_1408"></a>Suttan­ta­bhājanī­yaṃ.</p>
<h2>2. Abhi­dham­ma­bhājanīya</h2>
<p><a class="sc" id="20"></a><a class="pts" id="pts211"></a><a class="ms" id="p_30Vbh_1409"></a><a class="msdiv" id="msdiv408"></a>Cattāro sammappadhānā—idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="21"></a><a class="ms" id="p_30Vbh_1410"></a><a class="msdiv" id="msdiv409"></a>Kathañca bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati duk­kha­paṭi­padaṃ dandhābhiññaṃ, tasmiṃ samaye anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="22"></a><a class="ms" id="p_30Vbh_1411"></a><a class="msdiv" id="msdiv410"></a>“Chandaṃ janetī”ti. Tattha katamo chando? Yo chando chandikatā kattukamyatā kusalo dhammacchando—ayaṃ vuccati “chando”. Imaṃ chandaṃ janeti sañjaneti uṭṭhapeti samuṭṭhapeti nibbatteti abhinibbatteti. Tena vuccati “chandaṃ janetī”ti.</p>
<p><a class="sc" id="23"></a><a class="ms" id="p_30Vbh_1412"></a><a class="msdiv" id="msdiv411"></a>“Vāyamatī”ti. Tattha katamo vāyāmo? Yo cetasiko vīriyārambho … pe … sammāvāyāmo vīriya­sam­boj­jhaṅgo maggaṅgaṃ magga­pariyā­pannaṃ—ayaṃ vuccati “vāyāmo”. Iminā vāyāmena upeto hoti samupeto upāgato samupāgato upapanno sampanno samannāgato. Tena vuccati “vāyamatī”ti.</p>
<p><a class="sc" id="24"></a><a class="pts" id="pts212"></a><a class="ms" id="p_30Vbh_1413"></a><a class="msdiv" id="msdiv412"></a>“Vīriyaṃ ārabhatī”ti. Tattha katamaṃ vīriyaṃ? Yo cetasiko vīriyārambho … pe … sammāvāyāmo vīriya­sam­boj­jhaṅgo maggaṅgaṃ magga­pariyā­pannaṃ—idaṃ vuccati “vīriyaṃ”. Imaṃ vīriyaṃ ārabhati samārabhati āsevati bhāveti bahulīkaroti. Tena vuccati “vīriyaṃ ārabhatī”ti.</p>
<p><a class="sc" id="25"></a><a class="ms" id="p_30Vbh_1414"></a><a class="msdiv" id="msdiv413"></a>“Cittaṃ paggaṇhātī”ti. Tattha katamaṃ cittaṃ? Yaṃ cittaṃ mano mānasaṃ … pe … tajjā­mano­viñ­ñā­ṇa­dhātu—idaṃ vuccati “cittaṃ”. Imaṃ cittaṃ paggaṇhāti sampaggaṇhāti upatthambheti paccu­pattham­bheti. Tena vuccati “cittaṃ paggaṇhātī”ti.</p>
<p><a class="sc" id="26"></a><a class="ms" id="p_30Vbh_1415"></a><a class="msdiv" id="msdiv414"></a>“Padahatī”ti. Tattha katamaṃ sammappadhānaṃ? Yo cetasiko vīriyārambho … pe … sammāvāyāmo vīriya­sam­boj­jhaṅgo maggaṅgaṃ magga­pariyā­pannaṃ—idaṃ vuccati “sammappadhānaṃ”. Avasesā dhammā sammap­pa­dhā­na­sam­payuttā.</p>
<p><a class="sc" id="27"></a><a class="ms" id="p_30Vbh_1416"></a><a class="msdiv" id="msdiv415"></a>Kathañca bhikkhu uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati duk­kha­paṭi­padaṃ dandhābhiññaṃ, tasmiṃ samaye uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="28"></a><a class="pts" id="pts213"></a><a class="ms" id="p_30Vbh_1417"></a><a class="msdiv" id="msdiv416"></a>“Chandaṃ janetī”ti … pe … “vāyamatī”ti … pe … “vīriyaṃ ārabhatī”ti … pe … “cittaṃ paggaṇhātī”ti … pe … “padahatī”ti. Tattha katamaṃ sammappadhānaṃ? Yo cetasiko vīriyārambho … pe … sammāvāyāmo vīriya­sam­boj­jhaṅgo maggaṅgaṃ magga­pariyā­pannaṃ— idaṃ vuccati “sammappadhānaṃ”. Avasesā dhammā sammap­pa­dhā­na­sam­payuttā.</p>
<p><a class="sc" id="29"></a><a class="ms" id="p_30Vbh_1418"></a><a class="msdiv" id="msdiv417"></a>Kathañca bhikkhu anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati duk­kha­paṭi­padaṃ dandhābhiññaṃ, tasmiṃ samaye anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="30"></a><a class="ms" id="p_30Vbh_1419"></a><a class="msdiv" id="msdiv418"></a>“Chandaṃ janetī”ti … pe … “vāyamatī”ti … pe … “vīriyaṃ ārabhatī”ti … pe … “cittaṃ paggaṇhātī”ti … pe … “padahatī”ti. Tattha katamaṃ sammappadhānaṃ? Yo cetasiko vīriyārambho … pe … sammāvāyāmo vīriya­sam­boj­jhaṅgo maggaṅgaṃ magga­pariyā­pannaṃ— idaṃ vuccati “sammappadhānaṃ”. Avasesā dhammā sammap­pa­dhā­na­sam­payuttā.</p>
<p><a class="sc" id="31"></a><a class="ms" id="p_30Vbh_1420"></a><a class="msdiv" id="msdiv419"></a>Kathañca bhikkhu uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati duk­kha­paṭi­padaṃ dandhābhiññaṃ, tasmiṃ samaye uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="32"></a><a class="ms" id="p_30Vbh_1421"></a><a class="msdiv" id="msdiv420"></a>“Ṭhitiyā”ti. Yā ṭhiti so asammoso, yo asammoso so bhiyyobhāvo, yo bhiyyobhāvo taṃ vepullaṃ, yaṃ vepullaṃ sā bhāvanā, yā bhāvanā sā pāripūrī.</p>
<p><a class="sc" id="33"></a><a class="ms" id="p_30Vbh_1422"></a><a class="msdiv" id="msdiv421"></a>“Chandaṃ janetī”ti. Tattha katamo chando? Yo chando chandikatā kattukamyatā kusalo dhammacchando—ayaṃ vuccati “chando”. Imaṃ chandaṃ janeti sañjaneti uṭṭhapeti samuṭṭhapeti nibbatteti abhinibbatteti. Tena vuccati “chandaṃ janetī”ti.</p>
<p><a class="sc" id="34"></a><a class="ms" id="p_30Vbh_1423"></a><a class="msdiv" id="msdiv422"></a>“Vāyamatī”ti. Tattha katamo vāyāmo? Yo cetasiko vīriyārambho … pe … sammāvāyāmo vīriya­sam­boj­jhaṅgo maggaṅgaṃ magga­pariyā­pannaṃ—ayaṃ vuccati “vāyāmo”. Iminā vāyāmena upeto hoti … pe … samannāgato. Tena vuccati “vāyamatī”ti.</p>
<p><a class="sc" id="35"></a><a class="pts" id="pts214"></a><a class="ms" id="p_30Vbh_1424"></a><a class="msdiv" id="msdiv423"></a>“Vīriyaṃ ārabhatī”ti. Tattha katamaṃ vīriyaṃ? Yo cetasiko vīriyārambho … pe … sammāvāyāmo vīriya­sam­boj­jhaṅgo maggaṅgaṃ magga­pariyā­pannaṃ—idaṃ vuccati “vīriyaṃ”. Imaṃ vīriyaṃ ārabhati samārabhati āsevati bhāveti bahulīkaroti. Tena vuccati “vīriyaṃ ārabhatī”ti.</p>
<p><a class="sc" id="36"></a><a class="ms" id="p_30Vbh_1425"></a><a class="msdiv" id="msdiv424"></a>“Cittaṃ paggaṇhātī”ti. Tattha katamaṃ cittaṃ? Yaṃ cittaṃ mano mānasaṃ … pe … tajjā­mano­viñ­ñā­ṇa­dhātu—idaṃ vuccati “cittaṃ”. Imaṃ cittaṃ paggaṇhāti sampaggaṇhāti upatthambheti paccu­pattham­bheti. Tena vuccati “cittaṃ paggaṇhātī”ti.</p>
<p><a class="sc" id="37"></a><a class="ms" id="p_30Vbh_1426"></a><a class="msdiv" id="msdiv425"></a>“Padahatī”ti. Tattha katamaṃ sammappadhānaṃ? Yo cetasiko vīriyārambho … pe … sammāvāyāmo vīriya­sam­boj­jhaṅgo maggaṅgaṃ magga­pariyā­pannaṃ—idaṃ vuccati “sammappadhānaṃ”. Avasesā dhammā sammap­pa­dhā­na­sam­payuttā.</p>
<p><a class="sc" id="38"></a><a class="ms" id="p_30Vbh_1427"></a><a class="msdiv" id="msdiv426"></a>Tattha katamaṃ sammappadhānaṃ? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati duk­kha­paṭi­padaṃ dandhābhiññaṃ, yo tasmiṃ samaye cetasiko vīriyārambho … pe … sammāvāyāmo vīriya­sam­boj­jhaṅgo maggaṅgaṃ magga­pariyā­pannaṃ—idaṃ vuccati “sammappadhānaṃ”. Avasesā dhammā sammap­pa­dhā­na­sam­payuttā.</p>
<p class="endsutta"><a class="sc" id="39"></a><a class="ms" id="p_30Vbh_1428"></a>Abhi­dham­ma­bhājanī­yaṃ.</p>
<h2>3. Pañhāpucchaka</h2>
<p><a class="sc" id="40"></a><a class="ms" id="p_30Vbh_1429"></a><a class="msdiv" id="msdiv427"></a>Cattāro sammappadhānā—idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya … pe … anuppannānaṃ kusalānaṃ dhammānaṃ uppādāya … pe … uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<p><a class="sc" id="41"></a><a class="ms" id="p_30Vbh_1430"></a><a class="msdiv" id="msdiv428"></a>Catunnaṃ sammap­pa­dhā­nā­naṃ kati kusalā, kati akusalā, kati abyākatā … pe … kati saraṇā, kati araṇā?</p>
<h3>3.1. Tika</h3>
<p><a class="sc" id="42"></a><a class="ms" id="p_30Vbh_1431"></a><a class="msdiv" id="msdiv429"></a>Kusalāyeva. (1)</p>
<p><a class="sc" id="43"></a><a class="ms" id="p_30Vbh_1432"></a>Siyā sukhāya vedanāya sampayuttā, siyā aduk­kha­ma­su­khāya vedanāya sampayuttā. (2)</p>
<p><a class="sc" id="44"></a><a class="pts" id="pts215"></a><a class="ms" id="p_30Vbh_1433"></a>Vipā­ka­dham­ma­dhammā. (3)</p>
<p><a class="sc" id="45"></a><a class="ms" id="p_30Vbh_1434"></a>Anupādin­na­anupā­dā­niyā. (4)</p>
<p><a class="sc" id="46"></a><a class="ms" id="p_30Vbh_1435"></a>Asaṃ­kiliṭ­ṭha­asaṃ­ki­lesikā. (5)</p>
<p><a class="sc" id="47"></a><a class="ms" id="p_30Vbh_1436"></a>Siyā savitak­ka­savi­cārā, siyā avitak­ka­vicāra­mattā, siyā avitak­ka­avi­cārā. (6)</p>
<p><a class="sc" id="48"></a><a class="ms" id="p_30Vbh_1437"></a>Siyā pītisahagatā, siyā sukhasahagatā, siyā upekkhā­saha­gatā. (7)</p>
<p><a class="sc" id="49"></a><a class="ms" id="p_30Vbh_1438"></a>Neva dassanena na bhāvanāya pahātabbā. (8)</p>
<p><a class="sc" id="50"></a><a class="ms" id="p_30Vbh_1439"></a>Neva dassanena na bhāvanāya pahātab­ba­hetukā. (9)</p>
<p><a class="sc" id="51"></a><a class="ms" id="p_30Vbh_1440"></a>Apacayagāmino. (10)</p>
<p><a class="sc" id="52"></a><a class="ms" id="p_30Vbh_1441"></a>Sekkhā. (11)</p>
<p><a class="sc" id="53"></a><a class="ms" id="p_30Vbh_1442"></a>Appamāṇā. (12)</p>
<p><a class="sc" id="54"></a><a class="ms" id="p_30Vbh_1443"></a>Appa­māṇā­rammaṇā. (13)</p>
<p><a class="sc" id="55"></a><a class="ms" id="p_30Vbh_1444"></a>Paṇītā. (14)</p>
<p><a class="sc" id="56"></a><a class="ms" id="p_30Vbh_1445"></a>Sammattaniyatā. (15)</p>
<p><a class="sc" id="57"></a><a class="ms" id="p_30Vbh_1446"></a>Na maggārammaṇā, maggahetukā, siyā maggādhipatino, siyā na vattabbā “maggādhipatino”ti. (16)</p>
<p><a class="sc" id="58"></a><a class="ms" id="p_30Vbh_1447"></a>Siyā uppannā, siyā anuppannā, na vattabbā “uppādino”ti. (17)</p>
<p><a class="sc" id="59"></a><a class="ms" id="p_30Vbh_1448"></a>Siyā atītā, siyā anāgatā, siyā paccuppannā. (18)</p>
<p><a class="sc" id="60"></a><a class="ms" id="p_30Vbh_1449"></a>Na vattabbā “atītārammaṇā”tipi, “anāgatārammaṇā”tipi, “­pac­cup­pan­nā­rammaṇā”tipi. (19)</p>
<p><a class="sc" id="61"></a><a class="ms" id="p_30Vbh_1450"></a>Siyā ajjhattā, siyā bahiddhā, siyā ajjhat­ta­bahid­dhā. (20)</p>
<p><a class="sc" id="62"></a><a class="ms" id="p_30Vbh_1451"></a>Bahid­dhā­rammaṇā. (21)</p>
<p><a class="sc" id="63"></a><a class="ms" id="p_30Vbh_1452"></a>Ani­dassa­na­ap­paṭi­ghā. (22)</p>
<h3>3.2. 3.2 Duka</h3>
<h4>3.2.1. Hetugocchaka</h4>
<p><a class="sc" id="64"></a><a class="ms" id="p_30Vbh_1453"></a><a class="msdiv" id="msdiv430"></a>Na hetū. Sahetukā. Hetusampayuttā. Na vattabbā hetū ceva sahetukā cāti, sahetukā ceva na ca hetū. Na vattabbā hetū ceva hetusampayuttā cāti, hetusampayuttā ceva na ca hetū. Na hetū sahetukā.</p>
<h4>3.2.2. Cūḷantaraduka</h4>
<p><a class="sc" id="65"></a><a class="ms" id="p_30Vbh_1454"></a>Sappaccayā. Saṅkhatā. Anidassanā. Appaṭighā. Arūpā. Lokuttarā. Kenaci viññeyyā, kenaci na viññeyyā.</p>
<h4>3.2.3. Āsavagocchaka</h4>
<p><a class="sc" id="66"></a><a class="ms" id="p_30Vbh_1455"></a>No āsavā. Anāsavā. Āsava­vippa­yuttā. Na vattabbā āsavā ceva sāsavā cātipi, sāsavā ceva no ca āsavātipi. Na vattabbā “āsavā ceva āsava­sam­payuttā cā”tipi, “āsava­sam­payuttā ceva no ca āsavā”tipi. Āsava­vippa­yuttā. Anāsavā.</p>
<h2>8.3.2.4-- Saṃ­yoja­na­goc­cha­kādi</h2>
<p><a class="sc" id="67"></a><a class="ms" id="p_30Vbh_1456"></a>No saṃyojanā … pe … no ganthā … pe … no oghā … pe … no yogā … pe … no nīvaraṇā … pe … no parāmāsā … pe … sārammaṇā. No cittā. Cetasikā. Citta­sam­payuttā. Cittasaṃsaṭṭhā. Citta­sa­muṭṭhānā. Cittasahabhuno. Cit­tānupa­rivat­tino. Cit­ta­saṃsaṭ­ṭha­sa­muṭṭhānā. Citta­saṃsaṭ­ṭha­sa­muṭṭhā­na­saha­bhuno. Cit­ta­saṃsaṭ­ṭha­sa­muṭṭhā­nānupa­rivat­tino. Bāhirā. No upādā. Anupādinnā.</p>
<h2>8.3.2.11-- Upādā­na­goc­cha­kādi</h2>
<p><a class="sc" id="68"></a><a class="ms" id="p_30Vbh_1457"></a>No upādānā … pe … no kilesā … pe … na dassanena pahātabbā. Na bhāvanāya pahātabbā. Na dassanena pahātab­ba­hetukā. Na bhāvanāya pahātab­ba­hetukā. Siyā savitakkā, siyā avitakkā. Siyā savicārā, siyā avicārā. Siyā sappītikā, siyā appītikā. Siyā pītisahagatā, siyā na pītisahagatā. Siyā sukhasahagatā, siyā na sukhasahagatā. Siyā upekkhā­saha­gatā, siyā na upekkhā­saha­gatā. Na kāmāvacarā. Na rūpāvacarā. Na arūpāvacarā. Apariyāpannā. Niyyānikā. Niyatā. Anuttarā. Araṇāti.</p>
<p class="endsutta"><a class="sc" id="69"></a><a class="ms" id="p_30Vbh_1458"></a>Pañhāpucchakaṃ.</p>
<p class="endsection"><a class="sc" id="70"></a><a class="ms" id="p_30Vbh_1459"></a>Sammap­pa­dhā­na­vibhaṅgo niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
