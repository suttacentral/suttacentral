<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ds2.1.10">
<article>
<div class="hgroup">
<p class="division">Dhammasaṅgaṇī</p>
<p>2 Niddesa</p>
<p>2.1 Cit­tup­pāda­kaṇḍa</p>
<h1>2.1.10. Ahetu­kakiri­yā­ab­yākata</h1>
</div>
<h2>2.1.10.1. Kiriyā­mano­dhātu</h2>
<p><a class="sc" id="1"></a><a class="ms" id="p_29Dhs_1068"></a><a class="msdiv" id="msdiv566"></a>Katame dhammā abyākatā? Yasmiṃ samaye manodhātu uppannā hoti kiriyā neva kusalā nākusalā na ca kammavipākā upekkhā­saha­gatā rūpārammaṇā vā … pe … ­phoṭṭhab­bā­rammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, upekkhā hoti, cittas­sekaggatā hoti, manindriyaṃ hoti, upekkhindriyaṃ hoti, jīvitindriyaṃ hoti; ye vā pana tasmiṃ samaye aññepi atthi paṭic­ca­samup­pannā arūpino dhammā—ime dhammā abyākatā … pe ….</p>
<p><a class="sc" id="2"></a><a class="ms" id="p_29Dhs_1069"></a>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti … pe … ekā manodhātu hoti, ekaṃ dhammāyatanaṃ hoti, ekā dhammadhātu hoti; ye vā pana tasmiṃ samaye aññepi atthi paṭic­ca­samup­pannā arūpino dhammā—ime dhammā abyākatā … pe ….</p>
<p><a class="sc" id="3"></a><a class="ms" id="p_29Dhs_1070"></a><a class="msdiv" id="msdiv567"></a>Katamo tasmiṃ samaye saṅ­khā­rak­khan­dho hoti? Phasso cetanā vitakko vicāro cittas­sekaggatā jīvitindriyaṃ; ye vā pana tasmiṃ samaye aññepi atthi paṭic­ca­samup­pannā arūpino dhammā ṭhapetvā veda­nāk­khan­dhaṃ ṭhapetvā saññākkhandhaṃ ṭhapetvā viññā­ṇak­khan­dhaṃ—ayaṃ tasmiṃ samaye saṅ­khā­rak­khan­dho hoti … pe … ime dhammā abyākatā.</p>
<p class="endsutta"><a class="ms" id="p_29Dhs_1071"></a>Kiriyā manodhātu.</p>
<h2>2.1.10.2. Kiriyā­mano­viñ­ñā­ṇa­dhātu­so­manas­sa­saha­gata</h2>
<p><a class="sc" id="4"></a><a class="pts" id="pts121"></a><a class="ms" id="p_29Dhs_1072"></a><a class="msdiv" id="msdiv568"></a>Katame dhammā abyākatā? Yasmiṃ samaye mano­viñ­ñā­ṇa­dhātu uppannā hoti kiriyā neva kusalā nākusalā na ca kammavipākā somanas­sa­saha­gatā rūpārammaṇā vā … pe … dhammārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, pīti hoti, sukhaṃ hoti, cittas­sekaggatā hoti, vīriyindriyaṃ hoti, samādhindriyaṃ hoti, manindriyaṃ hoti, somanas­sindriyaṃ hoti, jīvitindriyaṃ hoti; ye vā pana tasmiṃ samaye aññepi atthi paṭic­ca­samup­pannā arūpino dhammā—ime dhammā abyākatā.</p>
<p><a class="sc" id="5"></a><a class="ms" id="p_29Dhs_1073"></a><a class="msdiv" id="msdiv569"></a>Katamo tasmiṃ samaye phasso hoti? Yo tasmiṃ samaye phasso phusanā samphusanā samphusitattaṃ—ayaṃ tasmiṃ samaye phasso hoti … pe ….</p>
<p><a class="sc" id="6"></a><a class="ms" id="p_29Dhs_1074"></a><a class="msdiv" id="msdiv570"></a>Katamā tasmiṃ samaye cittas­sekaggatā hoti? Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avi­sāha­ṭa­mānasatā samatho samādhindriyaṃ samādhibalaṃ—ayaṃ tasmiṃ samaye cittas­sekaggatā hoti.</p>
<p><a class="sc" id="7"></a><a class="ms" id="p_29Dhs_1075"></a><a class="msdiv" id="msdiv571"></a>Katamaṃ tasmiṃ samaye vīriyindriyaṃ hoti? Yo tasmiṃ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asi­thi­la­pa­rakka­matā anikkhit­ta­chandatā anikkhit­ta­dhuratā dhura­sam­paggāho vīriyaṃ vīriyindriyaṃ vīriyabalaṃ—idaṃ tasmiṃ samaye vīriyindriyaṃ hoti.</p>
<p><a class="sc" id="8"></a><a class="ms" id="p_29Dhs_1076"></a><a class="msdiv" id="msdiv572"></a>Katamaṃ tasmiṃ samaye samādhindriyaṃ hoti? Yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avi­sāha­ṭa­mānasatā samatho samādhindriyaṃ samādhibalaṃ—idaṃ tasmiṃ samaye samādhindriyaṃ hoti … pe … ye vā pana tasmiṃ samaye aññepi atthi paṭic­ca­samup­pannā arūpino dhammā—ime dhammā abyākatā.</p>
<p><a class="sc" id="9"></a><a class="ms" id="p_29Dhs_1077"></a>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, eko phasso hoti … pe … ekā mano­viñ­ñā­ṇa­dhātu hoti, ekaṃ dhammāyatanaṃ hoti, ekā dhammadhātu hoti; ye vā pana tasmiṃ samaye aññepi atthi paṭic­ca­samup­pannā arūpino dhammā—ime dhammā abyākatā … pe ….</p>
<p><a class="sc" id="10"></a><a class="pts" id="pts122"></a><a class="ms" id="p_29Dhs_1078"></a><a class="msdiv" id="msdiv573"></a>Katamo tasmiṃ samaye saṅ­khā­rak­khan­dho hoti? Phasso cetanā vitakko vicāro pīti cittas­sekaggatā vīriyindriyaṃ samādhindriyaṃ jīvitindriyaṃ; ye vā pana tasmiṃ samaye aññepi atthi paṭic­ca­samup­pannā arūpino dhammā ṭhapetvā veda­nāk­khan­dhaṃ ṭhapetvā saññākkhandhaṃ ṭhapetvā viññā­ṇak­khan­dhaṃ—ayaṃ tasmiṃ samaye saṅ­khā­rak­khan­dho hoti … pe … ime dhammā abyākatā.</p>
<p class="endsutta"><a class="ms" id="p_29Dhs_1079"></a>Kiriyā mano­viñ­ñā­ṇa­dhātu somanas­sa­saha­gatā.</p>
<h2>2.1.10.3. Kiriyā­mano­viñ­ñā­ṇa­dhātu­upekkhā­saha­gata</h2>
<p><a class="sc" id="11"></a><a class="ms" id="p_29Dhs_1080"></a><a class="msdiv" id="msdiv574"></a>Katame dhammā abyākatā? Yasmiṃ samaye mano­viñ­ñā­ṇa­dhātu uppannā hoti kiriyā neva kusalā nākusalā na ca kammavipākā upekkhā­saha­gatā rūpārammaṇā vā … pe … dhammārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, upekkhā hoti, cittas­sekaggatā hoti, vīriyindriyaṃ hoti, samādhindriyaṃ hoti manindriyaṃ hoti, upekkhindriyaṃ hoti, jīvitindriyaṃ hoti; ye vā pana tasmiṃ samaye aññepi atthi paṭic­ca­samup­pannā arūpino dhammā—ime dhammā abyākatā … pe ….</p>
<p><a class="sc" id="12"></a><a class="ms" id="p_29Dhs_1081"></a>Tasmiṃ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, pañcindriyāni honti, eko phasso hoti … pe … ekā mano­viñ­ñā­ṇa­dhātu hoti, ekaṃ dhammāyatanaṃ hoti, ekā dhammadhātu hoti; ye vā pana tasmiṃ samaye aññepi atthi paṭic­ca­samup­pannā arūpino dhammā—ime dhammā abyākatā … pe ….</p>
<p><a class="sc" id="13"></a><a class="ms" id="p_29Dhs_1082"></a><a class="msdiv" id="msdiv575"></a>Katamo tasmiṃ samaye saṅ­khā­rak­khan­dho hoti? Phasso cetanā vitakko vicāro cittas­sekaggatā vīriyindriyaṃ samādhindriyaṃ jīvitindriyaṃ; ye vā pana tasmiṃ samaye aññepi atthi paṭic­ca­samup­pannā arūpino dhammā ṭhapetvā veda­nāk­khan­dhaṃ ṭhapetvā saññākkhandhaṃ ṭhapetvā viññā­ṇak­khan­dhaṃ—ayaṃ tasmiṃ samaye saṅ­khā­rak­khan­dho hoti … pe … ime dhammā abyākatā.</p>
<p class="endsutta"><a class="ms" id="p_29Dhs_1083"></a>Kiriyā mano­viñ­ñā­ṇa­dhātu upekkhā­saha­gatā.<br>
Ahetukā kiriyā abyākatā.</p>
<h2>2.1.10.4. Sahetu­ka­kā­māvaca­ra­kiriyā</h2>
<p><a class="sc" id="14"></a><a class="pts" id="pts123"></a><a class="ms" id="p_29Dhs_1084"></a><a class="msdiv" id="msdiv576"></a>Katame dhammā abyākatā? Yasmiṃ samaye mano­viñ­ñā­ṇa­dhātu uppannā hoti kiriyā neva kusalā nākusalā na ca kammavipākā somanas­sa­saha­gatā ñāṇasampayuttā … pe … somanas­sa­saha­gatā ñāṇasampayuttā sasaṅkhārena … pe … somanas­sa­saha­gatā ñāṇavippayuttā … pe … somanas­sa­saha­gatā ñāṇavippayuttā sasaṅkhārena … pe … upekkhā­saha­gatā ñāṇasampayuttā … pe … upekkhā­saha­gatā ñāṇasampayuttā sasaṅkhārena … pe … upekkhā­saha­gatā ñāṇavippayuttā … pe … upekkhā­saha­gatā ñāṇavippayuttā sasaṅkhārena rūpārammaṇā vā … pe … dhammārammaṇā vā yaṃ yaṃ vā panārabbha, tasmiṃ samaye phasso hoti … pe … avikkhepo hoti … pe … ime dhammā abyākatā … pe … alobho abyākatamūlaṃ … pe … adoso abyākatamūlaṃ … pe … ime dhammā abyākatā.</p>
<p class="endsutta"><a class="ms" id="p_29Dhs_1085"></a>Sahetukā kāmāvaca­ra­kiriyā.</p>
<h2>2.1.10.5. Rūpāvaca­ra­kiriyā</h2>
<p><a class="sc" id="15"></a><a class="ms" id="p_29Dhs_1086"></a><a class="msdiv" id="msdiv577"></a>Katame dhammā abyākatā? Yasmiṃ samaye rūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭha­dhamma­su­kha­vihāraṃ vivicceva kāmehi … pe … paṭhamaṃ jhānaṃ upasampajja viharati pathavīkasiṇaṃ, tasmiṃ samaye phasso hoti … pe … avikkhepo hoti … pe … ime dhammā abyākatā.</p>
<p><a class="sc" id="16"></a><a class="ms" id="p_29Dhs_1087"></a><a class="msdiv" id="msdiv578"></a>Katame dhammā abyākatā? Yasmiṃ samaye rūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭha­dhamma­su­kha­vihāraṃ vitak­ka­vicārā­naṃ vūpasamā … pe … dutiyaṃ jhānaṃ … pe … tatiyaṃ jhānaṃ … pe … catutthaṃ jhānaṃ … pe … paṭhamaṃ jhānaṃ … pe … pañcamaṃ jhānaṃ upasampajja viharati pathavīkasiṇaṃ, tasmiṃ samaye phasso hoti … pe … avikkhepo hoti … pe … ime dhammā abyākatā.</p>
<p class="endsutta"><a class="ms" id="p_29Dhs_1088"></a>Rūpāvaca­ra­kiriyā.</p>
<h2>2.1.10.6. Arūpā­vacara­kiriyā</h2>
<p><a class="sc" id="17"></a><a class="ms" id="p_29Dhs_1089"></a><a class="msdiv" id="msdiv579"></a>Katame dhammā abyākatā? Yasmiṃ samaye arūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭha­dhamma­su­kha­vihāraṃ sabbaso rūpasaññānaṃ samatikkamā paṭi­gha­saññā­naṃ atthaṅgamā nānat­ta­saññā­naṃ amanasikārā ākāsānañ­cāyata­na­saññā­saha­gataṃ sukhassa ca pahānā … pe … catutthaṃ jhānaṃ upasampajja viharati tasmiṃ samaye phasso hoti … pe … avikkhepo hoti … pe … ime dhammā abyākatā.</p>
<p><a class="sc" id="18"></a><a class="pts" id="pts124"></a><a class="ms" id="p_29Dhs_1090"></a><a class="msdiv" id="msdiv580"></a>Katame dhammā abyākatā? Yasmiṃ samaye arūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭha­dhamma­su­kha­vihāraṃ sabbaso ākāsānañ­cāyata­naṃ samatikkamma viñ­ñā­ṇañ­cāyata­na­saññā­saha­gataṃ sukhassa ca pahānā … pe … catutthaṃ jhānaṃ upasampajja viharati, tasmiṃ samaye phasso hoti … pe … avikkhepo hoti … pe … ime dhammā abyākatā.</p>
<p><a class="sc" id="19"></a><a class="ms" id="p_29Dhs_1091"></a><a class="msdiv" id="msdiv581"></a>Katame dhammā abyākatā? Yasmiṃ samaye arūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭha­dhamma­su­kha­vihāraṃ sabbaso viñ­ñā­ṇañ­cāyata­naṃ samatikkamma ākiñ­cañ­ñā­yatana­saññā­saha­gataṃ sukhassa ca pahānā … pe … catutthaṃ jhānaṃ upasampajja viharati, tasmiṃ samaye phasso hoti … pe … avikkhepo hoti … pe … ime dhammā abyākatā.</p>
<p><a class="sc" id="20"></a><a class="ms" id="p_29Dhs_1092"></a><a class="msdiv" id="msdiv582"></a>Katame dhammā abyākatā? Yasmiṃ samaye arūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ diṭṭha­dhamma­su­kha­vihāraṃ sabbaso ākiñ­cañ­ñā­yatanaṃ samatikkamma neva­saññā­nā­sañ­ñāyata­na­saññā­saha­gataṃ sukhassa ca pahānā … pe … catutthaṃ jhānaṃ upasampajja viharati, tasmiṃ samaye phasso hoti … pe … avikkhepo hoti … pe … ime dhammā abyākatā … pe … alobho abyākatamūlaṃ … pe … adoso abyākatamūlaṃ … pe … amoho abyākatamūlaṃ … pe … ime dhammā abyākatā.</p>
<p class="endsutta"><a class="ms" id="p_29Dhs_1093"></a>Arūpā­vacara­kiriyā.<br>
Kiriyā abyākatā.</p>
<p class="endsection"><a class="ms" id="p_29Dhs_1094"></a>Cit­tup­pāda­kaṇḍaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
