<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ds2.3.3">
<article>
<div class="hgroup">
<p class="division">Dhammasaṅgaṇī</p>
<p>2 Niddesa</p>
<p>2.3 Nikkhepakaṇḍa</p>
<h1>2.3.3. Suttan­tika­duka­nikkhepa</h1>
</div>
<h3>2.3.3.1. Vijjābhāgīduka</h3>
<p><a class="sc" id="1"></a><a class="ms" id="p_29Dhs_2005"></a><a class="msdiv" id="msdiv1303"></a>Katame dhammā vijjābhāgino? Vijjāya sampayuttakā dhammā—ime dhammā vijjābhāgino.</p>
<p><a class="sc" id="2"></a><a class="ms" id="p_29Dhs_2006"></a><a class="msdiv" id="msdiv1304"></a>Katame dhammā avijjābhāgino? Avijjāya sampayuttakā dhammā—ime dhammā avijjābhāgino.</p>
<h3>2.3.3.2. Vijjūpamaduka</h3>
<p><a class="sc" id="3"></a><a class="ms" id="p_29Dhs_2007"></a><a class="msdiv" id="msdiv1305"></a>Katame dhammā vijjūpamā? Heṭṭhimesu tīsu ariyamaggesu paññā—ime dhammā vijjūpamā.</p>
<p><a class="sc" id="4"></a><a class="pts" id="pts226"></a><a class="ms" id="p_29Dhs_2008"></a><a class="msdiv" id="msdiv1306"></a>Katame dhammā vajirūpamā? <span class="var" title="uparime (bj)" id="note116">Upariṭṭhime</span> arahattamagge paññā—ime dhammā vajirūpamā.</p>
<h3>2.3.3.3. Bāladuka</h3>
<p><a class="sc" id="5"></a><a class="ms" id="p_29Dhs_2009"></a><a class="msdiv" id="msdiv1307"></a>Katame dhammā bālā? Ahirīkañca anottappañca—ime dhammā bālā. Sabbepi akusalā dhammā bālā.</p>
<p><a class="sc" id="6"></a><a class="ms" id="p_29Dhs_2010"></a><a class="msdiv" id="msdiv1308"></a>Katame dhammā paṇḍitā? Hirī ca ottappañca—ime dhammā paṇḍitā. Sabbepi kusalā dhammā paṇḍitā.</p>
<h3>2.3.3.4. Kaṇhaduka</h3>
<p><a class="sc" id="7"></a><a class="ms" id="p_29Dhs_2011"></a><a class="msdiv" id="msdiv1309"></a>Katame dhammā kaṇhā? Ahirīkañca anottappañca—ime dhammā kaṇhā. Sabbepi akusalā dhammā kaṇhā.</p>
<p><a class="sc" id="8"></a><a class="ms" id="p_29Dhs_2012"></a><a class="msdiv" id="msdiv1310"></a>Katame dhammā sukkā? Hirī ca ottappañca—ime dhammā sukkā? Sabbepi kusalā dhammā sukkā.</p>
<h3>2.3.3.5. Tapanīyaduka</h3>
<p><a class="sc" id="9"></a><a class="ms" id="p_29Dhs_2013"></a><a class="msdiv" id="msdiv1311"></a>Katame dhammā tapanīyā? Kāyaduccaritaṃ, vacīduccaritaṃ, manoduccaritaṃ—ime dhammā tapanīyā. Sabbepi akusalā dhammā tapanīyā.</p>
<p><a class="sc" id="10"></a><a class="ms" id="p_29Dhs_2014"></a><a class="msdiv" id="msdiv1312"></a>Katame dhammā atapanīyā? Kāyasucaritaṃ, vacīsucaritaṃ, manosucaritaṃ—ime dhammā atapanīyā. Sabbepi kusalā dhammā atapanīyā.</p>
<h3>2.3.3.6. Adhivacanaduka</h3>
<p><a class="sc" id="11"></a><a class="ms" id="p_29Dhs_2015"></a><a class="msdiv" id="msdiv1313"></a>Katame dhammā adhivacanā? Yā tesaṃ tesaṃ dhammānaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo—ime dhammā adhivacanā.</p>
<p><a class="sc" id="12"></a><a class="ms" id="p_29Dhs_2016"></a>Sabbeva dhammā adhi­vacana­pathā.</p>
<h3>2.3.3.7. Niruttiduka</h3>
<p><a class="sc" id="13"></a><a class="ms" id="p_29Dhs_2017"></a><a class="msdiv" id="msdiv1314"></a>Katame dhammā nirutti? Yā tesaṃ tesaṃ dhammānaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo—ime dhammā nirutti.</p>
<p><a class="sc" id="14"></a><a class="ms" id="p_29Dhs_2018"></a>Sabbeva dhammā niruttipathā.</p>
<h3>2.3.3.8. Paññattiduka</h3>
<p><a class="sc" id="15"></a><a class="ms" id="p_29Dhs_2019"></a><a class="msdiv" id="msdiv1315"></a>Katame dhammā paññatti? Yā tesaṃ tesaṃ dhammānaṃ saṅkhā samaññā paññatti vohāro nāmaṃ nāmakammaṃ nāmadheyyaṃ nirutti byañjanaṃ abhilāpo—ime dhammā paññatti.</p>
<p><a class="sc" id="16"></a><a class="ms" id="p_29Dhs_2020"></a>Sabbeva dhammā paññattipathā.</p>
<h3>2.3.3.9. Nāmaduka</h3>
<p><a class="sc" id="17"></a><a class="ms" id="p_29Dhs_2021"></a><a class="msdiv" id="msdiv1316"></a>Tattha katamaṃ nāmaṃ? Vedanākkhandho, saññākkhandho, saṅ­khā­rak­khan­dho, viññā­ṇak­khan­dho, asaṅkhatā ca dhātu—idaṃ vuccati nāmaṃ.</p>
<p><a class="sc" id="18"></a><a class="pts" id="pts227"></a><a class="ms" id="p_29Dhs_2022"></a><a class="msdiv" id="msdiv1317"></a>Tattha katamaṃ rūpaṃ? Cattāro ca mahābhūtā, catunnañca mahābhūtānaṃ upādāya rūpaṃ—idaṃ vuccati rūpaṃ.</p>
<h3>2.3.3.10. Avijjāduka</h3>
<p><a class="sc" id="19"></a><a class="ms" id="p_29Dhs_2023"></a><a class="msdiv" id="msdiv1318"></a>Tattha katamā avijjā? Yaṃ aññāṇaṃ adassanaṃ … pe … avijjālaṅgī moho akusalamūlaṃ—ayaṃ vuccati avijjā.</p>
<p><a class="sc" id="20"></a><a class="ms" id="p_29Dhs_2024"></a><a class="msdiv" id="msdiv1319"></a>Tattha katamā bhavataṇhā? Yo bhavesu bhavachando … pe … bhavajjhosānaṃ—ayaṃ vuccati bhavataṇhā.</p>
<h3>2.3.3.11. Bhava­diṭṭhi­duka</h3>
<p><a class="sc" id="21"></a><a class="ms" id="p_29Dhs_2025"></a><a class="msdiv" id="msdiv1320"></a>Tattha katamā bhavadiṭṭhi? Bhavissati attā ca loko cāti, yā evarūpā diṭṭhi diṭṭhigataṃ … pe … vipari­yāsag­gāho—ayaṃ vuccati bhavadiṭṭhi.</p>
<p><a class="sc" id="22"></a><a class="ms" id="p_29Dhs_2026"></a><a class="msdiv" id="msdiv1321"></a>Tattha katamā vibhavadiṭṭhi? Na bhavissati attā ca loko cāti, yā evarūpā diṭṭhi diṭṭhigataṃ … pe … vipari­yāsag­gāho—ayaṃ vuccati vibhavadiṭṭhi.</p>
<h3>2.3.3.12. Sassa­ta­diṭṭhi­duka</h3>
<p><a class="sc" id="23"></a><a class="ms" id="p_29Dhs_2027"></a><a class="msdiv" id="msdiv1322"></a>Tattha katamā sassatadiṭṭhi? Sassato attā ca loko cāti, yā evarūpā diṭṭhi diṭṭhigataṃ … pe … vipari­yāsag­gāho—ayaṃ vuccati sassatadiṭṭhi.</p>
<p><a class="sc" id="24"></a><a class="ms" id="p_29Dhs_2028"></a><a class="msdiv" id="msdiv1323"></a>Tattha katamā ucchedadiṭṭhi? Ucchijjissati attā ca loko cāti, yā evarūpā diṭṭhi diṭṭhigataṃ … pe … vipari­yāsag­gāho—ayaṃ vuccati ucchedadiṭṭhi.</p>
<h3>2.3.3.13. Antavā­diṭṭhi­duka</h3>
<p><a class="sc" id="25"></a><a class="ms" id="p_29Dhs_2029"></a><a class="msdiv" id="msdiv1324"></a>Tattha katamā antavā diṭṭhi? Antavā attā ca loko cāti, yā evarūpā diṭṭhi diṭṭhigataṃ … pe … vipari­yāsag­gāho—ayaṃ vuccati antavā diṭṭhi.</p>
<p><a class="sc" id="26"></a><a class="ms" id="p_29Dhs_2030"></a><a class="msdiv" id="msdiv1325"></a>Tattha katamā anantavā diṭṭhi? Anantavā attā ca loko cāti, yā evarūpā diṭṭhi diṭṭhigataṃ … pe … vipari­yāsag­gāho—ayaṃ vuccati anantavā diṭṭhi.</p>
<h3>2.3.3.14. Pubban­tā­nu­diṭṭhi­duka</h3>
<p><a class="sc" id="27"></a><a class="ms" id="p_29Dhs_2031"></a><a class="msdiv" id="msdiv1326"></a>Tattha katamā pubban­tā­nudiṭ­ṭhi? Pubbantaṃ ārabbha yā uppajjati diṭṭhi diṭṭhigataṃ … pe … vipari­yāsag­gāho—ayaṃ vuccati pubban­tā­nudiṭ­ṭhi.</p>
<p><a class="sc" id="28"></a><a class="ms" id="p_29Dhs_2032"></a><a class="msdiv" id="msdiv1327"></a>Tattha katamā aparan­tā­nudiṭ­ṭhi? Aparantaṃ ārabbha yā uppajjati diṭṭhi diṭṭhigataṃ … pe … vipari­yāsag­gāho—ayaṃ vuccati aparan­tā­nudiṭ­ṭhi.</p>
<h3>2.3.3.15. Ahirikaduka</h3>
<p><a class="sc" id="29"></a><a class="ms" id="p_29Dhs_2033"></a><a class="msdiv" id="msdiv1328"></a>Tattha katamaṃ ahirikaṃ? Yaṃ na hirīyati hiriyitabbena, na hirīyati pāpakānaṃ akusalānaṃ dhammānaṃ samāpattiyā—idaṃ vuccati ahirikaṃ.</p>
<p><a class="sc" id="30"></a><a class="pts" id="pts228"></a><a class="ms" id="p_29Dhs_2034"></a><a class="msdiv" id="msdiv1329"></a>Tattha katamaṃ anottappaṃ? Yaṃ na ottappati ottappitabbena, na ottappati pāpakānaṃ akusalānaṃ dhammānaṃ samāpattiyā—idaṃ vuccati anottappaṃ.</p>
<h3>2.3.3.16. Hiriduka</h3>
<p><a class="sc" id="31"></a><a class="ms" id="p_29Dhs_2035"></a><a class="msdiv" id="msdiv1330"></a>Tattha katamā hirī? Yaṃ hirīyati hiriyitabbena, hirīyati pāpakānaṃ akusalānaṃ dhammānaṃ samāpattiyā—ayaṃ vuccati hirī.</p>
<p><a class="sc" id="32"></a><a class="ms" id="p_29Dhs_2036"></a><a class="msdiv" id="msdiv1331"></a>Tattha katamaṃ ottappaṃ? Yaṃ ottappati ottappitabbena, ottappati pāpakānaṃ akusalānaṃ dhammānaṃ samāpattiyā—idaṃ vuccati ottappaṃ.</p>
<h3>2.3.3.17. Dova­cassa­tāduka</h3>
<p><a class="sc" id="33"></a><a class="ms" id="p_29Dhs_2037"></a><a class="msdiv" id="msdiv1332"></a>Tattha katamā dovacassatā? Sahadhammike vuccamāne dovacassāyaṃ dovacassiyaṃ dovacassatā vip­paṭi­kūlag­gāhitā vipac­canī­ka­sātatā anādariyaṃ anādaratā agāravatā <span class="var" title="appatissavatā (bj)" id="note118">appaṭissavatā</span>—ayaṃ vuccati dovacassatā.</p>
<p><a class="sc" id="34"></a><a class="ms" id="p_29Dhs_2038"></a><a class="msdiv" id="msdiv1333"></a>Tattha katamā pāpamittatā? Ye te puggalā assaddhā dussīlā appassutā maccharino duppaññā, yā tesaṃ sevanā nisevanā saṃsevanā bhajanā sambhajanā bhatti sambhatti ­taṃsam­pa­vaṅkatā—ayaṃ vuccati pāpamittatā.</p>
<h3>2.3.3.18. Sova­cassa­tā­duka</h3>
<p><a class="sc" id="35"></a><a class="ms" id="p_29Dhs_2039"></a><a class="msdiv" id="msdiv1334"></a>Tattha katamā sovacassatā? Sahadhammike vuccamāne sovacassāyaṃ sovacassiyaṃ sovacassatā appaṭi­kūlag­gāhitā avi­pac­canī­ka­sātatā sagāravatā sādariyaṃ sādaratā sappaṭissavatā—ayaṃ vuccati sovacassatā.</p>
<p><a class="sc" id="36"></a><a class="ms" id="p_29Dhs_2040"></a><a class="msdiv" id="msdiv1335"></a>Tattha katamā kalyāṇamittatā? Ye te puggalā saddhā sīlavanto bahussutā cāgavanto paññavanto, yā tesaṃ sevanā nisevanā saṃsevanā bhajanā sambhajanā bhatti sambhatti ­taṃsam­pa­vaṅkatā—ayaṃ vuccati kalyāṇamittatā.</p>
<h3>2.3.3.19. Āpatti­kusala­tā­duka</h3>
<p><a class="sc" id="37"></a><a class="ms" id="p_29Dhs_2041"></a><a class="msdiv" id="msdiv1336"></a>Tattha katamā āpattikusalatā? Pañcapi āpattikkhandhā āpattiyo, sattapi āpattikkhandhā āpattiyo. Yā tāsaṃ āpattīnaṃ āpattikusalatā paññā pajānanā … pe … amoho dhammavicayo sammādiṭṭhi—ayaṃ vuccati āpattikusalatā.</p>
<p><a class="sc" id="38"></a><a class="ms" id="p_29Dhs_2042"></a><a class="msdiv" id="msdiv1337"></a>Tattha katamā āpatti­vuṭṭhā­na­kusalatā? Yā tāhi āpattīhi vuṭṭhā­na­kusalatā paññā pajānanā … pe … amoho dhammavicayo sammādiṭṭhi—ayaṃ vuccati āpatti­vuṭṭhā­na­kusalatā.</p>
<h3>2.3.3.20. Samā­patti­kusala­tā­duka</h3>
<p><a class="sc" id="39"></a><a class="pts" id="pts229"></a><a class="ms" id="p_29Dhs_2043"></a><a class="msdiv" id="msdiv1338"></a>Tattha katamā samā­patti­kusalatā? Atthi savitak­ka­savi­cārā samāpatti, atthi avitak­ka­vicāra­mattā samāpatti, atthi avitak­ka­avi­cārā samāpatti. Yā tāsaṃ samāpattīnaṃ samā­patti­kusalatā paññā pajānanā … pe … amoho dhammavicayo sammādiṭṭhi—ayaṃ vuccati samā­patti­kusalatā.</p>
<p><a class="sc" id="40"></a><a class="ms" id="p_29Dhs_2044"></a><a class="msdiv" id="msdiv1339"></a>Tattha katamā samā­patti­vuṭṭhā­na­kusalatā? Yā tāhi samāpattīhi vuṭṭhā­na­kusalatā paññā pajānanā … pe … amoho dhammavicayo sammādiṭṭhi—ayaṃ vuccati samā­patti­vuṭṭhā­na­kusalatā.</p>
<h3>2.3.3.21. Dhātu­kusala­tāduka</h3>
<p><a class="sc" id="41"></a><a class="ms" id="p_29Dhs_2045"></a><a class="msdiv" id="msdiv1340"></a>Tattha katamā dhātukusalatā? Aṭṭhārasa dhātuyo cakkhudhātu rūpadhātu cak­khu­viñ­ñā­ṇa­dhātu, sotadhātu saddadhātu sota­viñ­ñā­ṇa­dhātu, ghānadhātu gandhadhātu ghāna­viñ­ñā­ṇa­dhātu, jivhādhātu rasadhātu jivhā­viñ­ñā­ṇa­dhātu, kāyadhātu ­phoṭṭhab­ba­dhātu kāya­viñ­ñā­ṇa­dhātu, manodhātu dhammadhātu mano­viñ­ñā­ṇa­dhātu. Yā tāsaṃ dhātūnaṃ dhātukusalatā paññā pajānanā … pe … amoho dhammavicayo sammādiṭṭhi—ayaṃ vuccati dhātukusalatā.</p>
<p><a class="sc" id="42"></a><a class="ms" id="p_29Dhs_2046"></a><a class="msdiv" id="msdiv1341"></a>Tattha katamā manasikā­ra­kusalatā? Yā tāsaṃ dhātūnaṃ manasikā­ra­kusalatā paññā pajānanā … pe … amoho dhammavicayo sammādiṭṭhi—ayaṃ vuccati manasikā­ra­kusalatā.</p>
<h3>2.3.3.22. Āyata­na­kusala­tā­duka</h3>
<p><a class="sc" id="43"></a><a class="ms" id="p_29Dhs_2047"></a><a class="msdiv" id="msdiv1342"></a>Tattha katamā āyata­na­kusalatā? Dvāda­sāyata­nāni—cakkhāyatanaṃ, rūpāyatanaṃ, sotāyatanaṃ, saddāyatanaṃ, ghānāyatanaṃ, gandhāyatanaṃ, jivhāyatanaṃ, rasāyatanaṃ, kāyāyatanaṃ, ­phoṭṭhab­bā­yatanaṃ, manāyatanaṃ, dhammāyatanaṃ. Yā tesaṃ āyatanānaṃ āyata­na­kusalatā paññā pajānanā … pe … amoho dhammavicayo sammādiṭṭhi—ayaṃ vuccati āyata­na­kusalatā.</p>
<p><a class="sc" id="44"></a><a class="ms" id="p_29Dhs_2048"></a><a class="msdiv" id="msdiv1343"></a>Tattha katamā paṭic­ca­samup­pāda­kusalatā? Avijjāpaccayā saṅkhārā, saṅ­khā­ra­pac­cayā viññāṇaṃ, viññāṇapaccayā nāmarūpaṃ, nāmarū­papaccayā saḷāyatanaṃ, saḷāya­tana­pac­cayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ soka­pari­deva­duk­kha­do­manas­supāyāsā sambhavanti; evametassa kevalassa duk­khak­khan­dhassa samudayo hotīti. Yā tattha paññā pajānanā … pe … amoho dhammavicayo sammādiṭṭhi—ayaṃ vuccati paṭic­ca­samup­pāda­kusalatā.</p>
<h3>2.3.3.23. Ṭhāna­kusala­tā­duka</h3>
<p><a class="sc" id="45"></a><a class="pts" id="pts230"></a><a class="ms" id="p_29Dhs_2049"></a><a class="msdiv" id="msdiv1344"></a>Tattha katamā ṭhānakusalatā? Ye ye dhammā yesaṃ yesaṃ dhammānaṃ hetū paccayā <span class="var" title="upādāya (si, mr)" id="note119">uppādāya</span> taṃ taṃ ṭhānanti, yā tattha paññā pajānanā … pe … amoho dhammavicayo sammādiṭṭhi—ayaṃ vuccati ṭhānakusalatā.</p>
<p><a class="sc" id="46"></a><a class="ms" id="p_29Dhs_2050"></a><a class="msdiv" id="msdiv1345"></a>Tattha katamā aṭṭhā­na­kusalatā? Ye ye dhammā yesaṃ yesaṃ dhammānaṃ na hetū na paccayā uppādāya taṃ taṃ aṭṭhānanti, yā tattha paññā pajānanā … pe … amoho dhammavicayo sammādiṭṭhi—ayaṃ vuccati aṭṭhā­na­kusalatā.</p>
<h3>2.3.3.24. Ajjavaduka</h3>
<p><a class="sc" id="47"></a><a class="ms" id="p_29Dhs_2051"></a><a class="msdiv" id="msdiv1346"></a>Tattha katamo ajjavo? Yā <span class="var" title="ujukatā (bj) | ājjavatā (s1-3)" id="note120">ajjavatā</span> ajimhatā avaṅkatā akuṭilatā—ayaṃ vuccati ajjavo.</p>
<p><a class="sc" id="48"></a><a class="ms" id="p_29Dhs_2052"></a><a class="msdiv" id="msdiv1347"></a>Tattha katamo maddavo? Yā mudutā maddavatā akakkhaḷatā <span class="var" title="akaṭhinatā (bj, s1-3, pts1)" id="note121">akathinatā</span> nīcacittatā— ayaṃ vuccati maddavo.</p>
<h3>2.3.3.25. Khantiduka</h3>
<p><a class="sc" id="49"></a><a class="ms" id="p_29Dhs_2053"></a><a class="msdiv" id="msdiv1348"></a>Tattha katamā khanti? Yā khanti khamanatā adhivāsanatā acaṇḍikkaṃ anasuropo attamanatā cittassa—ayaṃ vuccati khanti.</p>
<p><a class="sc" id="50"></a><a class="ms" id="p_29Dhs_2054"></a><a class="msdiv" id="msdiv1349"></a>Tattha katamaṃ soraccaṃ? Yo kāyiko avītikkamo, vācasiko avītikkamo, kāyikavācasiko avītikkamo—idaṃ vuccati soraccaṃ. Sabbopi sīlasaṃvaro soraccaṃ.</p>
<h3>2.3.3.26. Sākhalyaduka</h3>
<p><a class="sc" id="51"></a><a class="ms" id="p_29Dhs_2055"></a><a class="msdiv" id="msdiv1350"></a>Tattha katamaṃ sākhalyaṃ? Yā sā vācā aṇḍakā kakkasā parakaṭukā parābhisajjanī kodhasāmantā asamā­dhi­saṃ­vatta­nikā, tathārūpiṃ vācaṃ pahāya yā sā vācā neḷā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṃ vācaṃ bhāsitā hoti; yā tattha saṇhavācatā sakhilavācatā apharusavācatā—idaṃ vuccati sākhalyaṃ.</p>
<p><a class="sc" id="52"></a><a class="ms" id="p_29Dhs_2056"></a><a class="msdiv" id="msdiv1351"></a>Tattha katamo paṭisanthāro? Dve paṭisanthārā—āmi­sapaṭi­san­thāro ca dhamma­paṭi­san­thāro ca. Idhekacco paṭisanthārako hoti āmi­sapaṭi­san­thārena vā dhamma­paṭi­san­thārena vā—ayaṃ vuccati paṭisanthāro.</p>
<h3>2.3.3.27. Indriye­su­a­guttad­vāra­tā­duka</h3>
<p><a class="sc" id="53"></a><a class="pts" id="pts231"></a><a class="ms" id="p_29Dhs_2057"></a><a class="msdiv" id="msdiv1352"></a>Tattha katamā indriyesu aguttadvāratā? Idhekacco cakkhunā rūpaṃ disvā nimittaggāhī hoti anub­yañ­janag­gāhī. Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati. Sotena saddaṃ sutvā … pe … ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā … pe … manasā dhammaṃ viññāya nimittaggāhī hoti anub­yañ­janag­gāhī. Yat­vādhika­ra­ṇa­menaṃ manindriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati manindriyaṃ, manindriye na saṃvaraṃ āpajjati. Yā imesaṃ channaṃ indriyānaṃ agutti agopanā anārakkho asaṃvaro—ayaṃ vuccati indriyesu aguttadvāratā.</p>
<p><a class="sc" id="54"></a><a class="ms" id="p_29Dhs_2058"></a><a class="msdiv" id="msdiv1353"></a>Tattha katamā bhojane amattaññutā? Idhekacco appaṭisaṅkhā ayoniso āhāraṃ āhāreti davāya madāya maṇḍanāya vibhūsanāya. Yā tattha asantuṭṭhitā amattaññutā appaṭisaṅkhā bhojane—ayaṃ vuccati bhojane amattaññutā.</p>
<h3>2.3.3.28. Indriyesu­guttad­vāra­tā­duka</h3>
<p><a class="sc" id="55"></a><a class="ms" id="p_29Dhs_2059"></a><a class="msdiv" id="msdiv1354"></a>Tattha katamā indriyesu guttadvāratā? Idhekacco cakkhunā rūpaṃ disvā na nimittaggāhī hoti <span class="var" title="anuv­yañ­janag­gāhī (bj) | na anuv­yañ­janag­gāhi (pts1)" id="note122">­nānub­yañ­janag­gāhī</span>. Yat­vādhika­ra­ṇa­menaṃ cakkhundriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Sotena saddaṃ sutvā … pe … ghānena gandhaṃ ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā … pe … manasā dhammaṃ viññāya na nimittaggāhī hoti ­nānub­yañ­janag­gāhī. Yat­vādhika­ra­ṇa­menaṃ manindriyaṃ asaṃvutaṃ viharantaṃ abhij­jhā­do­manassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati. Yā imesaṃ channaṃ indriyānaṃ gutti gopanā ārakkho saṃvaro—ayaṃ vuccati indriyesu guttadvāratā.</p>
<p><a class="sc" id="56"></a><a class="pts" id="pts232"></a><a class="ms" id="p_29Dhs_2060"></a><a class="msdiv" id="msdiv1355"></a>Tattha katamā bhojane mattaññutā? Idhekacco paṭisaṅkhā yoniso āhāraṃ āhāreti— neva davāya na madāya na maṇḍanāya na vibhūsanāya yāvadeva imassa kāyassa ṭhitiyā yāpanāya vihiṃ­sū­para­tiyā brahma­cari­yā­nuggahāya, iti purāṇañca vedanaṃ paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā ca phāsuvihāro cāti. Yā tattha santuṭṭhitā mattaññutā paṭisaṅkhā bhojane—ayaṃ vuccati bhojane mattaññutā.</p>
<h3>2.3.3.29. Muṭṭha­sacca­duka</h3>
<p><a class="sc" id="57"></a><a class="ms" id="p_29Dhs_2061"></a><a class="msdiv" id="msdiv1356"></a>Tattha katamaṃ muṭṭhasaccaṃ? Yā <span class="var" title="anussati (bj, pts1)" id="note123">asati</span> ananussati appaṭissati asati asaraṇatā adhāraṇatā pilāpanatā <span class="var" title="pammussanatā (bj) | pamussanatā (s1) | asammussanatā (pts1)" id="note124">sammussanatā</span>—idaṃ vuccati muṭṭhasaccaṃ.</p>
<p><a class="sc" id="58"></a><a class="ms" id="p_29Dhs_2062"></a><a class="msdiv" id="msdiv1357"></a>Tattha katamaṃ asampajaññaṃ? Yaṃ aññāṇaṃ adassanaṃ … pe … avijjālaṅgī moho akusalamūlaṃ—idaṃ vuccati asampajaññaṃ.</p>
<h3>2.3.3.30. Sati­sam­pajañ­ña­duka</h3>
<p><a class="sc" id="59"></a><a class="ms" id="p_29Dhs_2063"></a><a class="msdiv" id="msdiv1358"></a>Tattha katamā sati? Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṃ satibalaṃ sammāsati—ayaṃ vuccati sati.</p>
<p><a class="sc" id="60"></a><a class="ms" id="p_29Dhs_2064"></a><a class="msdiv" id="msdiv1359"></a>Tattha katamaṃ sampajaññaṃ? Yā paññā pajānanā … pe … amoho dhammavicayo sammādiṭṭhi—idaṃ vuccati sampajaññaṃ.</p>
<h3>2.3.3.31. Paṭi­saṅ­khā­na­bala­duka</h3>
<p><a class="sc" id="61"></a><a class="ms" id="p_29Dhs_2065"></a><a class="msdiv" id="msdiv1360"></a>Tattha katamaṃ paṭi­saṅ­khā­na­balaṃ? Yā paññā pajānanā … pe … amoho dhammavicayo sammādiṭṭhi—idaṃ vuccati paṭi­saṅ­khā­na­balaṃ.</p>
<p><a class="sc" id="62"></a><a class="ms" id="p_29Dhs_2066"></a><a class="msdiv" id="msdiv1361"></a>Tattha katamaṃ bhāvanābalaṃ? Yā kusalānaṃ dhammānaṃ āsevanā bhāvanā bahulīkammaṃ—idaṃ vuccati bhāvanābalaṃ. Sattapi bojjhaṅgā bhāvanābalaṃ.</p>
<h3>2.3.3.32. Sama­tha­vi­passa­nā­duka</h3>
<p><a class="sc" id="63"></a><a class="ms" id="p_29Dhs_2067"></a><a class="msdiv" id="msdiv1362"></a>Tattha katamo samatho? Yā cittassa ṭhiti … pe … sammāsamādhi—ayaṃ vuccati samatho.</p>
<p><a class="sc" id="64"></a><a class="ms" id="p_29Dhs_2068"></a><a class="msdiv" id="msdiv1363"></a>Tattha katamā vipassanā? Yā paññā pajānanā … pe … amoho dhammavicayo sammādiṭṭhi—ayaṃ vuccati vipassanā.</p>
<h3>2.3.3.33. Sama­tha­nimitta­duka</h3>
<p><a class="sc" id="65"></a><a class="ms" id="p_29Dhs_2069"></a><a class="msdiv" id="msdiv1364"></a>Tattha katamaṃ sama­tha­nimittaṃ? Yā cittassa ṭhiti … pe … sammāsamādhi—idaṃ vuccati sama­tha­nimittaṃ.</p>
<p><a class="sc" id="66"></a><a class="ms" id="p_29Dhs_2070"></a><a class="msdiv" id="msdiv1365"></a>Tattha katamaṃ ­paggā­ha­nimittaṃ? Yo cetasiko vīriyārambho … pe … sammāvāyāmo— idaṃ vuccati ­paggā­ha­nimittaṃ.</p>
<h3>2.3.3.34. Paggāhaduka</h3>
<p><a class="sc" id="67"></a><a class="pts" id="pts233"></a><a class="ms" id="p_29Dhs_2071"></a><a class="msdiv" id="msdiv1366"></a>Tattha katamo paggāho? Yo cetasiko vīriyārambho … pe … sammāvāyāmo—ayaṃ vuccati paggāho.</p>
<p><a class="sc" id="68"></a><a class="ms" id="p_29Dhs_2072"></a><a class="msdiv" id="msdiv1367"></a>Tattha katamo avikkhepo? Yā cittassa ṭhiti … pe … sammāsamādhi—ayaṃ vuccati avikkhepo.</p>
<h3>2.3.3.35. Sīla­vi­pat­ti­duka</h3>
<p><a class="sc" id="69"></a><a class="ms" id="p_29Dhs_2073"></a><a class="msdiv" id="msdiv1368"></a>Tattha katamā sīlavipatti? Yo kāyiko vītikkamo, vācasiko vītikkamo, kāyikavācasiko vītikkamo—ayaṃ vuccati sīlavipatti. Sabbampi dussilyaṃ sīlavipatti.</p>
<p><a class="sc" id="70"></a><a class="ms" id="p_29Dhs_2074"></a><a class="msdiv" id="msdiv1369"></a>Tattha katamā diṭṭhivipatti? Natthi dinnaṃ, natthi yiṭṭhaṃ, natthi hutaṃ, natthi sukata­dukka­ṭā­naṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentīti; yā evarūpā diṭṭhi diṭṭhigataṃ … pe … vipari­yāsag­gāho—ayaṃ vuccati diṭṭhivipatti. Sabbāpi micchādiṭṭhi diṭṭhivipatti.</p>
<h3>2.3.3.36. Sīla­sam­padā­duka</h3>
<p><a class="sc" id="71"></a><a class="ms" id="p_29Dhs_2075"></a><a class="msdiv" id="msdiv1370"></a>Tattha katamā sīlasampadā? Yo kāyiko avītikkamo, vācasiko avītikkamo, kāyikavācasiko avītikkamo—ayaṃ vuccati sīlasampadā. Sabbopi sīlasaṃvaro sīlasampadā.</p>
<p><a class="sc" id="72"></a><a class="ms" id="p_29Dhs_2076"></a><a class="msdiv" id="msdiv1371"></a>Tattha katamā diṭṭhisampadā? Atthi dinnaṃ, atthi yiṭṭhaṃ, atthi hutaṃ, atthi sukata­dukka­ṭā­naṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentīti; yā evarūpā paññā pajānanā … pe … amoho dhammavicayo sammādiṭṭhi—ayaṃ vuccati diṭṭhisampadā. Sabbāpi sammādiṭṭhi diṭṭhisampadā.</p>
<h3>2.3.3.37. Sīla­vi­sud­dhi­duka</h3>
<p><a class="sc" id="73"></a><a class="ms" id="p_29Dhs_2077"></a><a class="msdiv" id="msdiv1372"></a>Tattha katamā sīlavisuddhi? Yo kāyiko avītikkamo, vācasiko avītikkamo, kāyikavācasiko avītikkamo—ayaṃ vuccati sīlavisuddhi. Sabbopi sīlasaṃvaro sīlavisuddhi.</p>
<p><a class="sc" id="74"></a><a class="ms" id="p_29Dhs_2078"></a><a class="msdiv" id="msdiv1373"></a>Tattha katamā diṭṭhivisuddhi? <span class="var" title="kammas­sakatā­ñāṇaṃ (bj) | kammassakataṃ ñāṇaṃ (s1) | kammassa kataṃ ñāṇa (pts1)" id="note125">Kammas­sakata­ñāṇaṃ</span> <span class="var" title="saccānulomikaṃ ñāṇaṃ (pts1)" id="note126">sac­cānu­lomika­ñāṇaṃ</span> magga­samaṅ­gissa ñāṇaṃ phala­samaṅ­gissa ñāṇaṃ.</p>
<h3>2.3.3.38. Diṭṭhi­vi­sud­dhi­kho­pana­duka</h3>
<p><a class="sc" id="75"></a><a class="pts" id="pts234"></a><a class="ms" id="p_29Dhs_2079"></a><a class="msdiv" id="msdiv1374"></a><strong>Diṭṭhivisuddhi kho panā</strong>ti—yā paññā pajānanā … pe … amoho dhammavicayo sammādiṭṭhi.</p>
<p><a class="sc" id="76"></a><a class="ms" id="p_29Dhs_2080"></a><a class="msdiv" id="msdiv1375"></a><strong>Yathādiṭṭhissa ca padhānan</strong>ti—yo cetasiko vīriyārambho … pe … sammāvāyāmo.</p>
<h3>2.3.3.39. Saṃ­ve­ga­saṃ­veja­na­ni­yaṭṭhā­na­duka</h3>
<p><a class="sc" id="77"></a><a class="ms" id="p_29Dhs_2081"></a><a class="msdiv" id="msdiv1376"></a><strong>Saṃvego</strong>ti—jātibhayaṃ jarābhayaṃ byādhibhayaṃ maraṇabhayaṃ. <span class="var" title="saṃvejanīyaṃ (bj)" id="note127">Saṃvejaniyaṃ</span> ṭhānanti— jāti jarā byādhi maraṇaṃ.</p>
<p><a class="sc" id="78"></a><a class="ms" id="p_29Dhs_2082"></a><a class="msdiv" id="msdiv1377"></a><strong>Saṃviggassa ca yoniso padhānan</strong>ti—idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.</p>
<h3>2.3.3.40. Asan­tuṭ­ṭhi­tā­kusala­dhamma­duka</h3>
<p><a class="sc" id="79"></a><a class="ms" id="p_29Dhs_2083"></a><a class="msdiv" id="msdiv1378"></a><strong>Asantuṭṭhitā ca kusalesu dhammesū</strong>ti—yā kusalānaṃ dhammānaṃ bhāvanāya asantuṭṭhassa bhiyyokamyatā.</p>
<p><a class="sc" id="80"></a><a class="ms" id="p_29Dhs_2084"></a><a class="msdiv" id="msdiv1379"></a><strong>Appaṭivānitā ca padhānasmin</strong>ti—yā kusalānaṃ dhammānaṃ bhāvanāya sakkac­ca­kiriyatā sātac­ca­kiriyatā aṭṭhi­ta­kiriyatā anolīnavuttitā anikkhit­ta­chandatā anikkhit­ta­dhuratā āsevanā bhāvanā bahulīkammaṃ.</p>
<h3>2.3.3.41. Vijjāduka</h3>
<p><a class="sc" id="81"></a><a class="ms" id="p_29Dhs_2085"></a><a class="msdiv" id="msdiv1380"></a><strong>Vijjā</strong>ti—tisso vijjā—pubbe­nivāsā­nus­sati ñāṇaṃ vijjā, sattānaṃ cutūpapāte ñāṇaṃ vijjā, āsavānaṃ khaye ñāṇaṃ vijjā.</p>
<p><a class="sc" id="82"></a><a class="ms" id="p_29Dhs_2086"></a><a class="msdiv" id="msdiv1381"></a><strong>Vimuttī</strong>ti—dve vimuttiyo—<span class="var" title="cittassa ca (bj, s1-3, pts1)" id="note128">cittassa</span> adhimutti, nibbānañca.</p>
<h3>2.3.3.42. Khayeñāṇaduka</h3>
<p><a class="sc" id="83"></a><a class="ms" id="p_29Dhs_2087"></a><a class="msdiv" id="msdiv1382"></a><strong>Khaye ñāṇan</strong>ti—magga­samaṅ­gissa ñāṇaṃ.</p>
<p><a class="sc" id="84"></a><a class="ms" id="p_29Dhs_2088"></a><a class="msdiv" id="msdiv1383"></a><strong>Anuppāde ñāṇan</strong>ti—phala­samaṅ­gissa ñāṇaṃ.</p>
<p class="endsection"><a class="ms" id="p_29Dhs_2089"></a>Nikkhepakaṇḍo niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
