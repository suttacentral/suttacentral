<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pp2.3">
<article>
<div class="hgroup">
<p class="division">­Pugga­la­paññatti</p>
<p>Niddesa</p>
<h1>3. Tika­pugga­la­paññatti</h1>
</div>
<p><a class="sc" id="1"></a><a class="ms" id="p_31Pu_268"></a><a class="msdiv" id="msdiv91"></a>Katamo ca puggalo nirāso? Idhekacco puggalo dussīlo hoti pāpadhammo asuci saṅkas­sarasa­mācāro paṭicchan­na­kammanto assamaṇo samaṇapaṭiñño abrahmacārī brahma­cāri­paṭiñño antopūti avassuto kasambujāto. So suṇāti—“itthannāmo kira bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. Tassa na evaṃ hoti— “kudāssu nāmāhampi āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissāmī”ti. Ayaṃ vuccati puggalo “nirāso”.</p>
<p><a class="sc" id="2"></a><a class="ms" id="p_31Pu_269"></a><a class="msdiv" id="msdiv92"></a>Katamo ca puggalo āsaṃso? Idhekacco puggalo sīlavā hoti kalyāṇadhammo. So suṇāti—“itthannāmo kira bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. Tassa evaṃ hoti—“kudāssu nāmāhampi āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissāmī”ti. Ayaṃ vuccati puggalo “āsaṃso”.</p>
<p><a class="sc" id="3"></a><a class="ms" id="p_31Pu_270"></a><a class="msdiv" id="msdiv93"></a>Katamo ca puggalo vigatāso? Idhekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. So suṇāti—“itthannāmo kira bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. Tassa na evaṃ hoti—“kudāssu nāmāhampi āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissāmī”ti. Taṃ kissa hetu? Yā hissa pubbe avimuttassa vimuttāsā, <span class="var" title="sāssa (bj)" id="note42">sā</span> paṭippassaddhā. Ayaṃ vuccati puggalo “vigatāso”.</p>
<p><a class="sc" id="4"></a><a class="pts" id="pts28"></a><a class="ms" id="p_31Pu_271"></a><a class="msdiv" id="msdiv94"></a>Tattha katame tayo gilānūpamā puggalā? Tayo gilānā—idhekacco gilāno labhanto vā sappāyāni bhojanāni alabhanto vā sappāyāni bhojanāni, labhanto vā sappāyāni bhesajjāni alabhanto vā sappāyāni bhesajjāni, labhanto vā patirūpaṃ upaṭṭhākaṃ alabhanto vā patirūpaṃ upaṭṭhākaṃ, neva vuṭṭhāti tamhā ābādhā. (1)</p>
<p><a class="sc" id="5"></a><a class="ms" id="p_31Pu_272"></a>Idha panekacco gilāno labhanto vā sappāyāni bhojanāni alabhanto vā sappāyāni bhojanāni, labhanto vā sappāyāni bhesajjāni alabhanto vā sappāyāni bhesajjāni, labhanto vā patirūpaṃ upaṭṭhākaṃ alabhanto vā patirūpaṃ upaṭṭhākaṃ, vuṭṭhāti tamhā ābādhā. (2)</p>
<p><a class="sc" id="6"></a><a class="ms" id="p_31Pu_273"></a>Idha panekacco gilāno labhanto sappāyāni bhojanāni no alabhanto, labhanto sappāyāni bhesajjāni no alabhanto, labhanto patirūpaṃ upaṭṭhākaṃ no alabhanto, vuṭṭhāti tamhā ābādhā. (3)</p>
<p><a class="sc" id="7"></a><a class="ms" id="p_31Pu_274"></a>Tatra yvāyaṃ gilāno labhanto sappāyāni bhojanāni no alabhanto, labhanto sappāyāni bhesajjāni no alabhanto, labhanto patirūpaṃ upaṭṭhākaṃ no alabhanto, vuṭṭhāti tamhā ābādhā, imaṃ gilānaṃ paṭicca bhagavatā gilānabhattaṃ anuññātaṃ gilāna­bhesaj­jaṃ anuññātaṃ gilānupaṭṭhāko anuññāto. Imañca pana gilānaṃ paṭicca aññepi gilānā upaṭṭhātabbā.</p>
<p><a class="sc" id="8"></a><a class="ms" id="p_31Pu_275"></a><span class="var" title="evameva (bj, s1-3)" id="note44">Evamevaṃ</span> tayo gilānūpamā puggalā santo saṃvijjamānā lokasmiṃ. Katame tayo? Idhekacco puggalo labhanto vā tathāgataṃ dassanāya alabhanto vā tathāgataṃ dassanāya, labhanto vā tathā­gatap­pa­vedi­taṃ dhammavinayaṃ savaṇāya alabhanto vā tathā­gatap­pa­vedi­taṃ dhammavinayaṃ savaṇāya, neva okkamati niyāmaṃ kusalesu dhammesu sammattaṃ. (1)</p>
<p><a class="sc" id="9"></a><a class="ms" id="p_31Pu_276"></a>Idha panekacco puggalo labhanto vā tathāgataṃ dassanāya alabhanto vā tathāgataṃ dassanāya, labhanto vā tathā­gatap­pa­vedi­taṃ dhammavinayaṃ savaṇāya alabhanto vā tathā­gatap­pa­vedi­taṃ dhammavinayaṃ savaṇāya, okkamati niyāmaṃ kusalesu dhammesu sammattaṃ. (2)</p>
<p><a class="sc" id="10"></a><a class="ms" id="p_31Pu_277"></a>Idha panekacco puggalo labhanto tathāgataṃ dassanāya no alabhanto, labhanto tathā­gatap­pa­vedi­taṃ dhammavinayaṃ savaṇāya no alabhanto, okkamati niyāmaṃ kusalesu dhammesu sammattaṃ. (3)</p>
<p><a class="sc" id="11"></a><a class="pts" id="pts29"></a><a class="ms" id="p_31Pu_278"></a>Tatra yvāyaṃ puggalo labhanto tathāgataṃ dassanāya no alabhanto, labhanto tathā­gatap­pa­vedi­taṃ dhammavinayaṃ savaṇāya no alabhanto, okkamati niyāmaṃ kusalesu dhammesu sammattaṃ, imaṃ puggalaṃ paṭicca bhagavatā dhammadesanā anuññātā, imañca puggalaṃ paṭicca aññesampi dhammo desetabbo. Ime tayo gilānūpamā puggalā santo saṃvijjamānā lokasmiṃ.</p>
<p><a class="sc" id="12"></a><a class="ms" id="p_31Pu_279"></a><a class="msdiv" id="msdiv95"></a>Katamo ca puggalo kāyasakkhī? Idhekacco puggalo aṭṭha vimokkhe kāyena <span class="var" title="phassitvā (bj)" id="note46">phusitvā</span> viharati, paññāya cassa disvā ekacce āsavā parikkhīṇā honti—ayaṃ vuccati puggalo “kāyasakkhī”.</p>
<p><a class="sc" id="13"></a><a class="ms" id="p_31Pu_280"></a><a class="msdiv" id="msdiv96"></a>Katamo ca puggalo diṭṭhippatto? Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ duk­kha­nirodha­gāminī paṭipadā”ti yathābhūtaṃ pajānāti, tathā­gatap­pa­veditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti—ayaṃ vuccati puggalo “diṭṭhippatto”.</p>
<p><a class="sc" id="14"></a><a class="ms" id="p_31Pu_281"></a><a class="msdiv" id="msdiv97"></a>Katamo ca puggalo saddhāvimutto? Idhekacco puggalo “idaṃ dukkhan”ti yathābhūtaṃ pajānāti … pe … tathā­gatap­pa­veditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti, no ca kho yathā­diṭṭhip­pattassa—ayaṃ vuccati puggalo “saddhāvimutto”.</p>
<p><a class="sc" id="15"></a><a class="ms" id="p_31Pu_282"></a><a class="msdiv" id="msdiv98"></a>Katamo ca puggalo gūthabhāṇī? Idhekacco puggalo musāvādī hoti <span class="var" title="sabhāgato (si)" id="note48">sabhaggato</span> vā <span class="var" title="parisagato (si)" id="note49">parisaggato</span> vā ñātimajjhagato vā pūgamajjhagato vā rāja­kula­maj­jha­gato vā abhinīto sakkhipuṭṭho—“<span class="var" title="ehi bho (s1-3, pts1, mr)" id="note50">ehambho</span>, purisa, yaṃ jānāsi taṃ vadehī”ti, so ajānaṃ vā āha—“jānāmī”ti, jānaṃ vā āha—“na jānāmī”ti, apassaṃ vā āha— “passāmī”ti, passaṃ vā āha—“na passāmī”ti. Iti attahetu vā parahetu vā āmisa­kiñcik­kha­hetu vā sampajānamusā bhāsitā hoti—ayaṃ vuccati puggalo “gūthabhāṇī”.</p>
<p><a class="sc" id="16"></a><a class="ms" id="p_31Pu_283"></a><a class="msdiv" id="msdiv99"></a>Katamo ca puggalo pupphabhāṇī? Idhekacco puggalo musāvādaṃ pahāya musāvādā paṭivirato hoti sabhaggato vā parisaggato vā ñātimajjhagato vā pūgamajjhagato vā rāja­kula­maj­jha­gato vā abhinīto sakkhipuṭṭho—“ehambho, purisa, yaṃ jānāsi taṃ vadehī”ti, so ajānaṃ vā āha—“na jānāmī”ti, jānaṃ vā āha—“jānāmī”ti, apassaṃ vā āha—“na passāmī”ti, passaṃ vā āha—“passāmī”ti. Iti attahetu vā parahetu vā āmisa­kiñcik­kha­hetu vā na sampajānamusā bhāsitā hoti—ayaṃ vuccati puggalo “pupphabhāṇī”.</p>
<p><a class="sc" id="17"></a><a class="pts" id="pts30"></a><a class="ms" id="p_31Pu_284"></a><a class="msdiv" id="msdiv100"></a>Katamo ca puggalo madhubhāṇī? Idhekacco puggalo yā sā vācā <span class="var" title="neḷā (s1-3, pts1)" id="note51">nelā</span> kaṇṇasukhā <span class="var" title="pemaniyā (s3, pts1, c1, c2)" id="note52">pemanīyā</span> hadayaṅgamā porī bahujanakantā bahujanamanāpā, tathārūpiṃ vācaṃ bhāsitā hoti—ayaṃ vuccati puggalo “madhubhāṇī”.</p>
<p><a class="sc" id="18"></a><a class="ms" id="p_31Pu_285"></a><a class="msdiv" id="msdiv101"></a>Katamo ca puggalo arukūpamacitto? Idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati <span class="var" title="patiṭṭhīyati (s1-3, pts1, mr)" id="note54">patitthīyati</span>, kopañca dosañca appaccayañca pātukaroti. Seyyathāpi nāma <span class="var" title="duṭṭhārukā (bj)" id="note55">duṭṭhāruko</span> kaṭṭhena vā <span class="var" title="kaṭhalena kathalāya (mr) | kathalena (aṭṭha.)" id="note56">kaṭhalāya</span> vā <span class="var" title="ghaṭṭitā (bj)" id="note57">ghaṭṭito</span> bhiyyoso mattāya <span class="var" title="assandati (bj)" id="note58">āsavaṃ deti</span>; evamevaṃ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti—ayaṃ vuccati puggalo “arukūpamacitto”.</p>
<p><a class="sc" id="19"></a><a class="ms" id="p_31Pu_286"></a><a class="msdiv" id="msdiv102"></a>Katamo ca puggalo vijjūpamacitto? Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ duk­kha­nirodha­gāminī paṭipadā”ti yathābhūtaṃ pajānāti. Seyyathāpi nāma cakkhumā puriso <span class="var" title="... timisāyaṃ (bj)" id="note59">rat­tandha­kā­ra­timisāya</span> vijjantarikāya rūpāni passeyya; evamevaṃ idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ duk­kha­nirodha­gāminī paṭipadā”ti yathābhūtaṃ pajānāti—ayaṃ vuccati puggalo “vijjūpamacitto”.</p>
<p><a class="sc" id="20"></a><a class="ms" id="p_31Pu_287"></a><a class="msdiv" id="msdiv103"></a>Katamo ca puggalo vaji­rūpama­citto? Idhekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Seyyathāpi nāma vajirassa natthi kiñci abhejjaṃ maṇi vā pāsāṇo vā; evamevaṃ idhekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati— ayaṃ vuccati puggalo “vaji­rūpama­citto”.</p>
<p><a class="sc" id="21"></a><a class="ms" id="p_31Pu_288"></a><a class="msdiv" id="msdiv104"></a>Katamo ca puggalo andho? Idhekaccassa puggalassa tathārūpaṃ cakkhu na hoti yathārūpena cakkhunā anadhigataṃ vā bhogaṃ adhigaccheyya, adhigataṃ vā bhogaṃ <span class="var" title="phatikareyya (bj) | phātiṃ kāreyya (pts1)" id="note60">phātiṃ kareyya</span>; <span class="var" title="tathā­rūpam­panassa (bj)" id="note61">tathā­rūpam­pissa</span> cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇha­suk­ka­sappa­ṭi­bhāge dhamme jāneyya—ayaṃ vuccati puggalo “andho”.</p>
<p><a class="sc" id="22"></a><a class="pts" id="pts31"></a><a class="ms" id="p_31Pu_289"></a><a class="msdiv" id="msdiv105"></a>Katamo ca puggalo ekacakkhu? Idhekaccassa puggalassa tathārūpaṃ cakkhu hoti, yathārūpena cakkhunā anadhigataṃ vā bhogaṃ adhigaccheyya, adhigataṃ vā bhogaṃ phātiṃ kareyya; tathā­rūpam­pissa cakkhu na hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇha­suk­ka­sappa­ṭi­bhāge dhamme jāneyya—ayaṃ vuccati puggalo “ekacakkhu”.</p>
<p><a class="sc" id="23"></a><a class="ms" id="p_31Pu_290"></a><a class="msdiv" id="msdiv106"></a>Katamo ca puggalo dvicakkhu? Idhekaccassa puggalassa tathārūpaṃ cakkhu hoti yathārūpena cakkhunā anadhigataṃ vā bhogaṃ adhigaccheyya, adhigataṃ vā bhogaṃ phātiṃ kareyya; tathā­rūpam­pissa cakkhu hoti yathārūpena cakkhunā kusalākusale dhamme jāneyya, sāvajjānavajje dhamme jāneyya, hīnappaṇīte dhamme jāneyya, kaṇha­suk­ka­sappa­ṭi­bhāge dhamme jāneyya—ayaṃ vuccati puggalo “dvicakkhu”.</p>
<p><a class="sc" id="24"></a><a class="ms" id="p_31Pu_291"></a><a class="msdiv" id="msdiv107"></a>Katamo ca puggalo avakujjapañño? Idhekacco puggalo ārāmaṃ <span class="var" title="gato (si) | gantvā (s1-3, pts1)" id="note63">gantā</span> hoti abhikkhaṇaṃ bhikkhūnaṃ santike <span class="var" title="dhammasavanāya (bj, pts1) | dhammas­savanāya (s1-3)" id="note64">dhammas­savaṇāya</span>. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. Vuṭṭhitopi tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. Seyyathāpi nāma kumbho <span class="var" title="nikujjo (s1-3)" id="note65">nikkujjo</span> tatra udakaṃ āsittaṃ vivaṭṭati, no saṇṭhāti; evamevaṃ idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savaṇāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. Vuṭṭhitopi tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti—ayaṃ vuccati puggalo “avakujjapañño”.</p>
<p><a class="sc" id="25"></a><a class="pts" id="pts32"></a><a class="ms" id="p_31Pu_292"></a><a class="msdiv" id="msdiv108"></a>Katamo ca puggalo ucchaṅgapañño? Idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savaṇāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. Vuṭṭhito ca kho tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. Seyyathāpi nāma purisassa ucchaṅge nānākhajjakāni ākiṇṇāni—<span class="var" title="tilataṇḍulā (pts1, mr)" id="note66">tilā taṇḍulā</span> modakā badarā. So tamhā āsanā vuṭṭhahanto satisammosā pakireyya; evamevaṃ idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savaṇāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. Vuṭṭhito ca kho tamhā āsanā tassā kathāya neva ādimpi manasi karoti, na majjhampi manasi karoti, na pariyosānampi manasi karoti—ayaṃ vuccati puggalo “ucchaṅgapañño”.</p>
<p><a class="sc" id="26"></a><a class="ms" id="p_31Pu_293"></a><a class="msdiv" id="msdiv109"></a>Katamo ca puggalo puthupañño? Idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammas­savaṇāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. Vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti. Seyyathāpi nāma kumbho ukkujjo tatra udakaṃ āsittaṃ saṇṭhāti, no vivaṭṭati; evamevaṃ idhekacco puggalo ārāmaṃ gantā honti abhikkhaṇaṃ bhikkhūnaṃ santike dhammas­savaṇāya. Tassa bhikkhū dhammaṃ desenti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāsenti. So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti. Vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti—ayaṃ vuccati puggalo “puthupañño”.</p>
<p><a class="sc" id="27"></a><a class="ms" id="p_31Pu_294"></a><a class="msdiv" id="msdiv110"></a>Katamo ca puggalo kāmesu ca bhavesu ca avītarāgo? Sotā­panna­sa­kadā­gāmino—ime vuccanti puggalā “kāmesu ca bhavesu ca avītarāgā”.</p>
<p><a class="sc" id="28"></a><a class="ms" id="p_31Pu_295"></a><a class="msdiv" id="msdiv111"></a>Katamo ca puggalo kāmesu vītarāgo, bhavesu avītarāgo? Anāgāmī—ayaṃ vuccati puggalo “kāmesu vītarāgo, bhavesu avītarāgo”.</p>
<p><a class="sc" id="29"></a><a class="ms" id="p_31Pu_296"></a><a class="msdiv" id="msdiv112"></a>Katamo ca puggalo kāmesu ca bhavesu ca vītarāgo? Arahā—ayaṃ vuccati puggalo “kāmesu ca bhavesu ca vītarāgo”.</p>
<p><a class="sc" id="30"></a><a class="ms" id="p_31Pu_297"></a><a class="msdiv" id="msdiv113"></a>Katamo ca puggalo pāsāṇa­lekhū­pamo? Idhekacco puggalo abhiṇhaṃ kujjhati. So ca khvassa kodho ciraṃ dīgharattaṃ anuseti. Seyyathāpi nāma pāsāṇe lekhā na khippaṃ lujjati vātena vā udakena vā, ciraṭṭhitikā hoti; evamevaṃ idhekacco puggalo abhiṇhaṃ kujjhati. So ca khvassa kodho ciraṃ dīgharattaṃ anuseti—ayaṃ vuccati puggalo “pāsāṇa­lekhū­pamo”.</p>
<p><a class="sc" id="31"></a><a class="ms" id="p_31Pu_298"></a><a class="msdiv" id="msdiv114"></a>Katamo ca puggalo <span class="var" title="paṭha­vi­lekhū­pamo (bj) | paṭha­vī­lekhū­pamo (s1-3, pts1)" id="note68">patha­vi­lekhū­pamo</span>? Idhekacco puggalo abhiṇhaṃ kujjhati. So ca khvassa kodho na ciraṃ dīgharattaṃ anuseti. Seyyathāpi nāma <span class="var" title="paṭhaviyā (bj, s1-3, pts1)" id="note69">pathaviyā</span> lekhā khippaṃ lujjati vātena vā udakena vā, na ciraṭṭhitikā hoti; evamevaṃ idhekacco puggalo abhiṇhaṃ kujjhati. So ca khvassa kodho na ciraṃ dīgharattaṃ anuseti— ayaṃ vuccati puggalo “<span class="var" title="paṭha­vi­lekhū­pamo (bj) | paṭha­vī­lekhū­pamo (s1-3, pts1)" id="note70">patha­vi­lekhū­pamo</span>”.</p>
<p><a class="sc" id="32"></a><a class="pts" id="pts33"></a><a class="ms" id="p_31Pu_299"></a><a class="msdiv" id="msdiv115"></a>Katamo ca puggalo udakalekhūpamo? Idhekacco puggalo āgāḷhenapi vuccamāno pharusenapi vuccamāno amanāpenapi vuccamāno <span class="var" title="... ceva (s1-3, pts1)" id="note71">saṃsandatimeva</span> <span class="var" title="... ceva (s1-3, pts1)" id="note72">sandhiyatimeva</span> <span class="var" title="... ceva (s1-3, pts1)" id="note73">sammodatimeva</span>. Seyyathāpi nāma udake lekhā khippaṃ lujjati, na ciraṭṭhitikā hoti; evamevaṃ idhekacco puggalo āgāḷhenapi vuccamāno pharusenapi vuccamāno amanāpenapi vuccamāno saṃsandatimeva sandhiyatimeva sammodatimeva—ayaṃ vuccati puggalo “udakalekhūpamo”.</p>
<p><a class="sc" id="33"></a><a class="ms" id="p_31Pu_300"></a><a class="msdiv" id="msdiv116"></a>Tattha katame tayo potthakūpamā puggalā? Tayo potthakā—navopi potthako dubbaṇṇo ceva hoti duk­kha­samphasso ca appaggho ca, majjhimopi potthako dubbaṇṇo ceva hoti duk­kha­samphasso ca appaggho ca, jiṇṇopi potthako dubbaṇṇo ceva hoti duk­kha­samphasso ca appaggho ca. Jiṇṇampi potthakaṃ ukkha­li­parimaj­janaṃ vā karonti saṅkārakūṭe vā naṃ chaḍḍenti. Evamevaṃ tayome potthakūpamā puggalā santo saṃvijjamānā bhikkhūsu. Katame tayo? Navo cepi bhikkhu hoti dussīlo pāpadhammo, imassa dubbaṇṇatāya. Seyyathāpi so potthako dubbaṇṇo, tathūpamo ayaṃ puggalo. Ye kho panassa sevanti bhajanti payirupāsanti diṭṭhānugatiṃ āpajjanti, tesaṃ taṃ hoti dīgharattaṃ ahitāya dukkhāya. Idamassa duk­kha­samphas­sa­tāya. Seyyathāpi so potthako duk­kha­samphasso, tathūpamo ayaṃ puggalo. <span class="var" title="yesaṃ kho pana (sabbattha)" id="note75">Yesaṃ kho pana so</span> <span class="var" title="patigaṇhāti (bj, pts1)" id="note76">paṭiggaṇhāti</span> cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ, tesaṃ taṃ na mahapphalaṃ hoti na mahānisaṃsaṃ. Idamassa appagghatāya. Seyyathāpi so potthako appaggho, tathūpamo ayaṃ puggalo.</p>
<p><a class="sc" id="34"></a><a class="ms" id="p_31Pu_301"></a>Majjhimo cepi bhikkhu hoti … pe … thero cepi bhikkhu hoti dussīlo pāpadhammo, idamassa dubbaṇṇatāya. Seyyathāpi so potthako dubbaṇṇo, tathūpamo ayaṃ puggalo. Ye kho panassa sevanti bhajanti payirupāsanti diṭṭhānugatiṃ āpajjanti, tesaṃ taṃ hoti dīgharattaṃ ahitāya dukkhāya. Idamassa duk­kha­samphas­sa­tāya. Seyyathāpi so potthako duk­kha­samphasso, tathūpamo ayaṃ puggalo. Yesaṃ kho pana so paṭiggaṇhāti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ, tesaṃ taṃ na mahapphalaṃ hoti na mahānisaṃsaṃ. Idamassa appagghatāya. Seyyathāpi so potthako appaggho, tathūpamo ayaṃ puggalo.</p>
<p><a class="sc" id="35"></a><a class="pts" id="pts34"></a><a class="ms" id="p_31Pu_302"></a>Evarūpo ce thero bhikkhu saṃghamajjhe bhaṇati. Tamenaṃ bhikkhū evamāhaṃsu— “kiṃ nu kho tuyhaṃ bālassa abyattassa bhaṇitena, tvampi nāma bhaṇitabbaṃ maññasī”ti. So kupito anattamano tathārūpiṃ vācaṃ nicchāreti yathārūpāya vācāya saṃgho taṃ ukkhipati, saṅkārakūṭeva naṃ potthakaṃ. Ime tayo potthakūpamā puggalā santo saṃvijjamānā bhikkhūsu.</p>
<p><a class="sc" id="36"></a><a class="ms" id="p_31Pu_303"></a><a class="msdiv" id="msdiv117"></a>Tattha katame tayo kāsika­vatthū­pamā puggalā? Tīṇi kāsikavatthāni—navampi kāsikavatthaṃ ­vaṇṇavan­tañ­ceva hoti sukha­samphas­sañca mahagghañca, majjhimampi kāsikavatthaṃ ­vaṇṇavan­tañ­ceva hoti sukha­samphas­sañca mahagghañca, jiṇṇampi kāsikavatthaṃ ­vaṇṇavan­tañ­ceva hoti sukha­samphas­sañca mahagghañca. Jiṇṇampi kāsikavatthaṃ ratana­pali­ve­ṭhanaṃ vā karonti ­gandha­ka­raṇ­ḍake vā naṃ nikkhipanti.</p>
<p><a class="sc" id="37"></a><a class="ms" id="p_31Pu_304"></a>Evamevaṃ tayome kāsika­vatthū­pamā puggalā santo saṃvijjamānā bhikkhūsu. Katame tayo? Navo cepi bhikkhu hoti sīlavā kalyāṇadhammo, idamassa suvaṇṇatāya. Seyyathāpi taṃ kāsikavatthaṃ vaṇṇavantaṃ, tathūpamo ayaṃ puggalo. Ye kho panassa sevanti bhajanti payirupāsanti diṭṭhānugatiṃ āpajjanti, tesaṃ taṃ hoti dīgharattaṃ hitāya sukhāya. Idamassa sukha­samphas­sa­tāya. Seyyathāpi taṃ <span class="var" title="kāsikaṃ vatthaṃ (bj)" id="note77">kāsikavatthaṃ</span> sukha­samphas­saṃ, tathūpamo ayaṃ puggalo. Yesaṃ kho pana so paṭiggaṇhāti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ, tesaṃ taṃ mahapphalaṃ hoti mahānisaṃsaṃ. Idamassa mahagghatāya. Seyyathāpi taṃ kāsikavatthaṃ mahagghaṃ, tathūpamo ayaṃ puggalo.</p>
<p><a class="sc" id="38"></a><a class="ms" id="p_31Pu_305"></a>Majjhimo cepi bhikkhu … pe … thero cepi bhikkhu hoti sīlavā kalyāṇadhammo, idamassa suvaṇṇatāya. Seyyathāpi taṃ kāsikavatthaṃ vaṇṇavantaṃ, tathūpamo ayaṃ puggalo. Ye kho panassa sevanti bhajanti payirupāsanti diṭṭhānugatiṃ āpajjanti, tesaṃ taṃ hoti dīgharattaṃ hitāya sukhāya. Idamassa sukha­samphas­sa­tāya. Seyyathāpi taṃ kāsikavatthaṃ sukha­samphas­saṃ, tathūpamo ayaṃ puggalo. Yesaṃ kho pana so paṭiggaṇhāti cīvara­piṇḍa­pāta­se­nāsa­na­gilāna­pac­ca­ya­bhesaj­ja­parik­khā­raṃ, tesaṃ taṃ mahapphalaṃ hoti mahānisaṃsaṃ. Idamassa mahagghatāya. Seyyathāpi taṃ kāsikavatthaṃ mahagghaṃ, tathūpamo ayaṃ puggalo.</p>
<p><a class="sc" id="39"></a><a class="pts" id="pts35"></a><a class="ms" id="p_31Pu_306"></a>Evarūpo ce thero bhikkhu saṃghamajjhe bhaṇati, tamenaṃ bhikkhū evamāhaṃsu— “appasaddā āyasmanto hotha, thero bhikkhu dhammañca vinayañca bhaṇatī”ti. Tassa taṃ vacanaṃ ādheyyaṃ gacchati, ­gandha­ka­raṇ­ḍa­keva naṃ kāsikavatthaṃ. Ime tayo kāsika­vatthū­pamā puggalā santo saṃvijjamānā bhikkhūsu.</p>
<p><a class="sc" id="40"></a><a class="ms" id="p_31Pu_307"></a><a class="msdiv" id="msdiv118"></a>Katamo ca puggalo suppameyyo? Idhekacco puggalo uddhato hoti unnaḷo capalo mukharo vikiṇṇavāco muṭṭhassati asampajāno asamāhito vibbhantacitto pākaṭindriyo—ayaṃ vuccati puggalo “suppameyyo”.</p>
<p><a class="sc" id="41"></a><a class="ms" id="p_31Pu_308"></a><a class="msdiv" id="msdiv119"></a>Katamo ca puggalo duppameyyo? Idhekacco puggalo anuddhato hoti anunnaḷo acapalo amukharo avikiṇṇavāco upaṭṭhitassati sampajāno samāhito ekaggacitto saṃvutindriyo—ayaṃ vuccati puggalo “duppameyyo”.</p>
<p><a class="sc" id="42"></a><a class="ms" id="p_31Pu_309"></a><a class="msdiv" id="msdiv120"></a>Katamo ca puggalo appameyyo? Idhekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati—ayaṃ vuccati puggalo “appameyyo”.</p>
<p><a class="sc" id="43"></a><a class="ms" id="p_31Pu_310"></a><a class="msdiv" id="msdiv121"></a>Katamo ca puggalo na sevitabbo na bhajitabbo na payi­rupā­si­tabbo? Idhekacco puggalo hīno hoti sīlena samādhinā paññāya. Evarūpo puggalo na sevitabbo na bhajitabbo na payi­rupā­si­tabbo, aññatra anuddayā aññatra anukampā.</p>
<p><a class="sc" id="44"></a><a class="ms" id="p_31Pu_311"></a><a class="msdiv" id="msdiv122"></a>Katamo ca puggalo sevitabbo bhajitabbo payi­rupā­si­tabbo? Idhekacco puggalo sadiso hoti sīlena samādhinā paññāya. Evarūpo puggalo sevitabbo bhajitabbo payi­rupā­si­tabbo. Taṃ kissa hetu? “Sīla­sāmañ­ña­gatā­naṃ sataṃ sīlakathā ca no bhavissati, sā ca no phāsu bhavissati, sā ca no pavattinī bhavissati; samā­dhi­sāmañ­ña­gatā­naṃ sataṃ samādhikathā ca no bhavissati, sā ca no phāsu bhavissati, sā ca no <span class="var" title="pavattanī (bj)" id="note79">pavattinī</span> bhavissati; paññā­sāmañ­ña­gatā­naṃ sataṃ paññākathā ca no bhavissati, sā ca no phāsu bhavissati, sā ca no pavattinī bhavissatī”ti. Tasmā evarūpo puggalo sevitabbo bhajitabbo payi­rupā­si­tabbo.</p>
<p><a class="sc" id="45"></a><a class="pts" id="pts36"></a><a class="ms" id="p_31Pu_312"></a><a class="msdiv" id="msdiv123"></a>Katamo ca puggalo sakkatvā <span class="var" title="garukatvā (bj, s1-3)" id="note80">garuṃ katvā</span> sevitabbo bhajitabbo payi­rupā­si­tabbo? Idhekacco puggalo adhiko hoti sīlena samādhinā paññāya. Evarūpo puggalo sakkatvā garuṃ katvā sevitabbo bhajitabbo payi­rupā­si­tabbo. Taṃ kissa hetu? “Aparipūraṃ vā sīlakkhandhaṃ paripūressāmi, paripūraṃ vā sīlakkhandhaṃ tattha tattha paññāya anuggahessāmi; aparipūraṃ vā samā­dhik­khan­dhaṃ paripūressāmi, paripūraṃ vā samā­dhik­khan­dhaṃ tattha tattha paññāya anuggahessāmi; aparipūraṃ vā paññākkhandhaṃ paripūressāmi, paripūraṃ vā paññākkhandhaṃ tattha tattha paññāya anuggahessāmī”ti. Tasmā evarūpo puggalo sakkatvā garuṃ katvā sevitabbo bhajitabbo payi­rupā­si­tabbo.</p>
<p><a class="sc" id="46"></a><a class="ms" id="p_31Pu_313"></a><a class="msdiv" id="msdiv124"></a>Katamo ca puggalo jigucchitabbo na sevitabbo na bhajitabbo na payi­rupā­si­tabbo? Idhekacco puggalo dussīlo hoti pāpadhammo asuci saṅkas­sarasa­mācāro paṭicchan­na­kammanto assamaṇo samaṇapaṭiñño abrahmacārī brahma­cāri­paṭiñño antopūti avassuto kasambujāto. Evarūpo puggalo jigucchitabbo na sevitabbo na bhajitabbo na payi­rupā­si­tabbo. Taṃ kissa hetu? Kiñcāpi evarūpassa puggalassa na diṭṭhānugatiṃ āpajjati, atha kho naṃ pāpako kittisaddo abbhuggacchati— “pāpamitto purisapuggalo pāpasahāyo pāpasampavaṅko”ti. Seyyathāpi nāma ahi gūthagato kiñcāpi na ḍaṃsati, atha kho naṃ makkheti; evamevaṃ kiñcāpi evarūpassa puggalassa na diṭṭhānugatiṃ āpajjati, atha kho naṃ pāpako kittisaddo abbhuggacchati—“pāpamitto purisapuggalo pāpasahāyo pāpasampavaṅko”ti. Tasmā evarūpo puggalo jigucchitabbo na sevitabbo na bhajitabbo na payi­rupā­si­tabbo.</p>
<p><a class="sc" id="47"></a><a class="pts" id="pts37"></a><a class="ms" id="p_31Pu_314"></a><a class="msdiv" id="msdiv125"></a>Katamo ca puggalo ajjhupekkhi­tabbo na sevitabbo na bhajitabbo na payi­rupā­si­tabbo? Idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. Seyyathāpi nāma duṭṭhāruko kaṭṭhena vā kaṭhalāya vā ghaṭṭito bhiyyoso mattāya āsavaṃ deti, evamevaṃ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. Seyyathāpi nāma tindukālātaṃ kaṭṭhena vā kaṭhalāya vā ghaṭṭitaṃ bhiyyoso mattāya cicciṭāyati ciṭiciṭāyati; evamevaṃ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. Seyyathāpi nāma gūthakūpo kaṭṭhena vā kaṭhalāya vā ghaṭṭito bhiyyoso mattāya duggandho hoti; evamevaṃ idhekacco puggalo kodhano hoti upāyāsabahulo, appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti; evarūpo puggalo ajjhupekkhi­tabbo na sevitabbo na bhajitabbo na payi­rupā­si­tabbo. Taṃ kissa hetu? “Akkoseyyapi maṃ paribhāseyyapi maṃ anatthampi <span class="var" title="maṃ (si)" id="note81">me</span> kareyyā”ti. Tasmā evarūpo puggalo ajjhupekkhi­tabbo na sevitabbo na bhajitabbo na payi­rupā­si­tabbo.</p>
<p><a class="sc" id="48"></a><a class="ms" id="p_31Pu_315"></a><a class="msdiv" id="msdiv126"></a>Katamo ca puggalo sevitabbo bhajitabbo payi­rupā­si­tabbo? Idhekacco puggalo sīlavā hoti kalyāṇadhammo—evarūpo puggalo sevitabbo bhajitabbo payi­rupā­si­tabbo. Taṃ kissa hetu? Kiñcāpi evarūpassa puggalassa na diṭṭhānugatiṃ āpajjati, atha kho naṃ kalyāṇo kittisaddo abbhuggacchati—“kalyāṇamitto purisapuggalo kalyāṇasahāyo kal­yāṇa­sam­pa­vaṅko”ti. Tasmā evarūpo puggalo sevitabbo bhajitabbo payi­rupā­si­tabbo.</p>
<p><a class="sc" id="49"></a><a class="ms" id="p_31Pu_316"></a><a class="msdiv" id="msdiv127"></a>Katamo ca puggalo sīlesu paripūrakārī, samādhismiṃ mattaso kārī, paññāya mattaso kārī? Sotā­panna­sa­kadā­gāmino—ime vuccanti puggalā sīlesu paripūrakārino, samādhismiṃ mattaso kārino, paññāya mattaso kārino.</p>
<p><a class="sc" id="50"></a><a class="ms" id="p_31Pu_317"></a><a class="msdiv" id="msdiv128"></a>Katamo ca puggalo sīlesu ca paripūrakārī, samādhismiñca paripūrakārī, paññāya mattaso kārī? Anāgāmī—ayaṃ vuccati puggalo sīlesu ca paripūrakārī, samādhismiñca paripūrakārī, paññāya mattaso kārī.</p>
<p><a class="sc" id="51"></a><a class="ms" id="p_31Pu_318"></a><a class="msdiv" id="msdiv129"></a>Katamo ca puggalo sīlesu ca paripūrakārī, samādhismiñca paripūrakārī, paññāya ca paripūrakārī? Arahā—ayaṃ vuccati puggalo sīlesu ca paripūrakārī, samādhismiñca paripūrakārī, paññāya ca paripūrakārī.</p>
<p><a class="sc" id="52"></a><a class="ms" id="p_31Pu_319"></a><a class="msdiv" id="msdiv130"></a>Tattha katame tayo satthāro? Idhekacco satthā kāmānaṃ pariññaṃ <span class="var" title="paññāpeti (bj, s1-3, pts1)" id="note82">paññapeti</span>, na rūpānaṃ pariññaṃ paññapeti, na vedanānaṃ pariññaṃ paññapeti. Idha panekacco satthā kāmānañca pariññaṃ paññapeti, rūpānañca pariññaṃ paññapeti, na vedanānaṃ pariññaṃ paññapeti. Idha panekacco satthā kāmānañca pariññaṃ paññapeti, rūpānañca pariññaṃ paññapeti, vedanānañca pariññaṃ paññapeti.</p>
<p><a class="sc" id="53"></a><a class="pts" id="pts38"></a><a class="ms" id="p_31Pu_320"></a>Tatra yvāyaṃ satthā kāmānaṃ pariññaṃ paññapeti, na rūpānaṃ pariññaṃ paññapeti, na vedanānaṃ pariññaṃ paññapeti, rūpāvaca­ra­samā­pattiyā lābhī satthā tena daṭṭhabbo. Tatra yvāyaṃ satthā kāmānañca pariññaṃ paññapeti, rūpānañca pariññaṃ paññapeti, na vedanānaṃ pariññaṃ paññapeti, arūpā­vacara­samā­pattiyā lābhī satthā tena daṭṭhabbo. Tatra yvāyaṃ satthā kāmānañca pariññaṃ paññapeti, rūpānañca pariññaṃ paññapeti, vedanānañca pariññaṃ paññapeti, sammāsambuddho satthā tena daṭṭhabbo. Ime tayo satthāro.</p>
<p><a class="sc" id="54"></a><a class="ms" id="p_31Pu_321"></a><a class="msdiv" id="msdiv131"></a>Tattha katame aparepi tayo satthāro? Idhekacco satthā diṭṭhe ceva dhamme attānaṃ saccato thetato paññapeti, abhisam­parā­yañca attānaṃ saccato thetato paññapeti. Idha panekacco satthā diṭṭhe ceva dhamme attānaṃ saccato thetato paññapeti, no ca kho abhisamparāyaṃ attānaṃ saccato thetato paññapeti. Idha panekacco satthā diṭṭhe ceva dhamme attānaṃ saccato thetato na paññapeti, abhisam­parā­yañca attānaṃ saccato thetato na paññapeti.</p>
<p><a class="sc" id="55"></a><a class="ms" id="p_31Pu_322"></a>Tatra yvāyaṃ satthā diṭṭhe ceva dhamme attānaṃ saccato thetato paññapeti, abhisam­parā­yañca attānaṃ saccato thetato paññapeti, sassatavādo satthā tena daṭṭhabbo. Tatra yvāyaṃ satthā diṭṭhe ceva dhamme attānaṃ saccato thetato paññapeti, no ca kho abhisamparāyaṃ attānaṃ saccato thetato paññapeti, ucchedavādo satthā tena daṭṭhabbo. Tatra yvāyaṃ satthā diṭṭhe ceva dhamme attānaṃ saccato thetato na paññapeti, abhisam­parā­yañca attānaṃ saccato thetato na paññapeti, sammāsambuddho satthā tena daṭṭhabbo. Ime aparepi tayo satthāro.</p>
<p class="endsutta"><a class="sc" id="56"></a><a class="ms" id="p_31Pu_323"></a>Tikaniddeso.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
