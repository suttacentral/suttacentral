<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pp2.9">
<article>
<div class="hgroup">
<p class="division">­Pugga­la­paññatti</p>
<p>Niddesa</p>
<h1>9. Navaka­pugga­la­paññatti</h1>
</div>
<p><a class="sc" id="1"></a><a class="ms" id="p_31Pu_536"></a><a class="msdiv" id="msdiv208"></a>Katamo ca puggalo sammāsambuddho? Idhekacco puggalo pubbe ananussutesu dhammesu sāmaṃ saccāni abhisam­buj­jhati, tattha ca sabbaññutaṃ pāpuṇāti balesu ca vasībhāvaṃ. Ayaṃ vuccati puggalo sammāsambuddho. (1)</p>
<p><a class="sc" id="2"></a><a class="ms" id="p_31Pu_537"></a>Katamo ca puggalo pac­ce­ka­sambud­dho? Idhekacco puggalo pubbe ananussutesu dhammesu sāmaṃ saccāni abhisam­buj­jhati, na ca tattha sabbaññutaṃ pāpuṇāti na ca balesu vasībhāvaṃ. Ayaṃ vuccati puggalo pac­ce­ka­sambud­dho. (2)</p>
<p><a class="sc" id="3"></a><a class="ms" id="p_31Pu_538"></a>Katamo ca puggalo ubhato­bhāga­vimutto? Idhekacco puggalo aṭṭha vimokkhe kāyena phusitvā viharati paññāya cassa disvā āsavā parikkhīṇā honti. Ayaṃ vuccati puggalo ubhato­bhāga­vimutto. (3)</p>
<p><a class="sc" id="4"></a><a class="ms" id="p_31Pu_539"></a>Katamo ca puggalo paññāvimutto? Idhekacco puggalo na heva kho aṭṭha vimokkhe kāyena phusitvā viharati paññāya cassa disvā āsavā parikkhīṇā honti. Ayaṃ vuccati puggalo paññāvimutto. (4)</p>
<p><a class="sc" id="5"></a><a class="ms" id="p_31Pu_540"></a>Katamo ca puggalo kāyasakkhī? Idhekacco puggalo aṭṭha vimokkhe kāyena phusitvā viharati paññāya cassa disvā ekacce āsavā parikkhīṇā honti. Ayaṃ vuccati puggalo kāyasakkhī. (5)</p>
<p><a class="sc" id="6"></a><a class="pts" id="pts74"></a><a class="ms" id="p_31Pu_541"></a>Katamo ca puggalo diṭṭhippatto? Idhekacco puggalo “idaṃ dukkhan”ti yathābhūtaṃ pajānāti … pe … “ayaṃ duk­kha­nirodha­gāminī paṭipadā”ti yathābhūtaṃ pajānāti, tathā­gatap­pa­veditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti. Ayaṃ vuccati puggalo diṭṭhippatto. (6)</p>
<p><a class="sc" id="7"></a><a class="ms" id="p_31Pu_542"></a>Katamo ca puggalo saddhāvimutto? Idhekacco puggalo “idaṃ dukkhan”ti yathābhūtaṃ pajānāti … pe … “ayaṃ duk­kha­nirodha­gāminī paṭipadā”ti yathābhūtaṃ pajānāti, tathā­gatap­pa­veditā cassa dhammā paññāya vodiṭṭhā honti vocaritā, paññāya cassa disvā ekacce āsavā parikkhīṇā honti, no ca kho yathā diṭṭhip­pattassa. Ayaṃ vuccati puggalo saddhāvimutto. (7)</p>
<p><a class="sc" id="8"></a><a class="ms" id="p_31Pu_543"></a>Katamo ca puggalo dhammānusārī? Yassa puggalassa sotā­patti­phala­sacchi­kiriyāya paṭipannassa paññindriyaṃ adhimattaṃ hoti, paññāvāhiṃ paññā­pubbaṅ­gamaṃ ariyamaggaṃ bhāveti. Ayaṃ vuccati puggalo dhammānusārī. Sotā­patti­phala­sacchi­kiriyāya paṭipanno puggalo dhammānusārī, phale ṭhito diṭṭhippatto. (8)</p>
<p><a class="sc" id="9"></a><a class="ms" id="p_31Pu_544"></a>Katamo ca puggalo saddhānusārī? Yassa puggalassa sotā­patti­phala­sacchi­kiriyāya paṭipannassa saddhindriyaṃ adhimattaṃ hoti, saddhāvāhiṃ saddhā­pubbaṅ­gamaṃ ariyamaggaṃ bhāveti. Ayaṃ vuccati puggalo saddhānusārī. Sotā­patti­phala­sacchi­kiriyāya paṭipanno puggalo saddhānusārī, phale ṭhito saddhā­vimuttoti. (9)</p>
<p class="endsutta"><a class="sc" id="10"></a><a class="ms" id="p_31Pu_545"></a>Navakaniddeso.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
