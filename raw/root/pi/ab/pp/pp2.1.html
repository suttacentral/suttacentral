<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pp2.1">
<article>
<div class="hgroup">
<p class="division">­Pugga­la­paññatti</p>
<p>Niddesa</p>
<h1>1. Ekaka­pugga­la­paññatti</h1>
</div>
<p><a class="sc" id="1"></a><a class="pts" id="pts11"></a><a class="ms" id="p_31Pu_176"></a><a class="msdiv" id="msdiv1"></a>Katamo ca puggalo samayavimutto? Idhekacco puggalo kālena kālaṃ samayena samayaṃ aṭṭha vimokkhe kāyena <span class="var" title="phassitvā (bj)" id="note21">phusitvā</span> viharati, paññāya cassa disvā ekacce āsavā parikkhīṇā honti—ayaṃ vuccati puggalo “samayavimutto”.</p>
<p><a class="sc" id="2"></a><a class="ms" id="p_31Pu_177"></a><a class="msdiv" id="msdiv2"></a>Katamo ca puggalo asamayavimutto? Idhekacco puggalo na heva kho kālena kālaṃ samayena samayaṃ aṭṭha vimokkhe kāyena phusitvā viharati, paññāya cassa disvā āsavā parikkhīṇā honti—ayaṃ vuccati puggalo “asamayavimutto”. Sabbepi ariyapuggalā ariye vimokkhe asamayavimuttā.</p>
<p><a class="sc" id="3"></a><a class="ms" id="p_31Pu_178"></a><a class="msdiv" id="msdiv3"></a>Katamo ca puggalo kuppadhammo? Idhekacco puggalo lābhī hoti rūpa­saha­gatā­naṃ vā arūpa­saha­gatā­naṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Ṭhānaṃ kho panetaṃ vijjati, yaṃ tassa puggalassa pamādamāgamma tā samāpattiyo kuppeyyuṃ—ayaṃ vuccati puggalo “kuppadhammo”.</p>
<p><a class="sc" id="4"></a><a class="ms" id="p_31Pu_179"></a><a class="msdiv" id="msdiv4"></a>Katamo ca puggalo akuppadhammo? Idhekacco puggalo lābhī hoti rūpa­saha­gatā­naṃ vā arūpa­saha­gatā­naṃ vā samāpattīnaṃ. So ca kho nikāmalābhī hoti akicchalābhī akasiralābhī; yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Aṭṭhānametaṃ anavakāso yaṃ tassa puggalassa pamādamāgamma tā samāpattiyo kuppeyyuṃ—ayaṃ vuccati puggalo “akuppadhammo”. Sabbepi ariyapuggalā ariye vimokkhe akuppadhammā.</p>
<p><a class="sc" id="5"></a><a class="pts" id="pts12"></a><a class="ms" id="p_31Pu_180"></a><a class="msdiv" id="msdiv5"></a>Katamo ca puggalo parihānadhammo? Idhekacco puggalo lābhī hoti rūpa­saha­gatā­naṃ vā arūpa­saha­gatā­naṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Ṭhānaṃ kho panetaṃ vijjati, yaṃ so puggalo pamādamāgamma tāhi samāpattīhi parihāyeyya—ayaṃ vuccati puggalo “parihānadhammo”.</p>
<p><a class="sc" id="6"></a><a class="ms" id="p_31Pu_181"></a><a class="msdiv" id="msdiv6"></a>Katamo ca puggalo apari­hāna­dhammo? Idhekacco puggalo lābhī hoti rūpa­saha­gatā­naṃ vā arūpa­saha­gatā­naṃ vā samāpattīnaṃ. So ca kho nikāmalābhī hoti akicchalābhī akasiralābhī; yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Aṭṭhānametaṃ anavakāso yaṃ so puggalo pamādamāgamma tāhi samāpattīhi parihāyeyya—ayaṃ vuccati puggalo “apari­hāna­dhammo”. Sabbepi ariyapuggalā ariye vimokkhe apari­hāna­dhammā.</p>
<p><a class="sc" id="7"></a><a class="ms" id="p_31Pu_182"></a><a class="msdiv" id="msdiv7"></a>Katamo ca puggalo cetanābhabbo? Idhekacco puggalo lābhī hoti rūpa­saha­gatā­naṃ vā arūpa­saha­gatā­naṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Sace anusañceteti, na parihāyati tāhi samāpattīhi. Sace na anusañceteti, parihāyati tāhi samāpattīhi—ayaṃ vuccati puggalo “cetanābhabbo”.</p>
<p><a class="sc" id="8"></a><a class="ms" id="p_31Pu_183"></a><a class="msdiv" id="msdiv8"></a>Katamo ca puggalo anurak­kha­ṇā­bhabbo? Idhekacco puggalo lābhī hoti rūpa­saha­gatā­naṃ vā arūpa­saha­gatā­naṃ vā samāpattīnaṃ. So ca kho na nikāmalābhī hoti na akicchalābhī na akasiralābhī; na yatthicchakaṃ yadicchakaṃ yāvaticchakaṃ samāpajjatipi vuṭṭhātipi. Sace anurakkhati, na parihāyati tāhi samāpattīhi. Sace na anurakkhati, parihāyati tāhi samāpattīhi—ayaṃ vuccati puggalo “anurak­kha­ṇā­bhabbo”.</p>
<p><a class="sc" id="9"></a><a class="ms" id="p_31Pu_184"></a><a class="msdiv" id="msdiv9"></a>Katamo ca puggalo puthujjano? Yassa puggalassa tīṇi saṃyojanāni appahīnāni; na ca tesaṃ dhammānaṃ pahānāya paṭipanno—ayaṃ vuccati puggalo “puthujjano”.</p>
<p><a class="sc" id="10"></a><a class="pts" id="pts13"></a><a class="ms" id="p_31Pu_185"></a><a class="msdiv" id="msdiv10"></a>Katamo ca puggalo gotrabhū? Yesaṃ dhammānaṃ samanantarā ariyadhammassa avakkanti hoti tehi dhammehi samannāgato—ayaṃ vuccati puggalo “gotrabhū”.</p>
<p><a class="sc" id="11"></a><a class="ms" id="p_31Pu_186"></a><a class="msdiv" id="msdiv11"></a>Katamo ca puggalo bhayūparato? Satta sekkhā bhayūparatā, ye ca puthujjanā sīlavanto. Arahā abhayūparato.</p>
<p><a class="sc" id="12"></a><a class="ms" id="p_31Pu_187"></a><a class="msdiv" id="msdiv12"></a>Katamo ca puggalo abhabbāgamano? Ye te puggalā kammāvaraṇena samannāgatā, kilesāvaraṇena samannāgatā, vipākāvaraṇena samannāgatā, assaddhā acchandikā duppaññā <span class="var" title="jaḷā (s1-3, pts1)" id="note22">eḷā</span>, abhabbā niyāmaṃ okkamituṃ kusalesu dhammesu sammattaṃ—ime vuccanti puggalā “abhabbāgamanā”.</p>
<p><a class="sc" id="13"></a><a class="ms" id="p_31Pu_188"></a><a class="msdiv" id="msdiv13"></a>Katamo ca puggalo bhabbāgamano? Ye te puggalā na kammāvaraṇena samannāgatā, na kilesāvaraṇena samannāgatā, na vipākāvaraṇena samannāgatā, saddhā chandikā <span class="var" title="paññāvantā (bj)" id="note23">paññavanto</span> aneḷā, bhabbā niyāmaṃ okkamituṃ kusalesu dhammesu sammattaṃ—ime vuccanti puggalā “bhabbāgamanā”.</p>
<p><a class="sc" id="14"></a><a class="ms" id="p_31Pu_189"></a><a class="msdiv" id="msdiv14"></a>Katamo ca puggalo niyato? Pañca puggalā ānantarikā, ye ca micchādiṭṭhikā niyatā, aṭṭha ca ariyapuggalā niyatā. Avasesā puggalā aniyatā.</p>
<p><a class="sc" id="15"></a><a class="ms" id="p_31Pu_190"></a><a class="msdiv" id="msdiv15"></a>Katamo ca puggalo paṭipannako? Cattāro maggasamaṅgino puggalā paṭipannakā, cattāro phalasamaṅgino puggalā phale ṭhitā.</p>
<p><a class="sc" id="16"></a><a class="ms" id="p_31Pu_191"></a><a class="msdiv" id="msdiv16"></a>Katamo ca puggalo samasīsī? Yassa puggalassa apubbaṃ acarimaṃ āsava­pari­yādānañca hoti jīvita­pari­yādānañca—ayaṃ vuccati puggalo “samasīsī”.</p>
<p><a class="sc" id="17"></a><a class="pts" id="pts14"></a><a class="ms" id="p_31Pu_192"></a><a class="msdiv" id="msdiv17"></a>Katamo ca puggalo ṭhitakappī? Ayañca puggalo sotā­patti­phala­sacchi­kiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya yāvāyaṃ puggalo na sotā­patti­phalaṃ sacchikaroti. Ayaṃ vuccati puggalo “ṭhitakappī”. Sabbepi maggasamaṅgino puggalā ṭhitakappino.</p>
<p><a class="sc" id="18"></a><a class="ms" id="p_31Pu_193"></a><a class="msdiv" id="msdiv18"></a>Katamo ca puggalo ariyo? Aṭṭha ariyapuggalā ariyā. Avasesā puggalā anariyā.</p>
<p><a class="sc" id="19"></a><a class="ms" id="p_31Pu_194"></a><a class="msdiv" id="msdiv19"></a>Katamo ca puggalo sekkho? Cattāro maggasamaṅgino tayo phalasamaṅgino puggalā “sekkhā”. Arahā asekkho. Avasesā puggalā neva­sekkha­nā­sekkhā.</p>
<p><a class="sc" id="20"></a><a class="ms" id="p_31Pu_195"></a><a class="msdiv" id="msdiv20"></a>Katamo ca puggalo tevijjo? Tīhi vijjāhi samannāgato puggalo “tevijjo”.</p>
<p><a class="sc" id="21"></a><a class="ms" id="p_31Pu_196"></a><a class="msdiv" id="msdiv21"></a>Katamo ca puggalo chaḷabhiñño? Chahi abhiññāhi samannāgato puggalo “chaḷabhiñño”.</p>
<p><a class="sc" id="22"></a><a class="ms" id="p_31Pu_197"></a><a class="msdiv" id="msdiv22"></a>Katamo ca puggalo sammāsambuddho? Idhekacco puggalo pubbe ananussutesu dhammesu sāmaṃ saccāni abhisam­buj­jhati; tattha ca sabbaññutaṃ pāpuṇāti, balesu ca vasībhāvaṃ—ayaṃ vuccati puggalo “sammāsambuddho”.</p>
<p><a class="sc" id="23"></a><a class="ms" id="p_31Pu_198"></a><a class="msdiv" id="msdiv23"></a>Katamo ca puggalo pac­ce­ka­sambud­dho? Idhekacco puggalo pubbe ananussutesu dhammesu sāmaṃ saccāni abhisam­buj­jhati; na ca tattha sabbaññutaṃ pāpuṇāti, na ca balesu vasībhāvaṃ—ayaṃ vuccati puggalo “pac­ce­ka­sambud­dho”.</p>
<p><a class="sc" id="24"></a><a class="ms" id="p_31Pu_199"></a><a class="msdiv" id="msdiv24"></a>Katamo ca puggalo ubhato­bhāga­vimutto? Idhekacco puggalo aṭṭha vimokkhe kāyena <span class="var" title="phassitvā (bj)" id="note25">phusitvā</span> viharati; paññāya cassa disvā āsavā parikkhīṇā honti—ayaṃ vuccati puggalo “ubhato­bhāga­vimutto”.</p>
<p><a class="sc" id="25"></a><a class="ms" id="p_31Pu_200"></a><a class="msdiv" id="msdiv25"></a>Katamo ca puggalo paññāvimutto? Idhekacco puggalo na heva kho aṭṭha vimokkhe kāyena phusitvā viharati; paññāya cassa disvā āsavā parikkhīṇā honti. Ayaṃ vuccati puggalo “paññāvimutto”.</p>
<p><a class="sc" id="26"></a><a class="pts" id="pts15"></a><a class="ms" id="p_31Pu_201"></a><a class="msdiv" id="msdiv26"></a>Katamo ca puggalo kāyasakkhī? Idhekacco puggalo aṭṭha vimokkhe kāyena phusitvā viharati; paññāya cassa disvā ekacce āsavā parikkhīṇā honti. Ayaṃ vuccati puggalo “kāyasakkhī”.</p>
<p><a class="sc" id="27"></a><a class="ms" id="p_31Pu_202"></a><a class="msdiv" id="msdiv27"></a>Katamo ca puggalo diṭṭhippatto? Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ duk­kha­nirodha­gāminī paṭipadā”ti yathābhūtaṃ pajānāti. Tathā­gatap­pa­veditā cassa dhammā paññāya vodiṭṭhā honti vocaritā. Paññāya cassa disvā ekacce āsavā parikkhīṇā honti—ayaṃ vuccati puggalo “diṭṭhippatto”.</p>
<p><a class="sc" id="28"></a><a class="ms" id="p_31Pu_203"></a><a class="msdiv" id="msdiv28"></a>Katamo ca puggalo saddhāvimutto? Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ duk­kha­nirodha­gāminī paṭipadā”ti yathābhūtaṃ pajānāti. Tathā­gatap­pa­veditā cassa dhammā paññāya vodiṭṭhā honti vocaritā. Paññāya cassa disvā ekacce āsavā parikkhīṇā honti, no ca kho yathā diṭṭhip­pattassa—ayaṃ vuccati puggalo “saddhāvimutto”.</p>
<p><a class="sc" id="29"></a><a class="ms" id="p_31Pu_204"></a><a class="msdiv" id="msdiv29"></a>Katamo ca puggalo dhammānusārī? Yassa puggalassa sotā­patti­phala­sacchi­kiriyāya paṭipannassa paññindriyaṃ adhimattaṃ hoti, paññāvāhiṃ paññā­pubbaṅ­gamaṃ ariyamaggaṃ bhāveti—ayaṃ vuccati puggalo “dhammānusārī”. Sotā­patti­phala­sacchi­kiriyāya paṭipanno puggalo dhammānusārī phale ṭhito diṭṭhippatto.</p>
<p><a class="sc" id="30"></a><a class="ms" id="p_31Pu_205"></a><a class="msdiv" id="msdiv30"></a>Katamo ca puggalo saddhānusārī? Yassa puggalassa sotā­patti­phala­sacchi­kiriyāya paṭipannassa saddhindriyaṃ adhimattaṃ hoti, saddhāvāhiṃ saddhā­pubbaṅ­gamaṃ ariyamaggaṃ bhāveti—ayaṃ vuccati puggalo “saddhānusārī”. Sotā­patti­phala­sacchi­kiriyāya paṭipanno puggalo saddhānusārī phale ṭhito saddhāvimutto.</p>
<p><a class="sc" id="31"></a><a class="pts" id="pts16"></a><a class="ms" id="p_31Pu_206"></a><a class="msdiv" id="msdiv31"></a>Katamo ca puggalo sattak­khat­tu­paramo? Idhekacco puggalo tiṇṇaṃ saṃyojanānaṃ parikkhayā sotāpanno hoti avini­pāta­dhammo niyato <span class="var" title="sam­bodhi­parā­yaṇo (bj, mr)" id="note26">sam­bodhi­parā­yano</span>. So sattakkhattuṃ deve ca mānuse ca sandhāvitvā saṃsaritvā dukkhassantaṃ karoti— ayaṃ vuccati puggalo “sattak­khat­tu­paramo”.</p>
<p><a class="sc" id="32"></a><a class="ms" id="p_31Pu_207"></a><a class="msdiv" id="msdiv32"></a>Katamo ca puggalo kolaṃkolo? Idhekacco puggalo tiṇṇaṃ saṃyojanānaṃ parikkhayā sotāpanno hoti avini­pāta­dhammo niyato sam­bodhi­parā­yano. So dve vā tīṇi vā kulāni sandhāvitvā saṃsaritvā dukkhassantaṃ karoti—ayaṃ vuccati puggalo “kolaṃkolo”.</p>
<p><a class="sc" id="33"></a><a class="ms" id="p_31Pu_208"></a><a class="msdiv" id="msdiv33"></a>Katamo ca puggalo ekabījī? Idhekacco puggalo tiṇṇaṃ saṃyojanānaṃ parikkhayā sotāpanno hoti avini­pāta­dhammo niyato sam­bodhi­parā­yano. So ekaṃyeva mānusakaṃ bhavaṃ nibbattetvā dukkhassantaṃ karoti—ayaṃ vuccati puggalo “ekabījī”.</p>
<p><a class="sc" id="34"></a><a class="ms" id="p_31Pu_209"></a><a class="msdiv" id="msdiv34"></a>Katamo ca puggalo sakadāgāmī? Idhekacco puggalo tiṇṇaṃ saṃyojanānaṃ parikkhayā rāgado­samohā­naṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti—ayaṃ vuccati puggalo “sakadāgāmī”.</p>
<p><a class="sc" id="35"></a><a class="ms" id="p_31Pu_210"></a><a class="msdiv" id="msdiv35"></a>Katamo ca puggalo anāgāmī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā—ayaṃ vuccati puggalo “anāgāmī”.</p>
<p><a class="sc" id="36"></a><a class="ms" id="p_31Pu_211"></a><a class="msdiv" id="msdiv36"></a>Katamo ca puggalo antarā­pari­nib­bāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So upapannaṃ vā samanantarā appattaṃ vā vemajjhaṃ āyuppamāṇaṃ ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “antarā­pari­nib­bāyī”.</p>
<p><a class="sc" id="37"></a><a class="pts" id="pts17"></a><a class="ms" id="p_31Pu_212"></a><a class="msdiv" id="msdiv37"></a>Katamo ca puggalo upahac­ca­pari­nib­bāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So atikkamitvā vemajjhaṃ āyuppamāṇaṃ upahacca vā <span class="var" title="kālaṃ kiriyaṃ (mr)" id="note27">kālakiriyaṃ</span> ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “upahac­ca­pari­nib­bāyī”.</p>
<p><a class="sc" id="38"></a><a class="ms" id="p_31Pu_213"></a><a class="msdiv" id="msdiv38"></a>Katamo ca puggalo asaṅ­khā­ra­pari­nib­bāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So asaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “asaṅ­khā­ra­pari­nib­bāyī”.</p>
<p><a class="sc" id="39"></a><a class="ms" id="p_31Pu_214"></a><a class="msdiv" id="msdiv39"></a>Katamo ca puggalo sasaṅ­khā­ra­pari­nib­bāyī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So sasaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “sasaṅ­khā­ra­pari­nib­bāyī”.</p>
<p><a class="sc" id="40"></a><a class="ms" id="p_31Pu_215"></a><a class="msdiv" id="msdiv40"></a>Katamo ca puggalo uddhaṃsoto akaniṭṭhagāmī? Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. So avihā cuto atappaṃ gacchati, atappā cuto sudassaṃ gacchati, sudassā cuto sudassiṃ gacchati, sudassiyā cuto akaniṭṭhaṃ gacchati; akaniṭṭhe ariyamaggaṃ sañjaneti upariṭṭhimānaṃ saṃyojanānaṃ pahānāya—ayaṃ vuccati puggalo “uddhaṃsoto akaniṭṭhagāmī”.</p>
<p><a class="sc" id="41"></a><a class="ms" id="p_31Pu_216"></a><a class="msdiv" id="msdiv41"></a>Katamo ca puggalo sotāpanno sotā­patti­phala­sacchi­kiriyāya paṭipanno? Tiṇṇaṃ saṃyojanānaṃ pahānāya paṭipanno puggalo sotā­patti­phala­sacchi­kiriyāya paṭipanno. Yassa puggalassa tīṇi saṃyojanāni pahīnāni—ayaṃ vuccati puggalo “sotāpanno”.</p>
<p><a class="sc" id="42"></a><a class="ms" id="p_31Pu_217"></a><a class="msdiv" id="msdiv42"></a>­Kāmarā­gab­yāpādā­naṃ tanubhāvāya paṭipanno puggalo sakadā­gāmi­phala­sacchi­kiriyāya paṭipanno. Yassa puggalassa ­kāmarā­gab­yāpādā tanubhūtā—ayaṃ vuccati puggalo “sakadāgāmī”.</p>
<p><a class="sc" id="43"></a><a class="pts" id="pts18"></a><a class="ms" id="p_31Pu_218"></a><a class="msdiv" id="msdiv43"></a>­Kāmarā­gab­yāpādā­naṃ anava­sesap­pahānāya paṭipanno puggalo anāgā­mi­phala­sacchi­kiriyāya paṭipanno. Yassa puggalassa ­kāmarā­gab­yāpādā anavasesā pahīnā—ayaṃ vuccati puggalo “anāgāmī”.</p>
<p><a class="sc" id="44"></a><a class="ms" id="p_31Pu_219"></a><a class="msdiv" id="msdiv44"></a>Rūpa­rāga­a­rūpa­rāga­māna­uddhac­ca­avijjāya anava­sesap­pahānāya paṭipanno puggalo arahat­ta­phala­sacchi­kiriyāya paṭipanno. Yassa puggalassa rūparāgo arūparāgo māno uddhaccaṃ avijjā anavasesā pahīnā—ayaṃ vuccati puggalo “arahā”.</p>
<p class="endsutta"><a class="sc" id="45"></a><a class="ms" id="p_31Pu_220"></a>Ekakaniddeso.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
