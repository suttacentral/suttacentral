<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv7.4">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Sattamavagga</p>
<h1>Dānakathā</h1>
</div>
<p><a class="sc" id="1"></a><a class="pts" id="pts340"></a><a class="ms" id="p_32Kv_1635"></a><a class="msdiv" id="msdiv478"></a><span class="rightview" title="Right view section">☑</span> Cetasiko dhammo dānanti? Āmantā. Labbhā cetasiko dhammo paresaṃ dātunti? Na hevaṃ vattabbe … pe … labbhā cetasiko dhammo paresaṃ dātunti? Āmantā. Labbhā phasso paresaṃ dātunti? Na hevaṃ vattabbe … pe … labbhā vedanā … pe … saññā … cetanā … saddhā … vīriyaṃ … sati … samādhi … paññā paresaṃ dātunti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_1636"></a><a class="msdiv" id="msdiv479"></a><span class="wrongview" title="Wrong view section">☒</span> Na vattabbaṃ—“cetasiko dhammo dānan”ti? Āmantā. Dānaṃ aniṭṭhaphalaṃ akantaphalaṃ amanuññaphalaṃ secanakaphalaṃ dukkhudrayaṃ duk­kha­vipākanti? Na hevaṃ vattabbe … pe … nanu dānaṃ iṭṭhaphalaṃ kantaphalaṃ manuññaphalaṃ asecana­ka­phalaṃ sukhudrayaṃ sukhavipākanti? Āmantā. Hañci dānaṃ iṭṭhaphalaṃ kantaphalaṃ manuññaphalaṃ asecana­ka­phalaṃ sukhudrayaṃ sukhavipākaṃ, tena vata re vattabbe—“cetasiko dhammo dānan”ti.</p>
<p><a class="sc" id="3"></a><a class="ms" id="p_32Kv_1637"></a><span class="wrongview" title="Wrong view section">☒</span> Dānaṃ iṭṭhaphalaṃ vuttaṃ bhagavatā, cīvaraṃ <span class="var" title="upari vuccamānāya ­paravā­dī­pucchāya sadisā, aṭṭhakathā" id="note231">dānanti</span>? Āmantā. Cīvaraṃ iṭṭhaphalaṃ kantaphalaṃ manuññaphalaṃ asecana­ka­phalaṃ sukhudrayaṃ sukhavipākanti? Na hevaṃ vattabbe … pe … dānaṃ iṭṭhaphalaṃ vuttaṃ bhagavatā, piṇḍapāto senāsanaṃ gilāna­pac­ca­ya­bhesaj­ja­parik­khāro dānanti? Āmantā. Gilāna­pac­ca­ya­bhesaj­ja­parik­khāro iṭṭhaphalo kantaphalo manuññaphalo asecanakaphalo sukhudrayo sukhavipākoti? Na hevaṃ vattabbe … pe ….</p>
<p><a class="sc" id="4"></a><a class="ms" id="p_32Kv_1638"></a><a class="msdiv" id="msdiv480"></a><span class="wrongview" title="Wrong view section">☒</span> Na vattabbaṃ—“cetasiko dhammo dānan”ti? Āmantā. Nanu vuttaṃ bhagavatā—</p>
<blockquote class="gatha">
<p><a class="sc" id="5"></a> <a class="pts" id="pts341"></a><a class="ms" id="p_32Kv_1639"></a>“Saddhā hiriyaṃ kusalañca dānaṃ,<br>
Dhammā ete sap­purisā­nuyātā;<br>
Etañhi maggaṃ diviyaṃ vadanti,<br>
Etena hi gacchati devalokan”ti.</p>
</blockquote>
<p><a class="sc" id="6"></a><a class="ms" id="p_32Kv_1640"></a>Attheva suttantoti? Āmantā. Tena hi cetasiko dhammo dānanti.</p>
<p><a class="sc" id="7"></a><a class="pts" id="pts342"></a><a class="ms" id="p_32Kv_1641"></a><span class="wrongview" title="Wrong view section">☒</span> Na vattabbaṃ—“cetasiko dhammo dānan”ti? Āmantā. Nanu vuttaṃ bhagavatā— “ pañcimāni, bhikkhave, dānāni mahādānāni aggaññāni rattaññāni vaṃsaññāni porāṇāni asaṃkiṇṇāni asaṃ­kiṇṇa­pubbāni, na saṃkiyanti na saṅkiyissanti, appaṭikuṭṭhāni samaṇehi brāhmaṇehi viññūhi. Katamāni pañca? Idha, bhikkhave, ariyasāvako pāṇātipātaṃ pahāya pāṇātipātā paṭivirato hoti. Pāṇātipātā paṭivirato, bhikkhave, ariyasāvako aparimāṇānaṃ sattānaṃ abhayaṃ deti averaṃ deti <span class="var" title="abyāpajjhaṃ (bj, s1-3, pts1, mr)" id="note234">abyābajjhaṃ</span> deti. Aparimāṇānaṃ sattānaṃ abhayaṃ datvā averaṃ datvā abyābajjhaṃ datvā aparimāṇassa abhayassa averassa abyābajjhassa bhāgī hoti. Idaṃ, bhikkhave, paṭhamaṃ dānaṃ mahādānaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃ­kiṇṇa­pubbaṃ, na saṃkiyati na saṅkiyissati, appaṭikuṭṭhaṃ samaṇehi brāhmaṇehi viññūhi. Puna caparaṃ, bhikkhave, ariyasāvako adinnādānaṃ pahāya … pe … kāmesu­micchā­cāraṃ pahāya … pe … musāvādaṃ pahāya … pe … surā­meraya­majja­pa­mā­daṭṭhā­naṃ pahāya surā­meraya­majja­pa­mā­daṭṭhānā paṭivirato hoti. Surā­meraya­majja­pa­mā­daṭṭhānā paṭivirato, bhikkhave, ariyasāvako aparimāṇānaṃ sattānaṃ abhayaṃ deti averaṃ deti abyābajjhaṃ deti. Aparimāṇānaṃ sattānaṃ abhayaṃ datvā averaṃ datvā abyābajjhaṃ datvā aparimāṇassa abhayassa averassa abyābajjhassa bhāgī hoti. Idaṃ, bhikkhave, pañcamaṃ dānaṃ mahādānaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃ­kiṇṇa­pubbaṃ, na saṃkiyati na saṅkiyissati, appaṭikuṭṭhaṃ samaṇehi brāhmaṇehi viññūhi. Imāni kho, bhikkhave, pañca dānāni mahādānāni aggaññāni rattaññāni vaṃsaññāni porāṇāni asaṃkiṇṇāni asaṃ­kiṇṇa­pubbāni, na saṃkiyanti na saṅkiyissanti, appaṭikuṭṭhāni samaṇehi brāhmaṇehi viññūhī”ti. Attheva suttantoti? Āmantā. Tena hi cetasiko dhammo dānanti.</p>
<p><a class="sc" id="8"></a><a class="ms" id="p_32Kv_1642"></a><a class="msdiv" id="msdiv481"></a><span class="rightview" title="Right view section">☑</span> Na vattabbaṃ—“deyyadhammo dānan”ti? Āmantā. Nanu vuttaṃ bhagavatā— “ idhekacco annaṃ deti, pānaṃ deti, vatthaṃ deti, yānaṃ deti, mālaṃ deti, gandhaṃ deti, vilepanaṃ deti, seyyaṃ deti, āvasathaṃ deti, padīpeyyaṃ detī”ti. Attheva suttantoti? Āmantā. Tena hi deyyadhammo dānanti.</p>
<p><a class="sc" id="9"></a><a class="pts" id="pts343"></a><a class="ms" id="p_32Kv_1643"></a><a class="msdiv" id="msdiv482"></a><span class="wrongview" title="Wrong view section">☒</span> Deyyadhammo dānanti? Āmantā. Deyyadhammo iṭṭhaphalo kantaphalo manuññaphalo asecanakaphalo sukhudrayo sukhavipākoti? Na hevaṃ vattabbe … pe … dānaṃ iṭṭhaphalaṃ vuttaṃ bhagavatā, cīvaraṃ dānanti? Āmantā. Cīvaraṃ iṭṭhaphalaṃ kantaphalaṃ manuññaphalaṃ asecana­ka­phalaṃ sukhudrayaṃ sukhavipākanti? Na hevaṃ vattabbe … pe … dānaṃ iṭṭhaphalaṃ vuttaṃ bhagavatā, piṇḍapāto dānaṃ … senāsanaṃ dānaṃ … gilāna­pac­ca­ya­bhesaj­ja­parik­khāro dānanti? Āmantā. Gilāna­pac­ca­ya­bhesaj­ja­parik­khāro iṭṭhaphalo kantaphalo manuññaphalo asecanakaphalo sukhudrayo sukhavipākoti? Na hevaṃ vattabbe … pe … tena hi na vattabbaṃ—“deyyadhammo dānan”ti.</p>
<p class="endsutta"><a class="ms" id="p_32Kv_1644"></a>Dānakathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
