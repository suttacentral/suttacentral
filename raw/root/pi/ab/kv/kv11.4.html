<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv11.4">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Ekādasamavagga</p>
<h1>Idaṃ­duk­khan­ti­ka­thā</h1>
</div>
<p><a class="sc" id="1"></a><a class="ms" id="p_32Kv_2046"></a><a class="msdiv" id="msdiv618"></a><span class="rightview" title="Right view section">☑</span> “Idaṃ dukkhan”ti vācaṃ bhāsato “idaṃ dukkhan”ti ñāṇaṃ pavattatīti? Āmantā. “Ayaṃ <span class="var" title="samudayoti (bj, s1-3, pts1)" id="note284">dukkhasamudayo”ti</span> vācaṃ bhāsato “ayaṃ dukkhasamudayo”ti ñāṇaṃ pavattatīti? Na hevaṃ vattabbe … pe … “idaṃ dukkhan”ti vācaṃ bhāsato “idaṃ dukkhan”ti ñāṇaṃ pavattatīti? Āmantā. “Ayaṃ <span class="var" title="nirodhoti (bj, s1-3, pts1)" id="note285">dukkhanirodho”ti</span> vācaṃ bhāsato “ayaṃ dukkhanirodho”ti ñāṇaṃ pavattatīti? Na hevaṃ vattabbe … pe … “idaṃ dukkhan”ti vācaṃ bhāsato “idaṃ dukkhan”ti ñāṇaṃ pavattatīti? Āmantā. “Ayaṃ maggo”ti vācaṃ bhāsato “ayaṃ maggo”ti ñāṇaṃ pavattatīti? Na hevaṃ vattabbe … pe ….</p>
<p><a class="sc" id="2"></a><a class="pts" id="pts454"></a><a class="ms" id="p_32Kv_2047"></a><span class="rightview" title="Right view section">☑</span> “Ayaṃ samudayo”ti vācaṃ bhāsato na ca “ayaṃ samudayo”ti ñāṇaṃ pavattatīti? Āmantā. “Idaṃ dukkhan”ti vācaṃ bhāsato na ca “idaṃ dukkhan”ti ñāṇaṃ pavattatīti? Na hevaṃ vattabbe … pe … “ayaṃ nirodho”ti … “ayaṃ maggo”ti vācaṃ bhāsato na ca “ayaṃ maggo”ti ñāṇaṃ pavattatīti? Āmantā. “Idaṃ dukkhan”ti vācaṃ bhāsato na ca “idaṃ dukkhan”ti ñāṇaṃ pavattatīti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_2048"></a><a class="msdiv" id="msdiv619"></a><span class="rightview" title="Right view section">☑</span> “Idaṃ dukkhan”ti vācaṃ bhāsato “idaṃ dukkhan”ti ñāṇaṃ pavattatīti? Āmantā. “Rūpaṃ aniccan”ti vācaṃ bhāsato “rūpaṃ aniccan”ti ñāṇaṃ pavattatīti? Na hevaṃ vattabbe … pe … “idaṃ dukkhan”ti vācaṃ bhāsato “idaṃ dukkhan”ti ñāṇaṃ pavattatīti? Āmantā. Vedanā … saññā … saṅkhārā … “viññāṇaṃ aniccan”ti vācaṃ bhāsato “viññāṇaṃ aniccan”ti ñāṇaṃ pavattatīti? Na hevaṃ vattabbe … pe ….</p>
<p><a class="sc" id="4"></a><a class="ms" id="p_32Kv_2049"></a><span class="rightview" title="Right view section">☑</span> “Idaṃ dukkhan”ti vācaṃ bhāsato “idaṃ dukkhan”ti ñāṇaṃ pavattatīti? Āmantā. “Rūpaṃ anattā”ti vācaṃ bhāsato “rūpaṃ anattā”ti ñāṇaṃ pavattatīti? Na hevaṃ vattabbe … pe … “idaṃ dukkhan”ti vācaṃ bhāsato “idaṃ dukkhan”ti ñāṇaṃ pavattatīti? Āmantā. Vedanā … saññā … saṅkhārā … “viññāṇaṃ anattā”ti vācaṃ bhāsato “viññāṇaṃ anattā”ti ñāṇaṃ pavattatīti? Na hevaṃ vattabbe … pe ….</p>
<p><a class="sc" id="5"></a><a class="pts" id="pts455"></a><a class="ms" id="p_32Kv_2050"></a><span class="rightview" title="Right view section">☑</span> “Rūpaṃ aniccan”ti vācaṃ bhāsato na ca “rūpaṃ aniccan”ti ñāṇaṃ pavattatīti? Āmantā. “Idaṃ dukkhan”ti vācaṃ bhāsato na ca “idaṃ dukkhan”ti ñāṇaṃ pavattatīti? Na hevaṃ vattabbe … pe … vedanā … saññā … saṅkhārā … “viññāṇaṃ aniccan”ti vācaṃ bhāsato na ca “viññāṇaṃ aniccan”ti ñāṇaṃ pavattatīti? Āmantā. “Idaṃ dukkhan”ti vācaṃ bhāsato na ca “idaṃ dukkhan”ti ñāṇaṃ pavattatīti? Na hevaṃ vattabbe … pe ….</p>
<p><a class="sc" id="6"></a><a class="ms" id="p_32Kv_2051"></a><span class="rightview" title="Right view section">☑</span> “Rūpaṃ anattā”ti vācaṃ bhāsato na ca “rūpaṃ anattā”ti ñāṇaṃ pavattatīti? Āmantā. “Idaṃ dukkhan”ti vācaṃ bhāsato na ca “idaṃ dukkhan”ti ñāṇaṃ pavattatīti? Na hevaṃ vattabbe … pe … vedanā … saññā … saṅkhārā … “viññāṇaṃ anattā”ti vācaṃ bhāsato na ca “viññāṇaṃ anattā”ti ñāṇaṃ pavattatīti? Āmantā. “Idaṃ dukkhan”ti vācaṃ bhāsato na ca “dukkhan”ti ñāṇaṃ pavattatīti? Na hevaṃ vattabbe … pe ….</p>
<p><a class="sc" id="7"></a><a class="ms" id="p_32Kv_2052"></a><a class="msdiv" id="msdiv620"></a><span class="rightview" title="Right view section">☑</span> “Idaṃ dukkhan”ti vācaṃ bhāsato “idaṃ dukkhan”ti ñāṇaṃ pavattatīti? Āmantā. “I”<span class="var" title="i iti (bj) | īti (s1-3, pts1)" id="note286">ti</span> ca “<span class="var" title="daṃ iti (bj)" id="note287">dan”ti</span> ca “du”<span class="var" title="du iti dūti (s1-3) | ruci (pts1)" id="note288">ti</span> ca “<span class="var" title="khaṃ iti (bj) | kkhanti (si)" id="note289">khan”ti</span> ca ñāṇaṃ pavattatīti? Na hevaṃ vattabbe … pe ….</p>
<p class="endsutta"><a class="ms" id="p_32Kv_2053"></a>Idaṃ dukkhantikathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
