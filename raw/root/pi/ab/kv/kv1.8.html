<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv1.8">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Paṭhamavagga</p>
<h1>Ekacca­ṃat­thīti­ka­thā</h1>
</div>
<h2>Atītā­di­ekacca­kathā</h2>
<p><a class="sc" id="1"></a><a class="ms" id="p_32Kv_745"></a><a class="msdiv" id="msdiv299"></a><span class="rightview" title="Right view section">☑</span> Atītaṃ atthīti? Ekaccaṃ atthi, ekaccaṃ natthīti. Ekaccaṃ niruddhaṃ, ekaccaṃ na niruddhaṃ; ekaccaṃ vigataṃ, ekaccaṃ avigataṃ; ekaccaṃ atthaṅgataṃ, ekaccaṃ na atthaṅgataṃ; ekaccaṃ abbhat­thaṅ­gataṃ, ekaccaṃ na abbhat­thaṅ­gatanti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_746"></a><span class="rightview" title="Right view section">☑</span> Atītaṃ ekaccaṃ atthi, ekaccaṃ natthīti? Āmantā. Atītā avipakkavipākā dhammā ekacce atthi, ekacce natthīti? Na hevaṃ vattabbe … pe … atītaṃ ekaccaṃ atthi, ekaccaṃ natthīti? Āmantā. Atītā vipakkavipākā dhammā ekacce atthi, ekacce natthīti? Na hevaṃ vattabbe … pe … atītaṃ ekaccaṃ atthi, ekaccaṃ natthīti? Āmantā. Atītā avipākā dhammā ekacce atthi ekacce natthīti? Na hevaṃ vattabbe … pe ….</p>
<p><a class="sc" id="3"></a><a class="pts" id="pts152"></a><a class="ms" id="p_32Kv_747"></a><span class="rightview" title="Right view section">☑</span> Atītaṃ ekaccaṃ atthi ekaccaṃ natthīti? Āmantā. Kiṃ atthi kiṃ natthīti? Atītā avipakkavipākā dhammā—te atthi; atītā vipakkavipākā dhammā—te natthīti. Atītā avipakkavipākā dhammā—te atthīti? Āmantā. Atītā vipakkavipākā dhammā— te atthīti? Na hevaṃ vattabbe … pe … atītā avipakkavipākā dhammā—te atthīti? Āmantā. Atītā <span class="var" title="avipakkavipākā (si, mr)" id="note114">avipākā</span> dhammā—te <span class="var" title="te natthīti (bj, mr)" id="note115">atthīti</span>? Na hevaṃ vattabbe … pe ….</p>
<p><a class="sc" id="4"></a><a class="ms" id="p_32Kv_748"></a><span class="rightview" title="Right view section">☑</span> Atītā vipakkavipākā dhammā—te natthīti? Āmantā. Atītā avipakkavipākā dhammā—te natthīti? Na hevaṃ vattabbe … pe ….</p>
<p><a class="sc" id="5"></a><a class="ms" id="p_32Kv_749"></a><span class="rightview" title="Right view section">☑</span> Atītā <span class="var" title="vipakkavipākā (s1-3, pts1) | avipakkavipākā (mr)" id="note116">avipākā</span> dhammā—te natthīti? Āmantā. Atītā <span class="var" title="avipākā (s1-3, pts1)" id="note117">avipakkavipākā</span> dhammā—te natthīti? Na hevaṃ vattabbe … pe ….</p>
<p><a class="sc" id="6"></a><a class="ms" id="p_32Kv_750"></a><span class="rightview" title="Right view section">☑</span> Atītā avipakkavipākā dhammā—te atthīti? Āmantā. Nanu atītā avipakkavipākā dhammā niruddhāti? Āmantā. Hañci atītā avipakkavipākā dhammā niruddhā, no ca vata re vattabbe—“atītā avipakkavipākā dhammā—<span class="var" title="dhammā niruddhā te (s1-3, mr)" id="note118">te</span> atthī”ti.</p>
<p><a class="sc" id="7"></a><a class="ms" id="p_32Kv_751"></a><span class="rightview" title="Right view section">☑</span> Atītā avipakkavipākā dhammā niruddhā—te atthīti? Āmantā. Atītā vipakkavipākā dhammā niruddhā—te atthīti? Na hevaṃ vattabbe … pe … atītā avipakkavipākā dhammā niruddhā—te atthīti? Āmantā. Atītā <span class="var" title="avipakkavipākā (pts1, mr)" id="note119">avipākā</span> dhammā niruddhā—te atthīti? Na hevaṃ vattabbe … pe ….</p>
<p><a class="sc" id="8"></a><a class="ms" id="p_32Kv_752"></a><span class="rightview" title="Right view section">☑</span> Atītā vipakkavipākā dhammā niruddhā—te natthīti? Āmantā. Atītā avipakkavipākā dhammā niruddhā—te natthīti? Na hevaṃ vattabbe … pe ….</p>
<p><a class="sc" id="9"></a><a class="ms" id="p_32Kv_753"></a><span class="rightview" title="Right view section">☑</span> Atītā <span class="var" title="vipakkavipākā (bj, s1-3) | avipakkavipākā (mr)" id="note120">avipākā</span> dhammā niruddhā—te natthīti? Āmantā. Atītā <span class="var" title="avipākā (bj, s1-3, pts1)" id="note121">avipakkavipākā</span> dhammā niruddhā—te natthīti? Na hevaṃ vattabbe … pe ….</p>
<p><a class="sc" id="10"></a><a class="pts" id="pts153"></a><a class="ms" id="p_32Kv_754"></a><span class="rightview" title="Right view section">☑</span> Atītā avipakkavipākā dhammā niruddhā—te atthīti? Āmantā. Atītā vipakkavipākā dhammā niruddhā—te natthīti? Āmantā. Atītā ekadesaṃ vipakkavipākā dhammā ekadesaṃ avipakkavipākā dhammā niruddhā—te ekacce atthi ekacce natthīti? Na hevaṃ vattabbe … pe ….</p>
<p><a class="sc" id="11"></a><a class="ms" id="p_32Kv_755"></a><span class="wrongview" title="Wrong view section">☒</span> Na vattabbaṃ—“atītā avipakkavipākā dhammā—te atthī”ti? Āmantā. Nanu atītā avipakkavipākā dhammā vipac­cis­santīti? Āmantā. Hañci atītā avipakkavipākā dhammā vipaccissanti, tena vata re vattabbe—“atītā avipakkavipākā dhammā—te atthī”ti.</p>
<p><a class="sc" id="12"></a><a class="ms" id="p_32Kv_756"></a><span class="rightview" title="Right view section">☑</span> Atītā avipakkavipākā dhammā vipac­cis­santīti katvā te atthīti? Āmantā. Vipac­cis­santīti katvā paccuppannāti? Na hevaṃ vattabbe … pe … vipac­cis­santīti katvā paccuppannāti? Āmantā. Paccuppannā dhammā nirujjhis­santīti katvā te natthīti? Na hevaṃ vattabbe … pe ….</p>
<h2>Anāga­tā­di­ekacca­kathā</h2>
<p><a class="sc" id="13"></a><a class="ms" id="p_32Kv_757"></a><a class="msdiv" id="msdiv300"></a><span class="rightview" title="Right view section">☑</span> Anāgataṃ atthīti? Ekaccaṃ atthi, ekaccaṃ natthīti. Ekaccaṃ jātaṃ, ekaccaṃ ajātaṃ; ekaccaṃ sañjātaṃ, ekaccaṃ asañjātaṃ; ekaccaṃ nibbattaṃ, ekaccaṃ anibbattaṃ; ekaccaṃ pātubhūtaṃ, ekaccaṃ apātubhūtanti? Na hevaṃ vattabbe … pe ….</p>
<p><a class="sc" id="14"></a><a class="pts" id="pts154"></a><a class="ms" id="p_32Kv_758"></a><span class="rightview" title="Right view section">☑</span> Anāgataṃ ekaccaṃ atthi, ekaccaṃ natthīti? Āmantā. Anāgatā uppādino dhammā ekacce atthi, ekacce natthīti? Na hevaṃ vattabbe … pe … anāgataṃ ekaccaṃ atthi, ekaccaṃ natthīti? Āmantā. Anāgatā anuppādino dhammā ekacce atthi, ekacce natthīti? Na hevaṃ vattabbe … pe ….</p>
<p><a class="sc" id="15"></a><a class="ms" id="p_32Kv_759"></a><span class="rightview" title="Right view section">☑</span> Anāgataṃ ekaccaṃ atthi, ekaccaṃ natthīti? Āmantā. Kiṃ atthi, kiṃ natthīti? Anāgatā uppādino dhammā—te atthi; anāgatā anuppādino dhammā—te natthīti. Anāgatā uppādino dhammā—te atthīti? Āmantā. Anāgatā anuppādino dhammā—te atthīti? Na hevaṃ vattabbe … pe … anāgatā anuppādino dhammā—te natthīti? Āmantā. Anāgatā uppādino dhammā—te natthīti? Na hevaṃ vattabbe … pe ….</p>
<p><a class="sc" id="16"></a><a class="ms" id="p_32Kv_760"></a><span class="rightview" title="Right view section">☑</span> Anāgatā uppādino dhammā—te atthīti? Āmantā. Nanu anāgatā uppādino dhammā ajātāti? Āmantā. Hañci anāgatā uppādino dhammā ajātā, no ca vata re vattabbe— “anāgatā uppādino dhammā—te atthī”ti.</p>
<p><a class="sc" id="17"></a><a class="ms" id="p_32Kv_761"></a><span class="rightview" title="Right view section">☑</span> Anāgatā uppādino dhammā ajātā—te atthīti? Āmantā. Anāgatā anuppādino dhammā ajātā—te atthīti? Na hevaṃ vattabbe … pe … anāgatā anuppādino dhammā ajātā—te natthīti? Āmantā. Anāgatā uppādino dhammā ajātā—te natthīti? Na hevaṃ vattabbe … pe ….</p>
<p><a class="sc" id="18"></a><a class="ms" id="p_32Kv_762"></a><span class="wrongview" title="Wrong view section">☒</span> Na vattabbaṃ—“anāgatā uppādino dhammā—te atthī”ti? Āmantā. Nanu anāgatā uppādino dhammā uppaj­jis­san­tīti? Āmantā. Hañci anāgatā uppādino dhammā uppajjissanti, tena vata re vattabbe—“anāgatā uppādino dhammā—te atthī”ti.</p>
<p><a class="sc" id="19"></a><a class="pts" id="pts155"></a><a class="ms" id="p_32Kv_763"></a><span class="rightview" title="Right view section">☑</span> Anāgatā uppādino dhammā uppaj­jis­san­tīti katvā te atthīti? Āmantā. Uppaj­jis­san­tīti katvā paccuppannāti? Na hevaṃ vattabbe … pe … uppaj­jis­san­tīti katvā paccuppannāti? Āmantā. Paccuppannā dhammā nirujjhis­santīti katvā te natthīti? Na hevaṃ vattabbe … pe ….</p>
<p class="endsutta"><a class="ms" id="p_32Kv_764"></a>Ekaccaṃ atthītikathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
