<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv2.8">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Dutiyavagga</p>
<h1>Kukkuḷakathā</h1>
</div>
<p><a class="sc" id="1"></a><a class="pts" id="pts209"></a><a class="ms" id="p_32Kv_1003"></a><a class="msdiv" id="msdiv338"></a><span class="rightview" title="Right view section">☑</span> Sabbe saṅkhārā anodhiṃ katvā kukkuḷāti? Āmantā. Nanu atthi sukhā vedanā, kāyikaṃ sukhaṃ, cetasikaṃ sukhaṃ, dibbaṃ sukhaṃ, mānusakaṃ sukhaṃ, lābhasukhaṃ, sakkārasukhaṃ, yānasukhaṃ, sayanasukhaṃ, issariyasukhaṃ, ādhipac­ca­su­khaṃ, gihisukhaṃ, sāmaññasukhaṃ, sāsavaṃ sukhaṃ, anāsavaṃ sukhaṃ, upadhisukhaṃ, nirūpa­dhi­su­khaṃ, sāmisaṃ sukhaṃ, nirāmisaṃ sukhaṃ, sappītikaṃ sukhaṃ, nippītikaṃ sukhaṃ, jhānasukhaṃ, vimuttisukhaṃ, kāmasukhaṃ, nekkham­ma­su­khaṃ, vivekasukhaṃ, upasamasukhaṃ, sam­bodha­su­khanti? Āmantā. Hañci atthi sukhā vedanā … pe … sambodhasukhaṃ, no ca vata re vattabbe—“sabbe saṅkhārā anodhiṃ katvā kukkuḷā”ti.</p>
<p><a class="sc" id="2"></a><a class="ms" id="p_32Kv_1004"></a><span class="rightview" title="Right view section">☑</span> Sabbe saṅkhārā anodhiṃ katvā kukkuḷāti? Āmantā. Sabbe saṅkhārā dukkhā vedanā kāyikaṃ dukkhaṃ cetasikaṃ dukkhaṃ soka­pari­deva­duk­kha­do­manas­sa­upāyā­sāti? Na hevaṃ vattabbe.</p>
<p><a class="sc" id="3"></a><a class="pts" id="pts210"></a><a class="ms" id="p_32Kv_1005"></a><span class="wrongview" title="Wrong view section">☒</span> Na vattabbaṃ—“sabbe saṅkhārā anodhiṃ katvā kukkuḷā”ti? Āmantā. Nanu vuttaṃ bhagavatā—“ sabbaṃ, bhikkhave, ādittaṃ. Kiñca, bhikkhave, sabbaṃ ādittaṃ? Cakkhuṃ, bhikkhave, ādittaṃ, rūpā ādittā, cakkhuviññāṇaṃ ādittaṃ, cak­khu­samphasso āditto; <span class="var" title="yampidaṃ (bj, s1-3, pts1)" id="note164">yamidaṃ</span> cak­khu­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā, tampi ādittaṃ. Kena ādittaṃ? ‘Rāgagginā dosagginā mohagginā ādittaṃ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmi. Sotaṃ ādittaṃ, saddā ādittā … pe … ghānaṃ ādittaṃ, gandhā ādittā … pe … jivhā ādittā, rasā ādittā … pe … kāyo āditto, phoṭṭhabbā ādittā … pe … mano āditto, dhammā ādittā, manoviññāṇaṃ ādittaṃ, manosamphasso āditto; yamidaṃ mano­samphas­sa­pac­cayā uppajjati vedayitaṃ sukhaṃ vā dukkhaṃ vā aduk­kha­ma­su­khaṃ vā, tampi ādittaṃ. Kena ādittaṃ? ‘Rāgagginā dosagginā mohagginā ādittaṃ, jātiyā jarāya maraṇena sokehi paridevehi dukkhehi domanassehi upāyāsehi ādittan’ti vadāmī”ti. Attheva suttantoti? Āmantā. <span class="var" title="tena hi (bj, s1-3, pts1) | tena hi na vattabbaṃ (mr)" id="note165">Tena hi vattabbaṃ</span>—“sabbe saṅkhārā anodhiṃ katvā kukkuḷā”ti.</p>
<p><a class="sc" id="4"></a><a class="ms" id="p_32Kv_1006"></a><span class="rightview" title="Right view section">☑</span> Sabbe saṅkhārā anodhiṃ katvā kukkuḷāti? Āmantā. Nanu vuttaṃ bhagavatā— “ pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā”ti. Attheva suttantoti? Āmantā. Tena hi na vattabbaṃ—“sabbe saṅkhārā anodhiṃ katvā kukkuḷā”ti.</p>
<p><a class="sc" id="5"></a><a class="ms" id="p_32Kv_1007"></a><span class="wrongview" title="Wrong view section">☒</span> Na vattabbaṃ—“sabbe saṅkhārā anodhiṃ katvā kukkuḷā”ti? Āmantā. Nanu vuttaṃ bhagavatā—“ lābhā vo, bhikkhave, suladdhaṃ vo, bhikkhave, khaṇo vo <span class="var" title="paṭividdho (s1-3, pts1)" id="note168">paṭiladdho</span> brahma­cari­ya­vāsāya. Diṭṭhā mayā, bhikkhave, cha phassāyatanikā nāma nirayā. Tattha yaṃ kiñci cakkhunā rūpaṃ passati, aniṭ­ṭha­rūpañ­ñeva passati no iṭṭharūpaṃ, akanta­rūpañ­ñeva passati no kantarūpaṃ, amanā­pa­rūpañ­ñeva passati no manāparūpaṃ. Yaṃ kiñci sotena saddaṃ suṇāti … pe … ghānena gandhaṃ ghāyati … jivhāya rasaṃ sāyati … kāyena phoṭṭhabbaṃ phusati … manasā dhammaṃ vijānāti, aniṭ­ṭha­rūpañ­ñeva vijānāti no iṭṭharūpaṃ, akanta­rūpañ­ñeva vijānāti no kantarūpaṃ, amanā­pa­rūpañ­ñeva vijānāti no manāparūpan”ti. Attheva suttantoti? Āmantā. <span class="var" title="tena hi (s1-3, pts1) | tena hi na vattabbaṃ (mr)" id="note169">Tena hi vattabbaṃ</span>—“sabbe saṅkhārā anodhiṃ katvā kukkuḷā”ti.</p>
<p><a class="sc" id="6"></a><a class="pts" id="pts211"></a><a class="ms" id="p_32Kv_1008"></a><span class="rightview" title="Right view section">☑</span> Sabbe saṅkhārā anodhiṃ katvā kukkuḷāti? Āmantā. Nanu vuttaṃ bhagavatā— “ lābhā vo, bhikkhave, suladdhaṃ vo, bhikkhave, khaṇo vo paṭiladdho brahma­cari­ya­vāsāya. Diṭṭhā mayā, bhikkhave, cha phassāyatanikā nāma saggā. Tattha yaṃ kiñci cakkhunā rūpaṃ passati, iṭṭharūpaññeva passati no aniṭṭharūpaṃ, kantarūpaññeva passati no akantarūpaṃ, manāpa­rūpañ­ñeva passati no amanāparūpaṃ. Yaṃ kiñci sotena saddaṃ suṇāti … pe … ghānena gandhaṃ ghāyati … jivhāya rasaṃ sāyati … kāyena phoṭṭhabbaṃ phusati … manasā dhammaṃ vijānāti, iṭṭharūpaññeva vijānāti no aniṭṭharūpaṃ, kantarūpaññeva vijānāti no akantarūpaṃ, manāpa­rūpañ­ñeva vijānāti no amanāparūpan”ti. Attheva suttantoti? Āmantā. Tena hi na vattabbaṃ—“sabbe saṅkhārā anodhiṃ katvā kukkuḷā”ti.</p>
<p><a class="sc" id="7"></a><a class="ms" id="p_32Kv_1009"></a><span class="wrongview" title="Wrong view section">☒</span> Na vattabbaṃ—“sabbe saṅkhārā anodhiṃ katvā kukkuḷā”ti? Āmantā. Nanu “ yadaniccaṃ taṃ dukkhaṃ”, vuttaṃ bhagavatā—“ sabbe saṅkhārā aniccā”ti? Āmantā. Hañci “yadaniccaṃ taṃ dukkhaṃ”, vuttaṃ bhagavatā—“sabbe saṅkhārā aniccā”, tena vata re vattabbe—“sabbe saṅkhārā anodhiṃ katvā kukkuḷā”ti.</p>
<p><a class="sc" id="8"></a><a class="ms" id="p_32Kv_1010"></a><span class="rightview" title="Right view section">☑</span> Sabbe saṅkhārā anodhiṃ katvā kukkuḷāti? Āmantā. Dānaṃ aniṭṭhaphalaṃ akantaphalaṃ amanuññaphalaṃ secanakaphalaṃ dukkhudrayaṃ duk­kha­vipākanti? Na hevaṃ vattabbe.</p>
<p><a class="sc" id="9"></a><a class="ms" id="p_32Kv_1011"></a>Sīlaṃ … pe … uposatho … pe … bhāvanā … pe … brahmacariyaṃ aniṭṭhaphalaṃ akantaphalaṃ amanuññaphalaṃ secanakaphalaṃ dukkhudrayaṃ duk­kha­vipākanti? Na hevaṃ vattabbe.</p>
<p><a class="sc" id="10"></a><a class="pts" id="pts212"></a><a class="ms" id="p_32Kv_1012"></a>Nanu dānaṃ iṭṭhaphalaṃ kantaphalaṃ manuññaphalaṃ asecana­ka­phalaṃ sukhudrayaṃ sukhavipākanti? Āmantā. Hañci dānaṃ iṭṭhaphalaṃ kantaphalaṃ manuññaphalaṃ asecana­ka­phalaṃ sukhudrayaṃ sukhavipākaṃ, no ca vata re vattabbe—“sabbe saṅkhārā anodhiṃ katvā kukkuḷā”ti.</p>
<p><a class="sc" id="11"></a><a class="ms" id="p_32Kv_1013"></a>Nanu sīlaṃ … uposatho … bhāvanā … brahmacariyaṃ iṭṭhaphalaṃ kantaphalaṃ manuññaphalaṃ asecana­ka­phalaṃ sukhudrayaṃ sukhavipākanti? Āmantā. Hañci brahmacariyaṃ iṭṭhaphalaṃ kantaphalaṃ manuññaphalaṃ asecana­ka­phalaṃ sukhudrayaṃ sukhavipākanti, no ca vata re vattabbe—“sabbe saṅkhārā anodhiṃ katvā kukkuḷā”ti.</p>
<p><a class="sc" id="12"></a><a class="ms" id="p_32Kv_1014"></a><span class="rightview" title="Right view section">☑</span> Sabbe saṅkhārā anodhiṃ katvā kukkuḷāti? Āmantā. Nanu vuttaṃ bhagavatā—</p>
<blockquote class="gatha">
<p><a class="sc" id="13"></a> <a class="ms" id="p_32Kv_1015"></a>“Sukho viveko tuṭṭhassa,<br>
sutadhammassa passato;<br>
Abyāpajjaṃ sukhaṃ loke,<br>
pāṇabhūtesu saṃyamo.</p>
<p><a class="sc" id="14"></a><a class="ms" id="p_32Kv_1016"></a>Sukhā virāgatā loke,<br>
kāmānaṃ samatikkamo;<br>
Asmimānassa yo vinayo,<br>
etaṃ ve paramaṃ sukhaṃ.</p>
<p><a class="sc" id="15"></a><a class="ms" id="p_32Kv_1017"></a>Taṃ sukhena sukhaṃ pattaṃ,<br>
accan­ta­su­kha­meva taṃ;<br>
Tisso vijjā anuppattā,<br>
etaṃ ve paramaṃ sukhan”ti.</p>
</blockquote>
<p><a class="sc" id="16"></a><a class="ms" id="p_32Kv_1018"></a>Attheva suttantoti? Āmantā. Tena hi na vattabbaṃ—“sabbe saṅkhārā anodhiṃ katvā kukkuḷā”ti.</p>
<p class="endsutta"><a class="ms" id="p_32Kv_1019"></a>Kukkuḷakathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
