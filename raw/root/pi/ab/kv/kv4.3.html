<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv4.3">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Catutthavagga</p>
<h1>Anāsavakathā</h1>
</div>
<p><a class="sc" id="1"></a><a class="ms" id="p_32Kv_1315"></a><a class="msdiv" id="msdiv391"></a><span class="rightview" title="Right view section">☑</span> Arahato sabbe dhammā anāsavāti? Āmantā. Maggo phalaṃ nibbānaṃ, sotāpattimaggo sotā­patti­phalaṃ, sakadā­gāmi­maggo sakadā­gāmi­phalaṃ, anāgāmimaggo anāgāmiphalaṃ, arahattamaggo arahattaphalaṃ, satipaṭṭhānaṃ sammappadhānaṃ iddhipādo indriyaṃ balaṃ bojjhaṅgoti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_1316"></a><span class="rightview" title="Right view section">☑</span> Arahato sabbe dhammā anāsavāti? Āmantā. Arahato cakkhuṃ anāsavanti? Na hevaṃ vattabbe … pe …. Arahato cakkhuṃ anāsavanti? Āmantā. Maggo phalaṃ nibbānaṃ, sotāpattimaggo sotā­patti­phalaṃ … pe … bojjhaṅgoti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_1317"></a><span class="rightview" title="Right view section">☑</span> Arahato sotaṃ … pe … arahato ghānaṃ … arahato jivhā … arahato kāyo anāsavoti? Na hevaṃ vattabbe … pe … arahato kāyo anāsavoti? Āmantā. Maggo phalaṃ nibbānaṃ, sotāpattimaggo sotā­patti­phalaṃ … pe … bojjhaṅgoti? Na hevaṃ vattabbe … pe ….</p>
<p><a class="sc" id="4"></a><a class="pts" id="pts272"></a><a class="ms" id="p_32Kv_1318"></a><span class="rightview" title="Right view section">☑</span> Arahato kāyo anāsavoti? Āmantā. Arahato kāyo ­pagga­ha­nig­gahu­pago cheda­na­bhe­danupago kākehi gijjhehi kulalehi sādhāraṇoti? Āmantā. Anāsavo dhammo ­pagga­ha­nig­gahu­pago cheda­na­bhe­danupago kākehi gijjhehi kulalehi sādhāraṇoti? Na hevaṃ vattabbe … pe ….</p>
<p><a class="sc" id="5"></a><a class="ms" id="p_32Kv_1319"></a><span class="rightview" title="Right view section">☑</span> Arahato kāye visaṃ kameyya, satthaṃ kameyya, aggi kameyyāti? Āmantā. Anāsave dhamme visaṃ kameyya, satthaṃ kameyya, aggi kameyyāti? Na hevaṃ vattabbe … pe ….</p>
<p><a class="sc" id="6"></a><a class="ms" id="p_32Kv_1320"></a><span class="rightview" title="Right view section">☑</span> Labbhā arahato kāyo addubandhanena bandhituṃ, rajju­bandha­nena bandhituṃ, saṅ­kha­lika­bandha­nena bandhituṃ, gāmabandhanena bandhituṃ, nigama­bandha­nena bandhituṃ, nagara­bandha­nena bandhituṃ, jana­pada­bandha­nena bandhituṃ, kaṇṭha­pañca­mehi bandhanehi bandhitunti? Āmantā. Labbhā anāsavo dhammo addubandhanena bandhituṃ, rajju­bandha­nena bandhituṃ, saṅ­kha­lika­bandha­nena bandhituṃ, gāma­nigama­na­gara­jana­pada­bandha­nena bandhituṃ, kaṇṭha­pañca­mehi bandhanehi bandhitunti? Na hevaṃ vattabbe … pe ….</p>
<p><a class="sc" id="7"></a><a class="pts" id="pts273"></a><a class="ms" id="p_32Kv_1321"></a><a class="msdiv" id="msdiv392"></a><span class="rightview" title="Right view section">☑</span> Yadi arahā puthujjanassa cīvaraṃ deti, anāsavaṃ hutvā sāsavaṃ hotīti? Na hevaṃ vattabbe … pe … anāsavaṃ hutvā sāsavaṃ hotīti? Āmantā. Taññeva anāsavaṃ taṃ sāsavanti? Na hevaṃ vattabbe … pe … taññeva anāsavaṃ taṃ sāsavanti? Āmantā. Maggo anāsavo hutvā sāsavo hotīti? Na hevaṃ vattabbe … pe … phalaṃ … satipaṭṭhānaṃ … sammappadhānaṃ … iddhipādo … indriyaṃ … balaṃ … bojjhaṅgo anāsavo hutvā sāsavo hotīti? Na hevaṃ vattabbe … pe ….</p>
<p><a class="sc" id="8"></a><a class="ms" id="p_32Kv_1322"></a><span class="rightview" title="Right view section">☑</span> Yadi arahā puthujjanassa piṇḍapātaṃ deti, senāsanaṃ deti, gilāna­pac­ca­ya­bhesaj­ja­parik­khā­raṃ deti, anāsavo hutvā sāsavo hotīti? Na hevaṃ vattabbe … pe … anāsavo hutvā sāsavo hotīti? Āmantā. Taññeva anāsavaṃ taṃ sāsavanti? Na hevaṃ vattabbe … pe … taññeva anāsavaṃ taṃ sāsavanti? Āmantā. Maggo anāsavo hutvā sāsavo hotīti? Na hevaṃ vattabbe … pe … phalaṃ … satipaṭṭhānaṃ … sammappadhānaṃ … iddhipādo … indriyaṃ … balaṃ … bojjhaṅgo anāsavo hutvā sāsavo hotīti? Na hevaṃ vattabbe … pe ….</p>
<p><a class="sc" id="9"></a><a class="ms" id="p_32Kv_1323"></a><span class="rightview" title="Right view section">☑</span> Yadi puthujjano arahato cīvaraṃ deti, sāsavaṃ hutvā anāsavaṃ hotīti? Na hevaṃ vattabbe … pe … sāsavaṃ hutvā anāsavaṃ hotīti? Āmantā. Taññeva sāsavaṃ taṃ anāsavanti? Na hevaṃ vattabbe … pe … taññeva sāsavaṃ taṃ anāsavanti? Āmantā. Rāgo sāsavo hutvā anāsavo hotīti? Na hevaṃ vattabbe … pe … doso … pe … moho … pe … anottappaṃ sāsavaṃ hutvā anāsavaṃ hotīti? Na hevaṃ vattabbe … pe …</p>
<p><a class="sc" id="10"></a><a class="pts" id="pts274"></a><a class="ms" id="p_32Kv_1324"></a><span class="rightview" title="Right view section">☑</span> Yadi puthujjano arahato piṇḍapātaṃ deti, senāsanaṃ deti, gilāna­pac­ca­ya­bhesaj­ja­parik­khā­raṃ deti, sāsavo hutvā anāsavo hotīti? Na hevaṃ vattabbe … pe … sāsavo hutvā anāsavo hotīti? Āmantā. Taññeva sāsavaṃ taṃ anāsavanti? Na hevaṃ vattabbe … pe … taññeva sāsavaṃ taṃ anāsavanti? Āmantā. Rāgo sāsavo hutvā anāsavo hotīti? Na hevaṃ vattabbe … pe … doso … pe … moho … pe … anottappaṃ sāsavaṃ hutvā anāsavaṃ hotīti? Na hevaṃ vattabbe … pe ….</p>
<p><a class="sc" id="11"></a><a class="ms" id="p_32Kv_1325"></a><span class="wrongview" title="Wrong view section">☒</span> Na vattabbaṃ—“arahato sabbe dhammā anāsavā”ti? Āmantā. Nanu arahā anāsavoti? Āmantā. Hañci arahā anāsavo, tena vata re vattabbe—“arahato sabbe dhammā anāsavā”ti.</p>
<p class="endsutta"><a class="ms" id="p_32Kv_1326"></a>Anāsavakathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
