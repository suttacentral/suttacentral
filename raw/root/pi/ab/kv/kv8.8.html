<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv8.8">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Aṭṭhamavagga</p>
<h1>Arūperūpakathā</h1>
</div>
<p><a class="sc" id="1"></a><a class="ms" id="p_32Kv_1778"></a><a class="msdiv" id="msdiv524"></a><span class="rightview" title="Right view section">☑</span> Atthi rūpaṃ arūpesūti? Āmantā. Rūpabhavo rūpagati rūpasattāvāso rūpasaṃsāro rūpayoni rūpatta­bhāva­paṭi­lā­bhoti? Na hevaṃ vattabbe … pe … nanu arūpabhavo arūpagati arūpasattāvāso arūpasaṃsāro arūpayoni arū­patta­bhāva­paṭi­lā­bhoti? Āmantā. Hañci arūpabhavo … pe … arū­patta­bhāva­paṭi­lābho, no ca vata re vattabbe— “atthi rūpaṃ arūpesū”ti.</p>
<p><a class="sc" id="2"></a><a class="pts" id="pts379"></a><a class="ms" id="p_32Kv_1779"></a><span class="rightview" title="Right view section">☑</span> Atthi rūpaṃ arūpesūti? Āmantā. Pañca­vo­kāra­bhavo gati sattāvāso saṃsāro yoni viññāṇaṭṭhiti atta­bhāva­paṭi­lā­bhoti? Na hevaṃ vattabbe … pe … nanu catuvo­kāra­bhavo … pe … atta­bhāva­paṭi­lā­bhoti? Āmantā. Hañci catuvo­kāra­bhavo gati … pe … atta­bhāva­paṭi­lābho, no ca vata re vattabbe—“atthi rūpaṃ arūpesū”ti.</p>
<p><a class="sc" id="3"></a><a class="ms" id="p_32Kv_1780"></a><a class="msdiv" id="msdiv525"></a><span class="rightview" title="Right view section">☑</span> Atthi rūpaṃ rūpadhātuyā, so ca rūpabhavo rūpagati rūpasattāvāso rūpasaṃsāro rūpayoni rūpatta­bhāva­paṭi­lā­bhoti? Āmantā. Atthi rūpaṃ arūpesu, so ca rūpabhavo rūpagati … pe … rūpatta­bhāva­paṭi­lā­bhoti? Na hevaṃ vattabbe … pe … atthi rūpaṃ rūpadhātuyā, so ca pañca­vo­kāra­bhavo gati … pe … atta­bhāva­paṭi­lā­bhoti? Āmantā. Atthi rūpaṃ arūpesu, so ca pañca­vo­kāra­bhavo gati … pe … atta­bhāva­paṭi­lā­bhoti? Na hevaṃ vattabbe … pe ….</p>
<p><a class="sc" id="4"></a><a class="ms" id="p_32Kv_1781"></a><span class="rightview" title="Right view section">☑</span> Atthi rūpaṃ arūpesu, so ca arūpabhavo arūpagati arūpasattāvāso arūpasaṃsāro arūpayoni arū­patta­bhāva­paṭi­lā­bhoti? Āmantā. Atthi rūpaṃ <span class="var" title="arūpadhātuyā (sabbattha)" id="note252">rūpadhātuyā</span>, so ca arūpabhavo arūpagati … pe … arū­patta­bhāva­paṭi­lā­bhoti? Na hevaṃ vattabbe … pe … atthi rūpaṃ arūpesu, so ca catuvo­kāra­bhavo gati … pe … atta­bhāva­paṭi­lā­bhoti? Āmantā. Atthi rūpaṃ <span class="var" title="arūpadhātuyā (sabbattha)" id="note253">rūpadhātuyā</span>, so ca catuvo­kāra­bhavo gati … pe … atta­bhāva­paṭi­lā­bhoti? Na hevaṃ vattabbe … pe ….</p>
<p><a class="sc" id="5"></a><a class="ms" id="p_32Kv_1782"></a><a class="msdiv" id="msdiv526"></a><span class="rightview" title="Right view section">☑</span> Atthi rūpaṃ arūpesūti? Āmantā. Nanu rūpānaṃ nissaraṇaṃ <span class="var" title="^dn33#194 [Saṅgītisutta/5. Pañcaka]; ^an5.200#1 [200. Nis­sāraṇī­ya­sutta]; ^it72#1 [Nis­saraṇi­ya­sutta]" id="note254">arūpaṃ</span> vuttaṃ bhagavatāti? Āmantā. Hañci rūpānaṃ nissaraṇaṃ <span class="var" title="^dn33#194 [Saṅgītisutta/5. Pañcaka]; ^an5.200#1 [200. Nis­sāraṇī­ya­sutta]; ^it72#1 [Nis­saraṇi­ya­sutta]" id="note255">arūpaṃ</span> vuttaṃ bhagavatā, no ca vata re vattabbe—“atthi rūpaṃ arūpesū”ti.</p>
<p><a class="sc" id="6"></a><a class="pts" id="pts380"></a><a class="ms" id="p_32Kv_1783"></a><span class="rightview" title="Right view section">☑</span> Rūpānaṃ nissaraṇaṃ arūpaṃ vuttaṃ bhagavatā, atthi rūpaṃ arūpesūti? Āmantā. Kāmānaṃ nissaraṇaṃ nekkhammaṃ vuttaṃ bhagavatā, atthi nekkhammesu kāmā, atthi anāsavesu āsavā, atthi apariyāpannesu pariyāpannāti? Na hevaṃ vattabbe … pe ….</p>
<p class="endsutta"><a class="ms" id="p_32Kv_1784"></a>Arūpe rūpakathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
