<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv12.8">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Dvādasamavagga</p>
<h1>Jīvitā­vo­ropa­na­kathā</h1>
</div>
<p><a class="sc" id="1"></a><a class="pts" id="pts472"></a><a class="ms" id="p_32Kv_2123"></a><a class="msdiv" id="msdiv648"></a><span class="rightview" title="Right view section">☑</span> Diṭṭhisampanno puggalo sañcicca pāṇaṃ jīvitā voropeyyāti? Āmantā. Diṭṭhisampanno puggalo sañcicca mātaraṃ jīvitā voropeyya … pe … pitaraṃ jīvitā voropeyya … pe … arahantaṃ jīvitā voropeyya … pe … duṭṭhena cittena tathāgatassa lohitaṃ uppādeyya … pe … saṃghaṃ bhindeyyāti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_2124"></a><span class="rightview" title="Right view section">☑</span> Diṭṭhisampanno puggalo sañcicca pāṇaṃ jīvitā voropeyyāti? Āmantā. Diṭṭhisampanno puggalo satthari agāravoti? Na hevaṃ vattabbe … pe … dhamme … pe … saṃghe … pe … sikkhāya agāravoti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_2125"></a><span class="rightview" title="Right view section">☑</span> Nanu diṭṭhisampanno puggalo satthari sagāravoti? Āmantā. Hañci diṭṭhisampanno puggalo satthari sagāravo, no ca vata re vattabbe—“diṭṭhisampanno puggalo sañcicca pāṇaṃ jīvitā voropeyyā”ti. Nanu diṭṭhisampanno puggalo dhamme … pe … saṃghe … pe … sikkhāya sagāravoti? Āmantā. Hañci diṭṭhisampanno puggalo sikkhāya sagāravo, no ca vata re vattabbe—“diṭṭhisampanno puggalo sañcicca pāṇaṃ jīvitā voropeyyā”ti.</p>
<p><a class="sc" id="4"></a><a class="ms" id="p_32Kv_2126"></a><a class="msdiv" id="msdiv649"></a><span class="rightview" title="Right view section">☑</span> Diṭṭhisampanno puggalo satthari agāravoti? Āmantā. Diṭṭhisampanno puggalo buddhathūpe ohadeyya omutteyya niṭṭhubheyya buddhathūpe <span class="var" title="asabyākato (si, mr)" id="note306">apabyāmato</span> kareyyāti? Na hevaṃ vattabbe … pe ….</p>
<p><a class="sc" id="5"></a><a class="pts" id="pts473"></a><a class="ms" id="p_32Kv_2127"></a><span class="rightview" title="Right view section">☑</span> Diṭṭhisampanno puggalo sañcicca pāṇaṃ jīvitā voropeyyāti? Āmantā. Nanu vuttaṃ bhagavatā—“ seyyathāpi, bhikkhave, mahāsamuddo ṭhitadhammo velaṃ nātivattati; evameva kho, bhikkhave, yaṃ mayā sāvakānaṃ sikkhāpadaṃ paññattaṃ taṃ mama sāvakā jīvitahetupi nātikkamantī”ti. Attheva suttantoti? Āmantā. Tena hi na vattabbaṃ—“diṭṭhisampanno puggalo sañcicca pāṇaṃ jīvitā voropeyyā”ti.</p>
<p class="endsutta"><a class="ms" id="p_32Kv_2128"></a>Jīvitā voropanakathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
