<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv17.4">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Satta­rasa­ma­vagga</p>
<h1>Indri­ya­baddha­kathā</h1>
</div>
<p><a class="sc" id="1"></a><a class="pts" id="pts547"></a><a class="ms" id="p_32Kv_2454"></a><a class="msdiv" id="msdiv786"></a><span class="rightview" title="Right view section">☑</span> Indri­ya­baddhañ­ñeva dukkhanti? Āmantā. Indri­ya­baddhañ­ñeva aniccaṃ saṅkhataṃ paṭic­ca­samup­pannaṃ khayadhammaṃ vayadhammaṃ virāgadhammaṃ nirodhadhammaṃ vipari­ṇāma­dhammanti? Na hevaṃ vattabbe … pe … nanu anin­dri­ya­baddhaṃ aniccaṃ saṅkhataṃ paṭic­ca­samup­pannaṃ khayadhammaṃ vayadhammaṃ virāgadhammaṃ nirodhadhammaṃ vipari­ṇāma­dhammanti? Āmantā. Hañci anin­dri­ya­baddhaṃ aniccaṃ saṅkhataṃ paṭic­ca­samup­pannaṃ khayadhammaṃ vayadhammaṃ virāgadhammaṃ nirodhadhammaṃ vipari­ṇāma­dhammaṃ, no ca vata re vattabbe—“indri­ya­baddhañ­ñeva dukkhan”ti.</p>
<p><a class="sc" id="2"></a><a class="ms" id="p_32Kv_2455"></a><span class="rightview" title="Right view section">☑</span> Anin­dri­ya­baddhaṃ aniccaṃ saṅkhataṃ paṭic­ca­samup­pannaṃ … pe … vipari­ṇāma­dhammaṃ, tañca na dukkhanti? Āmantā. Indriyabaddhaṃ aniccaṃ saṅkhataṃ … pe … vipari­ṇāma­dhammaṃ, tañca na dukkhanti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_2456"></a><span class="rightview" title="Right view section">☑</span> Indriyabaddhaṃ aniccaṃ saṅkhataṃ … pe … vipari­ṇāma­dhammaṃ, tañca <span class="var" title="idaṃ-pucchādvayena puri­ma­pucchād­vayassa purato" id="note369">dukkhanti</span>? Āmantā. Anin­dri­ya­baddhaṃ aniccaṃ saṅkhataṃ … pe … vipari­ṇāma­dhammaṃ, tañca <span class="var" title="idaṃ-pucchādvayena puri­ma­pucchād­vayassa purato" id="note370">dukkhanti</span>? Na hevaṃ vattabbe … pe ….</p>
<p><a class="sc" id="4"></a><a class="ms" id="p_32Kv_2457"></a><a class="msdiv" id="msdiv787"></a><span class="rightview" title="Right view section">☑</span> Indri­ya­baddhañ­ñeva dukkhanti? Āmantā. Nanu yadaniccaṃ taṃ dukkhaṃ vuttaṃ bhagavatā—“ anin­dri­ya­baddhaṃ aniccan”ti? Āmantā. Hañci yadaniccaṃ taṃ dukkhaṃ vuttaṃ bhagavatā—“ anin­dri­ya­baddhaṃ aniccaṃ”, no ca vata re vattabbe— “indri­ya­baddhañ­ñeva dukkhan”ti.</p>
<p><a class="sc" id="5"></a><a class="pts" id="pts548"></a><a class="ms" id="p_32Kv_2458"></a><a class="msdiv" id="msdiv788"></a><span class="wrongview" title="Wrong view section">☒</span> Na vattabbaṃ—“indri­ya­baddhañ­ñeva dukkhan”ti? Āmantā. Yathā indri­ya­baddhassa dukkhassa pariññāya bhagavati brahmacariyaṃ vussati, evamevaṃ anin­dri­ya­baddhassa dukkhassa pariññāya bhagavati brahmacariyaṃ vussatīti? Na hevaṃ vattabbe … pe … yathā indriyabaddhaṃ dukkhaṃ pariññātaṃ na puna uppajjati, evamevaṃ anin­dri­ya­baddhaṃ dukkhaṃ pariññātaṃ na puna uppajjatīti? Na hevaṃ vattabbe. Tena hi indri­ya­baddhañ­ñeva dukkhanti.</p>
<p class="endsutta"><a class="ms" id="p_32Kv_2459"></a>Indri­ya­baddha­kathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
