<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv14.1">
<article>
<div class="hgroup">
<p class="division">Kathāvatthu</p>
<p>Anusa­ya­paṇṇā­saka</p>
<p>Cuddasamavagga</p>
<h1>Kusa­lā­kusa­la­paṭi­sanda­hana­kathā</h1>
</div>
<p><a class="sc" id="1"></a><a class="pts" id="pts491"></a><a class="ms" id="p_32Kv_2204"></a><a class="msdiv" id="msdiv686"></a>Akusalamūlaṃ paṭisandahati kusalamūlanti? Āmantā. Yā akusalassa uppādāya āvaṭṭanā … pe … paṇidhi, sāva kusalassa uppādāya āvaṭṭanā … pe … paṇidhīti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_2205"></a><span class="rightview" title="Right view section">☑</span> Akusalamūlaṃ paṭisandahati kusalamūlaṃ, na vattabbaṃ—“yā akusalassa uppādāya āvaṭṭanā … pe … paṇidhi, sāva kusalassa uppādāya āvaṭṭanā … pe … paṇidhī”ti? Āmantā. Kusalaṃ <span class="var" title="anāvaṭṭantassa (bj, pts1, mr) | anāvajjantassa (s1-3, km)" id="note333">anāvaṭṭentassa</span> uppajjati … pe … appaṇi­dahan­tassa uppajjatīti? Na hevaṃ vattabbe … pe … nanu kusalaṃ āvaṭṭentassa uppajjati … pe … paṇidahantassa uppajjatīti? Āmantā. Hañci kusalaṃ <span class="var" title="āvaṭṭantassa (bj, pts1) | āvajjantassa (s1-3)" id="note334">āvaṭṭentassa</span> uppajjati … pe … paṇidahantassa uppajjati, no ca vata re vattabbe—“akusalamūlaṃ paṭisandahati kusalamūlan”ti.</p>
<p><a class="sc" id="3"></a><a class="ms" id="p_32Kv_2206"></a><a class="msdiv" id="msdiv687"></a><span class="rightview" title="Right view section">☑</span> Akusalamūlaṃ paṭisandahati kusalamūlanti? Āmantā. Akusalamūlaṃ ayoniso manasikaroto uppajjatīti? Āmantā. Kusalaṃ ayoniso manasikaroto uppajjatīti? Na hevaṃ vattabbe … pe … nanu kusalaṃ yoniso manasikaroto uppajjatīti? Āmantā. Hañci kusalaṃ yoniso manasikaroto uppajjati, no ca vata re vattabbe—“akusalamūlaṃ paṭisandahati kusalamūlan”ti.</p>
<p><a class="sc" id="4"></a><a class="pts" id="pts492"></a><a class="ms" id="p_32Kv_2207"></a><span class="rightview" title="Right view section">☑</span> Akusalamūlaṃ paṭisandahati kusalamūlanti? Āmantā. Kāmasaññāya anantarā nekkhammasaññā uppajjati, byāpādasaññāya anantarā abyāpādasaññā uppajjati, vihiṃsāsaññāya anantarā avihiṃsāsaññā uppajjati, byāpādassa anantarā mettā uppajjati, vihiṃsāya anantarā karuṇā uppajjati, aratiyā anantarā muditā uppajjati, paṭighassa anantarā upekkhā uppajjatīti? Na hevaṃ vattabbe … pe ….</p>
<p><a class="sc" id="5"></a><a class="ms" id="p_32Kv_2208"></a><a class="msdiv" id="msdiv688"></a><span class="rightview" title="Right view section">☑</span> Kusalamūlaṃ paṭisandahati akusalamūlanti? Āmantā. Yā kusalassa uppādāya āvaṭṭanā … pe … paṇidhi, sāva akusalassa uppādāya āvaṭṭanā … pe … paṇidhīti? Na hevaṃ vattabbe … pe ….</p>
<p><a class="sc" id="6"></a><a class="ms" id="p_32Kv_2209"></a><span class="rightview" title="Right view section">☑</span> Kusalamūlaṃ paṭisandahati akusalamūlaṃ, na vattabbaṃ—“yā kusalassa uppādāya āvaṭṭanā … pe … paṇidhi, sāva akusalassa uppādāya āvaṭṭanā … pe … paṇidhī”ti? Āmantā. Akusalaṃ <span class="var" title="anāvaṭṭantassa (bj, pts1, mr) | anāvajjantassa (s1-3, km)" id="note335">anāvaṭṭentassa</span> uppajjati … pe … appaṇi­dahan­tassa uppajjatīti? Na hevaṃ vattabbe … pe … nanu akusalaṃ āvaṭṭentassa uppajjati … pe … paṇidahantassa uppajjatīti? Āmantā. Hañci akusalaṃ āvaṭṭentassa uppajjati … pe … paṇidahantassa uppajjati, no ca vata re vattabbe—“kusalamūlaṃ paṭisandahati akusalamūlan”ti.</p>
<p><a class="sc" id="7"></a><a class="ms" id="p_32Kv_2210"></a><a class="msdiv" id="msdiv689"></a><span class="rightview" title="Right view section">☑</span> Kusalamūlaṃ paṭisandahati akusalamūlanti? Āmantā. Kusalaṃ yoniso manasikaroto uppajjatīti? Āmantā. Akusalaṃ yoniso manasikaroto uppajjatīti? Na hevaṃ vattabbe … pe … nanu akusalaṃ ayoniso manasikaroto uppajjatīti? Āmantā. Hañci akusalaṃ ayoniso manasikaroto uppajjati, no ca vata re vattabbe—“kusalamūlaṃ paṭisandahati akusalamūlan”ti.</p>
<p><a class="sc" id="8"></a><a class="pts" id="pts493"></a><a class="ms" id="p_32Kv_2211"></a><span class="rightview" title="Right view section">☑</span> Kusalamūlaṃ paṭisandahati akusalamūlanti? Āmantā. Nekkham­ma­saññāya anantarā kāmasaññā uppajjati, abyāpā­da­saññāya anantarā byāpādasaññā uppajjati, avihiṃ­sā­saññāya anantarā vihiṃsāsaññā uppajjati, mettāya anantarā byāpādo uppajjati, karuṇāya anantarā vihiṃsā uppajjati, muditāya anantarā arati uppajjati, upekkhāya anantarā paṭighaṃ uppajjatīti? Na hevaṃ vattabbe … pe ….</p>
<p><a class="sc" id="9"></a><a class="ms" id="p_32Kv_2212"></a><a class="msdiv" id="msdiv690"></a><span class="wrongview" title="Wrong view section">☒</span> Na vattabbaṃ—“akusalamūlaṃ paṭisandahati kusalamūlaṃ, kusalamūlaṃ paṭisandahati akusalamūlan”ti? Āmantā. Nanu yasmiññeva vatthusmiṃ rajjati tasmiññeva vatthusmiṃ virajjati, yasmiññeva vatthusmiṃ virajjati tasmiññeva vatthusmiṃ rajjatīti? Āmantā. Hañci yasmiññeva vatthusmiṃ rajjati tasmiññeva vatthusmiṃ virajjati, yasmiññeva vatthusmiṃ virajjati tasmiññeva vatthusmiṃ rajjati, tena vata re vattabbe—“akusalamūlaṃ paṭisandahati kusalamūlaṃ, kusalamūlaṃ paṭisandahati akusalamūlan”ti.</p>
<p class="endsutta"><a class="ms" id="p_32Kv_2213"></a>Kusa­lā­kusa­la­paṭi­sanda­hana­kathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
