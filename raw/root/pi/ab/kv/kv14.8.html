<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv14.8">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Cuddasamavagga</p>
<h1>Abyākatakathā</h1>
</div>
<p><a class="sc" id="1"></a><a class="pts" id="pts505"></a><a class="ms" id="p_32Kv_2261"></a><a class="msdiv" id="msdiv706"></a><span class="rightview" title="Right view section">☑</span> Diṭṭhigataṃ abyākatanti? Āmantā. Vipākābyākataṃ kiriyābyākataṃ rūpaṃ nibbānaṃ cakkhāyatanaṃ … pe … ­phoṭṭhab­bā­yatananti? Na hevaṃ vattabbe … pe … diṭṭhigataṃ abyākatanti? Āmantā. Diṭṭhi­gata­sam­payutto phasso abyākatoti? Na hevaṃ vattabbe … pe … diṭṭhigataṃ abyākatanti? Āmantā. Diṭṭhi­gata­sam­payuttā vedanā … pe … saññā … pe … cetanā … pe … cittaṃ abyākatanti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_2262"></a><span class="rightview" title="Right view section">☑</span> Diṭṭhi­gata­sam­payutto phasso akusaloti? Āmantā. Diṭṭhigataṃ akusalanti? Na hevaṃ vattabbe … pe … diṭṭhi­gata­sam­payuttā vedanā saññā cetanā cittaṃ akusalanti? Āmantā. Diṭṭhigataṃ akusalanti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_2263"></a><a class="msdiv" id="msdiv707"></a><span class="rightview" title="Right view section">☑</span> Diṭṭhigataṃ abyākatanti? Āmantā. Aphalaṃ avipākanti? Na hevaṃ vattabbe … pe … nanu saphalaṃ savipākanti? Āmantā. Hañci saphalaṃ savipākaṃ, no ca vata re vattabbe—“diṭṭhigataṃ abyākatan”ti.</p>
<p><a class="sc" id="4"></a><a class="ms" id="p_32Kv_2264"></a><span class="rightview" title="Right view section">☑</span> Diṭṭhigataṃ abyākatanti? Āmantā. Nanu micchā­diṭṭhi­paramāni <span class="var" title="^an1.316-332#318.1 [316/318]" id="note343">vajjāni</span> vuttāni bhagavatāti? Āmantā. Hañci micchā­diṭṭhi­paramāni vajjāni vuttāni bhagavatā, no ca vata re vattabbe—“diṭṭhigataṃ abyākatan”ti.</p>
<p><a class="sc" id="5"></a><a class="ms" id="p_32Kv_2265"></a><span class="rightview" title="Right view section">☑</span> Diṭṭhigataṃ abyākatanti? Āmantā. Nanu vuttaṃ bhagavatā—“ micchādiṭṭhi kho, vaccha, <span class="var" title="akusalaṃ (bj)" id="note345">akusalā</span>, sammādiṭṭhi <span class="var" title="kusalaṃ (bj)" id="note346">kusalā</span>”ti. Attheva suttantoti? Āmantā. Tena hi na vattabbaṃ—“diṭṭhigataṃ abyākatan”ti.</p>
<p><a class="sc" id="6"></a><a class="pts" id="pts506"></a><a class="ms" id="p_32Kv_2266"></a><span class="rightview" title="Right view section">☑</span> Diṭṭhigataṃ abyākatanti? Āmantā. Nanu vuttaṃ bhagavatā—“ micchā­diṭṭhissa kho ahaṃ, puṇṇa, dvinnaṃ gatīnaṃ aññataraṃ gatiṃ vadāmi—nirayaṃ vā tiracchā­na­yoniṃ vā”ti. Attheva suttantoti? Āmantā. Tena hi na vattabbaṃ— “diṭṭhigataṃ abyākatan”ti.</p>
<p><a class="sc" id="7"></a><a class="ms" id="p_32Kv_2267"></a><a class="msdiv" id="msdiv708"></a><span class="wrongview" title="Wrong view section">☒</span> Na vattabbaṃ—“diṭṭhigataṃ abyākatan”ti? Āmantā. Nanu vuttaṃ bhagavatā— “‘ sassato loko’ti kho, vaccha, abyākatametaṃ, ‘asassato loko’ti kho, vaccha, abyākatametaṃ, ‘antavā loko’ti kho, vaccha, abyākatametaṃ, ‘anantavā loko’ti kho, vaccha … pe … ‘taṃ jīvaṃ taṃ sarīran’ti kho, vaccha … pe … ‘aññaṃ jīvaṃ aññaṃ sarīran’ti kho, vaccha … pe … ‘hoti tathāgato paraṃ maraṇā’ti kho, vaccha … pe … ‘na hoti tathāgato paraṃ maraṇā’ti kho, vaccha … pe … ‘hoti ca na ca hoti tathāgato paraṃ maraṇā’ti kho, vaccha … pe … ‘neva hoti na na hoti tathāgato paraṃ maraṇā’ti kho, vaccha, abyākatametan”ti. Attheva suttantoti? Āmantā. Tena hi diṭṭhigataṃ abyākatanti.</p>
<p><a class="sc" id="8"></a><a class="ms" id="p_32Kv_2268"></a><span class="rightview" title="Right view section">☑</span> Diṭṭhigataṃ abyākatanti? Āmantā. Nanu vuttaṃ bhagavatā—“ micchā­diṭṭhi­kassa, bhikkhave, purisa­pugga­lassa yañceva kāyakammaṃ yathā­diṭṭhi­samat­taṃ samādinnaṃ, yañca vacīkammaṃ … pe … yañca manokammaṃ, yā ca cetanā, yā ca patthanā, yo ca paṇidhi, ye ca saṅkhārā, sabbe te dhammā aniṭṭhāya akantāya amanāpāya ahitāya dukkhāya saṃvattantī”ti. Attheva suttantoti? Āmantā. Tena hi na vattabbaṃ— “diṭṭhigataṃ abyākatan”ti.</p>
<p class="endsutta"><a class="ms" id="p_32Kv_2269"></a>Abyākatakathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
