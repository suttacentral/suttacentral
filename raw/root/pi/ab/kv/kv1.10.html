<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv1.10">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Paṭhamavagga</p>
<h1>Hevatthikathā</h1>
</div>
<p><a class="sc" id="1"></a><a class="ms" id="p_32Kv_778"></a><a class="msdiv" id="msdiv304"></a><span class="rightview" title="Right view section">☑</span> Atītaṃ atthīti? Hevatthi, heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho, natthaṭṭho atthaṭṭho, atthibhāvo natthibhāvo, natthibhāvo atthibhāvo, atthīti vā natthīti vā, natthīti vā atthīti vā esese ekaṭṭhe same samabhāge tajjāteti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_779"></a><span class="rightview" title="Right view section">☑</span> Anāgataṃ atthīti? Hevatthi, heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho, natthaṭṭho atthaṭṭho, atthibhāvo natthibhāvo, natthibhāvo atthibhāvo, atthīti vā natthīti vā, natthīti vā atthīti vā esese ekaṭṭhe same samabhāge tajjāteti? Na hevaṃ vattabbe … pe ….</p>
<p><a class="sc" id="3"></a><a class="pts" id="pts160"></a><a class="ms" id="p_32Kv_780"></a><span class="rightview" title="Right view section">☑</span> Paccuppannaṃ atthīti? Hevatthi, heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho … pe … same samabhāge tajjāteti? Na hevaṃ vattabbe … pe ….</p>
<p><a class="sc" id="4"></a><a class="ms" id="p_32Kv_781"></a><a class="msdiv" id="msdiv305"></a><span class="rightview" title="Right view section">☑</span> Atītaṃ hevatthi, heva natthīti? Āmantā. Kintatthi, kinti natthīti? Atītaṃ atītanti hevatthi, atītaṃ anāgatanti heva natthi, atītaṃ paccuppannanti heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho, natthaṭṭho atthaṭṭho, atthibhāvo natthibhāvo, natthibhāvo atthibhāvo, atthīti vā natthīti vā, natthīti vā atthīti vā esese ekaṭṭhe same samabhāge tajjāteti? Na hevaṃ vattabbe … pe ….</p>
<p><a class="sc" id="5"></a><a class="ms" id="p_32Kv_782"></a><span class="rightview" title="Right view section">☑</span> Anāgataṃ hevatthi, heva natthīti? Āmantā. Kintatthi, kinti natthīti? Anāgataṃ anāgatanti hevatthi, anāgataṃ atītanti heva natthi, anāgataṃ paccuppannanti heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho, natthaṭṭho atthaṭṭho … pe … same samabhāge tajjāteti? Na hevaṃ vattabbe … pe ….</p>
<p><a class="sc" id="6"></a><a class="pts" id="pts161"></a><a class="ms" id="p_32Kv_783"></a><span class="rightview" title="Right view section">☑</span> Paccuppannaṃ hevatthi, heva natthīti? Āmantā. Kintatthi, kinti natthīti? Paccuppannaṃ paccuppannanti hevatthi, paccuppannaṃ atītanti heva natthi, paccuppannaṃ anāgatanti heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho … pe … same samabhāge tajjāteti? Na hevaṃ vattabbe … pe ….</p>
<p><a class="sc" id="7"></a><a class="ms" id="p_32Kv_784"></a><span class="wrongview" title="Wrong view section">☒</span> Na vattabbaṃ—“atītaṃ hevatthi, heva natthi; anāgataṃ hevatthi, heva natthi; paccuppannaṃ hevatthi, heva natthī”ti? Āmantā. Atītaṃ anāgatanti hevatthi, atītaṃ paccuppannanti hevatthi, anāgataṃ atītanti hevatthi, anāgataṃ paccuppannanti hevatthi, paccuppannaṃ atītanti hevatthi, paccuppannaṃ anāgatanti hevatthīti? Na hevaṃ vattabbe. … pe …. Tena hi atītaṃ hevatthi heva natthi, anāgataṃ hevatthi heva natthi, paccuppannaṃ hevatthi, heva natthīti.</p>
<p><a class="sc" id="8"></a><a class="ms" id="p_32Kv_785"></a><a class="msdiv" id="msdiv306"></a><span class="rightview" title="Right view section">☑</span> Rūpaṃ atthīti? Hevatthi, heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho, natthaṭṭho atthaṭṭho, atthibhāvo natthibhāvo, natthibhāvo atthibhāvo, atthīti vā natthīti vā, natthīti vā atthīti vā esese ekaṭṭhe same samabhāge tajjāteti? Na hevaṃ vattabbe … pe ….</p>
<p><a class="sc" id="9"></a><a class="pts" id="pts162"></a><a class="ms" id="p_32Kv_786"></a><span class="rightview" title="Right view section">☑</span> Vedanā … saññā … saṅkhārā … viññāṇaṃ atthīti? Hevatthi, heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho … pe … same samabhāge tajjāteti? Na hevaṃ vattabbe … pe ….</p>
<p><a class="sc" id="10"></a><a class="ms" id="p_32Kv_787"></a><span class="rightview" title="Right view section">☑</span> Rūpaṃ hevatthi, heva natthīti? Āmantā. Kintatthi, kinti natthīti? Rūpaṃ rūpanti hevatthi, rūpaṃ vedanāti heva natthi … pe … rūpaṃ saññāti heva natthi … pe … rūpaṃ saṅkhārāti heva natthi … pe … rūpaṃ viññāṇanti heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho … pe … same samabhāge tajjāteti? Na hevaṃ vattabbe … pe ….</p>
<p><a class="sc" id="11"></a><a class="pts" id="pts163"></a><a class="ms" id="p_32Kv_788"></a><span class="rightview" title="Right view section">☑</span> Vedanā … saññā … saṅkhārā … viññāṇaṃ hevatthi, heva natthīti? Āmantā. Kintatthi, kinti natthīti? Viññāṇaṃ viññāṇanti hevatthi. Viññāṇaṃ rūpanti heva natthi … pe … viññāṇaṃ vedanāti heva natthi … pe … viññāṇaṃ saññāti heva natthi … pe … viññāṇaṃ saṅkhārāti heva natthīti. Sevatthi, seva natthīti? Na hevaṃ vattabbe … pe … sevatthi, seva natthīti? Āmantā. Atthaṭṭho natthaṭṭho … pe … same samabhāge tajjāteti? Na hevaṃ vattabbe … pe ….</p>
<p><a class="sc" id="12"></a><a class="ms" id="p_32Kv_789"></a><span class="wrongview" title="Wrong view section">☒</span> Na vattabbaṃ—“rūpaṃ hevatthi, heva natthīti; vedanā … saññā … saṅkhārā … viññāṇaṃ hevatthi, heva natthīti? Āmantā. Rūpaṃ vedanāti hevatthi … pe … rūpaṃ saññāti hevatthi … pe … rūpaṃ saṅkhārāti hevatthi … pe … rūpaṃ viññāṇanti hevatthi … vedanā … saññā … saṅkhārā … viññāṇaṃ rūpanti hevatthi … viññāṇaṃ vedanāti hevatthi … viññāṇaṃ saññāti hevatthi … viññāṇaṃ saṅkhārāti hevatthīti? Na hevaṃ vattabbe … pe … tena hi rūpaṃ hevatthi, heva natthi; vedanā … saññā … saṅkhārā … viññāṇaṃ hevatthi, heva natthīti.</p>
<p class="endsutta"><a class="ms" id="p_32Kv_790"></a><span class="var" title="hevat­thīti­ka­thā (s1-3)" id="note125">Hevatthikathā</span> niṭṭhitā.</p>
<p class="endsection summary"><a class="ms" id="p_32Kv_791"></a>Tassuddānaṃ</p>
<blockquote class="uddanagatha">
<p><a class="sc" id="13"></a><a class="ms" id="p_32Kv_792"></a>Upalabbho parihāni,<br>
Brahma­cari­ya­vāso odhiso;<br>
Pariññā ­kāmarā­gap­pahānaṃ,<br>
Sabbatthivādo āyatanaṃ;<br>
<span class="var" title="atītānāgatesu bhāgo (s1-3, pts1)" id="note126">Atītānāgato subhaṅgo</span>,<br>
Sabbe dhammā satipaṭṭhānā;</p>
</blockquote>
<p class="endsutta"><a class="ms" id="p_32Kv_793"></a>Hevatthi heva natthīti.<br>
Mahāvaggo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
