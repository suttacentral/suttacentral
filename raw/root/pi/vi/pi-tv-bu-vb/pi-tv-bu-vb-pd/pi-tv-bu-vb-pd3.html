<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pd3">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pāṭi­desa­nīyakaṇḍa</p>
<h1>3. Tatiya­pāṭi­desa­nīya­sikkhā­pada</h1>
</div>
<p><a class="sc" id="1"></a><a class="ms" id="p_2V_1627"></a><a class="msdiv" id="msdiv562"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena sāvatthiyaṃ aññataraṃ kulaṃ ubhatopasannaṃ hoti. Saddhāya vaḍḍhati, bhogena hāyati, yaṃ tasmiṃ kule uppajjati purebhattaṃ khādanīyaṃ vā bhojanīyaṃ vā taṃ sabbaṃ bhikkhūnaṃ vissajjetvā appekadā anasitā acchanti. Manussā ujjhāyanti khiyyanti vipācenti—“kathañhi nāma samaṇā sakyaputtiyā na mattaṃ jānitvā paṭig­gahes­santi. Ime imesaṃ datvā appekadā anasitā acchantī”ti.</p>
<p><a class="sc" id="2"></a><a class="pts-vp-pi" id="pts-vp-pi4.179"></a><a class="ms" id="p_2V_1628"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, yaṃ kulaṃ saddhāya vaḍḍhati, bhogena hāyati evarūpassa kulassa ñattidutiyena kammena sekkhasammutiṃ dātuṃ. Evañca pana, bhikkhave, dātabbā. Byattena bhikkhunā paṭibalena saṃgho ñāpetabbo—</p>
<p><a class="sc" id="3"></a><a class="ms" id="p_2V_1629"></a><a class="msdiv" id="msdiv563"></a>‘Suṇātu me, bhante, saṃgho. Itthannāmaṃ kulaṃ saddhāya vaḍḍhati, bhogena hāyati. Yadi saṃghassa pattakallaṃ, saṃgho itthannāmassa kulassa sekkhasammutiṃ dadeyya. Esā ñatti.</p>
<p><a class="sc" id="4"></a><a class="ms" id="p_2V_1630"></a>Suṇātu me, bhante, saṃgho. Itthannāmaṃ kulaṃ saddhāya vaḍḍhati, bhogena hāyati. Saṃgho itthannāmassa kulassa sekkhasammutiṃ deti. Yassāyasmato khamati itthannāmassa kulassa sekkha­sam­mutiyā dānaṃ, so tuṇhassa; yassa nakkhamati, so bhāseyya.</p>
<p><a class="sc" id="5"></a><a class="ms" id="p_2V_1631"></a>Dinnā saṃghena itthannāmassa kulassa sekkhasammuti. Khamati saṃghassa, tasmā tuṇhī, evametaṃ dhārayāmī’ti.</p>
<p><a class="sc" id="6"></a><a class="ms" id="p_2V_1632"></a>Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="7"></a><a class="ms" id="p_2V_1633"></a><strong class="rule">“Yāni kho pana tāni sekkha­samma­tāni kulāni, yo pana bhikkhu tathārūpesu sekkha­samma­tesu kulesu khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ taṃ paṭidesemī’”</strong>ti.</p>
<p><a class="sc" id="8"></a><a class="ms" id="p_2V_1634"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="9"></a><a class="ms" id="p_2V_1635"></a><a class="msdiv" id="msdiv564"></a>Tena kho pana samayena sāvatthiyaṃ ussavo hoti. Manussā bhikkhū nimantetvā bhojenti. Tampi kho kulaṃ bhikkhū nimantesi. Bhikkhū kukkuccāyantā nādhivāsenti—“paṭikkhittaṃ bhagavatā sekkha­samma­tesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjitun”ti. Te ujjhāyanti khiyyanti vipācenti—“kiṃ nu kho nāma amhākaṃ jīvitena yaṃ ayyā amhākaṃ na paṭiggaṇhantī”ti.</p>
<p><a class="sc" id="10"></a><a class="ms" id="p_2V_1636"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, nimantitena sekkha­samma­tesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="11"></a><a class="pts-vp-pi" id="pts-vp-pi4.180"></a><a class="ms" id="p_2V_1637"></a><strong class="rule">“Yāni kho pana tāni sekkha­samma­tāni kulāni, yo pana bhikkhu tathārūpesu sekkha­samma­tesu kulesu pubbe animantito khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā</strong>,
<strong>paṭidesetabbaṃ tena bhikkhunā—‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</strong>ti.</p>
<p><a class="sc" id="12"></a><a class="ms" id="p_2V_1638"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="13"></a><a class="ms" id="p_2V_1639"></a><a class="msdiv" id="msdiv565"></a>Tena kho pana samayena aññataro bhikkhu tassa kulassa kulūpako hoti. Atha kho so bhikkhu pubbaṇ­ha­samayaṃ nivāsetvā patta­cīvara­mādāya yena taṃ kulaṃ tenupasaṅkami; upasaṅkamitvā paññatte āsane nisīdi. Tena kho pana samayena so bhikkhu gilāno hoti. Atha kho te manussā taṃ bhikkhuṃ etadavocuṃ—“bhuñjatha, bhante”ti. Atha kho so bhikkhu—“bhagavatā paṭikkhittaṃ animantitena sekkha­samma­tesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjitun”ti kukkuccāyanto na paṭiggahesi; nāsakkhi piṇḍāya carituṃ; chinnabhatto ahosi.</p>
<p><a class="sc" id="14"></a><a class="ms" id="p_2V_1640"></a>Atha kho so bhikkhu ārāmaṃ gantvā bhikkhūnaṃ etamatthaṃ ārocesi. Bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, gilānena bhikkhunā sekkha­samma­tesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="15"></a><a class="ms" id="p_2V_1641"></a><a class="msdiv" id="msdiv566"></a><strong class="rule">“Yāni kho pana tāni <span class="var" title="sekha ... (bj, pts1)" id="note287">sekkha­samma­tāni</span> kulāni, yo pana bhikkhu tathārūpesu sekkha­samma­tesu kulesu pubbe animantito agilāno khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā— ‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</strong>ti. (<em>3</em>:<strong>144</strong>)</p>
<p><a class="sc" id="16"></a><a class="ms" id="p_2V_1642"></a><a class="msdiv" id="msdiv567"></a><strong>Yāni kho pana tāni sekkha­samma­tāni kulānī</strong>ti sekkhasammataṃ nāma kulaṃ yaṃ kulaṃ saddhāya vaḍḍhati, bhogena hāyati. Evarūpassa kulassa ñattidutiyena kammena sekkhasammuti dinnā hoti.</p>
<p><a class="sc" id="17"></a><a class="ms" id="p_2V_1643"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="18"></a><a class="ms" id="p_2V_1644"></a><strong>Tathārūpesu sekkha­samma­tesu kulesū</strong>ti evarūpesu sekkha­samma­tesu kulesu.</p>
<p><a class="sc" id="19"></a><a class="ms" id="p_2V_1645"></a><strong>Animantito</strong> nāma ajjatanāya vā svātanāya vā animantito, gharūpacāraṃ okkamante nimanteti, eso animantito nāma.</p>
<p><a class="sc" id="20"></a><a class="pts-vp-pi" id="pts-vp-pi4.181"></a><a class="ms" id="p_2V_1646"></a><strong>Nimantito</strong> nāma ajjatanāya vā svātanāya vā nimantito, gharūpacāraṃ anokkamante nimanteti, eso nimantito nāma.</p>
<p><a class="sc" id="21"></a><a class="ms" id="p_2V_1647"></a><strong>Agilāno</strong> nāma sakkoti piṇḍāya carituṃ.</p>
<p><a class="sc" id="22"></a><a class="ms" id="p_2V_1648"></a><strong>Gilāno</strong> nāma na sakkoti piṇḍāya carituṃ.</p>
<p><a class="sc" id="23"></a><a class="ms" id="p_2V_1649"></a><strong>Khādanīyaṃ</strong> nāma pañca bhojanāni—yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.</p>
<p><a class="sc" id="24"></a><a class="ms" id="p_2V_1650"></a><strong>Bhojanīyaṃ</strong> nāma pañca bhojanāni—odano, kummāso, sattu, maccho, maṃsaṃ.</p>
<p><a class="sc" id="25"></a><a class="ms" id="p_2V_1651"></a>Animantito agilāno “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭi­de­sanīyassa.</p>
<p><a class="sc" id="26"></a><a class="ms" id="p_2V_1652"></a><a class="msdiv" id="msdiv568"></a>Sekkhasammate sekkha­samma­ta­saññī animantito agilāno khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭi­de­sanīyassa. Sekkhasammate vematiko … pe … sekkhasammate asekkha­samma­ta­saññī animantito agilāno khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭi­de­sanīyassa.</p>
<p><a class="sc" id="27"></a><a class="ms" id="p_2V_1653"></a>Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Asekkhasammate sekkha­samma­ta­saññī, āpatti dukkaṭassa. Asekkhasammate vematiko, āpatti dukkaṭassa. Asekkhasammate asekkha­samma­ta­saññī, anāpatti.</p>
<p><a class="sc" id="28"></a><a class="ms" id="p_2V_1654"></a><a class="msdiv" id="msdiv569"></a>Anāpatti—nimantitassa, gilānassa, nimantitassa vā gilānassa vā sesakaṃ bhuñjati, aññesaṃ bhikkhā tattha paññattā hoti, gharato nīharitvā denti, niccabhatte, salākabhatte, pakkhike, uposathike, pāṭipadike, yāmakālikaṃ sattāhakālikaṃ yāvajīvikaṃ—“sati paccaye paribhuñjā”ti deti, ummattakassa, ādi­kammi­kas­sāti.</p>
<p class="endsutta"> <a class="sc" id="29"></a><a class="ms" id="p_2V_1655"></a>Tatiya­pāṭi­desa­nīya­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>