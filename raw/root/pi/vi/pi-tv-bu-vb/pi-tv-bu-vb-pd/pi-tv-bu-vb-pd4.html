<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pd4">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pāṭi­desa­nīyakaṇḍa</p>
<h1>4. Catut­tha­pāṭi­desa­nīya­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.182"></a><a class="ms" id="p_2V_1656"></a><a class="msdiv" id="msdiv570"></a>Tena samayena buddho bhagavā sakkesu viharati kapila­vatthus­miṃ nigrodhārāme. Tena kho pana samayena sākiyadāsakā avaruddhā honti. Sākiyāniyo icchanti āraññakesu senāsanesu bhattaṃ kātuṃ. Assosuṃ kho sākiyadāsakā—“sākiyāniyo kira āraññakesu senāsanesu bhattaṃ kattukāmā”ti. Te magge pariyuṭṭhiṃsu. Sākiyāniyo paṇītaṃ khādanīyaṃ bhojanīyaṃ ādāya āraññakaṃ senāsanaṃ agamaṃsu. Sākiyadāsakā nikkhamitvā sākiyāniyo acchindiṃsu ca dūsesuñca. Sākiyā nikkhamitvā te core <span class="var" title="saha bhaṇḍena (pts1, mr)" id="note288">sabhaṇḍe</span> gahetvā ujjhāyanti khiyyanti vipācenti—“kathañhi nāma bhadantā ārāme core paṭivasante nārocessantī”ti.</p>
<p><a class="sc" id="2"></a><a class="ms" id="p_2V_1657"></a>Assosuṃ kho bhikkhū sākiyānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“tena hi, bhikkhave, bhikkhūnaṃ sikkhāpadaṃ paññapessāmi dasa atthavase paṭicca saṃgha­suṭṭhu­tāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1658"></a><strong class="rule">“Yāni kho pana tāni āraññakāni senāsanāni sāsaṅ­ka­samma­tāni sappaṭibhayāni, yo pana bhikkhu tathārūpesu <span class="var" title="senāsanesu viharanto (bj, s1-3)" id="note289">senāsanesu</span> pubbe appaṭi­saṃ­viditaṃ khādanīyaṃ</strong>
<strong>vā bhojanīyaṃ vā ajjhārāme sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ taṃ paṭidesemī’”</strong>ti.</p>
<p><a class="sc" id="4"></a><a class="ms" id="p_2V_1659"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="ms" id="p_2V_1660"></a><a class="msdiv" id="msdiv571"></a>Tena kho pana samayena aññataro bhikkhu āraññakesu senāsanesu gilāno hoti. Manussā khādanīyaṃ vā bhojanīyaṃ vā ādāya āraññakaṃ senāsanaṃ agamaṃsu. Atha kho te manussā taṃ bhikkhuṃ etadavocuṃ—“bhuñjatha, bhante”ti. Atha kho so bhikkhu—“bhagavatā paṭikkhittaṃ āraññakesu senāsanesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjitun”ti kukkuccāyanto na paṭiggahesi, nāsakkhi piṇḍāya <span class="var" title="pavisituṃ (pts1, mr)" id="note290">carituṃ</span>, chinnabhatto ahosi.</p>
<p><a class="sc" id="6"></a><a class="ms" id="p_2V_1661"></a>Atha kho so bhikkhu bhikkhūnaṃ etamatthaṃ ārocesi. Bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, gilānena bhikkhunā āraññakesu senāsanesu pubbe appaṭi­saṃ­viditaṃ khādanīyaṃ vā bhojanīyaṃ vā sahatthā paṭiggahetvā khādituṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="7"></a><a class="pts-vp-pi" id="pts-vp-pi4.183"></a><a class="ms" id="p_2V_1662"></a><a class="msdiv" id="msdiv572"></a><strong class="rule">“Yāni kho pana tāni āraññakāni senāsanāni sāsaṅ­ka­samma­tāni sappaṭibhayāni, yo pana bhikkhu tathārūpesu <span class="var" title="senāsanesu viharanto pubbe (bj, s1-3)" id="note291">senāsanesu pubbe</span> appaṭi­saṃ­viditaṃ khādanīyaṃ vā bhojanīyaṃ vā ajjhārāme sahatthā paṭiggahetvā agilāno khādeyya vā bhuñjeyya vā, paṭidesetabbaṃ tena bhikkhunā—‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</strong>ti. (<em>4</em>:<strong>145</strong>)</p>
<p><a class="sc" id="8"></a><a class="ms" id="p_2V_1663"></a><a class="msdiv" id="msdiv573"></a><strong>Yāni kho pana tāni āraññakāni senāsanānī</strong>ti
<strong>āraññakaṃ</strong> nāma
<strong>senāsanaṃ</strong> pañca­dha­nu­satikaṃ pacchimaṃ.</p>
<p><a class="sc" id="9"></a><a class="ms" id="p_2V_1664"></a><strong>Sāsaṅkaṃ</strong> nāma ārāme ārāmūpacāre corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.</p>
<p><a class="sc" id="10"></a><a class="ms" id="p_2V_1665"></a><strong>Sappaṭibhayaṃ</strong> nāma ārāme ārāmūpacāre corehi manussā hatā dissanti, viluttā dissanti, ākoṭitā dissanti.</p>
<p><a class="sc" id="11"></a><a class="ms" id="p_2V_1666"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="12"></a><a class="ms" id="p_2V_1667"></a><strong>Tathārūpesu senāsanesū</strong>ti evarūpesu senāsanesu.</p>
<p><a class="sc" id="13"></a><a class="ms" id="p_2V_1668"></a><strong>Appaṭi­saṃ­viditaṃ</strong> nāma pañcannaṃ paṭisaṃviditaṃ, etaṃ appaṭi­saṃ­viditaṃ nāma. Ārāmaṃ ārāmūpacāraṃ ṭhapetvā paṭisaṃviditaṃ, <span class="var" title="etampi (bj)" id="note296">etaṃ</span> appaṭi­saṃ­viditaṃ nāma.</p>
<p><a class="sc" id="14"></a><a class="ms" id="p_2V_1669"></a>Paṭisaṃviditaṃ nāma yo koci itthī vā puriso vā ārāmaṃ ārāmūpacāraṃ āgantvā āroceti—“itthannāmassa, bhante, khādanīyaṃ vā bhojanīyaṃ vā āharissantī”ti. Sace sāsaṅkaṃ hoti, sāsaṅkanti ācikkhitabbaṃ; sace sappaṭibhayaṃ hoti, sap­pa­ṭibha­yanti ācikkhitabbaṃ; sace—“hotu, bhante, āhariyissatī”ti bhaṇati, corā vattabbā—“manussā idhūpacaranti apasakkathā”ti. Yāguyā paṭisaṃvidite tassā parivāro āhariyyati, etaṃ paṭisaṃviditaṃ nāma. Bhattena paṭisaṃvidite tassa parivāro āhariyyati, etaṃ paṭisaṃviditaṃ nāma. Khādanīyena paṭisaṃvidite tassa parivāro āhariyyati, etaṃ paṭisaṃviditaṃ nāma. Kulena paṭisaṃvidite yo tasmiṃ kule manusso khādanīyaṃ vā bhojanīyaṃ vā āharati, etaṃ paṭisaṃviditaṃ nāma. Gāmena paṭisaṃvidite yo tasmiṃ gāme manusso khādanīyaṃ vā bhojanīyaṃ vā āharati, etaṃ paṭisaṃviditaṃ nāma. Pūgena paṭisaṃvidite yo tasmiṃ pūge manusso khādanīyaṃ vā bhojanīyaṃ vā āharati, etaṃ paṭisaṃviditaṃ nāma.</p>
<p><a class="sc" id="15"></a><a class="ms" id="p_2V_1670"></a><strong>Khādanīyaṃ</strong> nāma pañca bhojanāni—yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.</p>
<p><a class="sc" id="16"></a><a class="ms" id="p_2V_1671"></a><strong>Bhojanīyaṃ</strong> nāma pañca bhojanāni—odano, kummāso, sattu, maccho, maṃsaṃ.</p>
<p><a class="sc" id="17"></a><a class="ms" id="p_2V_1672"></a><strong>Ajjhārāmo</strong> nāma parikkhittassa ārāmassa antoārāmo. Aparik­khit­tassa upacāro.</p>
<p><a class="sc" id="18"></a><a class="ms" id="p_2V_1673"></a><strong>Agilāno</strong> nāma sakkoti piṇḍāya <span class="var" title="gantuṃ (pts1, mr)" id="note297">carituṃ</span>.</p>
<p><a class="sc" id="19"></a><a class="ms" id="p_2V_1674"></a><strong>Gilāno</strong> nāma na sakkoti piṇḍāya <span class="var" title="gantuṃ (pts1, mr)" id="note298">carituṃ</span>.</p>
<p><a class="sc" id="20"></a><a class="pts-vp-pi" id="pts-vp-pi4.184"></a><a class="ms" id="p_2V_1675"></a>Appaṭi­saṃ­viditaṃ agilāno “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭi­de­sanīyassa.</p>
<p><a class="sc" id="21"></a><a class="ms" id="p_2V_1676"></a><a class="msdiv" id="msdiv574"></a>Appa­ṭisaṃ­vidite appaṭi­saṃ­vidita­saññī khādanīyaṃ vā bhojanīyaṃ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭi­de­sanīyassa. Appa­ṭisaṃ­vidite vematiko khādanīyaṃ vā bhojanīyaṃ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭi­de­sanīyassa. Appa­ṭisaṃ­vidite paṭi­saṃ­vidita­saññī khādanīyaṃ vā bhojanīyaṃ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭi­de­sanīyassa.</p>
<p><a class="sc" id="22"></a><a class="ms" id="p_2V_1677"></a>Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Paṭisaṃvidite appaṭi­saṃ­vidita­saññī, āpatti dukkaṭassa. Paṭisaṃvidite vematiko, āpatti dukkaṭassa. Paṭisaṃvidite paṭi­saṃ­vidita­saññī, anāpatti.</p>
<p><a class="sc" id="23"></a><a class="ms" id="p_2V_1678"></a><a class="msdiv" id="msdiv575"></a>Anāpatti—paṭisaṃvidite, gilānassa, paṭisaṃvidite vā gilānassa vā sesakaṃ bhuñjati, bahārāme paṭiggahetvā antoārāme bhuñjati, tattha jātakaṃ mūlaṃ vā tacaṃ vā pattaṃ vā pupphaṃ vā phalaṃ vā bhuñjati, yāmakālikaṃ sattāhakālikaṃ yāvajīvikaṃ sati paccaye paribhuñjati, ummattakassa, ādi­kammi­kas­sāti.</p>
<p class="endsutta"> <a class="sc" id="24"></a><a class="ms" id="p_2V_1679"></a>Catut­tha­pāṭi­desa­nīya­sikkhā­padaṃ niṭṭhitaṃ.</p>
<p><a class="sc" id="25"></a><a class="ms" id="p_2V_1680"></a>Uddiṭṭhā kho, āyasmanto, cattāro pāṭidesanīyā dhammā. Tatthāyasmante pucchāmi— “kaccittha parisuddhā”? Dutiyampi pucchāmi—“kaccittha parisuddhā”? Tatiyampi pucchāmi—“kaccittha parisuddhā”? Pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection"> <a class="sc" id="26"></a><a class="ms" id="p_2V_1681"></a>Pāṭi­desa­nīyakaṇ­ḍaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>