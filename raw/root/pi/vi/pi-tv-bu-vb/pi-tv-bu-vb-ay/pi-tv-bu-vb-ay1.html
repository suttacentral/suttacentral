<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-ay1">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Aniyatakaṇḍa</p>
<h1>1. Paṭha­ma­aniya­ta­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi3.187"></a><a class="ms" id="p_1V_1802"></a>Ime kho panāyasmanto dve aniyatā dhammā<br> uddesaṃ āgacchanti.</p>
<p><a class="sc" id="2"></a><a class="ms" id="p_1V_1803"></a><a class="msdiv" id="msdiv443"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmā udāyī sāvatthiyaṃ kulūpako hoti, bahukāni kulāni upasaṅkamati. Tena kho pana samayena āyasmato udāyissa upaṭṭhā­ka­kulassa kumārikā aññatarassa kulassa kumārakassa dinnā hoti. Atha kho āyasmā udāyī pubbaṇ­ha­samayaṃ nivāsetvā patta­cīvara­mādāya yena taṃ kulaṃ tenupasaṅkami; upasaṅkamitvā manusse pucchi—“kahaṃ itthannāmā”ti? Te evamāhaṃsu—“dinnā, bhante, amukassa kulassa kumārakassā”ti. Tampi kho kulaṃ āyasmato udāyissa upaṭṭhākaṃ hoti. Atha kho āyasmā udāyī yena taṃ kulaṃ tenupasaṅkami; upasaṅkamitvā manusse pucchi—“kahaṃ itthannāmā”ti? Te evamāhaṃsu—“esāyya, ovarake nisinnā”ti. Atha kho āyasmā udāyī yena sā kumārikā tenupasaṅkami; upasaṅkamitvā tassā kumārikāya saddhiṃ eko ekāya raho paṭicchanne āsane alaṃkammaniye nisajjaṃ kappesi kālayuttaṃ samullapanto kālayuttaṃ dhammaṃ bhaṇanto.</p>
<p><a class="sc" id="3"></a><a class="pts-vp-pi" id="pts-vp-pi3.188"></a><a class="ms" id="p_1V_1804"></a>Tena kho pana samayena visākhā migāramātā bahuputtā hoti bahunattā arogaputtā aroganattā abhimaṅ­gala­sammatā. Manussā yaññesu chaṇesu ussavesu visākhaṃ migāramātaraṃ paṭhamaṃ bhojenti. Atha kho visākhā migāramātā nimantitā taṃ kulaṃ agamāsi. Addasā kho visākhā migāramātā āyasmantaṃ udāyiṃ tassā kumārikāya saddhiṃ ekaṃ ekāya raho paṭicchanne āsane alaṃkammaniye nisinnaṃ. Disvāna āyasmantaṃ udāyiṃ etadavoca—“idaṃ, bhante, nacchannaṃ nappatirūpaṃ yaṃ ayyo mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappeti. Kiñcāpi, bhante, ayyo anatthiko tena dhammena, api ca dussaddhāpayā appasannā manussā”ti. Evampi kho āyasmā udāyī visākhāya migāramātuyā vuccamāno nādiyi. Atha kho visākhā migāramātā nikkhamitvā bhikkhūnaṃ etamatthaṃ ārocesi. Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā udāyī mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappessatī”ti.</p>
<p><a class="sc" id="4"></a><a class="ms" id="p_1V_1805"></a>Atha kho te bhikkhū āyasmantaṃ udāyiṃ aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tvaṃ, udāyi, mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappesī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappessasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="5"></a><a class="ms" id="p_1V_1806"></a><a class="msdiv" id="msdiv444"></a><strong class="rule">“Yo pana bhikkhu mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappeyya, tamenaṃ sad­dhey­yavacasā upāsikā disvā tiṇṇaṃ dhammānaṃ aññatarena vadeyya—pārājikena vā saṃghādisesena vā pācittiyena vā, nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo— pārājikena vā saṃghādisesena vā pācittiyena vā, yena vā sā sad­dhey­yavacasā upāsikā vadeyya, tena so bhikkhu kāretabbo. Ayaṃ dhammo aniyato”</strong>ti. (<em>1</em>:<strong>18</strong>)</p>
<p><a class="sc" id="6"></a><a class="ms" id="p_1V_1807"></a><a class="msdiv" id="msdiv445"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="7"></a><a class="ms" id="p_1V_1808"></a><strong>Mātugāmo</strong> nāma manussitthī, na yakkhī na petī na tiracchānagatā. Antamaso tadahujātāpi dārikā, pageva mahattarī.</p>
<p><a class="sc" id="8"></a><a class="ms" id="p_1V_1809"></a><strong>Saddhin</strong>ti ekato.</p>
<p><a class="sc" id="9"></a><a class="ms" id="p_1V_1810"></a><strong>Eko ekāyā</strong>ti bhikkhu ceva hoti mātugāmo ca.</p>
<p><a class="sc" id="10"></a><a class="ms" id="p_1V_1811"></a><strong>Raho</strong> nāma cakkhussa raho, sotassa raho.
<strong>Cakkhussa raho</strong> nāma na sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ. <strong>Sotassa raho</strong> nāma na sakkā hoti pakatikathā sotuṃ.</p>
<p><a class="sc" id="11"></a><a class="pts-vp-pi" id="pts-vp-pi3.189"></a><a class="ms" id="p_1V_1812"></a><strong>Paṭicchannaṃ</strong> nāma āsanaṃ <span class="var" title="kuḍḍena vā (bj, s1-3, pts1)" id="note282">kuṭṭena vā</span> kavāṭena vā kilañjena vā sāṇipākārena vā rukkhena vā thambhena vā kotthaḷiyā vā yena kenaci paṭicchannaṃ hoti.</p>
<p><a class="sc" id="12"></a><a class="ms" id="p_1V_1813"></a><strong>Alaṃkammaniye</strong>ti sakkā hoti methunaṃ dhammaṃ paṭisevituṃ.</p>
<p><a class="sc" id="13"></a><a class="ms" id="p_1V_1814"></a><strong>Nisajjaṃ kappeyyā</strong>ti mātugāme nisinne bhikkhu upanisinno vā hoti upanipanno vā. Bhikkhu nisinne mātugāmo upanisinno vā hoti upanipanno vā. Ubho vā nisinnā honti ubho vā nipannā.</p>
<p><a class="sc" id="14"></a><a class="ms" id="p_1V_1815"></a><strong>Sad­dhey­yavacasā</strong> nāma āgataphalā abhisametāvinī viññātasāsanā.</p>
<p><a class="sc" id="15"></a><a class="ms" id="p_1V_1816"></a><strong>Upāsikā</strong> nāma buddhaṃ saraṇaṃ gatā, dhammaṃ saraṇaṃ gatā, saṃghaṃ saraṇaṃ gatā.</p>
<p><a class="sc" id="16"></a><a class="ms" id="p_1V_1817"></a><strong>Disvā</strong>ti passitvā.</p>
<p><a class="sc" id="17"></a><a class="ms" id="p_1V_1818"></a>Tiṇṇaṃ dhammānaṃ aññatarena vadeyya—pārājikena vā saṃghādisesena vā pācittiyena vā. Nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo—pārājikena vā saṃghādisesena vā pācittiyena vā. Yena vā sā sad­dhey­yavacasā upāsikā vadeyya tena so bhikkhu kāretabbo.</p>
<p><a class="sc" id="18"></a><a class="ms" id="p_1V_1819"></a><a class="msdiv" id="msdiv446"></a>Sā ce evaṃ vadeyya—“ayyo mayā diṭṭho nisinno mātugāmassa methunaṃ dhammaṃ paṭisevanto”ti, so ca taṃ paṭijānāti, āpattiyā kāretabbo. Sā ce evaṃ vadeyya— “ayyo mayā diṭṭho nisinno mātugāmassa methunaṃ dhammaṃ paṭisevanto”ti, so ce evaṃ vadeyya—“saccāhaṃ nisinno, no ca kho methunaṃ dhammaṃ paṭisevin”ti, nisajjāya kāretabbo. Sā ce evaṃ vadeyya—“ayyo mayā diṭṭho nisinno mātugāmassa methunaṃ dhammaṃ paṭisevanto”ti, so ce evaṃ vadeyya—“nāhaṃ nisinno, api ca kho nipanno”ti, nipajjāya kāretabbo. Sā ce evaṃ vadeyya—“ayyo mayā diṭṭho nisinno mātugāmassa methunaṃ dhammaṃ paṭisevanto”ti, so ce evaṃ vadeyya— “nāhaṃ nisinno, api ca kho ṭhito”ti, na kāretabbo.</p>
<p><a class="sc" id="19"></a><a class="pts-vp-pi" id="pts-vp-pi3.190"></a><a class="ms" id="p_1V_1820"></a><a class="msdiv" id="msdiv447"></a>Sā ce evaṃ vadeyya—“ayyo mayā diṭṭho nipanno mātugāmassa methunaṃ dhammaṃ paṭisevanto”ti, so ca taṃ paṭijānāti, āpattiyā kāretabbo. Sā ce evaṃ vadeyya— “ayyo mayā diṭṭho nipanno mātugāmassa methunaṃ dhammaṃ paṭisevanto”ti, so ce evaṃ vadeyya—“saccāhaṃ nipanno, no ca kho methunaṃ dhammaṃ paṭisevin”ti, nipajjāya kāretabbo. Sā ce evaṃ vadeyya—“ayyo mayā diṭṭho nipanno mātugāmassa methunaṃ dhammaṃ paṭisevanto”ti, so ce evaṃ vadeyya—“nāhaṃ nipanno, api ca kho nisinno”ti, nisajjāya kāretabbo. Sā ce evaṃ vadeyya—“ayyo mayā diṭṭho nipanno mātugāmassa methunaṃ dhammaṃ paṭisevanto”ti, so ce evaṃ vadeyya— “nāhaṃ nipanno, api ca kho ṭhito”ti, na kāretabbo.</p>
<p><a class="sc" id="20"></a><a class="ms" id="p_1V_1821"></a><a class="msdiv" id="msdiv448"></a>Sā ce evaṃ vadeyya—“ayyo mayā diṭṭho nisinno mātugāmena saddhiṃ kāyasaṃsaggaṃ samāpajjanto”ti, so ca taṃ paṭijānāti, āpattiyā kāretabbo … pe … “saccāhaṃ nisinno no ca kho kāyasaṃsaggaṃ samāpajjin”ti, nisajjāya kāretabbo … pe … “nāhaṃ nisinno, api ca kho nipanno”ti, nipajjāya kāretabbo … pe … “nāhaṃ nisinno, api ca kho ṭhito”ti, na kāretabbo.</p>
<p><a class="sc" id="21"></a><a class="ms" id="p_1V_1822"></a>Sā ce evaṃ vadeyya—“ayyo mayā diṭṭho nipanno mātugāmena saddhiṃ kāyasaṃsaggaṃ samāpajjanto”ti, so ca taṃ paṭijānāti, āpattiyā kāretabbo … pe … “saccāhaṃ nipanno, no ca kho kāyasaṃsaggaṃ samāpajjin”ti, nipajjāya kāretabbo … pe … “nāhaṃ nipanno, api ca kho nisinno”ti, nisajjāya kāretabbo … pe … “nāhaṃ nipanno, api ca kho ṭhito”ti, na kāretabbo.</p>
<p><a class="sc" id="22"></a><a class="ms" id="p_1V_1823"></a><a class="msdiv" id="msdiv449"></a>Sā ce evaṃ vadeyya—“ayyo mayā diṭṭho mātugāmena saddhiṃ eko ekāya raho paṭicchanne āsane alaṃkammaniye nisinno”ti, so ca taṃ paṭijānāti, nisajjāya kāretabbo … pe … “nāhaṃ nisinno, api ca kho nipanno”ti, nipajjāya kāretabbo … pe … “nāhaṃ nisinno, api ca kho ṭhito”ti, na kāretabbo.</p>
<p><a class="sc" id="23"></a><a class="ms" id="p_1V_1824"></a><a class="msdiv" id="msdiv450"></a>Sā ce evaṃ vadeyya—“ayyo mayā diṭṭho mātugāmena saddhiṃ eko ekāya raho paṭicchanne āsane alaṃkammaniye nipanno”ti, so ca taṃ paṭijānāti, nipajjāya kāretabbo … pe … “nāhaṃ nipanno, api ca kho nisinno”ti, nisajjāya kāretabbo … pe … “nāhaṃ nipanno, api ca kho ṭhito”ti, na kāretabbo.</p>
<p><a class="sc" id="24"></a><a class="ms" id="p_1V_1825"></a><strong>Aniyato</strong>ti na niyato, pārājikaṃ vā saṃghādiseso vā pācittiyaṃ vā.</p>
<p><a class="sc" id="25"></a><a class="ms" id="p_1V_1826"></a><a class="msdiv" id="msdiv451"></a>Gamanaṃ paṭijānāti, nisajjaṃ paṭijānāti, āpattiṃ paṭijānāti, āpattiyā kāretabbo. Gamanaṃ paṭijānāti, nisajjaṃ na paṭijānāti, āpattiṃ paṭijānāti, āpattiyā kāretabbo. Gamanaṃ paṭijānāti, nisajjaṃ paṭijānāti, āpattiṃ na paṭijānāti, nisajjāya kāretabbo. Gamanaṃ paṭijānāti, nisajjaṃ na paṭijānāti, āpattiṃ na paṭijānāti, na kāretabbo.</p>
<p><a class="sc" id="26"></a><a class="pts-vp-pi" id="pts-vp-pi3.191"></a><a class="ms" id="p_1V_1827"></a>Gamanaṃ na paṭijānāti, nisajjaṃ paṭijānāti, āpattiṃ paṭijānāti, āpattiyā kāretabbo. Gamanaṃ na paṭijānāti, nisajjaṃ na paṭijānāti, āpattiṃ paṭijānāti, āpattiyā kāretabbo. Gamanaṃ na paṭijānāti, nisajjaṃ paṭijānāti, āpattiṃ na paṭijānāti, nisajjāya kāretabbo. Gamanaṃ na paṭijānāti, nisajjaṃ na paṭijānāti, āpattiṃ na paṭijānāti, na kāretabboti.</p>
<p class="endsutta"> <a class="sc" id="27"></a><a class="ms" id="p_1V_1828"></a>Paṭhamo aniyato niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>