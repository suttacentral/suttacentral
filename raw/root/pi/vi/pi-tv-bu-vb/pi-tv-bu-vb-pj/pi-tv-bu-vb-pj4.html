<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pj4">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pārājikakaṇḍa</p>
<h1>4. Catut­tha­pā­rāji­ka­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi3.87"></a><a class="ms" id="p_1V_534"></a><a class="msdiv" id="msdiv193"></a>Tena samayena buddho bhagavā vesāliyaṃ viharati mahāvane kūṭā­gāra­sālāyaṃ. Tena kho pana samayena sambahulā sandiṭṭhā sambhattā bhikkhū vaggumudāya nadiyā tīre vassaṃ upagacchiṃsu. Tena kho pana samayena vajjī dubbhikkhā hoti dvīhitikā setaṭṭhikā salākāvuttā, na sukarā uñchena paggahena yāpetuṃ. Atha kho tesaṃ bhikkhūnaṃ etadahosi—“etarahi kho vajjī dubbhikkhā dvīhitikā setaṭṭhikā salākāvuttā, na sukarā uñchena paggahena yāpetuṃ. Kena nu kho mayaṃ upāyena samaggā sammodamānā avivadamānā phāsukaṃ vassaṃ vaseyyāma, na ca piṇḍakena kilameyyāmā”ti?</p>
<p><a class="sc" id="2"></a><a class="ms" id="p_1V_535"></a>Ekacce evamāhaṃsu—“handa mayaṃ, āvuso, gihīnaṃ kammantaṃ adhiṭṭhema, evaṃ te amhākaṃ dātuṃ maññissanti. Evaṃ mayaṃ samaggā sammodamānā avivadamānā phāsukaṃ vassaṃ vasissāma, na ca piṇḍakena kilamissāmā”ti.</p>
<p><a class="sc" id="3"></a><a class="ms" id="p_1V_536"></a>Ekacce evamāhaṃsu—“alaṃ, āvuso, kiṃ gihīnaṃ kammantaṃ adhiṭṭhitena. Handa mayaṃ, āvuso, gihīnaṃ dūteyyaṃ harāma, evaṃ te amhākaṃ dātuṃ maññissanti. Evaṃ mayaṃ samaggā sammodamānā avivadamānā phāsukaṃ vassaṃ vasissāma, na ca piṇḍakena kilamissāmā”ti.</p>
<p><a class="sc" id="4"></a><a class="pts-vp-pi" id="pts-vp-pi3.88"></a><a class="ms" id="p_1V_537"></a>Ekacce evamāhaṃsu—“alaṃ, āvuso, kiṃ gihīnaṃ kammantaṃ adhiṭṭhitena. Kiṃ gihīnaṃ dūteyyaṃ haṭena. Handa mayaṃ, āvuso, gihīnaṃ aññamaññassa uttari­manus­sa­dhammassa vaṇṇaṃ <span class="var" title="bhāsāma (bj)" id="note119">bhāsissāma</span>—‘asuko bhikkhu paṭhamassa jhānassa lābhī, asuko bhikkhu dutiyassa jhānassa lābhī, asuko bhikkhu tatiyassa jhānassa lābhī, asuko bhikkhu catutthassa jhānassa lābhī, asuko bhikkhu sotāpanno, asuko bhikkhu sakadāgāmī, asuko bhikkhu anāgāmī, asuko bhikkhu arahā, asuko bhikkhu tevijjo, asuko bhikkhu chaḷabhiñño’ti. Evaṃ te amhākaṃ dātuṃ maññissanti. Evaṃ mayaṃ samaggā sammodamānā avivadamānā phāsukaṃ vassaṃ vasissāma, na ca piṇḍakena kilamissāmā”ti. “Esoyeva kho, āvuso, seyyo yo amhākaṃ gihīnaṃ aññamaññassa uttari­manus­sa­dhammassa vaṇṇo bhāsito”ti.</p>
<p><a class="sc" id="5"></a><a class="ms" id="p_1V_538"></a><a class="msdiv" id="msdiv194"></a>Atha kho te bhikkhū gihīnaṃ aññamaññassa uttari­manus­sa­dhammassa vaṇṇaṃ bhāsiṃsu—“asuko bhikkhu paṭhamassa jhānassa lābhī … pe … asuko bhikkhu chaḷabhiñño”ti. Atha kho te manussā—“lābhā vata no, suladdhaṃ vata no, <span class="var" title="vata no (c1)" id="note120">yesaṃ no</span> evarūpā bhikkhū vassaṃ upagatā; na vata no ito pubbe evarūpā bhikkhū vassaṃ upagatā yathayime bhikkhū sīlavanto kalyāṇadhammā”ti, te na tādisāni bhojanāni attanā paribhuñjanti mātāpitūnaṃ denti puttadārassa denti dāsakam­ma­ka­ra­porisassa denti mittāmaccānaṃ denti ñāti­sālo­hi­tā­naṃ denti, yādisāni bhikkhūnaṃ denti. Te na tādisāni khādanīyāni sāyanīyāni pānāni attanā khādanti sāyanti pivanti mātāpitūnaṃ denti puttadārassa denti dāsakam­ma­ka­ra­porisassa denti mittāmaccānaṃ denti ñāti­sālo­hi­tā­naṃ denti, yādisāni bhikkhūnaṃ denti. Atha kho te bhikkhū vaṇṇavā ahesuṃ pīṇindriyā pasan­na­mukha­vaṇṇā vippa­sanna­chavi­vaṇṇā.</p>
<p><a class="sc" id="6"></a><a class="ms" id="p_1V_539"></a>Āciṇṇaṃ kho panetaṃ vassaṃ­vuṭṭhā­naṃ bhikkhūnaṃ bhagavantaṃ dassanāya upasaṅkamituṃ. Atha kho te bhikkhū vassaṃvuṭṭhā temāsaccayena senāsanaṃ saṃsāmetvā pattacīvaraṃ ādāya yena vesālī tena pakkamiṃsu. Anupubbena yena vesālī mahāvanaṃ kūṭāgārasālā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu.</p>
<p><a class="sc" id="7"></a><a class="pts-vp-pi" id="pts-vp-pi3.89"></a><a class="ms" id="p_1V_540"></a>Tena kho pana samayena disāsu vassaṃvuṭṭhā bhikkhū kisā honti lūkhā dubbaṇṇā uppaṇḍup­paṇḍuka­jātā dhama­ni­san­tha­ta­gattā; vaggu­mudā­tīriyā pana bhikkhū vaṇṇavā honti pīṇindriyā pasan­na­mukha­vaṇṇā vippa­sanna­chavi­vaṇṇā. Āciṇṇaṃ kho panetaṃ buddhānaṃ bhagavantānaṃ āgantukehi bhikkhūhi saddhiṃ paṭisammodituṃ. Atha kho bhagavā vaggu­mudā­tīriye bhikkhū etadavoca—“kacci, bhikkhave, khamanīyaṃ kacci yāpanīyaṃ kacci samaggā sammodamānā avivadamānā phāsukaṃ vassaṃ vasittha, na ca piṇḍakena kilamitthā”ti? “Khamanīyaṃ, bhagavā, yāpanīyaṃ, bhagavā. Samaggā ca mayaṃ, bhante, sammodamānā avivadamānā phāsukaṃ vassaṃ vasimhā, na ca piṇḍakena kilamimhā”ti. Jānantāpi tathāgatā pucchanti, jānantāpi na pucchanti … pe … dvīhākārehi buddhā bhagavanto bhikkhū paṭipucchanti—“dhammaṃ vā desessāma, sāvakānaṃ vā sikkhāpadaṃ paññapessāmā”ti.</p>
<p><a class="sc" id="8"></a><a class="ms" id="p_1V_541"></a>Atha kho bhagavā vaggu­mudā­tīriye bhikkhū etadavoca—“yathā kathaṃ pana tumhe, bhikkhave, samaggā sammodamānā avivadamānā phāsukaṃ vassaṃ vasittha na ca piṇḍakena kilamitthā”ti? Atha kho te bhikkhū bhagavato etamatthaṃ ārocesuṃ. “Kacci pana vo, bhikkhave, bhūtan”ti? “Abhūtaṃ, bhagavā”ti. Vigarahi buddho bhagavā—“ananucchavikaṃ, moghapurisā, ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma tumhe, moghapurisā, udarassa kāraṇā gihīnaṃ aññamaññassa uttari­manus­sa­dhammassa vaṇṇaṃ bhāsissatha. Varaṃ tumhehi, moghapurisā, tiṇhena <span class="var" title="govikattanena (bj, pts1, mr) | govikatthanena (si)" id="note121">govikantanena</span> kucchi parikanto, na tveva udarassa kāraṇā gihīnaṃ aññamaññassa uttari­manus­sa­dhammassa vaṇṇo bhāsito. Taṃ kissa hetu? Tatonidānañhi, moghapurisā, maraṇaṃ vā nigaccheyya maraṇamattaṃ vā dukkhaṃ, na tveva tappaccayā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya. Itonidānañca kho, moghapurisā, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya. Netaṃ, moghapurisā, appasannānaṃ vā pasādāya … pe … vigarahitvā dhammiṃ kathaṃ katvā bhikkhū āmantesi—</p>
<p><a class="sc" id="9"></a><a class="pts-vp-pi" id="pts-vp-pi3.90"></a><a class="ms" id="p_1V_542"></a><a class="msdiv" id="msdiv195"></a>“Pañcime, bhikkhave, mahācorā santo saṃvijjamānā lokasmiṃ. Katame pañca? Idha, bhikkhave, ekaccassa mahācorassa evaṃ hoti—‘kudāssu nāmāhaṃ satena vā sahassena vā parivuto gāmani­gama­rāja­dhānīsu āhiṇḍissāmi hananto ghātento chindanto chedāpento pacanto pācento’ti. So aparena samayena satena vā sahassena vā parivuto gāmani­gama­rāja­dhānīsu āhiṇḍati hananto ghātento chindanto chedāpento pacanto pācento. Evameva kho, bhikkhave, idhekaccassa pāpabhikkhuno evaṃ hoti—‘kudāssu nāmāhaṃ satena vā sahassena vā parivuto gāmani­gama­rāja­dhānīsu cārikaṃ carissāmi sakkato garukato mānito pūjito apacito gahaṭ­ṭhā­nañ­ceva pabbajitānañca, lābhī cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rā­nan’ti. So aparena samayena satena vā sahassena vā parivuto gāmani­gama­rāja­dhānīsu cārikaṃ carati sakkato garukato mānito pūjito apacito gahaṭ­ṭhā­nañ­ceva pabbajitānañca, lābhī cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rā­naṃ. Ayaṃ, bhikkhave, paṭhamo mahācoro santo saṃvijjamāno lokasmiṃ. (1)</p>
<p><a class="sc" id="10"></a><a class="ms" id="p_1V_543"></a>Puna caparaṃ, bhikkhave, idhekacco pāpabhikkhu tathā­gatap­pa­vedi­taṃ dhammavinayaṃ pariyāpuṇitvā attano dahati. Ayaṃ, bhikkhave, dutiyo mahācoro santo saṃvijjamāno lokasmiṃ. (2)</p>
<p><a class="sc" id="11"></a><a class="ms" id="p_1V_544"></a>Puna caparaṃ, bhikkhave, idhekacco pāpabhikkhu suddhaṃ brahmacāriṃ parisuddhaṃ brahmacariyaṃ carantaṃ amūlakena abrahma­cari­yena anuddhaṃseti. Ayaṃ, bhikkhave, tatiyo mahācoro santo saṃvijjamāno lokasmiṃ. (3)</p>
<p><a class="sc" id="12"></a><a class="ms" id="p_1V_545"></a>Puna caparaṃ, bhikkhave, idhekacco pāpabhikkhu yāni tāni saṃghassa garubhaṇḍāni garu­parik­khā­rāni, seyyathidaṃ—ārāmo ārāmavatthu vihāro vihāravatthu mañco pīṭhaṃ bhisi <span class="var" title="bimbohanaṃ (bj, s1-3, pts1)" id="note122">bibbohanaṃ</span> lohakumbhī lohabhāṇakaṃ lohavārako lohakaṭāhaṃ vāsi <span class="var" title="pharasu (bj, s1-3, pts1)" id="note123">parasu</span> kuṭhārī kudālo nikhādanaṃ valli veḷu muñjaṃ pabbajaṃ tiṇaṃ mattikā dārubhaṇḍaṃ mattikābhaṇḍaṃ, tehi gihiṃ saṅgaṇhāti upalāpeti. Ayaṃ, bhikkhave, catuttho mahācoro santo saṃvijjamāno lokasmiṃ. (4)</p>
<p><a class="sc" id="13"></a><a class="ms" id="p_1V_546"></a>Sadevake, bhikkhave, loke samārake sabrahmake ­sassama­ṇab­rāhma­ṇiyā pajāya sade­va­manus­sāya ayaṃ aggo mahācoro yo asantaṃ abhūtaṃ uttari­manus­sa­dhammaṃ ullapati. Taṃ kissa hetu? Theyyāya vo, bhikkhave, raṭṭhapiṇḍo bhutto”ti. (5)</p>
<blockquote class="gatha">
<p><a class="sc" id="14"></a><a class="ms" id="p_1V_547"></a>Aññathā santamattānaṃ,<br> 								aññathā yo pavedaye;<br> 								Nikacca kitavasseva,<br> 								bhuttaṃ theyyena tassa taṃ.</p>
<p><a class="sc" id="15"></a><a class="ms" id="p_1V_548"></a>Kāsāvakaṇṭhā bahavo,<br> 								pāpadhammā asaññatā;<br> 								Pāpā pāpehi kammehi,<br> 								nirayaṃ te upapajjare.</p>
<p><a class="sc" id="16"></a><a class="ms" id="p_1V_549"></a>Seyyo ayoguḷo bhutto,<br> 								tatto aggisikhūpamo;<br> 								Yañce bhuñjeyya dussīlo,<br> 								raṭṭhapiṇḍaṃ asaññatoti.</p>
</blockquote>
<p><a class="sc" id="17"></a><a class="ms" id="p_1V_550"></a>Atha kho <span class="var" title="bhagavā te (c1)" id="note126">bhagavā</span> vaggu­mudā­tīriye bhikkhū aneka­pariyā­yena vigarahitvā dubbharatāya dupposatāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="18"></a><a class="pts-vp-pi" id="pts-vp-pi3.91"></a><a class="ms" id="p_1V_551"></a><strong class="rule">“Yo pana bhikkhu anabhijānaṃ uttari­manus­sa­dhammaṃ attupanāyikaṃ ala­mariya­ñāṇadas­sanaṃ samudācareyya—‘iti jānāmi iti passāmī’ti, tato aparena samayena sama­nug­gāhīya­māno vā asama­nug­gāhīya­māno vā āpanno visuddhāpekkho evaṃ vadeyya—‘ajānamevaṃ, āvuso, avacaṃ jānāmi</strong>,
<strong>apassaṃ passāmi. Tucchaṃ musā vilapin’ti, ayampi pārājiko hoti asaṃvāso”</strong>ti.</p>
<p><a class="sc" id="19"></a><a class="ms" id="p_1V_552"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="20"></a><a class="ms" id="p_1V_553"></a><a class="msdiv" id="msdiv196"></a>Tena kho pana samayena sambahulā bhikkhū adiṭṭhe diṭṭhasaññino apatte pattasaññino anadhigate adhi­gata­saññino asacchikate ­sacchi­kata­saññino adhimānena aññaṃ byākariṃsu. Tesaṃ aparena samayena rāgāyapi cittaṃ namati dosāyapi cittaṃ namati mohāyapi cittaṃ namati. Tesaṃ kukkuccaṃ ahosi— “bhagavatā sikkhāpadaṃ paññattaṃ. Mayañcamha adiṭṭhe diṭṭhasaññino apatte pattasaññino anadhigate adhi­gata­saññino asacchikate ­sacchi­kata­saññino, adhimānena aññaṃ byākarimhā. Kacci nu kho mayaṃ pārājikaṃ āpattiṃ āpannā”ti? Te āyasmato ānandassa etamatthaṃ ārocesuṃ. Āyasmā ānando bhagavato etamatthaṃ ārocesi. “Honti ye te, <span class="var" title="honti te ānanda (bj) | honti yevānanda (s1) | hontiyevānanda (s2, s3)" id="note127">ānanda</span>, bhikkhū adiṭṭhe diṭṭhasaññino apatte pattasaññino anadhigate adhi­gata­saññino asacchikate ­sacchi­kata­saññino adhimānena aññaṃ byākaronti. Tañca kho etaṃ abbohārikan”ti.</p>
<p><a class="sc" id="21"></a><a class="ms" id="p_1V_554"></a>“Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="22"></a><a class="ms" id="p_1V_555"></a><a class="msdiv" id="msdiv197"></a><strong class="rule">“Yo pana bhikkhu anabhijānaṃ uttari­manus­sa­dhammaṃ <span class="var" title="attūpanāyikaṃ (bj, s1-3, pts1)" id="note128">attupanāyikaṃ</span> ala­mariya­ñāṇadas­sanaṃ samudācareyya—‘iti jānāmi iti passāmī’ti, tato aparena samayena <span class="var" title="sama­nug­gāhiya­māno (bj, s1-3)" id="note129">sama­nug­gāhīya­māno</span> vā <span class="var" title="asama­nug­gāhiya­māno (bj, s1-3)" id="note130">asama­nug­gāhīya­māno</span> vā āpanno visuddhāpekkho evaṃ vadeyya—‘ajānamevaṃ, āvuso, avacaṃ jānāmi, apassaṃ passāmi. Tucchaṃ musā vilapin’ti, aññatra adhimānā, ayampi pārājiko hoti asaṃvāso”</strong>ti. (<em>4</em>:<strong>4</strong>)</p>
<p><a class="sc" id="23"></a><a class="ms" id="p_1V_556"></a><a class="msdiv" id="msdiv198"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="24"></a><a class="ms" id="p_1V_557"></a><strong>Anabhijānan</strong>ti asantaṃ abhūtaṃ asaṃvijjamānaṃ ajānanto apassanto attani kusalaṃ dhammaṃ— atthi me kusalo dhammoti.</p>
<p><a class="sc" id="25"></a><a class="ms" id="p_1V_558"></a><strong>Uttari­manus­sa­dhammo</strong> nāma jhānaṃ <span class="var" title="vimokkhaṃ (bj, s1-3, pts1)" id="note132">vimokkho</span> samādhi samāpatti ñāṇadassanaṃ maggabhāvanā phala­sacchi­kiriyā kilesappahānaṃ vinīvaraṇatā cittassa suññāgāre abhirati.</p>
<p><a class="sc" id="26"></a><a class="ms" id="p_1V_559"></a><strong>Attupanāyikan</strong>ti te vā kusale dhamme attani upaneti attānaṃ vā tesu kusalesu dhammesu upaneti.</p>
<p><a class="sc" id="27"></a><a class="ms" id="p_1V_560"></a><strong>Ñāṇan</strong>ti tisso vijjā.
<strong>Dassanan</strong>ti yaṃ ñāṇaṃ taṃ dassanaṃ, yaṃ dassanaṃ taṃ ñāṇaṃ.</p>
<p><a class="sc" id="28"></a><a class="pts-vp-pi" id="pts-vp-pi3.92"></a><a class="ms" id="p_1V_561"></a><strong>Samudācareyyā</strong>ti āroceyya itthiyā vā purisassa vā gahaṭṭhassa vā pabbajitassa vā.</p>
<p><a class="sc" id="29"></a><a class="ms" id="p_1V_562"></a><strong>Iti jānāmi iti passāmī</strong>ti jānāmahaṃ ete dhamme, passāmahaṃ ete dhamme atthi ca ete dhammā mayi, ahañca etesu dhammesu sandissāmīti.</p>
<p><a class="sc" id="30"></a><a class="ms" id="p_1V_563"></a><strong>Tato aparena samayenā</strong>ti yasmiṃ khaṇe samudāciṇṇaṃ hoti taṃ khaṇaṃ taṃ layaṃ taṃ muhuttaṃ vītivatte.</p>
<p><a class="sc" id="31"></a><a class="ms" id="p_1V_564"></a><strong>Sama­nug­gāhīya­māno</strong>ti yaṃ vatthu paṭiññātaṃ hoti tasmiṃ vatthusmiṃ sama­nug­gāhīya­māno—“kinte adhigataṃ, kinti te adhigataṃ, kadā te adhigataṃ, kattha te adhigataṃ, katame te kilesā pahīnā, katamesaṃ tvaṃ dhammānaṃ lābhī”ti.</p>
<p><a class="sc" id="32"></a><a class="ms" id="p_1V_565"></a><strong>Asama­nug­gāhīya­māno</strong>ti na kenaci vuccamāno.</p>
<p><a class="sc" id="33"></a><a class="ms" id="p_1V_566"></a><strong>Āpanno</strong>ti pāpiccho icchāpakato asantaṃ abhūtaṃ uttari­manus­sa­dhammaṃ ullapitvā pārājikaṃ āpattiṃ āpanno hoti.</p>
<p><a class="sc" id="34"></a><a class="ms" id="p_1V_567"></a><strong>Visuddhāpekkho</strong>ti gihī vā hotukāmo upāsako vā hotukāmo ārāmiko vā hotukāmo sāmaṇero vā hotukāmo.</p>
<p><a class="sc" id="35"></a><a class="ms" id="p_1V_568"></a><strong>Ajānamevaṃ, āvuso, avacaṃ—jānāmi, apassaṃ passāmī</strong>ti nāhaṃ ete dhamme jānāmi, nāhaṃ ete dhamme passāmi, natthi ca ete dhammā mayi, na cāhaṃ etesu dhammesu sandissāmīti.</p>
<p><a class="sc" id="36"></a><a class="ms" id="p_1V_569"></a><strong>Tucchaṃ musā vilapin</strong>ti tucchakaṃ mayā bhaṇitaṃ, musā mayā bhaṇitaṃ, abhūtaṃ mayā bhaṇitaṃ, ajānantena mayā bhaṇitaṃ.</p>
<p><a class="sc" id="37"></a><a class="ms" id="p_1V_570"></a><strong>Aññatra adhimānā</strong>ti ṭhapetvā adhimānaṃ.</p>
<p><a class="sc" id="38"></a><a class="ms" id="p_1V_571"></a><strong>Ayampī</strong>ti purime upādāya vuccati.</p>
<p><a class="sc" id="39"></a><a class="ms" id="p_1V_572"></a><strong>Pārājiko hotī</strong>ti seyyathāpi nāma tālo mattha­kac­chinno abhabbo puna virūḷhiyā; evameva bhikkhu pāpiccho icchāpakato asantaṃ abhūtaṃ uttari­manus­sa­dhammaṃ ullapitvā assamaṇo hoti asakyaputtiyo. Tena vuccati—“pārājiko hotī”ti.</p>
<p><a class="sc" id="40"></a><a class="ms" id="p_1V_573"></a><strong>Asaṃvāso</strong>ti saṃvāso nāma ekakammaṃ ekuddeso samasikkhatā—eso saṃvāso nāma. So tena saddhiṃ natthi. Tena vuccati—“asaṃvāso”ti.</p>
<p><a class="sc" id="41"></a><a class="ms" id="p_1V_574"></a><a class="msdiv" id="msdiv199"></a><strong>Uttari­manus­sa­dhammo</strong> nāma jhānaṃ vimokkho samādhi samāpatti ñāṇadassanaṃ maggabhāvanā phala­sacchi­kiriyā kilesappahānaṃ vinīvaraṇatā cittassa suññāgāre abhirati.</p>
<p><a class="sc" id="42"></a><a class="ms" id="p_1V_575"></a><strong>Jhānan</strong>ti paṭhamaṃ jhānaṃ dutiyaṃ jhānaṃ tatiyaṃ jhānaṃ catutthaṃ jhānaṃ.</p>
<p><a class="sc" id="43"></a><a class="ms" id="p_1V_576"></a><strong>Vimokkho</strong>ti suññato vimokkho animitto vimokkho appaṇihito vimokkho.</p>
<p><a class="sc" id="44"></a><a class="pts-vp-pi" id="pts-vp-pi3.93"></a><a class="ms" id="p_1V_577"></a><strong>Samādhī</strong>ti suññato samādhi animitto samādhi appaṇihito samādhi.</p>
<p><a class="sc" id="45"></a><a class="ms" id="p_1V_578"></a><strong>Samāpattī</strong>ti suññatā samāpatti animittā samāpatti appaṇihitā samāpatti.</p>
<p><a class="sc" id="46"></a><a class="ms" id="p_1V_579"></a><strong>Ñāṇadassanan</strong>ti tisso vijjā.</p>
<p><a class="sc" id="47"></a><a class="ms" id="p_1V_580"></a><strong>Maggabhāvanā</strong>ti cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo.</p>
<p><a class="sc" id="48"></a><a class="ms" id="p_1V_581"></a><strong>Phala­sacchi­kiriyā</strong>ti sotā­patti­phalassa sacchikiriyā, sakadā­gāmi­phalassa sacchikiriyā, anāgā­mi­phalassa sacchikiriyā, <span class="var" title="arahat­ta­phalassa (s1-3, pts1)" id="note140">arahattassa</span> sacchikiriyā.</p>
<p><a class="sc" id="49"></a><a class="ms" id="p_1V_582"></a><strong>Kilesappahānan</strong>ti rāgassa pahānaṃ dosassa pahānaṃ mohassa pahānaṃ.</p>
<p><a class="sc" id="50"></a><a class="ms" id="p_1V_583"></a><strong>Vinīvaraṇatā cittassā</strong>ti rāgā cittaṃ vinīvaraṇatā, dosā cittaṃ vinīvaraṇatā, mohā cittaṃ vinīvaraṇatā.</p>
<p><a class="sc" id="51"></a><a class="ms" id="p_1V_584"></a><strong>Suññāgāre abhiratī</strong>ti paṭhamena jhānena suññāgāre abhirati, dutiyena jhānena suññāgāre abhirati, tatiyena jhānena suññāgāre abhirati, catutthena jhānena suññāgāre abhirati.</p>
<p><a class="sc" id="52"></a><a class="ms" id="p_1V_585"></a><a class="msdiv" id="msdiv200"></a>Tīhākārehi paṭhamaṃ jhānaṃ samāpajjinti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti.</p>
<p><a class="sc" id="53"></a><a class="ms" id="p_1V_586"></a>Catūhākārehi paṭhamaṃ jhānaṃ samāpajjinti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ.</p>
<p><a class="sc" id="54"></a><a class="ms" id="p_1V_587"></a>Pañcahākārehi paṭhamaṃ jhānaṃ samāpajjinti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ vinidhāya khantiṃ.</p>
<p><a class="sc" id="55"></a><a class="ms" id="p_1V_588"></a>Chahākārehi paṭhamaṃ jhānaṃ samāpajjinti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ.</p>
<p><a class="sc" id="56"></a><a class="ms" id="p_1V_589"></a>Sattahākārehi paṭhamaṃ jhānaṃ samāpajjinti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="57"></a><a class="ms" id="p_1V_590"></a><a class="msdiv" id="msdiv201"></a>Tīhākārehi paṭhamaṃ jhānaṃ samāpajjāmīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti.</p>
<p><a class="sc" id="58"></a><a class="ms" id="p_1V_591"></a>Catūhākārehi paṭhamaṃ jhānaṃ samāpajjāmīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ.</p>
<p><a class="sc" id="59"></a><a class="ms" id="p_1V_592"></a>Pañcahākārehi paṭhamaṃ jhānaṃ samāpajjāmīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ.</p>
<p><a class="sc" id="60"></a><a class="ms" id="p_1V_593"></a>Chahākārehi paṭhamaṃ jhānaṃ samāpajjāmīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ.</p>
<p><a class="sc" id="61"></a><a class="ms" id="p_1V_594"></a>Sattahākārehi paṭhamaṃ jhānaṃ samāpajjāmīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="62"></a><a class="ms" id="p_1V_595"></a><a class="msdiv" id="msdiv202"></a>Tīhākārehi paṭhamaṃ jhānaṃ samāpannoti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti.</p>
<p><a class="sc" id="63"></a><a class="ms" id="p_1V_596"></a>Catūhākārehi paṭhamaṃ jhānaṃ samāpannoti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ.</p>
<p><a class="sc" id="64"></a><a class="ms" id="p_1V_597"></a>Pañcahākārehi paṭhamaṃ jhānaṃ samāpannoti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ.</p>
<p><a class="sc" id="65"></a><a class="ms" id="p_1V_598"></a>Chahākārehi paṭhamaṃ jhānaṃ samāpannoti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ.</p>
<p><a class="sc" id="66"></a><a class="ms" id="p_1V_599"></a>Sattahākārehi paṭhamaṃ jhānaṃ samāpannoti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="67"></a><a class="ms" id="p_1V_600"></a><a class="msdiv" id="msdiv203"></a>Tīhākārehi paṭhamassa jhānassa lābhimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti.</p>
<p><a class="sc" id="68"></a><a class="ms" id="p_1V_601"></a>Catūhākārehi paṭhamassa jhānassa lābhimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ.</p>
<p><a class="sc" id="69"></a><a class="ms" id="p_1V_602"></a>Pañcahākārehi paṭhamassa jhānassa lābhimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ.</p>
<p><a class="sc" id="70"></a><a class="ms" id="p_1V_603"></a>Chahākārehi paṭhamassa jhānassa lābhimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ.</p>
<p><a class="sc" id="71"></a><a class="ms" id="p_1V_604"></a>Sattahākārehi paṭhamassa jhānassa lābhimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="72"></a><a class="ms" id="p_1V_605"></a><a class="msdiv" id="msdiv204"></a>Tīhākārehi paṭhamassa jhānassa vasimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti.</p>
<p><a class="sc" id="73"></a><a class="ms" id="p_1V_606"></a>Catūhākārehi paṭhamassa jhānassa vasimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ.</p>
<p><a class="sc" id="74"></a><a class="ms" id="p_1V_607"></a>Pañcahākārehi paṭhamassa jhānassa vasimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ.</p>
<p><a class="sc" id="75"></a><a class="ms" id="p_1V_608"></a>Chahākārehi paṭhamassa jhānassa vasimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ.</p>
<p><a class="sc" id="76"></a><a class="ms" id="p_1V_609"></a>Sattahākārehi paṭhamassa jhānassa vasimhīti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="77"></a><a class="pts-vp-pi" id="pts-vp-pi3.94"></a><a class="ms" id="p_1V_610"></a><a class="msdiv" id="msdiv205"></a>Tīhākārehi paṭhamaṃ jhānaṃ sacchikataṃ mayāti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti.</p>
<p><a class="sc" id="78"></a><a class="ms" id="p_1V_611"></a>Catūhākārehi paṭhamaṃ jhānaṃ sacchikataṃ mayāti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ.</p>
<p><a class="sc" id="79"></a><a class="ms" id="p_1V_612"></a>Pañcahākārehi paṭhamaṃ jhānaṃ sacchikataṃ mayāti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ.</p>
<p><a class="sc" id="80"></a><a class="ms" id="p_1V_613"></a>Chahākārehi paṭhamaṃ jhānaṃ sacchikataṃ mayāti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ.</p>
<p><a class="sc" id="81"></a><a class="ms" id="p_1V_614"></a>Sattahākārehi paṭhamaṃ jhānaṃ sacchikataṃ mayāti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="82"></a><a class="ms" id="p_1V_615"></a>Yathā idaṃ paṭhamaṃ jhānaṃ vitthāritaṃ evaṃ sabbampi vitthāretabbaṃ.</p>
<p><a class="sc" id="83"></a><a class="ms" id="p_1V_616"></a><a class="msdiv" id="msdiv206"></a>Tīhākārehi … pe … sattahākārehi dutiyaṃ jhānaṃ … pe … tatiyaṃ jhānaṃ … pe … catutthaṃ jhānaṃ samāpajjiṃ … samāpajjāmi … samāpanno … catutthassa jhānassa lābhimhi … vasimhi … catutthaṃ jhānaṃ sacchikataṃ mayāti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="84"></a><a class="ms" id="p_1V_617"></a><a class="msdiv" id="msdiv207"></a>Tīhākārehi suññataṃ vimokkhaṃ … animittaṃ vimokkhaṃ … appaṇihitaṃ vimokkhaṃ samāpajjiṃ … samāpajjāmi … samāpanno … appaṇihitassa vimokkhassa lābhimhi … vasimhi … appaṇihito vimokkho sacchikato mayāti sampajānamusā bhaṇantassa āpatti pārājikassa … pe ….</p>
<p><a class="sc" id="85"></a><a class="ms" id="p_1V_618"></a>Tīhākārehi suññataṃ samādhiṃ … animittaṃ samādhiṃ … appaṇihitaṃ samādhiṃ samāpajjiṃ … samāpajjāmi … samāpanno … appaṇihitassa samādhissa lābhimhi … vasimhi … appaṇihito samādhi sacchikato mayāti sampajānamusā bhaṇantassa āpatti pārājikassa.</p>
<p><a class="sc" id="86"></a><a class="ms" id="p_1V_619"></a>Tīhākārehi suññataṃ samāpattiṃ … animittaṃ samāpattiṃ … appaṇihitaṃ samāpattiṃ samāpajjiṃ … samāpajjāmi … samāpanno … appaṇihitāya samāpattiyā lābhimhi … vasimhi … appaṇihitā samāpatti sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="87"></a><a class="ms" id="p_1V_620"></a>Tīhākārehi tisso vijjā samāpajjiṃ … samāpajjāmi … samāpanno … tissannaṃ vijjānaṃ lābhimhi … vasimhi … tisso vijjā sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="88"></a><a class="ms" id="p_1V_621"></a>Tīhākārehi cattāro satipaṭṭhāne … cattāro sammappadhāne … cattāro iddhipāde samāpajjiṃ … samāpajjāmi … samāpanno … catunnaṃ iddhipādānaṃ lābhimhi … vasimhi … cattāro iddhipādā sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="89"></a><a class="ms" id="p_1V_622"></a>Tīhākārehi pañcindriyāni … pañca balāni samāpajjiṃ … samāpajjāmi … samāpanno … pañcannaṃ balānaṃ lābhimhi … vasimhi … pañcabalāni sacchikatāni mayāti sampajānamusā bhaṇantassa āpatti pārājikassa.</p>
<p><a class="sc" id="90"></a><a class="ms" id="p_1V_623"></a>Tīhākārehi satta bojjhaṅge samāpajjiṃ … samāpajjāmi … samāpanno … sattannaṃ bojjhaṅgānaṃ lābhimhi … vasimhi … satta bojjhaṅgā sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="91"></a><a class="ms" id="p_1V_624"></a>Tīhākārehi ariyaṃ aṭṭhaṅgikaṃ maggaṃ samāpajjiṃ … samāpajjāmi … samāpanno … ariyassa aṭṭhaṅgikassa maggassa lābhimhi … vasimhi … ariyo aṭṭhaṅgiko maggo sacchikato mayāti sampajānamusā bhaṇantassa āpatti pārājikassa.</p>
<p><a class="sc" id="92"></a><a class="pts-vp-pi" id="pts-vp-pi3.95"></a><a class="ms" id="p_1V_625"></a>Tīhākārehi sotā­patti­phalaṃ … sakadā­gāmi­phalaṃ … anāgāmiphalaṃ … arahattaṃ samāpajjiṃ … samāpajjāmi … samāpanno … arahattassa lābhimhi vasimhi arahattaṃ sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="93"></a><a class="ms" id="p_1V_626"></a>Tīhākārehi rāgo me catto vanto mutto pahīno paṭinissaṭṭho ukkheṭito samukkheṭitoti sampajānamusā bhaṇantassa āpatti pārājikassa.</p>
<p><a class="sc" id="94"></a><a class="ms" id="p_1V_627"></a>Tīhākārehi doso me catto vanto mutto pahīno paṭinissaṭṭho ukkheṭito samukkheṭitoti sampajānamusā bhaṇantassa āpatti pārājikassa.</p>
<p><a class="sc" id="95"></a><a class="ms" id="p_1V_628"></a>Tīhākārehi moho me catto vanto mutto pahīno paṭinissaṭṭho ukkheṭito samukkheṭitoti sampajānamusā bhaṇantassa āpatti pārājikassa.</p>
<p><a class="sc" id="96"></a><a class="ms" id="p_1V_629"></a>Tīhākārehi rāgā me cittaṃ vinīvaraṇanti sampajānamusā bhaṇantassa āpatti pārājikassa.</p>
<p><a class="sc" id="97"></a><a class="ms" id="p_1V_630"></a>Tīhākārehi dosā me cittaṃ vinīvaraṇanti sampajānamusā bhaṇantassa āpatti pārājikassa.</p>
<p><a class="sc" id="98"></a><a class="ms" id="p_1V_631"></a>Tīhākārehi … pe … sattahākārehi mohā me cittaṃ vinīvaraṇanti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p class="endsutta"> <a class="sc" id="99"></a><a class="ms" id="p_1V_632"></a>Suddhikaṃ niṭṭhitaṃ.</p>
<p><a class="sc" id="100"></a><a class="ms" id="p_1V_633"></a><a class="msdiv" id="msdiv208"></a>Tīhākārehi paṭhamañca jhānaṃ dutiyañca jhānaṃ samāpajjiṃ … samāpajjāmi … samāpanno … paṭhamassa ca jhānassa dutiyassa ca jhānassa lābhimhi … vasimhi … paṭhamañca jhānaṃ dutiyañca jhānaṃ sacchikataṃ mayāti sampajānamusā bhaṇantassa āpatti pārājikassa … pe ….</p>
<p><a class="sc" id="101"></a><a class="ms" id="p_1V_634"></a>Tīhākārehi paṭhamañca jhānaṃ tatiyañca jhānaṃ samāpajjiṃ … samāpajjāmi … samāpanno … paṭhamassa ca jhānassa tatiyassa ca jhānassa lābhimhi … vasimhi … paṭhamañca jhānaṃ tatiyañca jhānaṃ sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="102"></a><a class="ms" id="p_1V_635"></a>Tīhākārehi paṭhamañca jhānaṃ catutthañca jhānaṃ samāpajjiṃ … samāpajjāmi … samāpanno … paṭhamassa ca jhānassa catutthassa ca jhānassa lābhimhi … vasimhi … paṭhamañca jhānaṃ catutthañca jhānaṃ sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="103"></a><a class="ms" id="p_1V_636"></a>Tīhākārehi paṭhamañca jhānaṃ suññatañca vimokkhaṃ … paṭhamañca jhānaṃ animittañca vimokkhaṃ … paṭhamañca jhānaṃ appaṇihitañca vimokkhaṃ samāpajjiṃ … samāpajjāmi … samāpanno … paṭhamassa ca jhānassa appaṇihitassa ca vimokkhassa lābhimhi … vasimhi … paṭhamañca jhānaṃ appaṇihito ca vimokkho sacchikato mayāti sampajānamusā bhaṇantassa āpatti pārājikassa.</p>
<p><a class="sc" id="104"></a><a class="ms" id="p_1V_637"></a>Tīhākārehi paṭhamañca jhānaṃ suññatañca samādhiṃ … paṭhamañca jhānaṃ animittañca samādhiṃ … paṭhamañca jhānaṃ appaṇihitañca samādhiṃ samāpajjiṃ … samāpajjāmi … samāpanno paṭhamassa ca jhānassa appaṇihitassa ca samādhissa lābhimhi … vasimhi … paṭhamañca jhānaṃ appaṇihito ca samādhi sacchikato mayāti sampajānamusā bhaṇantassa āpatti pārājikassa.</p>
<p><a class="sc" id="105"></a><a class="ms" id="p_1V_638"></a>Tīhākārehi paṭhamañca jhānaṃ suññatañca samāpattiṃ … paṭhamañca jhānaṃ animittañca samāpattiṃ … paṭhamañca jhānaṃ appaṇihitañca samāpattiṃ samāpajjiṃ … samāpajjāmi … samāpanno paṭhamassa ca jhānassa appaṇihitāya ca samāpattiyā lābhimhi … vasimhi … paṭhamañca jhānaṃ appaṇihitā ca samāpatti sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="106"></a><a class="ms" id="p_1V_639"></a>Tīhākārehi paṭhamañca jhānaṃ tisso ca vijjā samāpajjiṃ … samāpajjāmi … samāpanno … paṭhamassa ca jhānassa tissannañca vijjānaṃ lābhimhi … vasimhi … paṭhamañca jhānaṃ tisso ca vijjā sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="107"></a><a class="ms" id="p_1V_640"></a>Tīhākārehi paṭhamañca jhānaṃ cattāro ca satipaṭṭhāne … paṭhamañca jhānaṃ cattāro ca sammappadhāne … paṭhamañca jhānaṃ cattāro ca iddhipāde samāpajjiṃ … samāpajjāmi … samāpanno … paṭhamassa ca jhānassa catunnañca iddhipādānaṃ lābhimhi … vasimhi … paṭhamañca jhānaṃ cattāro ca iddhipādā sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="108"></a><a class="pts-vp-pi" id="pts-vp-pi3.96"></a><a class="ms" id="p_1V_641"></a>Tīhākārehi paṭhamañca jhānaṃ pañca ca indriyāni … paṭhamañca jhānaṃ pañca ca balāni samāpajjiṃ … samāpajjāmi … samāpanno … paṭhamassa ca jhānassa pañcannañca balānaṃ lābhimhi … vasimhi … paṭhamañca jhānaṃ pañca ca balāni sacchikatāni mayāti sampajānamusā bhaṇantassa āpatti pārājikassa.</p>
<p><a class="sc" id="109"></a><a class="ms" id="p_1V_642"></a><a class="msdiv" id="msdiv209"></a>Tīhākārehi paṭhamañca jhānaṃ satta ca bojjhaṅge samāpajjiṃ … samāpajjāmi … samāpanno … paṭhamassa ca jhānassa sattannañca bojjhaṅgānaṃ lābhimhi … vasimhi … paṭhamañca jhānaṃ satta ca bojjhaṅgā sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="110"></a><a class="ms" id="p_1V_643"></a>Tīhākārehi paṭhamañca jhānaṃ ariyañca aṭṭhaṅgikaṃ maggaṃ samāpajjiṃ … samāpajjāmi … samāpanno … paṭhamassa ca jhānassa ariyassa ca aṭṭhaṅgikassa maggassa lābhimhi … vasimhi … paṭhamañca jhānaṃ ariyo ca aṭṭhaṅgiko maggo sacchikato mayāti sampajānamusā bhaṇantassa āpatti pārājikassa.</p>
<p><a class="sc" id="111"></a><a class="ms" id="p_1V_644"></a>Tīhākārehi paṭhamañca jhānaṃ sotā­patti­phalañca … paṭhamañca jhānaṃ sakadā­gāmi­phalañca … paṭhamañca jhānaṃ anāgā­mi­phalañca … paṭhamañca jhānaṃ arahattañca samāpajjiṃ … samāpajjāmi … samāpanno … paṭhamassa ca jhānassa arahattassa ca lābhimhi … vasimhi … paṭhamañca jhānaṃ arahattañca sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="112"></a><a class="ms" id="p_1V_645"></a>Tīhākārehi paṭhamañca jhānaṃ samāpajjiṃ … samāpajjāmi … samāpanno … paṭhamassa ca jhānassa lābhimhi … vasimhi … paṭhamañca jhānaṃ sacchikataṃ mayā, rāgo ca me catto … doso ca me catto … moho ca me catto vanto mutto pahīno paṭinissaṭṭho ukkheṭito samukkheṭitoti sampajānamusā bhaṇantassa āpatti pārājikassa.</p>
<p><a class="sc" id="113"></a><a class="ms" id="p_1V_646"></a>Tīhākārehi … pe … sattahākārehi paṭhamañca jhānaṃ samāpajjiṃ … samāpajjāmi … samāpanno … paṭhamassa ca jhānassa lābhimhi … vasimhi … paṭhamañca jhānaṃ sacchikataṃ mayā, rāgā ca me cittaṃ vinīvaraṇaṃ … dosā ca me cittaṃ vinīvaraṇaṃ … mohā ca me cittaṃ vinīvaraṇanti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p class="endsutta"> <a class="sc" id="114"></a><a class="ms" id="p_1V_647"></a>Khaṇḍacakkaṃ niṭṭhitaṃ.</p>
<p><a class="sc" id="115"></a><a class="ms" id="p_1V_648"></a><a class="msdiv" id="msdiv210"></a>Tīhākārehi dutiyañca jhānaṃ tatiyañca jhānaṃ samāpajjiṃ … samāpajjāmi … samāpanno … dutiyassa ca jhānassa tatiyassa ca jhānassa lābhimhi … vasimhi … dutiyañca jhānaṃ tatiyañca jhānaṃ sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="116"></a><a class="ms" id="p_1V_649"></a>Tīhākārehi dutiyañca jhānaṃ catutthañca jhānaṃ samāpajjiṃ … samāpajjāmi … samāpanno … dutiyassa ca jhānassa catutthassa ca jhānassa lābhimhi … vasimhi … dutiyañca jhānaṃ catutthañca jhānaṃ sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="117"></a><a class="ms" id="p_1V_650"></a>Tīhākārehi dutiyañca jhānaṃ suññatañca vimokkhaṃ … animittañca vimokkhaṃ … appaṇihitañca vimokkhaṃ … suññatañca samādhiṃ … animittañca samādhiṃ … appaṇihitañca samādhiṃ … suññatañca samāpattiṃ … animittañca samāpattiṃ … appaṇihitañca samāpattiṃ … tisso ca vijjā … cattāro ca satipaṭṭhāne … cattāro ca sammappadhāne … cattāro ca iddhipāde … pañca ca indriyāni … pañca ca balāni … satta ca bojjhaṅge … ariyañca aṭṭhaṅgikaṃ maggaṃ … sotā­patti­phalañca … sakadā­gāmi­phalañca … anāgā­mi­phalañca … arahattañca samāpajjiṃ … samāpajjāmi … samāpanno … dutiyassa ca jhānassa arahattassa ca lābhimhi … vasimhi … dutiyañca jhānaṃ arahattañca sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="118"></a><a class="ms" id="p_1V_651"></a>Tīhākārehi dutiyañca jhānaṃ samāpajjiṃ … samāpajjāmi … samāpanno … dutiyassa ca jhānassa lābhimhi … vasimhi … dutiyañca jhānaṃ sacchikataṃ mayā, rāgo ca me catto … doso ca me catto … moho ca me catto vanto mutto pahīno paṭinissaṭṭho ukkheṭito samukkheṭito. Rāgā ca me cittaṃ vinīvaraṇaṃ … dosā ca me cittaṃ vinīvaraṇaṃ … mohā ca me cittaṃ vinīvaraṇanti sampajānamusā bhaṇantassa āpatti pārājikassa.</p>
<p><a class="sc" id="119"></a><a class="ms" id="p_1V_652"></a>Tīhākārehi … pe … sattahākārehi dutiyañca jhānaṃ paṭhamañca jhānaṃ samāpajjiṃ … samāpajjāmi … samāpanno … dutiyassa ca jhānassa paṭhamassa ca jhānassa lābhimhi … vasimhi … dutiyañca jhānaṃ paṭhamañca jhānaṃ sacchikataṃ mayāti sampajānamusā bhaṇantassa āpatti pārājikassa … pe … vinidhāya bhāvaṃ.</p>
<p class="endsutta"> <a class="sc" id="120"></a><a class="ms" id="p_1V_653"></a>Baddhacakkaṃ.</p>
<p><a class="sc" id="121"></a><a class="ms" id="p_1V_654"></a>Evaṃ ekekaṃ mūlaṃ kātuna baddhacakkaṃ parivattakaṃ kattabbaṃ.</p>
<p class="endsutta"> <a class="sc" id="122"></a><a class="ms" id="p_1V_655"></a>Idaṃ saṃkhittaṃ.</p>
<p><a class="sc" id="123"></a><a class="ms" id="p_1V_656"></a><a class="msdiv" id="msdiv211"></a>Tīhākārehi tatiyañca jhānaṃ catutthañca jhānaṃ … pe … tatiyañca jhānaṃ arahattañca samāpajjiṃ … samāpajjāmi … samāpanno … tatiyassa ca jhānassa arahattassa ca lābhimhi … vasimhi … tatiyañca jhānaṃ arahattañca sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="124"></a><a class="ms" id="p_1V_657"></a>Tīhākārehi tatiyañca jhānaṃ samāpajjiṃ … samāpajjāmi … samāpanno … tatiyassa ca jhānassa lābhimhi … vasimhi … tatiyañca jhānaṃ sacchikataṃ mayā, rāgo ca me catto … doso ca me catto … moho ca me catto vanto mutto pahīno paṭinissaṭṭho ukkheṭito samukkheṭito. Rāgā ca me cittaṃ vinīvaraṇaṃ … dosā ca me cittaṃ vinīvaraṇaṃ … mohā ca me cittaṃ vinīvaraṇanti sampajānamusā bhaṇantassa āpatti pārājikassa.</p>
<p><a class="sc" id="125"></a><a class="ms" id="p_1V_658"></a>Tīhākārehi tatiyañca jhānaṃ paṭhamañca jhānaṃ … tatiyañca jhānaṃ dutiyañca jhānaṃ samāpajjiṃ … samāpajjāmi … samāpanno … tatiyassa ca jhānassa dutiyassa ca jhānassa lābhimhi … vasimhi … tatiyañca jhānaṃ dutiyañca jhānaṃ sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="126"></a><a class="ms" id="p_1V_659"></a>Tīhākārehi mohā ca me cittaṃ vinīvaraṇaṃ paṭhamañca jhānaṃ … pe … dutiyañca jhānaṃ … tatiyañca jhānaṃ … catutthañca jhānaṃ samāpajjiṃ samāpajjāmi … samāpanno … mohā ca me cittaṃ vinīvaraṇaṃ catutthassa ca jhānassa lābhimhi … vasimhi … mohā ca me cittaṃ vinīvaraṇaṃ catutthañca jhānaṃ sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="127"></a><a class="pts-vp-pi" id="pts-vp-pi3.97"></a><a class="ms" id="p_1V_660"></a><a class="msdiv" id="msdiv212"></a>Tīhākārehi mohā ca me cittaṃ vinīvaraṇaṃ suññatañca vimokkhaṃ … animittañca vimokkhaṃ … appaṇihitañca vimokkhaṃ samāpajjiṃ … samāpajjāmi … samāpanno … mohā ca me cittaṃ vinīvaraṇaṃ appaṇihitassa ca vimokkhassa lābhimhi … vasimhi … mohā ca me cittaṃ vinīvaraṇaṃ appaṇihito ca vimokkho sacchikato mayāti sampajānamusā bhaṇantassa āpatti pārājikassa.</p>
<p><a class="sc" id="128"></a><a class="ms" id="p_1V_661"></a>Tīhākārehi mohā ca me cittaṃ vinīvaraṇaṃ suññatañca samādhiṃ … animittañca samādhiṃ … appaṇihitañca samādhiṃ samāpajjiṃ … samāpajjāmi … samāpanno … mohā ca me cittaṃ vinīvaraṇaṃ appaṇihitassa ca samādhissa lābhimhi … vasimhi … mohā ca me cittaṃ vinīvaraṇaṃ appaṇihito ca samādhi sacchikato mayāti sampajānamusā bhaṇantassa āpatti pārājikassa.</p>
<p><a class="sc" id="129"></a><a class="ms" id="p_1V_662"></a>Tīhākārehi mohā ca me cittaṃ vinīvaraṇaṃ suññatañca samāpattiṃ … animittañca samāpattiṃ … appaṇihitañca samāpattiṃ samāpajjiṃ … samāpajjāmi … samāpanno … mohā ca me cittaṃ vinīvaraṇaṃ appaṇihitāya ca samāpattiyā lābhimhi … vasimhi … mohā ca me cittaṃ vinīvaraṇaṃ appaṇihitā ca samāpatti sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="130"></a><a class="ms" id="p_1V_663"></a>Tīhākārehi mohā ca me cittaṃ vinīvaraṇaṃ tisso ca vijjā samāpajjiṃ … samāpajjāmi … samāpanno … mohā ca me cittaṃ vinīvaraṇaṃ tissannañca vijjānaṃ lābhimhi … vasimhi … mohā ca me cittaṃ vinīvaraṇaṃ tisso ca vijjā sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="131"></a><a class="ms" id="p_1V_664"></a>Tīhākārehi mohā ca me cittaṃ vinīvaraṇaṃ cattāro ca satipaṭṭhāne … cattāro ca sammappadhāne … cattāro ca iddhipāde samāpajjiṃ … samāpajjāmi … samāpanno … mohā ca me cittaṃ vinīvaraṇaṃ catunnañca iddhipādānaṃ lābhimhi … vasimhi … mohā ca me cittaṃ vinīvaraṇaṃ cattāro ca iddhipādā sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="132"></a><a class="ms" id="p_1V_665"></a><a class="msdiv" id="msdiv213"></a>Tīhākārehi mohā ca me cittaṃ vinīvaraṇaṃ pañca ca indriyāni … pañca ca balāni samāpajjiṃ … samāpajjāmi … samāpanno … mohā ca me cittaṃ vinīvaraṇaṃ pañcannañca balānaṃ lābhimhi … vasimhi … mohā ca me cittaṃ vinīvaraṇaṃ pañca ca balāni sacchikatāni mayāti sampajānamusā bhaṇantassa āpatti pārājikassa.</p>
<p><a class="sc" id="133"></a><a class="ms" id="p_1V_666"></a>Tīhākārehi mohā ca me cittaṃ vinīvaraṇaṃ satta ca bojjhaṅge samāpajjiṃ … samāpajjāmi … samāpanno … mohā ca me cittaṃ vinīvaraṇaṃ sattannañca bojjhaṅgānaṃ lābhimhi … vasimhi … mohā ca me cittaṃ vinīvaraṇaṃ satta ca bojjhaṅgā sacchikatā mayāti sampajānamusā bhaṇantassa āpatti pārājikassa.</p>
<p><a class="sc" id="134"></a><a class="ms" id="p_1V_667"></a>Tīhākārehi mohā ca me cittaṃ vinīvaraṇaṃ ariyañca aṭṭhaṅgikaṃ maggaṃ samāpajjiṃ … samāpajjāmi … samāpanno … mohā ca me cittaṃ vinīvaraṇaṃ ariyassa ca aṭṭhaṅgikassa maggassa lābhimhi … vasimhi … mohā ca me cittaṃ vinīvaraṇaṃ ariyo ca aṭṭhaṅgiko maggo sacchikato mayāti sampajānamusā bhaṇantassa āpatti pārājikassa.</p>
<p><a class="sc" id="135"></a><a class="ms" id="p_1V_668"></a>Tīhākārehi mohā ca me cittaṃ vinīvaraṇaṃ sotā­patti­phalañca … sakadā­gāmi­phalañca … anāgā­mi­phalañca … arahattañca samāpajjiṃ … samāpajjāmi … samāpanno … mohā ca me cittaṃ vinīvaraṇaṃ arahattassa ca lābhimhi … vasimhi … mohā ca me cittaṃ vinīvaraṇaṃ arahattañca sacchikataṃ mayāti sampajānamusā bhaṇantassa āpatti pārājikassa.</p>
<p><a class="sc" id="136"></a><a class="ms" id="p_1V_669"></a>Tīhākārehi mohā ca me cittaṃ vinīvaraṇaṃ, rāgo ca me catto … doso ca me catto … moho ca me catto vanto mutto pahīno paṭinissaṭṭho ukkheṭito samukkheṭitoti sampajānamusā bhaṇantassa āpatti pārājikassa.</p>
<p><a class="sc" id="137"></a><a class="ms" id="p_1V_670"></a>Tīhākārehi … pe … sattahākārehi mohā ca me cittaṃ vinīvaraṇaṃ rāgā ca me cittaṃ vinīvaraṇaṃ … dosā ca me cittaṃ vinīvaraṇanti sampajānamusā bhaṇantassa āpatti pārājikassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p class="endsutta"> <a class="sc" id="138"></a><a class="ms" id="p_1V_671"></a><span class="var" title="ekamūlakaṃ saṅkhittaṃ niṭṭhitaṃ (s1-3) | ekamūlakaṃ (pts1)" id="note144">Ekamūlakaṃ niṭṭhitaṃ</span>.</p>
<p><a class="sc" id="139"></a><a class="ms" id="p_1V_672"></a>Yathā ekamūlakaṃ vitthāritaṃ evameva dumūlakādipi vitthāretabbaṃ.</p>
<p class="endsutta"> <a class="sc" id="140"></a><a class="ms" id="p_1V_673"></a>Idaṃ sabbamūlakaṃ</p>
<p><a class="sc" id="141"></a><a class="ms" id="p_1V_674"></a><a class="msdiv" id="msdiv214"></a>Tīhākārehi … pe … sattahākārehi paṭhamañca jhānaṃ dutiyañca jhānaṃ tatiyañca jhānaṃ catutthañca jhānaṃ suññatañca vimokkhaṃ animittañca vimokkhaṃ appaṇihitañca vimokkhaṃ suññatañca samādhiṃ animittañca samādhiṃ appaṇihitañca samādhiṃ suññatañca samāpattiṃ animittañca samāpattiṃ appaṇihitañca samāpattiṃ tisso ca vijjā cattāro ca satipaṭṭhāne cattāro ca sammappadhāne cattāro ca iddhipāde pañca ca indriyāni pañca ca balāni satta ca bojjhaṅge ariyañca aṭṭhaṅgikaṃ maggaṃ sotā­patti­phalañca sakadā­gāmi­phalañca anāgā­mi­phalañca arahattañca samāpajjiṃ … samāpajjāmi … samāpanno … pe … rāgo ca me catto, doso ca me catto, moho ca me catto vanto mutto pahīno paṭinissaṭṭho ukkheṭito samukkheṭito. Rāgā ca me cittaṃ vinīvaraṇaṃ, dosā ca me cittaṃ vinīvaraṇaṃ, mohā ca me cittaṃ vinīvaraṇanti sampajānamusā bhaṇantassa āpatti pārājikassa— pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p class="endsutta"> <a class="sc" id="142"></a><a class="ms" id="p_1V_675"></a>Sabbamūlakaṃ niṭṭhitaṃ.<br> Suddhi­ka­vāraka­thā niṭṭhitā.</p>
<p><a class="sc" id="143"></a><a class="ms" id="p_1V_676"></a><a class="msdiv" id="msdiv215"></a>Tīhākārehi paṭhamaṃ jhānaṃ samāpajjinti vattukāmo dutiyaṃ jhānaṃ samāpajjinti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa.</p>
<p><a class="sc" id="144"></a><a class="ms" id="p_1V_677"></a>Tīhākārehi paṭhamaṃ jhānaṃ samāpajjinti vattukāmo tatiyaṃ jhānaṃ samāpajjinti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa.</p>
<p><a class="sc" id="145"></a><a class="ms" id="p_1V_678"></a>Tīhākārehi paṭhamaṃ jhānaṃ samāpajjinti vattukāmo catutthaṃ jhānaṃ samāpajjinti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa.</p>
<p><a class="sc" id="146"></a><a class="ms" id="p_1V_679"></a>Tīhākārehi … pe … sattahākārehi paṭhamaṃ jhānaṃ samāpajjinti vattukāmo suññataṃ vimokkhaṃ … animittaṃ vimokkhaṃ … appaṇihitaṃ vimokkhaṃ … suññataṃ samādhiṃ … animittaṃ samādhiṃ … appaṇihitaṃ samādhiṃ … suññataṃ samāpattiṃ … animittaṃ samāpattiṃ … appaṇihitaṃ samāpattiṃ … tisso vijjā … cattāro satipaṭṭhāne … cattāro sammappadhāne … cattāro iddhipāde … pañcindriyāni … pañca balāni … satta bojjhaṅge … ariyaṃ aṭṭhaṅgikaṃ maggaṃ … sotā­patti­phalaṃ … sakadā­gāmi­phalaṃ … anāgāmiphalaṃ … arahattaṃ samāpajjiṃ … pe … rāgo me catto … doso me catto … moho me catto vanto mutto pahīno paṭinissaṭṭho ukkheṭito samukkheṭito. Rāgā me cittaṃ vinīvaraṇaṃ … dosā me cittaṃ vinīvaraṇaṃ … mohā me cittaṃ vinīvaraṇanti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p class="endsutta"> <a class="sc" id="147"></a><a class="ms" id="p_1V_680"></a><span class="var" title="vattu­vissā­ra­kassa (bj)" id="note145">Vatthu­vi­sārakassa</span> ekamūlakassa khaṇḍacakkaṃ niṭṭhitaṃ.</p>
<p><a class="sc" id="148"></a><a class="pts-vp-pi" id="pts-vp-pi3.98"></a><a class="ms" id="p_1V_681"></a><a class="msdiv" id="msdiv216"></a>Tīhākārehi dutiyaṃ jhānaṃ samāpajjinti vattukāmo tatiyaṃ jhānaṃ samāpajjinti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa.</p>
<p><a class="sc" id="149"></a><a class="ms" id="p_1V_682"></a>Tīhākārehi dutiyaṃ jhānaṃ samāpajjinti vattukāmo catutthaṃ jhānaṃ samāpajjinti … pe … mohā me cittaṃ vinīvaraṇanti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa.</p>
<p><a class="sc" id="150"></a><a class="ms" id="p_1V_683"></a>Tīhākārehi … pe … sattahākārehi dutiyaṃ jhānaṃ samāpajjinti vattukāmo paṭhamaṃ jhānaṃ samāpajjinti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa … pe … vinidhāya bhāvaṃ.</p>
<p class="endsutta"> <a class="sc" id="151"></a><a class="ms" id="p_1V_684"></a>Vatthu­vi­sārakassa ekamūlakassa baddhacakkaṃ.<br> Mūlaṃ saṃkhittaṃ.</p>
<p><a class="sc" id="152"></a><a class="ms" id="p_1V_685"></a><a class="msdiv" id="msdiv217"></a>Tīhākārehi mohā me cittaṃ vinīvaraṇanti vattukāmo paṭhamaṃ jhānaṃ samāpajjinti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa.</p>
<p><a class="sc" id="153"></a><a class="ms" id="p_1V_686"></a>Tīhākārehi … pe … sattahākārehi mohā me cittaṃ vinīvaraṇanti vattukāmo dosā me cittaṃ vinīvaraṇanti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa … pe … vinidhāya bhāvaṃ.</p>
<p class="endsutta"> <a class="sc" id="154"></a><a class="ms" id="p_1V_687"></a>Vatthu­vi­sārakassa ekamūlakaṃ niṭṭhitaṃ.<br> Yathā ekamūlakaṃ vitthāritaṃ evameva dumūlakādipi vitthāretabbaṃ.<br> Idaṃ sabbamūlakaṃ</p>
<p><a class="sc" id="155"></a><a class="ms" id="p_1V_688"></a><a class="msdiv" id="msdiv218"></a>Tīhākārehi … pe … sattahākārehi paṭhamañca jhānaṃ dutiyañca jhānaṃ tatiyañca jhānaṃ catutthañca jhānaṃ suññatañca vimokkhaṃ animittañca vimokkhaṃ appaṇihitañca vimokkhaṃ suññatañca samādhiṃ animittañca samādhiṃ appaṇihitañca samādhiṃ suññatañca samāpattiṃ animittañca samāpattiṃ appaṇihitañca samāpattiṃ tisso ca vijjā cattāro ca satipaṭṭhāne cattāro ca sammappadhāne cattāro ca iddhipāde pañca ca indriyāni pañca ca balāni satta ca bojjhaṅge ariyañca aṭṭhaṅgikaṃ maggaṃ sotā­patti­phalañca sakadā­gāmi­phalañca anāgā­mi­phalañca arahattañca samāpajjiṃ … pe … rāgo ca me catto … doso ca me catto … moho ca me catto vanto mutto pahīno paṭinissaṭṭho ukkheṭito samukkheṭito, rāgā ca me cittaṃ vinīvaraṇaṃ dosā ca me cittaṃ vinīvaraṇanti vattukāmo mohā me cittaṃ vinīvaraṇanti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa.</p>
<div class="var long-var" title=" etthantare pāṭhā syā1-3 potthakesu">
<p><a class="sc" id="156"></a><a class="ms" id="p_1V_689"></a><a class="msdiv" id="msdiv219"></a>Tīhākārehi dutiyañca jhānaṃ tatiyañca jhānaṃ catutthañca jhānaṃ suññatañca vimokkhaṃ animittañca vimokkhaṃ appaṇihitañca vimokkhaṃ suññatañca samādhiṃ animittañca samādhiṃ appaṇihitañca samādhiṃ suññatañca samāpattiṃ animittañca samāpattiṃ appaṇihitañca samāpattiṃ tisso ca vijjā cattāro ca satipaṭṭhāne cattāro ca sammappadhāne cattāro ca iddhipāde pañca ca indriyāni pañca ca balāni satta ca bojjhaṅge ariyañca aṭṭhaṅgikaṃ maggaṃ sotā­patti­phalañca sakadā­gāmi­phalañca anāgā­mi­phalañca arahattañca samāpajjiṃ … pe … rāgo ca me catto … doso ca me catto … moho ca me catto vanto mutto pahīno paṭinissaṭṭho ukkheṭito samukkheṭito, rāgā ca me cittaṃ vinīvaraṇaṃ dosā ca me cittaṃ vinīvaraṇaṃ mohā ca me cittaṃ vinīvaraṇanti vattukāmo paṭhamaṃ jhānaṃ samāpajjinti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa.</p>
<p><a class="sc" id="157"></a><a class="ms" id="p_1V_690"></a>Tīhākārehi tatiyañca jhānaṃ catutthañca jhānaṃ … pe … mohā ca me cittaṃ vinīvaraṇaṃ paṭhamañca jhānaṃ samāpajjinti vattukāmo dutiyaṃ jhānaṃ samāpajjinti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa.</p>
<p><a class="sc" id="158"></a><a class="ms" id="p_1V_691"></a>Tīhākārehi … pe … sattahākārehi mohā ca me cittaṃ vinīvaraṇaṃ paṭhamañca jhānaṃ dutiyañca jhānaṃ tatiyañca jhānaṃ catutthañca jhānaṃ … pe … rāgā ca me cittaṃ vinīvaraṇanti vattukāmo dosā me cittaṃ vinīvaraṇanti sampajānamusā bhaṇantassa paṭi­vijānan­tassa āpatti pārājikassa; na paṭi­vijānan­tassa āpatti thullaccayassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p class="endsutta"> <a class="sc" id="159"></a><a class="ms" id="p_1V_692"></a>Vatthu­vi­sārakassa sabbamūlakaṃ niṭṭhitaṃ.<br> Vatthu­vi­sārakassa cakkapeyyālaṃ niṭṭhitaṃ.<br> Vatthu­kā­ma­vāraka­thā niṭṭhitā.</p>
</div>
<p><a class="sc" id="160"></a><a class="pts-vp-pi" id="pts-vp-pi3.99"></a><a class="ms" id="p_1V_693"></a><a class="msdiv" id="msdiv220"></a>Tīhākārehi yo te vihāre vasi so bhikkhu paṭhamaṃ jhānaṃ samāpajji … samāpajjati … samāpanno … so bhikkhu paṭhamassa jhānassa lābhī … vasī … tena bhikkhunā paṭhamaṃ jhānaṃ sacchikatanti sampajānamusā bhaṇantassa paṭi­vijānan­tassa āpatti thullaccayassa; na paṭi­vijānan­tassa āpatti dukkaṭassa—<span class="var" title=" etthantare pātho cha1-2 potthakesu" id="note148"> pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti</span>.</p>
<p><a class="sc" id="161"></a><a class="ms" id="p_1V_694"></a>Catūhākārehi … pañcahākārehi … chahākārehi … sattahākārehi yo te vihāre vasi so bhikkhu paṭhamaṃ jhānaṃ samāpajji … samāpajjati … samāpanno … so bhikkhu paṭhamassa jhānassa lābhī … vasī … tena bhikkhunā paṭhamaṃ jhānaṃ sacchikatanti sampajānamusā bhaṇantassa paṭi­vijānan­tassa āpatti thullaccayassa; na paṭi­vijānan­tassa āpatti dukkaṭassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="162"></a><a class="ms" id="p_1V_695"></a>Tīhākārehi yo te vihāre vasi so bhikkhu dutiyaṃ jhānaṃ … tatiyaṃ jhānaṃ … catutthaṃ jhānaṃ … suññataṃ vimokkhaṃ … animittaṃ vimokkhaṃ … appaṇihitaṃ vimokkhaṃ … suññataṃ samādhiṃ … animittaṃ samādhiṃ … appaṇihitaṃ samādhiṃ … suññataṃ samāpattiṃ … animittaṃ samāpattiṃ … appaṇihitaṃ samāpattiṃ … tisso vijjā … cattāro satipaṭṭhāne … cattāro sammappadhāne … cattāro iddhipāde … pañca indriyāni … pañca balāni … satta bojjhaṅge … ariyaṃ aṭṭhaṅgikaṃ maggaṃ … sotā­patti­phalaṃ … sakadā­gāmi­phalaṃ … anāgāmiphalaṃ … arahattaṃ samāpajji … samāpajjati … samāpanno … so bhikkhu arahattassa lābhī … vasī … tena bhikkhunā arahattaṃ sacchikatanti sampajānamusā bhaṇantassa paṭi­vijānan­tassa āpatti thullaccayassa; na paṭi­vijānan­tassa āpatti dukkaṭassa.</p>
<p><a class="sc" id="163"></a><a class="ms" id="p_1V_696"></a>Tīhākārehi yo te vihāre vasi, tassa bhikkhuno rāgo catto … doso catto … moho catto vanto mutto pahīno paṭinissaṭṭho ukkheṭito samukkheṭitoti sampajānamusā bhaṇantassa paṭi­vijānan­tassa āpatti thullaccayassa; na paṭi­vijānan­tassa āpatti dukkaṭassa.</p>
<p><a class="sc" id="164"></a><a class="ms" id="p_1V_697"></a>Tīhākārehi … pe … sattahākārehi yo te vihāre vasi, tassa bhikkhuno rāgā cittaṃ vinīvaraṇaṃ … dosā cittaṃ vinīvaraṇaṃ … mohā cittaṃ vinīvaraṇanti sampajānamusā bhaṇantassa paṭi­vijānan­tassa āpatti thullaccayassa; na paṭi­vijānan­tassa āpatti dukkaṭassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="165"></a><a class="ms" id="p_1V_698"></a>Tīhākārehi … pe … sattahākārehi yo te vihāre vasi so bhikkhu suññāgāre paṭhamaṃ jhānaṃ … dutiyaṃ jhānaṃ … tatiyaṃ jhānaṃ … catutthaṃ jhānaṃ samāpajji … samāpajjati … samāpanno … so bhikkhu suññāgāre catutthassa jhānassa lābhī … vasī … tena bhikkhunā suññāgāre catutthaṃ jhānaṃ sacchikatanti sampajānamusā bhaṇantassa paṭi­vijānan­tassa āpatti thullaccayassa; na paṭi­vijānan­tassa āpatti dukkaṭassa—pubbevassa hoti musā bhaṇissanti, bhaṇantassa hoti musā bhaṇāmīti bhaṇitassa hoti, musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p><a class="sc" id="166"></a><a class="ms" id="p_1V_699"></a>Yathā idaṃ vitthāritaṃ evameva sesānipi vitthā­retab­bāni.</p>
<p><a class="sc" id="167"></a><a class="ms" id="p_1V_700"></a><a class="msdiv" id="msdiv221"></a>Tīhākārehi … pe … sattahākārehi yo te cīvaraṃ paribhuñji … yo te piṇḍapātaṃ paribhuñji … yo te senāsanaṃ paribhuñji … yo te gilā­nappac­caya­bhesaj­ja­parik­khā­raṃ paribhuñji so bhikkhu suññāgāre catutthaṃ jhānaṃ samāpajji … samāpajjati … samāpanno … so bhikkhu suññāgāre catutthassa jhānassa lābhī … vasī … tena bhikkhunā suññāgāre catutthaṃ jhānaṃ sacchikatanti sampajānamusā bhaṇantassa paṭi­vijānan­tassa āpatti thullaccayassa; na paṭi­vijānan­tassa āpatti dukkaṭassa … pe … vinidhāya bhāvaṃ.</p>
<p><a class="sc" id="168"></a><a class="ms" id="p_1V_701"></a>Tīhākārehi … pe … sattahākārehi yena te vihāro paribhutto … yena te cīvaraṃ paribhuttaṃ … yena te piṇḍapāto paribhutto … yena te senāsanaṃ paribhuttaṃ … yena te gilā­nappac­caya­bhesaj­ja­parik­khāro paribhutto … so bhikkhu suññāgāre catutthaṃ jhānaṃ samāpajji … samāpajjati … samāpanno … so bhikkhu suññāgāre catutthassa jhānassa lābhī … vasī … tena bhikkhunā suññāgāre catutthaṃ jhānaṃ sacchikatanti sampajānamusā bhaṇantassa paṭi­vijānan­tassa āpatti thullaccayassa; na paṭi­vijānan­tassa āpatti dukkaṭassa … pe … vinidhāya bhāvaṃ.</p>
<p><a class="sc" id="169"></a><a class="pts-vp-pi" id="pts-vp-pi3.100"></a><a class="ms" id="p_1V_702"></a>Tīhākārehi … pe … sattahākārehi yaṃ tvaṃ āgamma vihāraṃ adāsi … cīvaraṃ adāsi … piṇḍapātaṃ adāsi … senāsanaṃ adāsi … gilā­nappac­caya­bhesaj­ja­parik­khā­raṃ adāsi so bhikkhu suññāgāre catutthaṃ jhānaṃ samāpajji … samāpajjati … samāpanno … so bhikkhu suññāgāre catutthassa jhānassa lābhī … vasī … tena bhikkhunā suññāgāre catutthaṃ jhānaṃ sacchikatanti sampajānamusā bhaṇantassa paṭi­vijānan­tassa āpatti thullaccayassa; na paṭi­vijānan­tassa āpatti dukkaṭassa—pubbevassa hoti musā bhaṇissanti, bhaṇantassa hoti musā bhaṇāmīti, bhaṇitassa hoti musā mayā bhaṇitanti, vinidhāya diṭṭhiṃ, vinidhāya khantiṃ, vinidhāya ruciṃ, vinidhāya bhāvaṃ.</p>
<p class="endsutta"> <a class="sc" id="170"></a><a class="ms" id="p_1V_703"></a>Peyyā­la­panna­rasa­kaṃ niṭṭhitaṃ.<br> Pac­ca­yap­paṭi­saṃ­yutta­vāraka­thā niṭṭhitā.<br> Uttari­manus­sa­dhamma­cakka­peyyā­laṃ niṭṭhitaṃ.</p>
<p><a class="sc" id="171"></a><a class="ms" id="p_1V_704"></a><a class="msdiv" id="msdiv222"></a>Anāpatti—adhimānena, anul­lapa­nādhip­pāyassa, ummattakassa, khittacittassa, vedanāṭṭassa, ādi­kammi­kas­sāti.</p>
<h3>4.1. Vinīta­vatthu­uddāna­gāthā</h3>
<blockquote class="gatha">
<p><a class="sc" id="172"></a><a class="ms" id="p_1V_705"></a><span class="var" title="adhimānena (bj, pts1)" id="note150">Adhimāne</span> araññamhi,<br> piṇ­ḍo­paj­jhāriyā­patho;<br> Saṃyojanā rahodhammā,<br> vihāro paccupaṭṭhito.</p>
<p><a class="sc" id="173"></a><a class="ms" id="p_1V_706"></a>Na dukkaraṃ viriyamathopi maccuno,<br> Bhāyāvuso vippaṭisāri sammā;<br> Viriyena yogena ārādhanāya,<br> Atha vedanāya adhivāsanā duve.</p>
<p><a class="sc" id="174"></a><a class="ms" id="p_1V_707"></a>Brāhmaṇe pañca vatthūni,<br> aññaṃ byākaraṇā tayo;<br> Agārāvaraṇā kāmā,<br> rati cāpi apakkami.</p>
<p><a class="sc" id="175"></a><a class="ms" id="p_1V_708"></a>Aṭṭhi pesi ubho gāvaghātakā,<br> Piṇḍo sākuṇiko nicchavi orabbhi;<br> Asi ca sūkariko satti māgavi,<br> Usu ca kāraṇiko sūci sārathi.</p>
<p><a class="sc" id="176"></a><a class="ms" id="p_1V_709"></a>Yo ca sibbīyati sūcako hi so,<br> Aṇḍabhāri ahu gāmakūṭako;<br> Kūpe nimuggo hi so pāradāriko,<br> Gūthakhādī ahu duṭṭhabrāhmaṇo.</p>
<p><a class="sc" id="177"></a><a class="ms" id="p_1V_710"></a>Nicchavitthī aticārinī ahu,<br> Maṅgulitthī ahu ikkhaṇitthikā;<br> Okilinī hi sapat­taṅ­gā­rokiri,<br> Sīsacchinno ahu coraghātako.</p>
<p><a class="sc" id="178"></a><a class="ms" id="p_1V_711"></a>Bhikkhu bhikkhunī sikkhamānā,<br> Sāmaṇero atha sāmaṇerikā;<br> Kassapassa vinayasmiṃ pabbajaṃ,<br> Pāpakam­ma­makariṃsu tāvade.</p>
<p><a class="sc" id="179"></a><a class="ms" id="p_1V_712"></a>Tapodā rājagahe yuddhaṃ,<br> nāgānogāhanena ca;<br> Sobhito arahaṃ bhikkhu,<br> pañca­kap­pasataṃ sareti.</p>
</blockquote>
<h3>4.2. Vinītavatthu</h3>
<p><a class="sc" id="180"></a><a class="ms" id="p_1V_713"></a><a class="msdiv" id="msdiv223"></a>Tena kho pana samayena aññataro bhikkhu adhimānena aññaṃ byākāsi. Tassa kukkuccaṃ ahosi—“bhagavatā sikkhāpadaṃ paññattaṃ. Kacci nu kho ahaṃ pārājikaṃ āpattiṃ āpanno”ti? Bhagavato etamatthaṃ ārocesi. “Anāpatti, bhikkhu, adhimānenā”ti. (1)</p>
<p><a class="sc" id="181"></a><a class="pts-vp-pi" id="pts-vp-pi3.101"></a><a class="ms" id="p_1V_714"></a>Tena kho pana samayena aññataro bhikkhu paṇidhāya araññe viharati—“evaṃ maṃ jano sambhāvessatī”ti. Taṃ jano sambhāvesi. Tassa kukkuccaṃ ahosi … pe … “anāpatti, bhikkhu, pārājikassa. Na ca, bhikkhave, paṇidhāya araññe vatthabbaṃ. Yo vaseyya, āpatti dukkaṭassā”ti. (2)</p>
<p><a class="sc" id="182"></a><a class="ms" id="p_1V_715"></a>Tena kho pana samayena aññataro bhikkhu paṇidhāya piṇḍāya carati—“evaṃ maṃ jano sambhāvessatī”ti. Taṃ jano sambhāvesi. Tassa kukkuccaṃ ahosi … pe … “anāpatti, bhikkhu, pārājikassa. Na ca, bhikkhave, paṇidhāya piṇḍāya caritabbaṃ. Yo careyya, āpatti dukkaṭassā”ti. (3)</p>
<p><a class="sc" id="183"></a><a class="ms" id="p_1V_716"></a>Tena kho pana samayena aññataro bhikkhu aññataraṃ bhikkhuṃ etadavoca—“ye, āvuso, amhākaṃ upajjhāyassa saddhivihārikā sabbeva arahanto”ti. Tassa kukkuccaṃ ahosi … pe … “kiṃcitto tvaṃ, bhikkhū”ti? “Ullapa­nā­dhip­pāyo ahaṃ, bhagavā”ti. “Anāpatti, bhikkhu, pārājikassa; āpatti thullaccayassā”ti. (4)</p>
<p><a class="sc" id="184"></a><a class="ms" id="p_1V_717"></a>Tena kho pana samayena aññataro bhikkhu aññataraṃ bhikkhuṃ etadavoca—“ye, āvuso, amhākaṃ upajjhāyassa antevāsikā sabbeva mahiddhikā mahānubhāvā”ti. Tassa kukkuccaṃ ahosi … pe … “kiṃcitto tvaṃ, bhikkhū”ti? “Ullapa­nā­dhip­pāyo ahaṃ, bhagavā”ti. “Anāpatti, bhikkhu, pārājikassa; āpatti thullaccayassā”ti. (5)</p>
<p><a class="sc" id="185"></a><a class="ms" id="p_1V_718"></a>Tena kho pana samayena aññataro bhikkhu paṇidhāya caṅkamati … paṇidhāya tiṭṭhati … paṇidhāya nisīdati … paṇidhāya seyyaṃ kappeti—“evaṃ maṃ jano sambhāvessatī”ti. Taṃ jano sambhāvesi. Tassa kukkuccaṃ ahosi … pe … “anāpatti, bhikkhu, pārājikassa. Na ca, bhikkhave, paṇidhāya seyyā kappetabbā. Yo kappeyya, āpatti dukkaṭassā”ti. (6–‍9)</p>
<p><a class="sc" id="186"></a><a class="ms" id="p_1V_719"></a>Tena kho pana samayena aññataro bhikkhu aññatarassa bhikkhuno uttari­manus­sa­dhammaṃ ullapati. Sopi evamāha—“mayhampi, āvuso, saṃyojanā pahīnā”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno pārājikan”ti. (10)</p>
<p><a class="sc" id="187"></a><a class="ms" id="p_1V_720"></a><a class="msdiv" id="msdiv224"></a>Tena kho pana samayena aññataro bhikkhu rahogato uttari­manus­sa­dhammaṃ ullapati. Paracittavidū bhikkhu taṃ bhikkhuṃ apasādesi—“mā, āvuso, evarūpaṃ abhaṇi. Nattheso tuyhan”ti. Tassa kukkuccaṃ ahosi … pe … “anāpatti, bhikkhu, pārājikassa; āpatti dukkaṭassā”ti. (11)</p>
<p><a class="sc" id="188"></a><a class="pts-vp-pi" id="pts-vp-pi3.102"></a><a class="ms" id="p_1V_721"></a>Tena kho pana samayena aññataro bhikkhu rahogato uttari­manus­sa­dhammaṃ ullapati. Devatā taṃ bhikkhuṃ apasādesi—“mā, bhante, evarūpaṃ abhaṇi. Nattheso tuyhan”ti. Tassa kukkuccaṃ ahosi … pe … “anāpatti, bhikkhu, pārājikassa; āpatti dukkaṭassā”ti. (12)</p>
<p><a class="sc" id="189"></a><a class="ms" id="p_1V_722"></a>Tena kho pana samayena aññataro bhikkhu aññataraṃ upāsakaṃ etadavoca—“yo, āvuso, tuyhaṃ vihāre vasati so bhikkhu arahā”ti. So ca tassa vihāre vasati. Tassa kukkuccaṃ ahosi … pe … “kiṃcitto tvaṃ, bhikkhū”ti? “Ullapa­nā­dhip­pāyo ahaṃ, bhagavā”ti. “Anāpatti, bhikkhu, pārājikassa; āpatti thullaccayassā”ti. (13)</p>
<p><a class="sc" id="190"></a><a class="ms" id="p_1V_723"></a>Tena kho pana samayena aññataro bhikkhu aññataraṃ upāsakaṃ etadavoca—“yaṃ tvaṃ, āvuso, upaṭṭhesi cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rena so bhikkhu arahā”ti. So ca taṃ upaṭṭheti cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rena. Tassa kukkuccaṃ ahosi … pe … “kiṃcitto tvaṃ, bhikkhū”ti? “Ullapa­nā­dhip­pāyo ahaṃ, bhagavā”ti. “Anāpatti, bhikkhu, pārājikassa; āpatti thullaccayassā”ti. (14)</p>
<p><a class="sc" id="191"></a><a class="ms" id="p_1V_724"></a><a class="msdiv" id="msdiv225"></a>Tena kho pana samayena aññataro bhikkhu gilāno hoti. Taṃ bhikkhū etadavocuṃ— “atthāyasmato uttari­manus­sa­dhammo”ti? “Nāvuso, dukkaraṃ aññaṃ byākātun”ti. Tassa kukkuccaṃ ahosi—“ye kho te bhagavato sāvakā te evaṃ vadeyyuṃ. Ahañcamhi na bhagavato sāvako. Kacci nu kho ahaṃ pārājikaṃ āpattiṃ āpanno”ti? Bhagavato etamatthaṃ ārocesi. “Kiṃcitto tvaṃ, bhikkhū”ti? “Anul­lapa­nā­dhip­pāyo ahaṃ, bhagavā”ti. “Anāpatti, bhikkhu, anul­lapa­nādhip­pāyassā”ti. (15)</p>
<p><a class="sc" id="192"></a><a class="ms" id="p_1V_725"></a>Tena kho pana samayena aññataro bhikkhu gilāno hoti. Taṃ bhikkhū etadavocuṃ— “atthāyasmato uttari­manus­sa­dhammo”ti? “Ārādhanīyo kho, āvuso, dhammo ārad­dha­vīri­yenā”ti. Tassa kukkuccaṃ ahosi … pe … “anāpatti, bhikkhu, anul­lapa­nādhip­pāyassā”ti. (16)</p>
<p><a class="sc" id="193"></a><a class="ms" id="p_1V_726"></a>Tena kho pana samayena aññataro bhikkhu gilāno hoti. Taṃ bhikkhū etadavocuṃ— “mā kho, āvuso, bhāyī”ti. “Nāhaṃ, āvuso, maccuno bhāyāmī”ti. Tassa kukkuccaṃ ahosi … pe … “anāpatti, bhikkhu, anul­lapa­nādhip­pāyassā”ti. (17)</p>
<p><a class="sc" id="194"></a><a class="pts-vp-pi" id="pts-vp-pi3.103"></a><a class="ms" id="p_1V_727"></a>Tena kho pana samayena aññataro bhikkhu gilāno hoti. Taṃ bhikkhū etadavocuṃ— “mā kho, āvuso, bhāyī”ti. “Yo nūnāvuso, vippaṭisārī assa so bhāyeyyā”ti. Tassa kukkuccaṃ ahosi … pe … “anāpatti, bhikkhu, anul­lapa­nādhip­pāyassā”ti. (18)</p>
<p><a class="sc" id="195"></a><a class="ms" id="p_1V_728"></a>Tena kho pana samayena aññataro bhikkhu gilāno hoti. Taṃ bhikkhū etadavocuṃ— “atthāyasmato uttari­manus­sa­dhammo”ti? “Ārādhanīyo kho, āvuso, dhammo sammāpayuttenā”ti. Tassa kukkuccaṃ ahosi … pe … “anāpatti, bhikkhu, anul­lapa­nādhip­pāyassā”ti. (19)</p>
<p><a class="sc" id="196"></a><a class="ms" id="p_1V_729"></a>Tena kho pana samayena aññataro bhikkhu gilāno hoti. Taṃ bhikkhū etadavocuṃ— “atthāyasmato uttari­manus­sa­dhammo”ti? “Ārādhanīyo kho, āvuso, dhammo ārad­dha­vīri­yenā”ti. Tassa kukkuccaṃ ahosi … pe … “anāpatti, bhikkhu, anul­lapa­nādhip­pāyassā”ti. (20)</p>
<p><a class="sc" id="197"></a><a class="ms" id="p_1V_730"></a>Tena kho pana samayena aññataro bhikkhu gilāno hoti. Taṃ bhikkhū etadavocuṃ— “atthāyasmato uttari­manus­sa­dhammo”ti? “Ārādhanīyo kho, āvuso, dhammo yuttayogenā”ti. Tassa kukkuccaṃ ahosi … pe … “anāpatti, bhikkhu, anul­lapa­nādhip­pāyassā”ti. (21)</p>
<p><a class="sc" id="198"></a><a class="ms" id="p_1V_731"></a>Tena kho pana samayena aññataro bhikkhu gilāno hoti. Taṃ bhikkhū etadavocuṃ— “kaccāvuso, khamanīyaṃ, kacci yāpanīyan”ti? “Nāvuso, sakkā yena vā tena vā adhivāsetun”ti. Tassa kukkuccaṃ ahosi … pe … “anāpatti, bhikkhu, anul­lapa­nādhip­pāyassā”ti. (22)</p>
<p><a class="sc" id="199"></a><a class="ms" id="p_1V_732"></a>Tena kho pana samayena aññataro bhikkhu gilāno hoti. Taṃ bhikkhū etadavocuṃ— “kaccāvuso, khamanīyaṃ, kacci yāpanīyan”ti? “Nāvuso, sakkā puthujjanena adhivāsetun”ti. Tassa kukkuccaṃ ahosi … pe … “kiṃcitto tvaṃ, bhikkhū”ti? “Ullapa­nā­dhip­pāyo ahaṃ, bhagavā”ti. “Anāpatti, bhikkhu, pārājikassa; āpatti thullaccayassā”ti. (23)</p>
<p><a class="sc" id="200"></a><a class="ms" id="p_1V_733"></a><a class="msdiv" id="msdiv226"></a>Tena kho pana samayena aññataro brāhmaṇo bhikkhū nimantetvā etadavoca—“āyantu bhonto arahanto”ti. Tesaṃ kukkuccaṃ ahosi—“mayañcamha <span class="var" title="anarahanto (bj, pts1)" id="note151">na arahanto</span>. Ayañca brāhmaṇo amhe arahantavādena samudācarati. Kathaṃ nu kho amhehi paṭi­pajji­tabban”ti? Bhagavato etamatthaṃ ārocesuṃ. “Anāpatti, bhikkhave, pasādabhaññe”ti. (24)</p>
<p><a class="sc" id="201"></a><a class="ms" id="p_1V_734"></a>Tena kho pana samayena aññataro brāhmaṇo bhikkhū nimantetvā etadavoca— “nisīdantu bhonto arahanto”ti … “bhuñjantu bhonto arahanto”ti … “tappentu bhonto arahanto”ti … “gacchantu, bhonto arahanto”ti. Tesaṃ kukkuccaṃ ahosi— “mayañcamha na arahanto. Ayañca brāhmaṇo amhe arahantavādena samudācarati. Kathaṃ nu kho amhehi paṭi­pajji­tabban”ti? Bhagavato etamatthaṃ ārocesuṃ. “Anāpatti, bhikkhave, pasādabhaññe”ti. (25–‍28)</p>
<p><a class="sc" id="202"></a><a class="ms" id="p_1V_735"></a>Tena kho pana samayena aññataro bhikkhu aññatarassa bhikkhuno uttari­manus­sa­dhammaṃ ullapati. Sopi evamāha—“mayhampi, āvuso, āsavā pahīnā”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno pārājikan”ti. (29)</p>
<p><a class="sc" id="203"></a><a class="pts-vp-pi" id="pts-vp-pi3.104"></a><a class="ms" id="p_1V_736"></a>Tena kho pana samayena aññataro bhikkhu aññatarassa bhikkhuno uttari­manus­sa­dhammaṃ ullapati. Sopi evamāha—“mayhampi, āvuso, ete dhammā saṃvijjantī”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno pārājikan”ti. (30)</p>
<p><a class="sc" id="204"></a><a class="ms" id="p_1V_737"></a>Tena kho pana samayena aññataro bhikkhu aññatarassa bhikkhuno uttari­manus­sa­dhammaṃ ullapati. Sopi evamāha—“ahampāvuso, tesu dhammesu sandissāmī”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno pārājikan”ti. (31)</p>
<p><a class="sc" id="205"></a><a class="ms" id="p_1V_738"></a>Tena kho pana samayena aññataraṃ bhikkhuṃ ñātakā etadavocuṃ—“ehi, bhante, agāraṃ ajjhāvasā”ti. “Abhabbo kho, āvuso, mādiso agāraṃ ajjhāvasitun”ti. Tassa kukkuccaṃ ahosi … pe … “anāpatti, bhikkhu, anul­lapa­nādhip­pāyassā”ti. (32)</p>
<p><a class="sc" id="206"></a><a class="ms" id="p_1V_739"></a><a class="msdiv" id="msdiv227"></a>Tena kho pana samayena aññataraṃ bhikkhuṃ ñātakā etadavocuṃ—“ehi, bhante, kāme paribhuñjā”ti. “Āvaṭā me, āvuso, kāmā”ti. Tassa kukkuccaṃ ahosi … pe … “anāpatti, bhikkhu, anul­lapa­nādhip­pāyassā”ti. (33)</p>
<p><a class="sc" id="207"></a><a class="ms" id="p_1V_740"></a>Tena kho pana samayena aññataraṃ bhikkhuṃ ñātakā etadavocuṃ—“abhiramasi, bhante”ti? “Abhirato ahaṃ, āvuso, paramāya abhiratiyā”ti. Tassa kukkuccaṃ ahosi. “Ye kho te bhagavato sāvakā te evaṃ vadeyyuṃ. Ahañcamhi na bhagavato sāvako. Kacci nu kho ahaṃ pārājikaṃ āpattiṃ āpanno”ti? Bhagavato etamatthaṃ ārocesi. “Kiṃcitto tvaṃ, bhikkhū”ti? “Anul­lapa­nā­dhip­pāyo ahaṃ, bhagavā”ti. “Anāpatti, bhikkhu, anul­lapa­nādhip­pāyassā”ti. (34)</p>
<p><a class="sc" id="208"></a><a class="ms" id="p_1V_741"></a>Tena kho pana samayena sambahulā bhikkhū katikaṃ katvā aññatarasmiṃ āvāse vassaṃ upagacchiṃsu—“yo imamhā āvāsā paṭhamaṃ pakkamissati taṃ mayaṃ arahāti jānissāmā”ti. Aññataro bhikkhu—“maṃ arahāti jānantū”ti, tamhā āvāsā paṭhamaṃ pakkāmi. Tassa kukkuccaṃ ahosi … pe … “āpattiṃ tvaṃ, bhikkhu, āpanno pārājikan”ti. (35)</p>
<p><a class="sc" id="209"></a><a class="ms" id="p_1V_742"></a><a class="msdiv" id="msdiv228"></a>Tena samayena buddho bhagavā rājagahe viharati veḷuvane kalanda­ka­nivāpe. Tena kho pana samayena āyasmā ca lakkhaṇo āyasmā ca mahāmoggallāno gijjhakūṭe pabbate viharanti. Atha kho āyasmā mahāmoggallāno pubbaṇ­ha­samayaṃ nivāsetvā pattacīvaraṃ ādāya yenāyasmā lakkhaṇo tenupasaṅkami; upasaṅkamitvā āyasmantaṃ lakkhaṇaṃ etadavoca—“āyāmāvuso lakkhaṇa, rājagahaṃ piṇḍāya pavisissāmā”ti. “Evamāvuso”ti kho āyasmā lakkhaṇo āyasmato ­mahā­mog­gallā­nassa paccassosi.</p>
<p><a class="sc" id="210"></a><a class="pts-vp-pi" id="pts-vp-pi3.105"></a><a class="ms" id="p_1V_743"></a>Atha kho āyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi. Atha kho āyasmā lakkhaṇo āyasmantaṃ ­mahā­mog­gallā­naṃ etadavoca—“ko nu kho, āvuso moggallāna, hetu ko paccayo sitassa pātukammāyā”ti? “Akālo kho, āvuso lakkhaṇa, <span class="var" title="paṇhassa byākaraṇāya (s1-3)" id="note153">etassa pañhassa</span>. Bhagavato maṃ santike etaṃ pañhaṃ pucchā”ti.</p>
<p><a class="sc" id="211"></a><a class="ms" id="p_1V_744"></a>Atha kho āyasmā ca lakkhaṇo āyasmā ca mahāmoggallāno rājagahe piṇḍāya caritvā pacchābhattaṃ piṇḍa­pāta­paṭik­kantā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho āyasmā lakkhaṇo āyasmantaṃ ­mahā­mog­gallā­naṃ etadavoca—“idhāyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi. Ko nu kho, āvuso moggallāna, hetu ko paccayo sitassa pātukammāyā”ti? “Idhāhaṃ, āvuso, gijjhakūṭā pabbatā orohanto addasaṃ aṭṭhi­ka­saṅ­kha­likaṃ vehāsaṃ gacchantiṃ. Tamenaṃ gijjhāpi kākāpi kulalāpi anupatitvā anupatitvā phāsu­ḷanta­rikāhi <span class="var" title="vitudanti (bj) | vitudenti vitacchenti virājenti (s1-3) | vitudenti (pts1)" id="note154">vituḍenti</span>. Sā sudaṃ aṭṭassaraṃ karoti. Tassa mayhaṃ, āvuso, etadahosi— ‘acchariyaṃ vata bho, abbhutaṃ vata bho, evarūpopi nāma satto bhavissati. Evarūpopi nāma yakkho bhavissati. Evarūpopi nāma atta­bhāvap­paṭi­lābho bhavissatī’”ti. Bhikkhū ujjhāyanti khiyyanti vipācenti—“uttari­manus­sa­dhammaṃ āyasmā mahāmoggallāno ullapatī”ti.</p>
<p><a class="sc" id="212"></a><a class="ms" id="p_1V_745"></a>Atha kho bhagavā bhikkhū āmantesi—“cakkhubhūtā vata, bhikkhave, sāvakā viharanti. Ñāṇabhūtā vata, bhikkhave, sāvakā viharanti. Yatra hi nāma sāvako evarūpaṃ ñassati vā dakkhati vā sakkhiṃ vā karissati. Pubbeva me so, bhikkhave, satto diṭṭho ahosi. Api cāhaṃ na byākāsiṃ. Ahañcetaṃ byākareyyaṃ pare ca me na saddaheyyuṃ. Ye me na saddaheyyuṃ tesaṃ taṃ assa dīgharattaṃ ahitāya dukkhāya. Eso, bhikkhave, satto imasmiṃyeva rājagahe goghātako ahosi. So tassa kammassa vipākena bahūni vassāni bahūni vassasatāni bahūni vassasahassāni bahūni vassa­sata­sahas­sāni niraye paccitvā tasseva kammassa vipākāvasesena evarūpaṃ atta­bhāvap­paṭi­lābhaṃ paṭisaṃvedeti. Saccaṃ, bhikkhave, moggallāno āha. Anāpatti, bhikkhave, moggallānassā”ti. (36)</p>
<p><a class="sc" id="213"></a><a class="pts-vp-pi" id="pts-vp-pi3.106"></a><a class="ms" id="p_1V_746"></a><a class="msdiv" id="msdiv229"></a>“Idhāhaṃ, āvuso, gijjhakūṭā pabbatā orohanto addasaṃ maṃsapesiṃ vehāsaṃ gacchantiṃ. Tamenaṃ gijjhāpi kākāpi kulalāpi anupatitvā anupatitvā <span class="var" title="vitacchenti virājenti (bj) | vitudenti vitacchenti virājenti (s1-3) | vitacchenti vibhajenti (pts1)" id="note156">vitacchenti vibhajjenti</span>. Sā sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe goghātako ahosi … pe …. (37)</p>
<p><a class="sc" id="214"></a><a class="ms" id="p_1V_747"></a>“Idhāhaṃ, āvuso, gijjhakūṭā pabbatā orohanto addasaṃ maṃsapiṇḍaṃ vehāsaṃ gacchantaṃ. Tamenaṃ gijjhāpi kākāpi kulalāpi anupatitvā anupatitvā vitacchenti vibhajjenti. So sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe sākuṇiko ahosi … pe …. (38)</p>
<p><a class="sc" id="215"></a><a class="ms" id="p_1V_748"></a>“Idhāhaṃ, āvuso, gijjhakūṭā pabbatā orohanto addasaṃ nicchaviṃ purisaṃ vehāsaṃ gacchantaṃ. Tamenaṃ gijjhāpi kākāpi kulalāpi anupatitvā anupatitvā vitacchenti vibhajjenti. So sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe orabbhiko ahosi … pe …. (39)</p>
<p><a class="sc" id="216"></a><a class="ms" id="p_1V_749"></a>“Idhāhaṃ, āvuso, gijjhakūṭā pabbatā orohanto addasaṃ asilomaṃ purisaṃ vehāsaṃ gacchantaṃ. Tassa te asī uppatitvā uppatitvā tasseva kāye nipatanti. So sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe sūkariko ahosi … pe …. (40)</p>
<p><a class="sc" id="217"></a><a class="ms" id="p_1V_750"></a>“Idhāhaṃ, āvuso, gijjhakūṭā pabbatā orohanto addasaṃ sattilomaṃ purisaṃ vehāsaṃ gacchantaṃ. Tassa tā sattiyo uppatitvā uppatitvā tasseva kāye nipatanti. So sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe māgaviko ahosi … pe …. (41)</p>
<p><a class="sc" id="218"></a><a class="ms" id="p_1V_751"></a>“Idhāhaṃ, āvuso, gijjhakūṭā pabbatā orohanto addasaṃ usulomaṃ purisaṃ vehāsaṃ gacchantaṃ. Tassa te usū uppatitvā uppatitvā tasseva kāye nipatanti. So sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe kāraṇiko ahosi … pe …. (42)</p>
<p><a class="sc" id="219"></a><a class="ms" id="p_1V_752"></a>“Idhāhaṃ, āvuso, gijjhakūṭā pabbatā orohanto addasaṃ sūcilomaṃ purisaṃ vehāsaṃ gacchantaṃ. Tassa tā sūciyo uppatitvā uppatitvā tasseva kāye nipatanti. So sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe sārathiko ahosi … pe …. (43)</p>
<p><a class="sc" id="220"></a><a class="ms" id="p_1V_753"></a>“Idhāhaṃ, āvuso, gijjhakūṭā pabbatā orohanto addasaṃ sūcilomaṃ purisaṃ vehāsaṃ gacchantaṃ. Tassa tā sūciyo sīse pavisitvā mukhato nikkhamanti; mukhe pavisitvā urato nikkhamanti; ure pavisitvā udarato nikkhamanti; udare pavisitvā ūrūhi nikkhamanti; ūrūsu pavisitvā jaṅghāhi nikkhamanti; jaṅghāsu pavisitvā pādehi nikkhamanti. So sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe sūcako ahosi … pe …. (44)</p>
<p><a class="sc" id="221"></a><a class="ms" id="p_1V_754"></a>“Idhāhaṃ, āvuso, gijjhakūṭā pabbatā orohanto addasaṃ kumbhaṇḍaṃ purisaṃ vehāsaṃ gacchantaṃ. So gacchantopi teva aṇḍe khandhe āropetvā gacchati, nisīdantopi tesveva aṇḍesu nisīdati. Tamenaṃ gijjhāpi kākāpi kulalāpi anupatitvā anupatitvā vitacchenti vibhajjenti. So sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe gāmakūṭo ahosi … pe …. (45)</p>
<p><a class="sc" id="222"></a><a class="ms" id="p_1V_755"></a>“Idhāhaṃ, āvuso, gijjhakūṭā pabbatā orohanto addasaṃ purisaṃ gūthakūpe sasīsakaṃ nimuggaṃ … pe … eso, bhikkhave, satto imasmiṃyeva rājagahe pāradāriko ahosi … pe …. (46)</p>
<p><a class="sc" id="223"></a><a class="pts-vp-pi" id="pts-vp-pi3.107"></a><a class="ms" id="p_1V_756"></a>“Idhāhaṃ, āvuso, gijjhakūṭā pabbatā orohanto addasaṃ purisaṃ gūthakūpe sasīsakaṃ nimuggaṃ ubhohi hatthehi gūthaṃ khādantaṃ … pe … eso, bhikkhave, satto imasmiṃyeva rājagahe duṭṭhabrāhmaṇo ahosi. So kassapassa sammā­sambud­dhassa pāvacane bhikkhusaṃghaṃ bhattena nimantetvā <span class="var" title="doṇiyā (si, s1-3, pts1)" id="note157">doṇiyo</span> gūthassa pūrāpetvā kālaṃ ārocāpetvā etadavoca—‘<span class="var" title="ito (s1-3) | aho (pts1)" id="note158">ato</span>, bhonto, yāvadatthaṃ bhuñjantu ceva harantu cā’”ti … pe …. (47)</p>
<p><a class="sc" id="224"></a><a class="ms" id="p_1V_757"></a><a class="msdiv" id="msdiv230"></a>“Idhāhaṃ, āvuso, gijjhakūṭā pabbatā orohanto addasaṃ nicchaviṃ itthiṃ vehāsaṃ gacchantiṃ. Tamenaṃ gijjhāpi kākāpi kulalāpi anupatitvā anupatitvā vitacchenti vibhajjenti. Sā sudaṃ aṭṭassaraṃ karoti … pe … esā, bhikkhave, itthī imasmiṃyeva rājagahe aticārinī ahosi … pe …. (48)</p>
<p><a class="sc" id="225"></a><a class="ms" id="p_1V_758"></a>“Idhāhaṃ, āvuso, gijjhakūṭā pabbatā orohanto addasaṃ itthiṃ duggandhaṃ maṅguliṃ vehāsaṃ gacchantiṃ. Tamenaṃ gijjhāpi kākāpi kulalāpi anupatitvā anupatitvā vitacchenti vibhajjenti. Sā sudaṃ aṭṭassaraṃ karoti … pe … esā, bhikkhave, itthī imasmiṃyeva rājagahe ikkhaṇikā ahosi … pe …. (49)</p>
<p><a class="sc" id="226"></a><a class="ms" id="p_1V_759"></a>“Idhāhaṃ, āvuso, gijjhakūṭā pabbatā orohanto addasaṃ itthiṃ uppakkaṃ okiliniṃ okiriniṃ vehāsaṃ gacchantiṃ. Sā sudaṃ aṭṭassaraṃ karoti … pe … esā, bhikkhave, itthī kāliṅgassa rañño aggamahesī ahosi. Sā issāpakatā sapattiṃ aṅgārakaṭāhena okiri … pe …. (50)</p>
<p><a class="sc" id="227"></a><a class="ms" id="p_1V_760"></a>“Idhāhaṃ, āvuso, gijjhakūṭā pabbatā orohanto addasaṃ asīsakaṃ kabandhaṃ vehāsaṃ gacchantaṃ. Tassa ure akkhīni ceva honti mukhañca. Tamenaṃ gijjhāpi kākāpi kulalāpi anupatitvā anupatitvā vitacchenti vibhajjenti. So sudaṃ aṭṭassaraṃ karoti … pe … eso, bhikkhave, satto imasmiṃyeva rājagahe hāriko nāma coraghātako ahosi … pe …. (51)</p>
<p><a class="sc" id="228"></a><a class="ms" id="p_1V_761"></a>“Idhāhaṃ, āvuso, gijjhakūṭā pabbatā orohanto addasaṃ bhikkhuṃ vehāsaṃ gacchantaṃ. Tassa saṅghāṭipi ādittā sampajjalitā sajotibhūtā, pattopi āditto sampajjalito sajotibhūto, kāya­bandha­nampi ādittaṃ sampajjalitaṃ sajotibhūtaṃ, kāyopi āditto sampajjalito sajotibhūto. So sudaṃ aṭṭassaraṃ karoti … pe … eso, bhikkhave, bhikkhu kassapassa sammā­sambud­dhassa pāvacane pāpabhikkhu ahosi … pe …. (52)</p>
<p><a class="sc" id="229"></a><a class="ms" id="p_1V_762"></a>“Idhāhaṃ, āvuso, gijjhakūṭā pabbatā orohanto addasaṃ bhikkhuniṃ … addasaṃ sikkhamānaṃ … addasaṃ sāmaṇeraṃ … addasaṃ sāmaṇeriṃ vehāsaṃ gacchantiṃ. Tassā saṅghāṭipi ādittā sampajjalitā sajotibhūtā, pattopi āditto sampajjalito sajotibhūto, kāya­bandha­nampi ādittaṃ sampajjalitaṃ sajotibhūtaṃ, kāyopi āditto sampajjalito sajotibhūto. Sā sudaṃ aṭṭassaraṃ karoti. Tassa mayhaṃ, āvuso, etadahosi—‘acchariyaṃ vata bho, abbhutaṃ vata bho, evarūpopi nāma satto bhavissati. Evarūpopi nāma yakkho bhavissati. Evarūpopi nāma atta­bhāvap­paṭi­lābho bhavissatī’”ti. Bhikkhū ujjhāyanti khiyyanti vipācenti— “uttari­manus­sa­dhammaṃ āyasmā mahāmoggallāno ullapatī”ti.</p>
<p><a class="sc" id="230"></a><a class="pts-vp-pi" id="pts-vp-pi3.108"></a><a class="ms" id="p_1V_763"></a>Atha kho bhagavā bhikkhū āmantesi—“cakkhubhūtā vata, bhikkhave, sāvakā viharanti. Ñāṇabhūtā vata, bhikkhave, sāvakā viharanti. Yatra hi nāma sāvako evarūpaṃ ñassati vā dakkhati vā sakkhiṃ vā karissati. Pubbeva me sā, bhikkhave, sāmaṇerī diṭṭhā ahosi. Api cāhaṃ na byākāsiṃ. Ahañcetaṃ byākareyyaṃ pare ca me na saddaheyyuṃ. Ye me na saddaheyyuṃ tesaṃ taṃ assa dīgharattaṃ ahitāya dukkhāya. Esā, bhikkhave, sāmaṇerī kassapassa sammā­sambud­dhassa pāvacane pāpasāmaṇerī ahosi. Sā tassa kammassa vipākena bahūni vassāni bahūni vassasatāni bahūni vassasahassāni bahūni vassa­sata­sahas­sāni niraye paccitvā tasseva kammassa vipākāvasesena evarūpaṃ atta­bhāvap­paṭi­lābhaṃ paṭisaṃvedeti. Saccaṃ, bhikkhave, moggallāno āha. Anāpatti, bhikkhave, moggallānassā”ti. (53–‍56)</p>
<p><a class="sc" id="231"></a><a class="ms" id="p_1V_764"></a><a class="msdiv" id="msdiv231"></a>Atha kho āyasmā mahāmoggallāno bhikkhū āmantesi—“yatāyaṃ, āvuso, tapodā sandati so daho acchodako sītodako sātodako setako suppatittho ramaṇīyo pahūta­maccha­kacchapo cakkamattāni ca padumāni pupphantī”ti. Bhikkhū ujjhāyanti khiyyanti vipācenti—“kathañhi nāma āyasmā mahāmoggallāno evaṃ vakkhati— ‘yatāyaṃ, āvuso, tapodā sandati so daho acchodako sītodako sātodako setako suppatittho ramaṇīyo pahūta­maccha­kacchapo cakkamattāni ca padumāni pupphantī’ti. Atha ca panāyaṃ tapodā <span class="var" title="kuṭṭhitā (s2, s3)" id="note159">kuthitā</span> sandati. Uttari­manus­sa­dhammaṃ āyasmā mahāmoggallāno ullapatī”ti. Bhagavato etamatthaṃ ārocesuṃ. “Yatāyaṃ, bhikkhave, tapodā sandati so daho acchodako sītodako sātodako setako suppatittho ramaṇīyo pahūta­maccha­kacchapo cakkamattāni ca padumāni pupphanti. Api cāyaṃ, bhikkhave, tapodā dvinnaṃ mahānirayānaṃ antarikāya āgacchati. Tenāyaṃ tapodā kuthitā sandati. Saccaṃ, bhikkhave, moggallāno āha. Anāpatti, bhikkhave, moggallānassā”ti. (57)</p>
<p><a class="sc" id="232"></a><a class="pts-vp-pi" id="pts-vp-pi3.109"></a><a class="ms" id="p_1V_765"></a>Tena kho pana samayena rājā māgadho seniyo bimbisāro licchavīhi saddhiṃ saṅgāmento pabhaggo <span class="var" title="hoti (bj, s1-3)" id="note160">ahosi</span>. Atha rājā pacchā senaṃ saṅkaḍḍhitvā licchavayo parājesi. Saṅgāme ca nandī carati—“raññā licchavī pabhaggā”ti. Atha kho āyasmā mahāmoggallāno bhikkhū āmantesi—“rājā, āvuso, licchavīhi pabhaggo”ti. Bhikkhū ujjhāyanti khiyyanti vipācenti—“kathañhi nāma āyasmā mahāmoggallāno evaṃ vakkhati—‘rājā, āvuso, licchavīhi pabhaggo’ti. Saṅgāme ca nandī carati— ‘raññā licchavī pabhaggā’ti. Uttari­manus­sa­dhammaṃ āyasmā mahāmoggallāno ullapatī”ti. Bhagavato etamatthaṃ ārocesuṃ. “Paṭhamaṃ, bhikkhave, rājā licchavīhi pabhaggo. Atha rājā pacchā senaṃ saṅkaḍḍhitvā licchavayo parājesi. Saccaṃ, bhikkhave, moggallāno āha. Anāpatti, bhikkhave, moggallānassā”ti. (58)</p>
<p><a class="sc" id="233"></a><a class="ms" id="p_1V_766"></a><a class="msdiv" id="msdiv232"></a>Atha kho āyasmā mahāmoggallāno bhikkhū āmantesi—“idhāhaṃ, āvuso, sappinikāya nadiyā tīre āneñjaṃ samādhiṃ samāpanno nāgānaṃ ogayha uttarantānaṃ koñcaṃ karontānaṃ saddaṃ assosin”ti. Bhikkhū ujjhāyanti khiyyanti vipācenti— “kathañhi nāma āyasmā mahāmoggallāno āneñjaṃ samādhiṃ samāpanno saddaṃ sossati. Uttari­manus­sa­dhammaṃ āyasmā mahāmoggallāno ullapatī”ti. Bhagavato etamatthaṃ ārocesuṃ. “Attheso, bhikkhave, samādhi so ca kho aparisuddho. Saccaṃ, bhikkhave, moggallāno āha. Anāpatti, bhikkhave, moggallānassā”ti. (59)</p>
<p><a class="sc" id="234"></a><a class="ms" id="p_1V_767"></a>Atha kho āyasmā sobhito bhikkhū āmantesi—“ahaṃ, āvuso, pañca kappasatāni anussarāmī”ti. Bhikkhū ujjhāyanti khiyyanti vipācenti—“kathañhi nāma āyasmā sobhito evaṃ vakkhati—‘ahaṃ, āvuso, pañca kappasatāni anussarāmī’ti. Uttari­manus­sa­dhammaṃ āyasmā sobhito ullapatī”ti. Bhagavato etamatthaṃ ārocesuṃ. “Atthesā, bhikkhave, sobhitassa. Sā ca kho ekāyeva jāti. Saccaṃ, bhikkhave, sobhito āha. Anāpatti, bhikkhave, sobhitassā”ti. (60)</p>
<p class="endsutta"> <a class="sc" id="235"></a><a class="ms" id="p_1V_768"></a>Catut­tha­pā­rāji­kaṃ samattaṃ.</p>
<p><a class="sc" id="236"></a><a class="ms" id="p_1V_769"></a><a class="msdiv" id="msdiv233"></a>Uddiṭṭhā kho āyasmanto cattāro pārājikā dhammā, yesaṃ bhikkhu aññataraṃ vā aññataraṃ vā āpajjitvā na labhati bhikkhūhi saddhiṃ saṃvāsaṃ, yathā pure tathā pacchā, pārājiko hoti asaṃvāso. Tatthāyasmante pucchāmi—“kaccittha parisuddhā”? Dutiyampi pucchāmi—“kaccittha parisuddhā”? Tatiyampi pucchāmi— “kaccittha parisuddhā”? Pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsutta"> <a class="sc" id="237"></a><a class="ms" id="p_1V_770"></a>Pārājikaṃ niṭṭhitaṃ.</p>
<p class="endsection summary"> <a class="sc" id="238"></a><a class="ms" id="p_1V_771"></a>Tassuddānaṃ</p>
<blockquote class="uddanagatha">
<p><a class="sc" id="239"></a><a class="ms" id="p_1V_772"></a>Methu­nādinnā­dānañca,<br> ­manus­sa­vigga­huttari;<br> Pārājikāni cattāri,<br> chejjavatthū asaṃsayāti.</p>
</blockquote>
<p class="endsection"> <a class="sc" id="240"></a><a class="ms" id="p_1V_773"></a>Pārājikakaṇḍaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>