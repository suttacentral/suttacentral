<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc14">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Bhūtagāmavagga</p>
<h1>14. Senāsa­na­sikkhā­pada</h1>
</div>
<p><a class="sc" id="1"></a><a class="ms" id="p_2V_380"></a><a class="msdiv" id="msdiv108"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bhikkhū hemantike kāle ajjhokāse senāsanaṃ paññapetvā kāyaṃ otāpentā kāle ārocite taṃ pakkamantā neva uddhariṃsu na uddharāpesuṃ, anāpucchā pakkamiṃsu. Senāsanaṃ ovaṭṭhaṃ hoti. Ye te bhikkhū appicchā … pe … te ujjhāyanti khiyyanti vipācenti—“kathaṃ hi nāma bhikkhū ajjhokāse senāsanaṃ paññapetvā taṃ pakkamantā neva uddharissanti na uddha­rā­pessanti, anāpucchā pakkamissanti, senāsanaṃ ovaṭṭhan”ti.</p>
<p><a class="sc" id="2"></a><a class="ms" id="p_2V_381"></a>Atha kho te bhikkhū te aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira, bhikkhave, bhikkhū ajjhokāse … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_382"></a><a class="msdiv" id="msdiv109"></a><strong class="rule">“Yo pana bhikkhu saṃghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, pācittiyan”</strong>ti. (<em>14</em>:<strong>63</strong>)</p>
<p><a class="sc" id="4"></a><a class="ms" id="p_2V_383"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="pts-vp-pi" id="pts-vp-pi4.40"></a><a class="ms" id="p_2V_384"></a><a class="msdiv" id="msdiv110"></a>Tena kho pana samayena bhikkhū ajjhokāse vasitvā kālasseva senāsanaṃ abhiharanti. Addasā kho bhagavā te bhikkhū kālasseva senāsanaṃ abhiharante. Disvāna etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi— “anujānāmi, bhikkhave, <span class="var" title="vasituṃ avassi­ka­saṃ­kete (itipi)" id="note51">aṭṭha māse avassi­ka­saṅ­kete</span> maṇḍape vā rukkhamūle vā yattha kākā vā kulalā vā na ūhadanti tattha senāsanaṃ nikkhipitun”ti.</p>
<p><a class="sc" id="6"></a><a class="ms" id="p_2V_385"></a><a class="msdiv" id="msdiv111"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="7"></a><a class="ms" id="p_2V_386"></a><strong>Saṃghikaṃ</strong> nāma saṃghassa dinnaṃ hoti pariccattaṃ.</p>
<p><a class="sc" id="8"></a><a class="ms" id="p_2V_387"></a><strong>Mañco</strong> nāma cattāro mañcā—masārako, bundikābaddho, kuḷīrapādako, āhaccapādako.</p>
<p><a class="sc" id="9"></a><a class="ms" id="p_2V_388"></a><strong>Pīṭhaṃ</strong> nāma cattāri pīṭhāni—masārakaṃ, bundikābaddhaṃ, kuḷīrapādakaṃ, āhaccapādakaṃ.</p>
<p><a class="sc" id="10"></a><a class="ms" id="p_2V_389"></a><strong>Bhisi</strong> nāma pañca bhisiyo—uṇṇabhisi, coḷabhisi, vākabhisi, tiṇabhisi, paṇṇabhisi.</p>
<p><a class="sc" id="11"></a><a class="ms" id="p_2V_390"></a><strong>Kocchaṃ</strong> nāma—vākamayaṃ vā usīramayaṃ vā muñjamayaṃ vā <span class="var" title="babbajamayaṃ (bj, pts1)" id="note52">pabbajamayaṃ</span> vā anto saṃveṭhetvā baddhaṃ hoti.</p>
<p><a class="sc" id="12"></a><a class="ms" id="p_2V_391"></a><strong>Santharitvā</strong>ti sayaṃ santharitvā.</p>
<p><a class="sc" id="13"></a><a class="ms" id="p_2V_392"></a><strong>Santharāpetvā</strong>ti aññaṃ santharāpetvā. Anupasampannaṃ santharāpeti, tassa palibodho. Upasampannaṃ santharāpeti, <span class="var" title="santhatassa (bj)" id="note53">santhārakassa</span> palibodho.</p>
<p><a class="sc" id="14"></a><a class="ms" id="p_2V_393"></a><strong>Taṃ pakkamanto neva uddhareyyā</strong>ti na sayaṃ uddhareyya.</p>
<p><a class="sc" id="15"></a><a class="ms" id="p_2V_394"></a><strong>Na uddharāpeyyā</strong>ti na aññaṃ uddharāpeyya.</p>
<p><a class="sc" id="16"></a><a class="ms" id="p_2V_395"></a><strong>Anāpucchaṃ vā gaccheyyā</strong>ti bhikkhuṃ vā sāmaṇeraṃ vā ārāmikaṃ vā anāpucchā majjhimassa purisassa leḍḍupātaṃ atikkamantassa āpatti pācittiyassa.</p>
<p><a class="sc" id="17"></a><a class="ms" id="p_2V_396"></a><a class="msdiv" id="msdiv112"></a>Saṃghike saṃghikasaññī ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya anāpucchaṃ vā gaccheyya, āpatti pācittiyassa. Saṃghike vematiko … pe … saṃghike puggalikasaññī ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti pācittiyassa.</p>
<p><a class="sc" id="18"></a><a class="ms" id="p_2V_397"></a>Cimilikaṃ vā utta­rattha­ra­ṇaṃ vā bhūmattharaṇaṃ vā taṭṭikaṃ vā cammakhaṇḍaṃ vā pādapuñchaniṃ vā phalakapīṭhaṃ vā ajjhokāse santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti dukkaṭassa. Puggalike saṃghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike, āpatti dukkaṭassa. Attano puggalike anāpatti.</p>
<p><a class="sc" id="19"></a><a class="ms" id="p_2V_398"></a><a class="msdiv" id="msdiv113"></a>Anāpatti—uddharitvā gacchati, uddharāpetvā gacchati, āpucchaṃ gacchati, otāpento gacchati, kenaci palibuddhaṃ hoti, āpadāsu, ummattakassa, ādi­kammi­kas­sāti.</p>
<p class="endsutta"> <a class="sc" id="20"></a><a class="ms" id="p_2V_399"></a>Senāsa­na­sikkhā­padaṃ niṭṭhitaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>