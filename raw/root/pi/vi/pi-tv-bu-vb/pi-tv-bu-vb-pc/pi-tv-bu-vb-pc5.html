<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc5">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Musāvādavagga</p>
<h1>5. Saha­seyya­sikkhā­pada</h1>
</div>
<p><a class="sc" id="1"></a><a class="ms" id="p_2V_164"></a><a class="msdiv" id="msdiv49"></a>Tena samayena buddho bhagavā āḷaviyaṃ viharati aggāḷave cetiye. Tena kho pana samayena upāsakā ārāmaṃ āgacchanti dhammas­savanāya. Dhamme bhāsite therā bhikkhū yathāvihāraṃ gacchanti. Navakā bhikkhū tattheva upaṭṭhā­na­sālā­yaṃ upāsakehi saddhiṃ muṭṭhassatī, asampajānā, naggā, vikūjamānā, kākacchamānā seyyaṃ kappenti. Upāsakā ujjhāyanti khiyyanti vipācenti—“kathañhi nāma bhadantā muṭṭhassatī asampajānā naggā vikūjamānā kākacchamānā seyyaṃ kappessantī”ti.</p>
<p><a class="sc" id="2"></a><a class="pts-vp-pi" id="pts-vp-pi4.16"></a><a class="ms" id="p_2V_165"></a>Assosuṃ kho bhikkhū tesaṃ upāsakānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma bhikkhū anupa­sam­pan­nena sahaseyyaṃ kappessantī”ti.</p>
<p><a class="sc" id="3"></a><a class="ms" id="p_2V_166"></a>Atha kho te bhikkhū te navake bhikkhū aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira, bhikkhave, bhikkhū anupa­sam­pan­nena sahaseyyaṃ kappentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma te, bhikkhave, moghapurisā anupa­sam­pan­nena sahaseyyaṃ kappessanti. Netaṃ, bhikkhave, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="4"></a><a class="ms" id="p_2V_167"></a><strong class="rule">“Yo pana bhikkhu anupa­sam­pan­nena sahaseyyaṃ kappeyya pācittiyan”</strong>ti.</p>
<p><a class="sc" id="5"></a><a class="ms" id="p_2V_168"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="6"></a><a class="ms" id="p_2V_169"></a><a class="msdiv" id="msdiv50"></a>Atha kho bhagavā āḷaviyaṃ yathābhirantaṃ viharitvā yena kosambī tena cārikaṃ pakkāmi. Anupubbena cārikaṃ caramāno yena kosambī tadavasari. Tatra sudaṃ bhagavā kosambiyaṃ viharati badarikārāme. Bhikkhū āyasmantaṃ rāhulaṃ etadavocuṃ—“bhagavatā, āvuso rāhula, sikkhāpadaṃ paññattaṃ—‘na anupa­sam­pan­nena sahaseyyā kappetabbā’ti. Seyyaṃ, āvuso rāhula, jānāhī”ti. Atha kho āyasmā rāhulo seyyaṃ alabhamāno vaccakuṭiyā seyyaṃ kappesi. Atha kho bhagavā rattiyā paccūsasamayaṃ paccuṭṭhāya yena vaccakuṭi tenupasaṅkami; upasaṅkamitvā ukkāsi. Āyasmāpi rāhulo ukkāsi. “Ko etthā”ti? “Ahaṃ, bhagavā, rāhulo”ti. “Kissa tvaṃ, rāhula, idha nisinnosī”ti?</p>
<p><a class="sc" id="7"></a><a class="ms" id="p_2V_170"></a>Atha kho āyasmā rāhulo bhagavato etamatthaṃ ārocesi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, anupa­sam­pan­nena diratta­ti­rattaṃ sahaseyyaṃ kappetuṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="8"></a><a class="ms" id="p_2V_171"></a><a class="msdiv" id="msdiv51"></a><strong class="rule">“Yo pana bhikkhu anupa­sam­pan­nena <span class="var" title="uttaridviratta ... (s1-3, pts1)" id="note10">uttari­di­ratta­ti­rattaṃ</span> <span class="var" title="saha seyyaṃ (s1-3)" id="note11">sahaseyyaṃ</span> kappeyya, pācittiyan”</strong>ti. (<em>5</em>:<strong>54</strong>)</p>
<p><a class="sc" id="9"></a><a class="ms" id="p_2V_172"></a><a class="msdiv" id="msdiv52"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="10"></a><a class="ms" id="p_2V_173"></a><strong>Anupasampanno</strong> nāma bhikkhuṃ ṭhapetvā avaseso anupasampanno nāma.</p>
<p><a class="sc" id="11"></a><a class="ms" id="p_2V_174"></a><strong>Uttari­di­ratta­ti­rattan</strong>ti ati­reka­di­ratta­ti­rattaṃ.</p>
<p><a class="sc" id="12"></a><a class="pts-vp-pi" id="pts-vp-pi4.17"></a><a class="ms" id="p_2V_175"></a><strong>Sahā</strong>ti ekato.</p>
<p><a class="sc" id="13"></a><a class="ms" id="p_2V_176"></a><strong>Seyyā</strong> nāma sabbacchannā, sabba­pa­ricchannā, yebhuy­yenac­channā, yebhuyyena paricchannā.</p>
<p><a class="sc" id="14"></a><a class="ms" id="p_2V_177"></a><strong>Seyyaṃ kappeyyā</strong>ti catutthe divase atthaṅgate sūriye, anupasampanne nipanne, bhikkhu nipajjati, āpatti pācittiyassa. Bhikkhu nipanne, anupasampanno nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṃ nipajjanti, āpatti pācittiyassa.</p>
<p><a class="sc" id="15"></a><a class="ms" id="p_2V_178"></a><a class="msdiv" id="msdiv53"></a>Anupasampanne anupa­sam­panna­saññī uttari­di­ratta­ti­rattaṃ sahaseyyaṃ kappeti, āpatti pācittiyassa. Anupasampanne vematiko uttari­di­ratta­ti­rattaṃ sahaseyyaṃ kappeti, āpatti pācittiyassa. Anupasampanne upasam­panna­saññī uttari­di­ratta­ti­rattaṃ sahaseyyaṃ kappeti, āpatti pācittiyassa.</p>
<p><a class="sc" id="16"></a><a class="ms" id="p_2V_179"></a>Upaḍḍhacchanne upaḍ­ḍha­pa­ricchanne, āpatti dukkaṭassa. Upasampanne anupa­sam­panna­saññī, āpatti dukkaṭassa. Upasampanne vematiko, āpatti dukkaṭassa. Upasampanne upasam­panna­saññī, anāpatti.</p>
<p><a class="sc" id="17"></a><a class="ms" id="p_2V_180"></a><a class="msdiv" id="msdiv54"></a>Anāpatti—dvetisso rattiyo vasati, ūnakadvetisso rattiyo vasati, dve rattiyo vasitvā tatiyāya rattiyā purāruṇā nikkhamitvā puna vasati, sabbacchanne, sabba­apa­ricchanne, sabba­pa­ricchanne <span class="var" title="(bj)" id="note12">sabbaacchanne</span>, yebhuyyena acchanne, yebhuyyena aparicchanne, anupasampanne nipanne bhikkhu nisīdati, bhikkhu nipanne anupasampanno nisīdati, ubho vā nisīdanti, ummattakassa, ādi­kammi­kas­sāti.</p>
<p class="endsutta"> <a class="sc" id="18"></a><a class="ms" id="p_2V_181"></a><span class="var" title="paṭha­ma­saha­seyya­sikkhā­padaṃ (bj)" id="note13">Saha­seyya­sikkhā­padaṃ</span> niṭṭhitaṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>