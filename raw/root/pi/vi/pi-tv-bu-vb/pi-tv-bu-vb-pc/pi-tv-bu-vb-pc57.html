<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc57">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Surāpānavagga</p>
<h1>57. Nahāna­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.117"></a><a class="ms" id="p_2V_1088"></a><a class="msdiv" id="msdiv357"></a>Tena samayena buddho bhagavā rājagahe viharati veḷuvane kalanda­ka­nivāpe. Tena kho pana samayena bhikkhū tapode nahāyanti. Tena kho pana <span class="var" title="atha kho (bj, s1-3)" id="note183">samayena</span> rājā māgadho seniyo bimbisāro “sīsaṃ nahāyissāmī”ti tapodaṃ gantvā—“yāvāyyā nahāyantī”ti ekamantaṃ paṭimānesi. Bhikkhū yāva samandhakārā nahāyiṃsu. Atha kho rājā māgadho seniyo bimbisāro vikāle sīsaṃ nahāyitvā, nagaradvāre thakite bahinagare vasitvā, kālasseva asambhinnena vilepanena yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ māgadhaṃ seniyaṃ bimbisāraṃ bhagavā etadavoca—“kissa tvaṃ, mahārāja, kālasseva āgato asambhinnena vilepanenā”ti? Atha kho rājā māgadho seniyo bimbisāro bhagavato etamatthaṃ ārocesi. Atha kho bhagavā rājānaṃ māgadhaṃ seniyaṃ bimbisāraṃ dhammiyā kathāya sandassesi samādapesi samuttejesi sampahaṃsesi. Atha kho rājā māgadho seniyo bimbisāro bhagavatā dhammiyā kathāya sandassito samādapito samuttejito sampahaṃsito uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="2"></a><a class="ms" id="p_2V_1089"></a>Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—“saccaṃ kira, bhikkhave, bhikkhū rājānampi passitvā na mattaṃ jānitvā nahāyantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma te, bhikkhave, moghapurisā rājānampi passitvā na mattaṃ jānitvā nahāyissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1090"></a><strong class="rule">“Yo pana bhikkhu orenaddhamāsaṃ nahāyeyya, pācittiyan”</strong>ti.</p>
<p><a class="sc" id="4"></a><a class="ms" id="p_2V_1091"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="ms" id="p_2V_1092"></a><a class="msdiv" id="msdiv358"></a>Tena kho pana samayena bhikkhū uṇhasamaye pariḷāhasamaye kukkuccāyantā na nahāyanti, sedagatena gattena sayanti. Cīvarampi senāsanampi dussati. Bhagavato etamatthaṃ ārocesuṃ … pe … anujānāmi, bhikkhave, uṇhasamaye pariḷāhasamaye orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="6"></a><a class="ms" id="p_2V_1093"></a><strong class="rule">“Yo pana bhikkhu orenaddhamāsaṃ nahāyeyya, aññatra samayā, pācittiyaṃ. Tatthāyaṃ samayo. Diyaḍḍho māso seso <span class="var" title="gimhānaṃ (itipi)" id="note184">gimhānanti</span> vassānassa paṭhamo māso iccete aḍḍhateyyamāsā uṇhasamayo pariḷāhasamayo—ayaṃ tattha samayo”</strong>ti.</p>
<p><a class="sc" id="7"></a><a class="pts-vp-pi" id="pts-vp-pi4.118"></a><a class="ms" id="p_2V_1094"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="8"></a><a class="ms" id="p_2V_1095"></a><a class="msdiv" id="msdiv359"></a>Tena kho pana samayena bhikkhū gilānā honti. Gilānapucchakā bhikkhū gilāne bhikkhū etadavocuṃ—“kaccāvuso, khamanīyaṃ, kacci yāpanīyan”ti? “Pubbe mayaṃ, āvuso, orenaddhamāsaṃ nahāyāma, tena no phāsu hoti; idāni pana ‘bhagavatā paṭikkhittan’ti kukkuccāyantā na nahāyāma, tena no na phāsu hotī”ti. Bhagavato etamatthaṃ ārocesuṃ … pe … anujānāmi, bhikkhave, gilānena bhikkhunā orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="9"></a><a class="ms" id="p_2V_1096"></a><strong class="rule">“Yo pana bhikkhu orenaddhamāsaṃ nahāyeyya, aññatra samayā, pācittiyaṃ. Tatthāyaṃ samayo. Diyaḍḍho māso seso <span class="var" title="gimhānaṃ (itipi)" id="note185">gimhānanti</span> vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo—ayaṃ tattha samayo”</strong>ti.</p>
<p><a class="sc" id="10"></a><a class="ms" id="p_2V_1097"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="11"></a><a class="ms" id="p_2V_1098"></a><a class="msdiv" id="msdiv360"></a>Tena kho pana samayena bhikkhū navakammaṃ katvā kukkuccāyantā na nahāyanti. Te sedagatena gattena sayanti. Cīvarampi senāsanampi dussati. Bhagavato etamatthaṃ ārocesuṃ … pe … anujānāmi, bhikkhave, kammasamaye orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="12"></a><a class="ms" id="p_2V_1099"></a><strong class="rule">“Yo pana bhikkhu orenaddhamāsaṃ nahāyeyya, aññatra samayā, pācittiyaṃ. Tatthāyaṃ samayo. Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo—ayaṃ tattha samayo”</strong>ti.</p>
<p><a class="sc" id="13"></a><a class="ms" id="p_2V_1100"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="14"></a><a class="ms" id="p_2V_1101"></a><a class="msdiv" id="msdiv361"></a>Tena kho pana samayena bhikkhū addhānaṃ gantvā kukkuccāyantā na nahāyanti. Te sedagatena gattena sayanti. Cīvarampi senāsanampi dussati. Bhagavato etamatthaṃ ārocesuṃ … pe … anujānāmi, bhikkhave, addhā­nagama­na­samaye orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="15"></a><a class="ms" id="p_2V_1102"></a><strong class="rule">“Yo pana bhikkhu orenaddhamāsaṃ nahāyeyya, aññatra samayā, pācittiyaṃ. Tatthāyaṃ samayo. Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhā­nagama­na­samayo—ayaṃ tattha samayo”</strong>ti.</p>
<p><a class="sc" id="16"></a><a class="ms" id="p_2V_1103"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="17"></a><a class="pts-vp-pi" id="pts-vp-pi4.119"></a><a class="ms" id="p_2V_1104"></a><a class="msdiv" id="msdiv362"></a>Tena kho pana samayena sambahulā bhikkhū ajjhokāse cīvarakammaṃ karontā sarajena vātena okiṇṇā honti. Devo ca thokaṃ thokaṃ phusāyati. Bhikkhū kukkuccāyantā na nahāyanti, kilinnena gattena sayanti. Cīvarampi senāsanampi dussati. Bhagavato etamatthaṃ ārocesuṃ … pe … anujānāmi, bhikkhave, vāta­vuṭṭhi­samaye orenaddhamāsaṃ nahāyituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="18"></a><a class="ms" id="p_2V_1105"></a><a class="msdiv" id="msdiv363"></a><strong class="rule">“Yo pana bhikkhu <span class="var" title="orenaḍḍhamāsaṃ (s1-3)" id="note186">orenaddhamāsaṃ</span> <span class="var" title="nhāyeyya (s1-3, pts1)" id="note187">nahāyeyya</span>, aññatra samayā, pācittiyaṃ. Tatthāyaṃ samayo. Diyaḍḍho māso seso gimhānanti vassānassa paṭhamo māso iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhā­nagama­na­samayo, vāta­vuṭṭhi­samayo—ayaṃ tattha samayo”</strong>ti. (<em>57</em>:<strong>106</strong>)</p>
<p><a class="sc" id="19"></a><a class="ms" id="p_2V_1106"></a><a class="msdiv" id="msdiv364"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="20"></a><a class="ms" id="p_2V_1107"></a><strong>Orenaddhamāsan</strong>ti ūnakaddhamāsaṃ.</p>
<p><a class="sc" id="21"></a><a class="ms" id="p_2V_1108"></a><strong>Nahāyeyyā</strong>ti cuṇṇena vā mattikāya vā nahāyati, payoge payoge dukkaṭaṃ. Nahāna­pari­yosāne, āpatti pācittiyassa.</p>
<p><a class="sc" id="22"></a><a class="ms" id="p_2V_1109"></a><strong>Aññatra samayā</strong>ti ṭhapetvā samayaṃ.</p>
<p><a class="sc" id="23"></a><a class="ms" id="p_2V_1110"></a><strong>Uṇhasamayo</strong> nāma diyaḍḍho māso seso gimhānaṃ.
<strong>Pariḷāhasamayo</strong> nāma vassānassa paṭhamo māso “iccete aḍḍhateyyamāsā uṇhasamayo pariḷāhasamayo”ti nahāyitabbaṃ.</p>
<p><a class="sc" id="24"></a><a class="ms" id="p_2V_1111"></a><strong>Gilānasamayo</strong> nāma yassa vinā nahānena na phāsu hoti. Gilānasamayoti nahāyitabbaṃ.</p>
<p><a class="sc" id="25"></a><a class="ms" id="p_2V_1112"></a><strong>Kammasamayo</strong> nāma antamaso pariveṇampi sammaṭṭhaṃ hoti. “Kammasamayo”ti nahāyitabbaṃ.</p>
<p><a class="sc" id="26"></a><a class="ms" id="p_2V_1113"></a><strong>Addhā­nagama­na­samayo</strong> nāma “addhayojanaṃ gacchissāmī”ti nahāyitabbaṃ, gacchantena nahāyitabbaṃ, gatena nahāyitabbaṃ.</p>
<p><a class="sc" id="27"></a><a class="ms" id="p_2V_1114"></a><strong>Vāta­vuṭṭhi­samayo</strong> nāma bhikkhū sarajena vātena okiṇṇā honti, dve vā tīṇi vā udakaphusitāni kāye patitāni honti. “Vāta­vuṭṭhi­samayo”ti nahāyitabbaṃ.</p>
<p><a class="sc" id="28"></a><a class="ms" id="p_2V_1115"></a><a class="msdiv" id="msdiv365"></a>Ūnakaddhamāse ūnakasaññī, aññatra samayā, nahāyati, āpatti pācittiyassa. Ūnakaddhamāse vematiko, aññatra samayā, nahāyati, āpatti pācittiyassa. Ūnakaddhamāse atirekasaññī, aññatra samayā, nahāyati, āpatti pācittiyassa.</p>
<p><a class="sc" id="29"></a><a class="ms" id="p_2V_1116"></a>Ati­rekad­dhamāse ūnakasaññī, āpatti dukkaṭassa. Ati­rekad­dhamāse vematiko, āpatti dukkaṭassa. Ati­rekad­dhamāse atirekasaññī, anāpatti.</p>
<p><a class="sc" id="30"></a><a class="ms" id="p_2V_1117"></a><a class="msdiv" id="msdiv366"></a>Anāpatti—samaye, addhamāsaṃ nahāyati, atire­kad­dhamā­saṃ nahāyati, pāraṃ gacchanto nahāyati, sab­bapaccan­ti­mesu janapadesu, āpadāsu, ummattakassa, ādi­kammi­kas­sāti.</p>
<p class="endsutta"> <a class="sc" id="31"></a><a class="ms" id="p_2V_1118"></a>Nahāna­sikkhā­padaṃ niṭṭhitaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>