<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc69">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Sappāṇakavagga</p>
<h1>69. Ukkhitta­sambho­ga­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.137"></a><a class="ms" id="p_2V_1265"></a><a class="msdiv" id="msdiv423"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū jānaṃ tathāvādinā <span class="var" title="bhikkhunā gaddha­bādhi­pubbena (?)" id="note212">ariṭṭhena bhikkhunā</span> akaṭā­nu­dham­mena taṃ diṭṭhiṃ appa­ṭi­nissaṭ­ṭhena saddhiṃ sambhuñjantipi saṃvasantipi sahāpi seyyaṃ kappenti.</p>
<p><a class="sc" id="2"></a><a class="ms" id="p_2V_1266"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū jānaṃ tathāvādinā <span class="var" title="bhikkhunā gaddha­bādhi­pubbena (?)" id="note213">ariṭṭhena bhikkhunā</span> akaṭā­nu­dham­mena taṃ diṭṭhiṃ appa­ṭi­nissaṭ­ṭhena saddhiṃ sam­bhuñ­jis­santipi saṃ­vasis­santipi sahāpi seyyaṃ kappessantī”ti … pe … “saccaṃ kira tumhe, bhikkhave, jānaṃ tathāvādinā <span class="var" title="bhikkhunā gaddha­bādhi­pubbena (?)" id="note214">ariṭṭhena bhikkhunā</span> akaṭā­nu­dham­mena taṃ diṭṭhiṃ appa­ṭi­nissaṭ­ṭhena saddhiṃ sambhuñjathāpi saṃvasathāpi sahāpi seyyaṃ kappethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, jānaṃ tathāvādinā <span class="var" title="bhikkhunā gaddha­bādhi­pubbane (?)" id="note215">ariṭṭhena bhikkhunā</span> akaṭā­nu­dham­mena taṃ diṭṭhiṃ appa­ṭi­nissaṭ­ṭhena saddhiṃ sam­bhuñ­jis­sathāpi saṃ­vasis­sathāpi sahāpi seyyaṃ kappessatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1267"></a><a class="msdiv" id="msdiv424"></a><strong class="rule">“Yo pana bhikkhu jānaṃ tathāvādinā bhikkhunā akaṭā­nu­dham­mena taṃ diṭṭhiṃ appa­ṭi­nissaṭ­ṭhena saddhiṃ sambhuñjeyya vā saṃvaseyya vā saha vā seyyaṃ kappeyya, pācittiyan”</strong>ti. (<em>69</em>:<strong>118</strong>)</p>
<p><a class="sc" id="4"></a><a class="ms" id="p_2V_1268"></a><a class="msdiv" id="msdiv425"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_1269"></a><strong>Jānāti</strong> nāma sāmaṃ vā jānāti, aññe vā tassa ārocenti, so vā āroceti.</p>
<p><a class="sc" id="6"></a><a class="ms" id="p_2V_1270"></a><strong>Tathāvādinā</strong>ti—“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti evaṃ vādinā.</p>
<p><a class="sc" id="7"></a><a class="ms" id="p_2V_1271"></a><strong>Akaṭānudhammo</strong> nāma ukkhitto anosārito.</p>
<p><a class="sc" id="8"></a><a class="ms" id="p_2V_1272"></a><strong>Taṃ diṭṭhiṃ appa­ṭi­nissaṭ­ṭhena saddhin</strong>ti etaṃ diṭṭhiṃ appa­ṭi­nissaṭ­ṭhena saddhiṃ.</p>
<p><a class="sc" id="9"></a><a class="ms" id="p_2V_1273"></a><strong>Sambhuñjeyya vā</strong>ti sambhogo nāma dve sambhogā—āmisasambhogo ca dhammasambhogo ca.
<strong>Āmisasambhogo</strong> nāma āmisaṃ deti vā paṭiggaṇhāti vā, āpatti pācittiyassa.
<strong>Dhammasambhogo</strong> nāma uddisati vā uddisāpeti vā, padena uddisati vā uddisāpeti vā, pade pade āpatti pācittiyassa. Akkharāya uddisati vā uddisāpeti vā, akkharak­kha­rāya āpatti pācittiyassa.</p>
<p><a class="sc" id="10"></a><a class="pts-vp-pi" id="pts-vp-pi4.138"></a><a class="ms" id="p_2V_1274"></a><strong>Saṃvaseyya vā</strong>ti ukkhittakena saddhiṃ uposathaṃ vā pavāraṇaṃ vā saṃghakammaṃ vā karoti, āpatti pācittiyassa.</p>
<p><a class="sc" id="11"></a><a class="ms" id="p_2V_1275"></a><strong>Saha vā seyyaṃ kappeyyā</strong>ti ekacchanne ukkhittake nipanne bhikkhu nipajjati, āpatti pācittiyassa. Bhikkhu nipanne ukkhittako nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṃ nipajjanti, āpatti pācittiyassa.</p>
<p><a class="sc" id="12"></a><a class="ms" id="p_2V_1276"></a><a class="msdiv" id="msdiv426"></a>Ukkhittake ukkhitta­ka­saññī sambhuñjati vā saṃvasati vā saha vā seyyaṃ kappeti, āpatti pācittiyassa. Ukkhittake vematiko sambhuñjati vā saṃvasati vā saha vā seyyaṃ kappeti, āpatti dukkaṭassa. Ukkhittake anukkhitta­ka­saññī sambhuñjati vā saṃvasati vā saha vā seyyaṃ kappeti, anāpatti. Anukkhittake ukkhitta­ka­saññī, āpatti dukkaṭassa. Anukkhittake vematiko, āpatti dukkaṭassa. Anukkhittake anukkhitta­ka­saññī, anāpatti.</p>
<p><a class="sc" id="13"></a><a class="ms" id="p_2V_1277"></a><a class="msdiv" id="msdiv427"></a>Anāpatti—anukkhittoti jānāti, ukkhitto osāritoti jānāti, taṃ diṭṭhiṃ paṭi­nissaṭ­ṭhoti jānāti, ummattakassa, ādi­kammi­kas­sāti.</p>
<p class="endsutta"> <a class="sc" id="14"></a><a class="ms" id="p_2V_1278"></a>Ukkhitta­sambho­ga­sikkhā­padaṃ niṭṭhitaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>