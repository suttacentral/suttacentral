<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc72">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Saha­dham­mika­vagga</p>
<h1>72. Vilekha­na­sikkhā­pada</h1>
</div>
<p><a class="sc" id="1"></a><a class="ms" id="p_2V_1318"></a><a class="msdiv" id="msdiv438"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bhagavā bhikkhūnaṃ aneka­pariyā­yena vinayakathaṃ katheti, vinayassa vaṇṇaṃ bhāsati, vinaya­pariyat­tiyā vaṇṇaṃ bhāsati, ādissa ādissa āyasmato upālissa vaṇṇaṃ bhāsati<span class="var" title=" bhikkhū (sī1, syā1-3, pā1, ka-ma)" id="note224">. Bhikkhūnaṃ etadahosi</span>—“bhagavā kho aneka­pariyā­yena vinayakathaṃ katheti, vinayassa vaṇṇaṃ bhāsati, vinaya­pariyat­tiyā vaṇṇaṃ bhāsati, ādissa ādissa āyasmato upālissa vaṇṇaṃ bhāsati. Handa mayaṃ, āvuso, āyasmato upālissa santike vinayaṃ pariyāpuṇāmā”ti, te ca bahū bhikkhū therā ca navā ca majjhimā ca āyasmato upālissa santike vinayaṃ pariyāpuṇanti.</p>
<p><a class="sc" id="2"></a><a class="pts-vp-pi" id="pts-vp-pi4.143"></a><a class="ms" id="p_2V_1319"></a>Atha kho chabbaggiyānaṃ bhikkhūnaṃ etadahosi—“etarahi kho, āvuso, bahū bhikkhū therā ca navā ca majjhimā ca āyasmato upālissa santike vinayaṃ pariyāpuṇanti. Sace ime vinaye pakataññuno bhavissanti amhe yenicchakaṃ yadicchakaṃ yāvadicchakaṃ ākaḍḍhissanti pari­kaḍḍhis­santi. Handa mayaṃ, āvuso, vinayaṃ vivaṇṇemā”ti. Atha kho chabbaggiyā bhikkhū bhikkhū upasaṅkamitvā evaṃ vadanti—“kiṃ panimehi khuddā­nu­khudda­kehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī”ti.</p>
<p><a class="sc" id="3"></a><a class="ms" id="p_2V_1320"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū vinayaṃ vivaṇṇessantī”ti … pe … “saccaṃ kira tumhe, bhikkhave, vinayaṃ vivaṇṇethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, vinayaṃ vivaṇṇessatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="4"></a><a class="ms" id="p_2V_1321"></a><a class="msdiv" id="msdiv439"></a><strong class="rule">“Yo pana bhikkhu pātimokkhe uddissamāne evaṃ vadeyya—‘kiṃ panimehi khuddā­nu­khudda­kehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī’ti, <span class="var" title="... vivaṇṇanake (s1-3)" id="note226">sikkhā­pada­vivaṇ­ṇake</span> pācittiyan”</strong>ti. (<em>72</em>:<strong>121</strong>)</p>
<p><a class="sc" id="5"></a><a class="ms" id="p_2V_1322"></a><a class="msdiv" id="msdiv440"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="6"></a><a class="ms" id="p_2V_1323"></a><strong>Pātimokkhe uddissamāne</strong>ti uddisante vā uddisāpente vā sajjhāyaṃ vā karonte.</p>
<p><a class="sc" id="7"></a><a class="ms" id="p_2V_1324"></a><strong>Evaṃ vadeyyā</strong>ti—“kiṃ panimehi khuddā­nu­khudda­kehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī”ti. “Ye imaṃ pariyāpuṇanti tesaṃ kukkuccaṃ hoti, vihesā hoti, vilekhā hoti, ye imaṃ na pariyāpuṇanti tesaṃ kukkuccaṃ na hoti vihesā na hoti vilekhā na hoti. Anuddiṭṭhaṃ idaṃ varaṃ, anuggahitaṃ idaṃ varaṃ, apariyāpuṭaṃ idaṃ varaṃ, adhāritaṃ idaṃ varaṃ, vinayo vā antaradhāyatu, ime vā bhikkhū appakataññuno hontū”ti upasampannassa vinayaṃ vivaṇṇeti, āpatti pācittiyassa.</p>
<p><a class="sc" id="8"></a><a class="ms" id="p_2V_1325"></a><a class="msdiv" id="msdiv441"></a>Upasampanne upasam­panna­saññī vinayaṃ vivaṇṇeti, āpatti pācittiyassa. Upasampanne vematiko vinayaṃ vivaṇṇeti, āpatti pācittiyassa. Upasampanne anupa­sam­panna­saññī vinayaṃ vivaṇṇeti, āpatti pācittiyassa.</p>
<p><a class="sc" id="9"></a><a class="pts-vp-pi" id="pts-vp-pi4.144"></a><a class="ms" id="p_2V_1326"></a>Aññaṃ dhammaṃ vivaṇṇeti, āpatti dukkaṭassa. Anupa­sam­pannassa vinayaṃ vā aññaṃ vā dhammaṃ vivaṇṇeti, āpatti dukkaṭassa. Anupasampanne upasam­panna­saññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupa­sam­panna­saññī, āpatti dukkaṭassa.</p>
<p><a class="sc" id="10"></a><a class="ms" id="p_2V_1327"></a><a class="msdiv" id="msdiv442"></a>Anāpatti—na vivaṇṇetukāmo, “iṅgha tvaṃ suttante vā gāthāyo vā abhidhammaṃ vā pariyāpuṇassu, pacchā vinayaṃ ­pariyā­puṇis­sasī”ti bhaṇati, ummattakassa, ādi­kammi­kas­sāti.</p>
<p class="endsutta"> <a class="sc" id="11"></a><a class="ms" id="p_2V_1328"></a>Vilekha­na­sikkhā­padaṃ niṭṭhitaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>