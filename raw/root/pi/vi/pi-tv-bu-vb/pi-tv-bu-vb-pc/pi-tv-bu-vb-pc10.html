<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc10">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p><span class="var" id="note40" title="paṭha­vi­kha­ṇa­na­sikkhā­padaṃ (bj)">Musāvādavagga</span></p>
<h1>10. Patha­vī­kha­ṇa­na­sikkhā­pada</h1>
</div>
<p><a class="sc" id="1"></a><a class="ms" id="p_2V_321"></a><a class="msdiv" id="msdiv84"></a>Tena samayena buddho bhagavā āḷaviyaṃ viharati aggāḷave cetiye. Tena kho pana samayena <span class="var" title="āḷavikā (s1-3, pts1)" id="note41">āḷavakā</span> bhikkhū navakammaṃ karontā pathaviṃ khaṇantipi khaṇāpentipi. Manussā ujjhāyanti khiyyanti vipācenti—“kathañhi nāma samaṇā sakyaputtiyā pathaviṃ khaṇissantipi kha­ṇā­pes­santipi. Ekindriyaṃ samaṇā sakyaputtiyā jīvaṃ viheṭhentī”ti.</p>
<p><a class="sc" id="2"></a><a class="pts-vp-pi" id="pts-vp-pi4.33"></a><a class="ms" id="p_2V_322"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma āḷavakā bhikkhū pathaviṃ khaṇissantipi kha­ṇā­pes­santipī”ti … pe … “saccaṃ kira tumhe, bhikkhave, pathaviṃ khaṇathapi khaṇāpethapī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, pathaviṃ khaṇissathapi kha­ṇā­pes­sathapi. Jīvasaññino hi, moghapurisā, manussā pathaviyā. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_323"></a><a class="msdiv" id="msdiv85"></a><strong class="rule">“Yo pana bhikkhu <span class="var" title="paṭhaviṃ (bj, s1-3)" id="note42">pathaviṃ</span> khaṇeyya vā khaṇāpeyya vā, pācittiyan”</strong>ti. (<em>10</em>:<strong>59</strong>)</p>
<p><a class="sc" id="4"></a><a class="ms" id="p_2V_324"></a><a class="msdiv" id="msdiv86"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_325"></a><strong>Pathavī</strong> nāma dve pathaviyo—jātā ca pathavī ajātā ca pathavī.</p>
<p><a class="sc" id="6"></a><a class="ms" id="p_2V_326"></a><strong>Jātā</strong> nāma pathavī—suddhapaṃsu suddhamattikā appapāsāṇā appasakkharā appakaṭhalā appamarumbā appavālikā, yebhuy­yena­paṃsukā, yebhuy­yena­mat­tikā. Adaḍḍhāpi vuccati jātā pathavī. Yopi paṃsupuñjo vā mattikāpuñjo vā ati­reka­cātumā­saṃ ovaṭṭho, ayampi vuccati jātā pathavī.</p>
<p><a class="sc" id="7"></a><a class="ms" id="p_2V_327"></a><strong>Ajātā</strong> nāma pathavī—suddhapāsāṇā suddhasakkharā suddhakaṭhalā suddhamarumbā suddhavālikā appapaṃsukā appamattikā, yebhuy­yena­pāsāṇā, yebhuy­yena­sak­kharā, yebhuy­yena­kaṭhalā, yebhuy­yena­marumbā, yebhuy­yena­vālikā. Daḍḍhāpi vuccati ajātā pathavī. Yopi paṃsupuñjo vā mattikāpuñjo vā omakacātumāsaṃ ovaṭṭho, ayampi vuccati ajātā pathavī.</p>
<p><a class="sc" id="8"></a><a class="ms" id="p_2V_328"></a><strong>Khaṇeyyā</strong>ti sayaṃ khaṇati, āpatti pācittiyassa.</p>
<p><a class="sc" id="9"></a><a class="ms" id="p_2V_329"></a><strong>Khaṇāpeyyā</strong>ti aññaṃ āṇāpeti, āpatti pācittiyassa. Sakiṃ āṇatto bahukampi khaṇati, āpatti pācittiyassa.</p>
<p><a class="sc" id="10"></a><a class="ms" id="p_2V_330"></a><a class="msdiv" id="msdiv87"></a>Pathaviyā pathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti pācittiyassa.</p>
<p><a class="sc" id="11"></a><a class="ms" id="p_2V_331"></a>Pathaviyā vematiko khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti dukkaṭassa.</p>
<p><a class="sc" id="12"></a><a class="ms" id="p_2V_332"></a>Pathaviyā apathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, anāpatti.</p>
<p><a class="sc" id="13"></a><a class="ms" id="p_2V_333"></a>Apathaviyā pathavisaññī, āpatti dukkaṭassa. Apathaviyā vematiko, āpatti dukkaṭassa. Apathaviyā apathavisaññī, anāpatti.</p>
<p><a class="sc" id="14"></a><a class="ms" id="p_2V_334"></a><a class="msdiv" id="msdiv88"></a>Anāpatti—“imaṃ jāna, imaṃ dehi, imaṃ āhara, iminā attho, imaṃ kappiyaṃ karohī”ti bhaṇati, asañcicca, asatiyā, ajānantassa, ummattakassa, ādi­kammi­kas­sāti.</p>
<p class="endsutta"> <a class="sc" id="15"></a><a class="ms" id="p_2V_335"></a><span class="var" title="paṭha­vi­kha­ṇa­na­sikkhā­padaṃ (bj)" id="note43">Patha­vī­kha­ṇa­na­sikkhā­padaṃ</span> niṭṭhitaṃ dasamaṃ.<br> Musāvādavaggo paṭhamo.</p>
<p class="endsection summary"> <a class="sc" id="16"></a><a class="ms" id="p_2V_336"></a>Tassuddānaṃ</p>
<blockquote class="uddanagatha">
<p><a class="sc" id="17"></a><a class="ms" id="p_2V_337"></a>Musā omasapesuññaṃ,<br> 								padaseyyāya ve duve;<br> 								Aññatra viññunā bhūtā,<br> 								duṭṭhullāpatti khaṇanāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>