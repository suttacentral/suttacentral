<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc54">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Surāpānavagga</p>
<h1>54. Anāda­riya­sikkhā­pada</h1>
</div>
<p><a class="sc" id="1"></a><a class="ms" id="p_2V_1046"></a><a class="msdiv" id="msdiv340"></a>Tena samayena buddho bhagavā kosambiyaṃ viharati ghositārāme. Tena kho pana samayena āyasmā channo anācāraṃ ācarati. Bhikkhū evamāhaṃsu—“māvuso channa, evarūpaṃ akāsi. Netaṃ kappatī”ti. So anādariyaṃ paṭicca karotiyeva.</p>
<p><a class="sc" id="2"></a><a class="ms" id="p_2V_1047"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā channo anādariyaṃ karissatī”ti … pe … “saccaṃ kira tvaṃ, channa, anādariyaṃ karosī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, anādariyaṃ karissasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1048"></a><a class="msdiv" id="msdiv341"></a><strong class="rule">“Anādariye pācittiyan”</strong>ti. (<em>54</em>:<strong>103</strong>)</p>
<p><a class="sc" id="4"></a><a class="ms" id="p_2V_1049"></a><a class="msdiv" id="msdiv342"></a><strong>Anādariyaṃ</strong> nāma dve anādariyāni—pugga­lānāda­riyañca dham­mānāda­riyañca.</p>
<p><a class="sc" id="5"></a><a class="ms" id="p_2V_1050"></a><strong>Pugga­lānāda­riyaṃ</strong> nāma upasampannena paññattena vuccamāno—“ayaṃ ukkhittako vā vambhito vā garahito vā, imassa vacanaṃ akataṃ bhavissatī”ti anādariyaṃ karoti, āpatti pācittiyassa.</p>
<p><a class="sc" id="6"></a><a class="ms" id="p_2V_1051"></a><strong>Dham­mānāda­riyaṃ</strong> nāma upasampannena paññattena vuccamāno—“kathāyaṃ nasseyya vā vinasseyya vā antaradhāyeyya vā”, taṃ vā na sikkhitukāmo anādariyaṃ karoti, āpatti pācittiyassa.</p>
<p><a class="sc" id="7"></a><a class="ms" id="p_2V_1052"></a><a class="msdiv" id="msdiv343"></a>Upasampanne upasam­panna­saññī anādariyaṃ karoti, āpatti pācittiyassa. Upasampanne vematiko anādariyaṃ karoti, āpatti pācittiyassa. Upasampanne anupa­sam­panna­saññī anādariyaṃ karoti, āpatti pācittiyassa.</p>
<p><a class="sc" id="8"></a><a class="pts-vp-pi" id="pts-vp-pi4.114"></a><a class="ms" id="p_2V_1053"></a>Apaññattena vuccamāno—“idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti anādariyaṃ karoti, āpatti dukkaṭassa. Anupa­sam­pan­nena paññattena vā apaññattena vā vuccamāno—“idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti anādariyaṃ karoti, āpatti dukkaṭassa.</p>
<p><a class="sc" id="9"></a><a class="ms" id="p_2V_1054"></a>Anupasampanne upasam­panna­saññī āpatti dukkaṭassa. Anupasampanne vematiko, āpatti dukkaṭassa. Anupasampanne anupa­sam­panna­saññī, āpatti dukkaṭassa.</p>
<p><a class="sc" id="10"></a><a class="ms" id="p_2V_1055"></a><a class="msdiv" id="msdiv344"></a>Anāpatti—“evaṃ amhākaṃ ācariyānaṃ uggaho paripucchā”ti bhaṇati, ummattakassa, ādi­kammi­kas­sāti.</p>
<p class="endsutta"> <a class="sc" id="11"></a><a class="ms" id="p_2V_1056"></a>Anāda­riya­sikkhā­padaṃ niṭṭhitaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>