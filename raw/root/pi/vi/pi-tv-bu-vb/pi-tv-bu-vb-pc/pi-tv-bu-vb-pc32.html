<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc32">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Bhojanavagga</p>
<h1>32. Gaṇa­bhoja­na­sikkhā­pada</h1>
</div>
<p><a class="sc" id="1"></a><a class="ms" id="p_2V_678"></a><a class="msdiv" id="msdiv209"></a>Tena samayena buddho bhagavā rājagahe viharati veḷuvane kalanda­ka­nivāpe. Tena kho pana samayena devadatto pari­hīna­lā­bhasakkāro sapariso kulesu viññāpetvā viññāpetvā bhuñjati. Manussā ujjhāyanti khiyyanti vipācenti—“kathañhi nāma samaṇā sakyaputtiyā kulesu viññāpetvā viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.</p>
<p><a class="sc" id="2"></a><a class="ms" id="p_2V_679"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma devadatto sapariso kulesu viññāpetvā viññāpetvā bhuñjissatī”ti … pe … “saccaṃ kira tvaṃ, devadatta, sapariso kulesu viññāpetvā viññāpetvā bhuñjasī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, sapariso kulesu viññāpetvā viññāpetvā bhuñjissasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_680"></a><strong class="rule">“Gaṇabhojane pācittiyan”</strong>ti.</p>
<p><a class="sc" id="4"></a><a class="ms" id="p_2V_681"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="pts-vp-pi" id="pts-vp-pi4.72"></a><a class="ms" id="p_2V_682"></a><a class="msdiv" id="msdiv210"></a>Tena kho pana samayena manussā gilāne bhikkhū bhattena nimantenti. Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, gilānena bhikkhunā gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="6"></a><a class="ms" id="p_2V_683"></a><strong class="rule">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo—ayaṃ tattha samayo”</strong>ti.</p>
<p><a class="sc" id="7"></a><a class="ms" id="p_2V_684"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="8"></a><a class="ms" id="p_2V_685"></a><a class="msdiv" id="msdiv211"></a>Tena kho pana samayena manussā cīvara­dāna­samaye sacīvara­bhattaṃ paṭiyādetvā bhikkhū nimantenti—“bhojetvā cīvarena acchādessāmā”ti. Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti. Cīvaraṃ parittaṃ uppajjati. <span class="var" title="bhikkhū bhagavato (c1)" id="note105">Bhagavato</span> etamatthaṃ ārocesuṃ … pe … anujānāmi, bhikkhave, cīvara­dāna­samaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="9"></a><a class="ms" id="p_2V_686"></a><strong class="rule">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvara­dāna­samayo—ayaṃ tattha samayo”</strong>ti.</p>
<p><a class="sc" id="10"></a><a class="ms" id="p_2V_687"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="11"></a><a class="ms" id="p_2V_688"></a><a class="msdiv" id="msdiv212"></a>Tena kho pana samayena manussā cīvarakārake bhikkhū bhattena nimantenti. Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ … pe … anujānāmi, bhikkhave, cīvara­kāra­samaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="12"></a><a class="ms" id="p_2V_689"></a><strong class="rule">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvara­dāna­samayo, cīvara­kāra­samayo—ayaṃ tattha samayo”</strong>ti.</p>
<p><a class="sc" id="13"></a><a class="ms" id="p_2V_690"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="14"></a><a class="pts-vp-pi" id="pts-vp-pi4.73"></a><a class="ms" id="p_2V_691"></a><a class="msdiv" id="msdiv213"></a>Tena kho pana samayena bhikkhū manussehi saddhiṃ addhānaṃ gacchanti. Atha kho te bhikkhū te manusse etadavocuṃ—“muhuttaṃ, āvuso, āgametha; piṇḍāya carissāmā”ti. Te evamāhaṃsu—“idheva, bhante, bhuñjathā”ti. Bhikkhū kukkuccāyantā na paṭiggaṇhanti—“paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ … pe … anujānāmi, bhikkhave, addhā­nagama­na­samaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="15"></a><a class="ms" id="p_2V_692"></a><strong class="rule">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvara­dāna­samayo, cīvara­kāra­samayo, addhā­nagama­na­samayo—ayaṃ tattha samayo”</strong>ti.</p>
<p><a class="sc" id="16"></a><a class="ms" id="p_2V_693"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="17"></a><a class="ms" id="p_2V_694"></a><a class="msdiv" id="msdiv214"></a>Tena kho pana samayena bhikkhū manussehi saddhiṃ nāvāya gacchanti. Atha kho te bhikkhū te manusse etadavocuṃ—“muhuttaṃ, āvuso, tīraṃ upanetha; piṇḍāya carissāmā”ti. Te evamāhaṃsu—“idheva, bhante, bhuñjathā”ti. Bhikkhū kukkuccāyantā na paṭiggaṇhanti—“paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ … pe … anujānāmi, bhikkhave, nāvābhiru­hana­samaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="18"></a><a class="ms" id="p_2V_695"></a><strong class="rule">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvara­dāna­samayo, cīvara­kāra­samayo, addhā­nagama­na­samayo, nāvābhiru­hana­samayo— ayaṃ tattha samayo”</strong>ti.</p>
<p><a class="sc" id="19"></a><a class="ms" id="p_2V_696"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="20"></a><a class="ms" id="p_2V_697"></a><a class="msdiv" id="msdiv215"></a>Tena kho pana samayena disāsu vassaṃvuṭṭhā bhikkhū rājagahaṃ āgacchanti bhagavantaṃ dassanāya. Manussā nānāverajjake bhikkhū passitvā bhattena nimantenti. Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti. Bhagavato etamatthaṃ ārocesuṃ … pe … anujānāmi, bhikkhave, mahāsamaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="21"></a><a class="ms" id="p_2V_698"></a><strong class="rule">“Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvara­dāna­samayo, cīvara­kāra­samayo, addhā­nagama­na­samayo, nāvābhiru­hana­samayo, mahāsamayo—ayaṃ tattha samayo”</strong>ti.</p>
<p><a class="sc" id="22"></a><a class="ms" id="p_2V_699"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="23"></a><a class="pts-vp-pi" id="pts-vp-pi4.74"></a><a class="ms" id="p_2V_700"></a><a class="msdiv" id="msdiv216"></a>Tena kho pana samayena rañño māgadhassa seniyassa bimbisārassa ñātisālohito ājīvakesu pabbajito hoti. Atha kho so ājīvako yena rājā māgadho seniyo bimbisāro tenupasaṅkami; upasaṅkamitvā rājānaṃ māgadhaṃ seniyaṃ bimbisāraṃ etadavoca—“icchāmahaṃ, mahārāja, sabba­pāsaṇḍi­ka­bhattaṃ kātun”ti. “Sace tvaṃ, bhante, buddhap­pamu­khaṃ bhikkhusaṃghaṃ paṭhamaṃ bhojeyyāsi”. “Evaṃ kareyyāmī”ti. Atha kho so ājīvako bhikkhūnaṃ santike dūtaṃ pāhesi— “adhivāsentu me bhikkhū svātanāya bhattan”ti. Bhikkhū kukkuccāyantā nādhivāsenti—“paṭikkhittaṃ bhagavatā gaṇabhojanan”ti. Atha kho so ājīvako yena bhagavā tenupasaṅkami; upasaṅkamitvā bhagavatā saddhiṃ sammodi, sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho so ājīvako bhagavantaṃ etadavoca—“bhavampi gotamo pabbajito, ahampi pabbajito; arahati pabbajito pabbajitassa piṇḍaṃ paṭiggahetuṃ. Adhivāsetu me bhavaṃ gotamo svātanāya bhattaṃ saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho so ājīvako bhagavato adhivāsanaṃ viditvā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, samaṇa­bhatta­samaye gaṇabhojanaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="24"></a><a class="ms" id="p_2V_701"></a><a class="msdiv" id="msdiv217"></a><strong>Gaṇabhojane, aññatra samayā, pācittiyaṃ. Tatthāyaṃ samayo. Gilānasamayo, cīvara­dāna­samayo, cīvara­kāra­samayo, addhā­nagama­na­samayo, <span class="var" title="nāvābhirūhana ... (bj, s1-3, pts1)" id="note106">nāvābhiru­hana­samayo</span>, mahāsamayo, samaṇa­bhatta­samayo—ayaṃ tattha samayo”</strong>ti. (<em>32</em>:<strong>81</strong>)</p>
<p><a class="sc" id="25"></a><a class="ms" id="p_2V_702"></a><a class="msdiv" id="msdiv218"></a><strong>Gaṇabhojanaṃ</strong> nāma yattha cattāro bhikkhū pañcannaṃ bhojanānaṃ aññatarena bhojanena nimantitā bhuñjanti. Etaṃ gaṇabhojanaṃ nāma.</p>
<p><a class="sc" id="26"></a><a class="ms" id="p_2V_703"></a><strong>Aññatra samayā</strong>ti ṭhapetvā samayaṃ.</p>
<p><a class="sc" id="27"></a><a class="ms" id="p_2V_704"></a><strong>Gilānasamayo</strong> nāma antamaso pādāpi <span class="var" title="phālitā (bj, s1-3, pts1, mr)" id="note107">phalitā</span> honti. “Gilānasamayo”ti bhuñjitabbaṃ.</p>
<p><a class="sc" id="28"></a><a class="ms" id="p_2V_705"></a><strong>Cīvara­dāna­samayo</strong> nāma anatthate kathine vassānassa pacchimo māso, atthate kathine pañcamāsā. “Cīvara­dāna­samayo”ti bhuñjitabbaṃ.</p>
<p><a class="sc" id="29"></a><a class="ms" id="p_2V_706"></a><strong>Cīvara­kāra­samayo</strong> nāma cīvare kayiramāne. “Cīvara­kāra­samayo”ti bhuñjitabbaṃ.</p>
<p><a class="sc" id="30"></a><a class="pts-vp-pi" id="pts-vp-pi4.75"></a><a class="ms" id="p_2V_707"></a><strong>Addhā­nagama­na­samayo</strong> nāma “addhayojanaṃ gacchissāmī”ti bhuñjitabbaṃ, gacchantena bhuñjitabbaṃ, gatena bhuñjitabbaṃ.</p>
<p><a class="sc" id="31"></a><a class="ms" id="p_2V_708"></a><strong>Nāvābhiru­hana­samayo</strong> nāma “nāvaṃ abhiruhissāmī”ti bhuñjitabbaṃ, āruḷhena bhuñjitabbaṃ, oruḷhena bhuñjitabbaṃ.</p>
<p><a class="sc" id="32"></a><a class="ms" id="p_2V_709"></a><strong>Mahāsamayo</strong> nāma yattha dve tayo bhikkhū piṇḍāya caritvā yāpenti, catutthe āgate na yāpenti. “Mahāsamayo”ti bhuñjitabbaṃ.</p>
<p><a class="sc" id="33"></a><a class="ms" id="p_2V_710"></a><strong>Samaṇa­bhatta­samayo</strong> nāma yo koci parib­bāja­ka­samā­panno bhattaṃ karoti. “Samaṇa­bhatta­samayo”ti bhuñjitabbaṃ.</p>
<p><a class="sc" id="34"></a><a class="ms" id="p_2V_711"></a>“Aññatra samayā bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.</p>
<p><a class="sc" id="35"></a><a class="ms" id="p_2V_712"></a><a class="msdiv" id="msdiv219"></a>Gaṇabhojane gaṇa­bhoja­na­saññī, aññatra samayā, bhuñjati, āpatti pācittiyassa. Gaṇabhojane vematiko, aññatra samayā, bhuñjati, āpatti pācittiyassa. Gaṇabhojane nagaṇa­bhoja­na­saññī, aññatra samayā, bhuñjati, āpatti pācittiyassa.</p>
<p><a class="sc" id="36"></a><a class="ms" id="p_2V_713"></a>Nagaṇabhojane gaṇa­bhoja­na­saññī, āpatti dukkaṭassa. Nagaṇabhojane vematiko, āpatti dukkaṭassa. Nagaṇabhojane nagaṇa­bhoja­na­saññī, anāpatti.</p>
<p><a class="sc" id="37"></a><a class="ms" id="p_2V_714"></a><a class="msdiv" id="msdiv220"></a>Anāpatti—samaye, dve tayo ekato bhuñjanti, piṇḍāya caritvā ekato sannipatitvā bhuñjanti, niccabhattaṃ, salākabhattaṃ, pakkhikaṃ, uposathikaṃ, pāṭipadikaṃ, pañca bhojanāni ṭhapetvā sabbattha anāpatti, ummattakassa, ādi­kammi­kas­sāti.</p>
<p class="endsutta"> <a class="sc" id="38"></a><a class="ms" id="p_2V_715"></a>Gaṇa­bhoja­na­sikkhā­padaṃ niṭṭhitaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>