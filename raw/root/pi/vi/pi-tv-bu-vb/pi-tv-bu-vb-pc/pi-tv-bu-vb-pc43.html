<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc43">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Acelakavagga</p>
<h1>43. Sabhoja­na­sikkhā­pada</h1>
</div>
<p><a class="sc" id="1"></a><a class="ms" id="p_2V_894"></a><a class="msdiv" id="msdiv279"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmā upanando sakyaputto sahāyakassa gharaṃ gantvā tassa pajāpatiyā saddhiṃ <span class="var" title="sayanīghare (s1-3)" id="note141">sayanighare</span> nisajjaṃ kappesi. Atha kho so puriso yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ abhivādetvā ekamantaṃ nisīdi. Ekamantaṃ nisinno kho so puriso pajāpatiṃ etadavoca—“dadehāyyassa bhikkhan”ti. Atha kho sā itthī āyasmato upanandassa sakyaputtassa bhikkhaṃ adāsi. Atha kho so puriso āyasmantaṃ upanandaṃ sakyaputtaṃ etadavoca—“gacchatha, bhante, yato ayyassa bhikkhā dinnā”ti. Atha kho sā itthī sallakkhetvā—“pariyuṭṭhito ayaṃ puriso”ti, āyasmantaṃ upanandaṃ sakyaputtaṃ etadavoca—“nisīdatha, bhante, mā agamitthā”ti. Dutiyampi kho so puriso … pe … tatiyampi kho so puriso āyasmantaṃ upanandaṃ sakyaputtaṃ etadavoca—“gacchatha, bhante, yato ayyassa bhikkhā dinnā”ti. Tatiyampi kho sā itthī āyasmantaṃ upanandaṃ sakyaputtaṃ etadavoca— “nisīdatha, bhante, mā agamitthā”ti.</p>
<p><a class="sc" id="2"></a><a class="ms" id="p_2V_895"></a>Atha kho so puriso nikkhamitvā bhikkhū ujjhāpesi—“ayaṃ, bhante, ayyo upanando mayhaṃ pajāpatiyā saddhiṃ sayanighare nisinno. So mayā uyyojīyamāno na icchati gantuṃ. Bahukiccā mayaṃ bahukaraṇīyā”ti.</p>
<p><a class="sc" id="3"></a><a class="pts-vp-pi" id="pts-vp-pi4.95"></a><a class="ms" id="p_2V_896"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā upanando sakyaputto sabhojane kule anupakhajja nisajjaṃ kappessatī”ti … pe … “saccaṃ kira tvaṃ, upananda, sabhojane kule anupakhajja nisajjaṃ kappesī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, sabhojane kule anupakhajja nisajjaṃ kappessasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="4"></a><a class="ms" id="p_2V_897"></a><a class="msdiv" id="msdiv280"></a><strong class="rule">“Yo pana bhikkhu sabhojane kule anupakhajja nisajjaṃ kappeyya, pācittiyan”</strong>ti. (<em>43</em>:<strong>92</strong>)</p>
<p><a class="sc" id="5"></a><a class="ms" id="p_2V_898"></a><a class="msdiv" id="msdiv281"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="6"></a><a class="ms" id="p_2V_899"></a><strong>Sabhojanaṃ</strong> nāma kulaṃ itthī ceva hoti puriso ca, itthī ca puriso ca ubho anikkhantā honti, ubho avītarāgā.</p>
<p><a class="sc" id="7"></a><a class="ms" id="p_2V_900"></a><strong>Anupakhajjā</strong>ti anupavisitvā.</p>
<p><a class="sc" id="8"></a><a class="ms" id="p_2V_901"></a><strong>Nisajjaṃ kappeyyā</strong>ti mahallake ghare <span class="var" title="piṭṭhi­saṅghā­ṭassa (s2, s3) | piṭṭha­saṅghā­tassa (pts1) | pīṭha­saṅghā­ṭassa (itipi)" id="note142">piṭṭha­saṅghā­ṭassa</span> hatthapāsaṃ vijahitvā nisīdati, āpatti pācittiyassa. Khuddake ghare piṭṭhivaṃsaṃ atikkamitvā nisīdati, āpatti pācittiyassa.</p>
<p><a class="sc" id="9"></a><a class="ms" id="p_2V_902"></a><a class="msdiv" id="msdiv282"></a>Sayanighare sayanigha­ra­saññī sabhojane kule anupakhajja nisajjaṃ kappeti, āpatti pācittiyassa. Sayanighare vematiko sabhojane kule anupakhajja nisajjaṃ kappeti, āpatti pācittiyassa. Sayanighare nasa­yanigha­ra­saññī sabhojane kule anupakhajja nisajjaṃ kappeti, āpatti pācittiyassa.</p>
<p><a class="sc" id="10"></a><a class="ms" id="p_2V_903"></a>Nasayanighare sayanigha­ra­saññī, āpatti dukkaṭassa. Nasayanighare vematiko, āpatti dukkaṭassa. Nasayanighare nasa­yanigha­ra­saññī, anāpatti.</p>
<p><a class="sc" id="11"></a><a class="ms" id="p_2V_904"></a><a class="msdiv" id="msdiv283"></a>Anāpatti—mahallake ghare piṭṭha­saṅghā­ṭassa hatthapāsaṃ avijahitvā nisīdati, khuddake ghare piṭṭhivaṃsaṃ anatikkamitvā nisīdati, bhikkhu dutiyo hoti, ubho nikkhantā honti, ubho vītarāgā, nasayanighare, ummattakassa, ādi­kammi­kas­sāti.</p>
<p class="endsutta"> <a class="sc" id="12"></a><a class="ms" id="p_2V_905"></a>Sabhoja­na­sikkhā­padaṃ niṭṭhitaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>