<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc35">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p><span class="var" id="note119" title="paṭha­ma­pavāra­ṇa­sikkhā­padaṃ (bj)">Bhojanavagga</span></p>
<h1>35. Pavāra­ṇā­sikkhā­pada</h1>
</div>
<p><a class="sc" id="1"></a><a class="ms" id="p_2V_765"></a><a class="msdiv" id="msdiv236"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññataro brāhmaṇo bhikkhū nimantetvā bhojesi. Bhikkhū bhuttāvī pavāritā ñātikulāni gantvā ekacce bhuñjiṃsu ekacce piṇḍapātaṃ ādāya agamaṃsu. Atha kho so brāhmaṇo <span class="var" title="paṭivisake (yojanā)" id="note120">paṭivissake</span> etadavoca—“bhikkhū mayā, ayyā, santappitā. Etha, tumhepi santappessāmī”ti. Te evamāhaṃsu—“kiṃ tvaṃ, <span class="var" title="ayya (s1-3)" id="note121">ayyo</span>, amhe santappessasi? Yepi tayā nimantitā tepi amhākaṃ gharāni āgantvā ekacce bhuñjiṃsu ekacce piṇḍapātaṃ ādāya agamaṃsū”ti.</p>
<p><a class="sc" id="2"></a><a class="ms" id="p_2V_766"></a>Atha kho so brāhmaṇo ujjhāyati khiyyati vipāceti—“kathañhi nāma bhadantā amhākaṃ ghare bhuñjitvā aññatra bhuñjissanti. Na cāhaṃ paṭibalo yāvadatthaṃ dātun”ti.</p>
<p><a class="sc" id="3"></a><a class="pts-vp-pi" id="pts-vp-pi4.82"></a><a class="ms" id="p_2V_767"></a>Assosuṃ kho bhikkhū tassa brāhmaṇassa ujjhāyantassa khiyyantassa vipācentassa. Ye te bhikkhū appicchā … pe … te ujjhāyanti khiyyanti vipācenti—“kathañhi nāma bhikkhū bhuttāvī pavāritā aññatra bhuñjissantī”ti … pe … “saccaṃ kira, bhikkhave, bhikkhū bhuttāvī pavāritā aññatra bhuñjantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma te, bhikkhave, moghapurisā bhuttāvī pavāritā aññatra bhuñjissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="4"></a><a class="ms" id="p_2V_768"></a><strong class="rule">“Yo pana bhikkhu bhuttāvī pavārito khādanīyaṃ vā bhojanīyaṃ vā khādeyya vā bhuñjeyya vā, pācittiyan”</strong>ti.</p>
<p><a class="sc" id="5"></a><a class="ms" id="p_2V_769"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="6"></a><a class="ms" id="p_2V_770"></a><a class="msdiv" id="msdiv237"></a>Tena kho pana samayena bhikkhū gilānānaṃ bhikkhūnaṃ paṇīte piṇḍapāte nīharanti. Gilānā na cittarūpaṃ bhuñjanti. Tāni bhikkhū chaṭṭenti. Assosi kho bhagavā uccāsaddaṃ mahāsaddaṃ kākoravasaddaṃ. Sutvāna āyasmantaṃ ānandaṃ āmantesi— “kiṃ nu kho so, ānanda, uccāsaddo mahāsaddo kākoravasaddo”ti? Atha kho āyasmā ānando bhagavato etamatthaṃ ārocesi. “Bhuñjeyyuṃ panānanda, bhikkhū gilānātirittan”ti. “Na bhuñjeyyuṃ, bhagavā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, gilānassa ca agilānassa ca atirittaṃ bhuñjituṃ. Evañca pana, bhikkhave, atirittaṃ kātabbaṃ—‘alametaṃ sabban’ti. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="7"></a><a class="ms" id="p_2V_771"></a><a class="msdiv" id="msdiv238"></a><strong class="rule">“Yo pana bhikkhu bhuttāvī pavārito anatirittaṃ <span class="var" title="khādaniyaṃ (pts1)" id="note122">khādanīyaṃ</span> vā <span class="var" title="bhojaniyaṃ (pts1)" id="note123">bhojanīyaṃ</span> vā khādeyya vā bhuñjeyya vā, pācittiyan”</strong>ti. (<em>35</em>:<strong>84</strong>)</p>
<p><a class="sc" id="8"></a><a class="ms" id="p_2V_772"></a><a class="msdiv" id="msdiv239"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="9"></a><a class="ms" id="p_2V_773"></a><strong>Bhuttāvī</strong> nāma pañcannaṃ bhojanānaṃ aññataraṃ bhojanaṃ antamaso kusaggenapi bhuttaṃ hoti.</p>
<p><a class="sc" id="10"></a><a class="ms" id="p_2V_774"></a><strong>Pavārito</strong> nāma asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyati.</p>
<p><a class="sc" id="11"></a><a class="ms" id="p_2V_775"></a><strong>Anatirittaṃ</strong> nāma akappiyakataṃ hoti, appaṭig­gahita­kataṃ hoti, anuccā­rita­kataṃ hoti, ahatthapāse kataṃ hoti, abhuttāvinā kataṃ hoti, bhuttāvinā pavāritena āsanā vuṭṭhitena kataṃ hoti, “alametaṃ sabban”ti avuttaṃ hoti, na gilānātirittaṃ hoti—etaṃ anatirittaṃ nāma.</p>
<p><a class="sc" id="12"></a><a class="ms" id="p_2V_776"></a><strong>Atirittaṃ</strong> nāma kappiyakataṃ hoti, paṭig­gahita­kataṃ hoti, uccāritakataṃ hoti, hatthapāse kataṃ hoti, bhuttāvinā kataṃ hoti, bhuttāvinā pavāritena āsanā avuṭṭhitena kataṃ hoti, “alametaṃ sabban”ti vuttaṃ hoti, gilānātirittaṃ hoti—etaṃ atirittaṃ nāma.</p>
<p><a class="sc" id="13"></a><a class="pts-vp-pi" id="pts-vp-pi4.83"></a><a class="ms" id="p_2V_777"></a><strong>Khādanīyaṃ</strong> nāma pañca bhojanāni—yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.</p>
<p><a class="sc" id="14"></a><a class="ms" id="p_2V_778"></a><strong>Bhojanīyaṃ</strong> nāma pañca bhojanāni—odano, kummāso, sattu, maccho, maṃsaṃ.</p>
<p><a class="sc" id="15"></a><a class="ms" id="p_2V_779"></a>“Khādissāmi bhuñjissāmī”ti paṭiggaṇhāti, āpatti dukkaṭassa ajjhohāre ajjhohāre āpatti pācittiyassa.</p>
<p><a class="sc" id="16"></a><a class="ms" id="p_2V_780"></a><a class="msdiv" id="msdiv240"></a>Anatiritte ana­tirit­ta­saññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa. Anatiritte vematiko khādanīyaṃ vā bhojanīyaṃ vā khādati vā bhuñjati vā, āpatti pācittiyassa. Anatiritte atirittasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa.</p>
<p><a class="sc" id="17"></a><a class="ms" id="p_2V_781"></a>Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Atiritte ana­tirit­ta­saññī, āpatti dukkaṭassa. Atiritte vematiko, āpatti dukkaṭassa. Atiritte atirittasaññī, anāpatti.</p>
<p><a class="sc" id="18"></a><a class="ms" id="p_2V_782"></a><a class="msdiv" id="msdiv241"></a>Anāpatti—atirittaṃ kārāpetvā bhuñjati, “atirittaṃ kārāpetvā bhuñjissāmī”ti paṭiggaṇhāti, aññassatthāya haranto gacchati, gilānassa sesakaṃ bhuñjati, yāmakālikaṃ sattāhakālikaṃ yāvajīvikaṃ sati paccaye paribhuñjati, ummattakassa, ādi­kammi­kas­sāti.</p>
<p class="endsutta"> <a class="sc" id="19"></a><a class="ms" id="p_2V_783"></a><span class="var" title="paṭha­ma­pavāra­ṇa­sikkhā­padaṃ (bj)" id="note127">Pavāra­ṇā­sikkhā­padaṃ</span> niṭṭhitaṃ pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>