<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc60">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p><span class="var" id="note191" title="cīvarā­pa­nidhā­na­sikkhā­padaṃ (bj)">Surāpānavagga</span></p>
<h1>60. Cīvara­apa­nidhā­na­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.123"></a><a class="ms" id="p_2V_1152"></a><a class="msdiv" id="msdiv377"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena satta­rasa­vaggiyā bhikkhū asanni­hita­parik­khārā honti. Chabbaggiyā bhikkhū satta­rasa­vaggi­yā­naṃ bhikkhūnaṃ pattampi cīvarampi apanidhenti. Satta­rasa­vaggiyā bhikkhū chabbaggiye bhikkhū etadavocuṃ— “dethāvuso, amhākaṃ pattampi cīvarampī”ti. Chabbaggiyā bhikkhū hasanti, te rodanti. Bhikkhū evamāhaṃsu—“kissa tumhe, āvuso, rodathā”ti? “Ime, āvuso, chabbaggiyā bhikkhū amhākaṃ pattampi cīvarampi apanidhentī”ti.</p>
<p><a class="sc" id="2"></a><a class="ms" id="p_2V_1153"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū bhikkhūnaṃ pattampi cīvarampi apanidhessantī”ti … pe … “saccaṃ kira tumhe, bhikkhave, bhikkhūnaṃ pattampi cīvarampi apanidhethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, bhikkhūnaṃ pattampi cīvarampi apanidhessatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1154"></a><a class="msdiv" id="msdiv378"></a><strong class="rule">“Yo pana bhikkhu bhikkhussa pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā, antamaso <span class="var" title="hassāpekkhopi (bj, s1-3) | hāsāpekkho pi (pts1)" id="note192">hasāpekkhopi</span>, pācittiyan”</strong>ti. (<em>60</em>:<strong>109</strong>)</p>
<p><a class="sc" id="4"></a><a class="ms" id="p_2V_1155"></a><a class="msdiv" id="msdiv379"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_1156"></a><strong>Bhikkhussā</strong>ti aññassa bhikkhussa.</p>
<p><a class="sc" id="6"></a><a class="ms" id="p_2V_1157"></a><strong>Patto</strong> nāma dve pattā—ayopatto, mattikāpatto.</p>
<p><a class="sc" id="7"></a><a class="ms" id="p_2V_1158"></a><strong>Cīvaraṃ</strong> nāma channaṃ cīvarānaṃ aññataraṃ cīvaraṃ, vikappanupagaṃ pacchimaṃ.</p>
<p><a class="sc" id="8"></a><a class="ms" id="p_2V_1159"></a><strong>Nisīdanaṃ</strong> nāma sadasaṃ vuccati.</p>
<p><a class="sc" id="9"></a><a class="ms" id="p_2V_1160"></a><strong>Sūcigharaṃ</strong> nāma sasūcikaṃ vā asūcikaṃ vā.</p>
<p><a class="sc" id="10"></a><a class="ms" id="p_2V_1161"></a><strong>Kāyabandhanaṃ</strong> nāma dve kāyabandhanāni—paṭṭikā, sūkarantakaṃ.</p>
<p><a class="sc" id="11"></a><a class="ms" id="p_2V_1162"></a><strong>Apanidheyya vā</strong>ti sayaṃ apanidheti, āpatti pācittiyassa.</p>
<p><a class="sc" id="12"></a><a class="ms" id="p_2V_1163"></a><strong>Apanidhāpeyya vā</strong>ti aññaṃ āṇāpesi, āpatti pācittiyassa. Sakiṃ āṇatto bahukampi apanidheti, āpatti pācittiyassa.</p>
<p><a class="sc" id="13"></a><a class="ms" id="p_2V_1164"></a><strong>Antamaso hasāpekkhopī</strong>ti kīḷādhippāyo.</p>
<p><a class="sc" id="14"></a><a class="ms" id="p_2V_1165"></a><a class="msdiv" id="msdiv380"></a>Upasampanne upasam­panna­saññī pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheti vā apanidhāpeti vā, antamaso hasāpekkhopi, āpatti pācittiyassa. Upasampanne vematiko … pe … upasampanne anupa­sam­panna­saññī pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheti vā apanidhāpeti vā, antamaso hasāpekkhopi, āpatti pācittiyassa.</p>
<p><a class="sc" id="15"></a><a class="pts-vp-pi" id="pts-vp-pi4.124"></a><a class="ms" id="p_2V_1166"></a>Aññaṃ parikkhāraṃ apanidheti vā apanidhāpeti vā, antamaso hasāpekkhopi, āpatti dukkaṭassa. Anupa­sam­pannassa pattaṃ vā cīvaraṃ vā aññaṃ vā parikkhāraṃ apanidheti vā apanidhāpeti vā, antamaso hasāpekkhopi, āpatti dukkaṭassa. Anupasampanne upasam­panna­saññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupa­sam­panna­saññī, āpatti dukkaṭassa.</p>
<p><a class="sc" id="16"></a><a class="ms" id="p_2V_1167"></a><a class="msdiv" id="msdiv381"></a>Anāpatti—nahasādhippāyo, dunnikkhittaṃ paṭisāmeti, “dhammiṃ kathaṃ katvā dassāmī”ti paṭisāmeti, ummattakassa, ādi­kammi­kas­sāti.</p>
<p class="endsutta"> <a class="sc" id="17"></a><a class="ms" id="p_2V_1168"></a>Cīvara­apa­nidhā­na­sikkhā­padaṃ niṭṭhitaṃ dasamaṃ.<br> Surāpānavaggo chaṭṭho.</p>
<p class="endsection summary"> <a class="sc" id="18"></a><a class="ms" id="p_2V_1169"></a>Tassuddānaṃ</p>
<blockquote class="uddanagatha">
<p><a class="sc" id="19"></a><a class="ms" id="p_2V_1170"></a>Surā aṅguli <span class="var" title="toyañca (pts1)" id="note193">hāso ca</span>,<br> 								anādariyañca bhiṃsanaṃ;<br> 								Joti­nahā­na­dubbaṇ­ṇaṃ,<br> 								sāmaṃ apanidhena cāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>