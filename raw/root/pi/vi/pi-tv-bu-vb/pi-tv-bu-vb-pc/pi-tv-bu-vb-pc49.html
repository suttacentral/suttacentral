<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc49">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Acelakavagga</p>
<h1>49. Senāvā­sa­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.106"></a><a class="ms" id="p_2V_995"></a><a class="msdiv" id="msdiv317"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū sati karaṇīye senaṃ gantvā ati­reka­ti­rattaṃ senāya vasanti. Manussā ujjhāyanti khiyyanti vipācenti— “kathañhi nāma samaṇā sakyaputtiyā senāya vasissanti. Amhākampi alābhā, amhākampi dulladdhaṃ, ye mayaṃ ājīvassa hetu puttadārassa kāraṇā senāya paṭivasāmā”ti.</p>
<p><a class="sc" id="2"></a><a class="ms" id="p_2V_996"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū ati­reka­ti­rattaṃ senāya vasissantī”ti … pe … “saccaṃ kira tumhe, bhikkhave, ati­reka­ti­rattaṃ senāya vasathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, ati­reka­ti­rattaṃ senāya vasissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_997"></a><a class="msdiv" id="msdiv318"></a><strong class="rule">“Siyā ca tassa bhikkhuno kocideva paccayo senaṃ gamanāya, <span class="var" title="dviratta ... (s1-3, pts1)" id="note163">diratta­ti­rattaṃ</span> tena bhikkhunā senāya vasitabbaṃ. Tato ce uttari vaseyya, pācittiyan”</strong>ti. (<em>49</em>:<strong>98</strong>)</p>
<p><a class="sc" id="4"></a><a class="ms" id="p_2V_998"></a><a class="msdiv" id="msdiv319"></a><strong>Siyā ca tassa bhikkhuno kocideva paccayo senaṃ gamanāyā</strong>ti siyā paccayo siyā karaṇīyaṃ.</p>
<p><a class="sc" id="5"></a><a class="ms" id="p_2V_999"></a><strong>Diratta­ti­rattaṃ tena bhikkhunā senāya vasitabban</strong>ti dvetisso rattiyo vasitabbaṃ.</p>
<p><a class="sc" id="6"></a><a class="ms" id="p_2V_1000"></a><strong>Tato ce uttari vaseyyā</strong>ti catutthe divase atthaṅgate sūriye senāya vasati, āpatti pācittiyassa.</p>
<p><a class="sc" id="7"></a><a class="ms" id="p_2V_1001"></a><a class="msdiv" id="msdiv320"></a>Atirekatiratte atirekasaññī senāya vasati, āpatti pācittiyassa. Atirekatiratte vematiko senāya vasati, āpatti pācittiyassa. Atirekatiratte ūnakasaññī senāya vasati, āpatti pācittiyassa.</p>
<p><a class="sc" id="8"></a><a class="ms" id="p_2V_1002"></a>Ūnakatiratte atirekasaññī, āpatti dukkaṭassa. Ūnakatiratte vematiko, āpatti dukkaṭassa. Ūnakatiratte ūnakasaññī, anāpatti.</p>
<p><a class="sc" id="9"></a><a class="pts-vp-pi" id="pts-vp-pi4.107"></a><a class="ms" id="p_2V_1003"></a><a class="msdiv" id="msdiv321"></a>Anāpatti—dvetisso rattiyo vasati, ūnakadvetisso rattiyo vasati, dve rattiyo vasitvā tatiyāya rattiyā purāruṇā nikkhamitvā puna vasati, gilāno vasati, gilānassa karaṇīyena vasati, senā vā paṭisenāya ruddhā hoti, kenaci palibuddho hoti, āpadāsu, ummattakassa, ādi­kammi­kas­sāti.</p>
<p class="endsutta"> <a class="sc" id="10"></a><a class="ms" id="p_2V_1004"></a>Senāvā­sa­sikkhā­padaṃ niṭṭhitaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>