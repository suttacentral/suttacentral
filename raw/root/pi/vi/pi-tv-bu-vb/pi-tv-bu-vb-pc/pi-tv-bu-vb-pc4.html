<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc4">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Musāvādavagga</p>
<h1>4. Pada­so­dham­ma­sikkhā­pada</h1>
</div>
<p><a class="sc" id="1"></a><a class="ms" id="p_2V_150"></a><a class="msdiv" id="msdiv44"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū upāsake padaso dhammaṃ vācenti. Upāsakā bhikkhūsu agāravā appatissā asabhā­ga­vuttikā viharanti. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū upāsake padaso dhammaṃ vācessanti. Upāsakā bhikkhūsu agāravā appatissā asabhā­ga­vuttikā viharantī”ti.</p>
<p><a class="sc" id="2"></a><a class="ms" id="p_2V_151"></a>Atha kho te bhikkhū chabbaggiye bhikkhū aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tumhe, bhikkhave, upāsake padaso dhammaṃ vācetha; upāsakā bhikkhūsu agāravā appatissā asabhā­ga­vuttikā viharantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, upāsake padaso dhammaṃ vācessatha. Upāsakā bhikkhūsu agāravā appatissā asabhā­ga­vuttikā viharanti. Netaṃ, moghapurisā, appasannānaṃ vā pasādāya pasannānaṃ vā bhiyyobhāvāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_152"></a><a class="msdiv" id="msdiv45"></a><strong class="rule">“Yo pana bhikkhu anupasampannaṃ padaso dhammaṃ vāceyya pācittiyan”</strong>ti. (<em>4</em>:<strong>53</strong>)</p>
<p><a class="sc" id="4"></a><a class="ms" id="p_2V_153"></a><a class="msdiv" id="msdiv46"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_154"></a><strong>Anupasampanno</strong> nāma bhikkhuñca bhikkhuniñca ṭhapetvā avaseso anupasampanno nāma.</p>
<p><a class="sc" id="6"></a><a class="pts-vp-pi" id="pts-vp-pi4.15"></a><a class="ms" id="p_2V_155"></a><strong>Padaso</strong> nāma padaṃ, anupadaṃ, anvakkharaṃ, anubyañjanaṃ.</p>
<p><a class="sc" id="7"></a><a class="ms" id="p_2V_156"></a><strong>Padaṃ</strong> nāma ekato paṭṭhapetvā ekato osāpenti.
<strong>Anupadaṃ</strong> nāma pāṭekkaṃ paṭṭhapetvā ekato osāpenti.
<strong>Anvakkharaṃ</strong> nāma “rūpaṃ aniccan”ti vuccamāno, “run”ti opāteti.
<strong>Anubyañjanaṃ</strong> nāma “rūpaṃ aniccan”ti vuccamāno, “vedanā aniccā”ti saddaṃ nicchāreti.</p>
<p><a class="sc" id="8"></a><a class="ms" id="p_2V_157"></a>Yañca padaṃ, yañca anupadaṃ, yañca anvakkharaṃ, yañca anubyañjanaṃ—sabbametaṃ <span class="var" title="padaso dhammo (bj, s1-3, pts1)" id="note9">padaso</span> nāma.</p>
<p><a class="sc" id="9"></a><a class="ms" id="p_2V_158"></a><strong>Dhammo</strong> nāma buddhabhāsito, sāvakabhāsito, isibhāsito, devatābhāsito, atthūpasañhito, dhammū­pasañ­hito.</p>
<p><a class="sc" id="10"></a><a class="ms" id="p_2V_159"></a><strong>Vāceyyā</strong>ti padena vāceti, pade pade āpatti pācittiyassa. Akkharāya vāceti, akkharak­kha­rāya āpatti pācittiyassa.</p>
<p><a class="sc" id="11"></a><a class="ms" id="p_2V_160"></a><a class="msdiv" id="msdiv47"></a>Anupasampanne anupa­sam­panna­saññī padaso dhammaṃ vāceti, āpatti pācittiyassa. Anupasampanne vematiko padaso dhammaṃ vāceti, āpatti pācittiyassa. Anupasampanne upasam­panna­saññī padaso dhammaṃ vāceti, āpatti pācittiyassa.</p>
<p><a class="sc" id="12"></a><a class="ms" id="p_2V_161"></a>Upasampanne anupa­sam­panna­saññī, āpatti dukkaṭassa. Upasampanne vematiko, āpatti dukkaṭassa. Upasampanne upasam­panna­saññī, anāpatti.</p>
<p><a class="sc" id="13"></a><a class="ms" id="p_2V_162"></a><a class="msdiv" id="msdiv48"></a>Anāpatti—ekato uddisāpento, ekato sajjhāyaṃ karonto, yebhuyyena paguṇaṃ ganthaṃ bhaṇantaṃ opāteti, osārentaṃ opāteti, ummattakassa, ādi­kammi­kas­sāti.</p>
<p class="endsutta"> <a class="sc" id="14"></a><a class="ms" id="p_2V_163"></a>Pada­so­dham­ma­sikkhā­padaṃ niṭṭhitaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>