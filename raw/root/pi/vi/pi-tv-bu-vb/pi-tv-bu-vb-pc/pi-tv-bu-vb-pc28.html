<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc28">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p><span class="var" id="note89" title="nāvābhirū­hana­sikkhā­padaṃ (bj)">Ovādavagga</span></p>
<h1>28. Nāvābhiru­hana­sikkhā­pada</h1>
</div>
<p><a class="sc" id="1"></a><a class="ms" id="p_2V_609"></a><a class="msdiv" id="msdiv186"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū bhikkhunīhi saddhiṃ saṃvidhāya <span class="var" title="ekanāvaṃ (s1-3)" id="note90">ekaṃ nāvaṃ</span> abhiruhanti. Manussā ujjhāyanti khiyyanti vipācenti— “yatheva mayaṃ sapajāpatikā <span class="var" title="ekanāvāya (s1-3)" id="note91">nāvāya</span> kīḷāma, evamevime samaṇā sakyaputtiyā bhikkhunīhi saddhiṃ saṃvidhāya nāvāya kīḷantī”ti.</p>
<p><a class="sc" id="2"></a><a class="ms" id="p_2V_610"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū bhikkhunīhi saddhiṃ saṃvidhāya ekaṃ nāvaṃ abhiruhissantī”ti … pe … “saccaṃ kira tumhe, bhikkhave, bhikkhunīhi saddhiṃ saṃvidhāya ekaṃ nāvaṃ abhiruhathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, bhikkhunīhi saddhiṃ saṃvidhāya ekaṃ nāvaṃ abhiruhissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_611"></a><strong class="rule">“Yo pana bhikkhu bhikkhuniyā saddhiṃ saṃvidhāya <span class="var" title="ekanāvaṃ (s1-3)" id="note92">ekaṃ nāvaṃ</span> abhiruheyya, uddhaṅgāminiṃ vā adhogāminiṃ</strong>
<strong>vā, pācittiyan”</strong>ti.</p>
<p><a class="sc" id="4"></a><a class="ms" id="p_2V_612"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="pts-vp-pi" id="pts-vp-pi4.65"></a><a class="ms" id="p_2V_613"></a><a class="msdiv" id="msdiv187"></a>Tena kho pana samayena sambahulā bhikkhū ca bhikkhuniyo ca sāketā sāvatthiṃ addhā­na­maggap­paṭi­pannā honti. Antarāmagge nadī <span class="var" title="uttaritabbā (s1-3)" id="note93">taritabbā</span> hoti. Atha kho tā bhikkhuniyo te bhikkhū etadavocuṃ—“mayampi ayyehi saddhiṃ uttarissāmā”ti. “Na, bhaginī, kappati bhikkhuniyā saddhiṃ saṃvidhāya ekaṃ nāvaṃ abhiruhituṃ; tumhe vā paṭhamaṃ uttaratha mayaṃ vā uttarissāmā”ti. “Ayyā, bhante, aggapurisā. Ayyāva paṭhamaṃ uttarantū”ti. Atha kho tāsaṃ bhikkhunīnaṃ pacchā uttarantīnaṃ corā acchindiṃsu ca dūsesuñca. Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ.</p>
<p><a class="sc" id="6"></a><a class="ms" id="p_2V_614"></a>Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, tiriyaṃ taraṇāya bhikkhuniyā saddhiṃ saṃvidhāya ekaṃ nāvaṃ abhiruhituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="7"></a><a class="ms" id="p_2V_615"></a><a class="msdiv" id="msdiv188"></a><strong class="rule">“Yo pana bhikkhu bhikkhuniyā saddhiṃ saṃvidhāya <span class="var" title="ekanāvaṃ (s1-3)" id="note94">ekaṃ nāvaṃ</span> <span class="var" title="abhirūheyya (bj, s1-3, pts1)" id="note95">abhiruheyya</span> <span class="var" title="uddhagāminiṃ (bj, s1-3)" id="note96">uddhaṅgāminiṃ</span> vā adhogāminiṃ vā, aññatra <span class="var" title="tiri­yantara­ṇāya (s1-3, pts1)" id="note97">tiriyaṃ taraṇāya</span>, pācittiyan”</strong>ti. (<em>28</em>:<strong>77</strong>)</p>
<p><a class="sc" id="8"></a><a class="ms" id="p_2V_616"></a><a class="msdiv" id="msdiv189"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="9"></a><a class="ms" id="p_2V_617"></a><strong>Bhikkhunī</strong> nāma ubhatosaṃghe upasampannā.</p>
<p><a class="sc" id="10"></a><a class="ms" id="p_2V_618"></a><strong>Saddhin</strong>ti ekato.</p>
<p><a class="sc" id="11"></a><a class="ms" id="p_2V_619"></a><strong>Saṃvidhāyā</strong>ti “abhiruhāma, bhagini, abhiruhāmāyya; abhiruhāmāyya, abhiruhāma, bhagini; ajja vā hiyyo vā pare vā abhiruhāmā”ti saṃvidahati āpatti dukkaṭassa.</p>
<p><a class="sc" id="12"></a><a class="ms" id="p_2V_620"></a>Bhikkhuniyā abhiruḷhe bhikkhu abhiruhati, āpatti pācittiyassa. Bhikkhumhi abhiruḷhe bhikkhunī abhiruhati, āpatti pācittiyassa. Ubho vā abhiruhanti, āpatti pācittiyassa.</p>
<p><a class="sc" id="13"></a><a class="ms" id="p_2V_621"></a><strong>Uddhaṅgāminin</strong>ti ujjavanikāya.</p>
<p><a class="sc" id="14"></a><a class="ms" id="p_2V_622"></a><strong>Adhogāminin</strong>ti ojavanikāya.</p>
<p><a class="sc" id="15"></a><a class="ms" id="p_2V_623"></a><strong>Aññatra tiriyaṃ taraṇāyā</strong>ti ṭhapetvā tiriyaṃ taraṇaṃ.</p>
<p><a class="sc" id="16"></a><a class="ms" id="p_2V_624"></a>Kukkuṭasampāte gāme, gāmantare gāmantare āpatti pācittiyassa. Agāmake araññe, aḍḍhayojane aḍḍhayojane āpatti pācittiyassa.</p>
<p><a class="sc" id="17"></a><a class="pts-vp-pi" id="pts-vp-pi4.66"></a><a class="ms" id="p_2V_625"></a><a class="msdiv" id="msdiv190"></a>Saṃvidahite saṃ­vida­hi­tasaññī ekaṃ nāvaṃ abhiruhati uddhaṅgāminiṃ vā adhogāminiṃ vā, aññatra tiriyaṃ taraṇāya, āpatti pācittiyassa. Saṃvidahite vematiko ekaṃ nāvaṃ abhiruhati uddhaṅgāminiṃ vā adhogāminiṃ vā, aññatra tiriyaṃ taraṇāya, āpatti pācittiyassa. Saṃvidahite asaṃ­vida­hi­tasaññī ekaṃ nāvaṃ abhiruhati uddhaṅgāminiṃ vā adhogāminiṃ vā, aññatra tiriyaṃ taraṇāya, āpatti pācittiyassa.</p>
<p><a class="sc" id="18"></a><a class="ms" id="p_2V_626"></a>Bhikkhu saṃvidahati, bhikkhunī na saṃvidahati, āpatti dukkaṭassa. Asaṃvidahite saṃ­vida­hi­tasaññī, āpatti dukkaṭassa. Asaṃvidahite vematiko, āpatti dukkaṭassa. Asaṃvidahite, asaṃ­vida­hi­tasaññī, anāpatti.</p>
<p><a class="sc" id="19"></a><a class="ms" id="p_2V_627"></a><a class="msdiv" id="msdiv191"></a>Anāpatti—tiriyaṃ taraṇāya, asaṃvidahitvā abhiruhanti, bhikkhunī saṃvidahati, bhikkhu na saṃvidahati, visaṅketena abhiruhanti, āpadāsu ummattakassa, ādikammissāti.</p>
<p class="endsutta"> <a class="sc" id="20"></a><a class="ms" id="p_2V_628"></a>Nāvābhiru­hana­sikkhā­padaṃ niṭṭhitaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>