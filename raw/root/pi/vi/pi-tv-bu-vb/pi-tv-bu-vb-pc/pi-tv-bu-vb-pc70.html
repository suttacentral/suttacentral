<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc70">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Sappāṇakavagga</p>
<h1>70. Kaṇṭa­ka­sikkhā­pada</h1>
</div>
<p><a class="sc" id="1"></a><a class="ms" id="p_2V_1279"></a><a class="msdiv" id="msdiv428"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena <span class="var" title="kaṇḍakassa (s1-3, pts1, mr)" id="note216">kaṇṭakassa</span> nāma samaṇuddesassa evarūpaṃ pāpakaṃ diṭṭhigataṃ uppannaṃ hoti—“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā”ti. Assosuṃ kho sambahulā bhikkhū kaṇṭakassa nāma kira samaṇuddesassa evarūpaṃ pāpakaṃ diṭṭhigataṃ uppannaṃ—“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti. Atha kho te bhikkhū yena kaṇṭako samaṇuddeso tenu­pasaṅka­miṃsu; upasaṅkamitvā kaṇṭakaṃ samaṇuddesaṃ etadavocuṃ—“saccaṃ kira te, āvuso kaṇṭaka, evarūpaṃ pāpakaṃ diṭṭhigataṃ uppannaṃ—‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti? “Evaṃ byā kho ahaṃ, bhante, bhagavatā dhammaṃ desitaṃ ājānāmi—‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.</p>
<p><a class="sc" id="2"></a><a class="ms" id="p_2V_1280"></a>“Mā, āvuso kaṇṭaka, evaṃ avaca. Mā bhagavantaṃ abbhācikkhi. Na hi sādhu bhagavato abbhakkhānaṃ. Na hi bhagavā evaṃ vadeyya. <span class="var" title="aneka­pariyā­yena āvuso (bj, s1-3, c1)" id="note217">Aneka­pariyā­yenā­vuso</span> kaṇṭaka, antarāyikā dhammā antarāyikā vuttā bhagavatā. Alañca pana te paṭisevato antarāyāya. Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo … pe … evampi kho kaṇṭako samaṇuddeso tehi bhikkhūhi vuccamāno tatheva taṃ pāpakaṃ diṭṭhigataṃ thāmasā parāmāsā abhinivissa voharati—“evaṃ byā kho ahaṃ, bhante, bhagavatā dhammaṃ desitaṃ ājānāmi— ‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.</p>
<p><a class="sc" id="3"></a><a class="ms" id="p_2V_1281"></a>Yato ca kho te bhikkhū nāsakkhiṃsu kaṇṭakaṃ samaṇuddesaṃ etasmā pāpakā diṭṭhigatā vivecetuṃ, atha kho te bhikkhū yena bhagavā tenu­pasaṅka­miṃsu; upasaṅkamitvā bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā kaṇṭakaṃ samaṇuddesaṃ paṭipucchi—“saccaṃ kira te, kaṇṭaka, evarūpaṃ pāpakaṃ diṭṭhigataṃ uppannaṃ— ‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti? “Evaṃ byā kho ahaṃ, bhante, bhagavatā dhammaṃ desitaṃ ājānāmi—‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.</p>
<p><a class="sc" id="4"></a><a class="pts-vp-pi" id="pts-vp-pi4.139"></a><a class="ms" id="p_2V_1282"></a>“Kassa nu kho nāma tvaṃ, moghapurisa, mayā evaṃ dhammaṃ desitaṃ ājānāsi? Nanu mayā, moghapurisa, aneka­pariyā­yena antarāyikā dhammā antarāyikā vuttā, alañca pana te paṭisevato antarāyāya? Appassādā kāmā vuttā mayā bahudukkhā bahupāyāsā, ādīnavo ettha bhiyyo. Aṭṭhi­kaṅ­kalū­pamā kāmā vuttā mayā … pe … sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo. Atha ca pana tvaṃ, moghapurisa, attanā duggahitena amhe ceva abbhācikkhasi attānañca khaṇasi bahuñca apuññaṃ pasavasi. Tañhi te, moghapurisa, bhavissati dīgharattaṃ ahitāya dukkhāya. Netaṃ, moghapurisa, appasannānaṃ vā pasādāya … pe … pasannānañca ekaccānaṃ aññathattāyā”ti. Vigarahitvā … pe … dhammiṃ kathaṃ katvā bhikkhū āmantesi—“tena hi, bhikkhave, saṃgho kaṇṭakaṃ samaṇuddesaṃ nāsetu. Evañca pana, bhikkhave, nāsetabbo—‘ajjatagge te, āvuso kaṇṭaka, na ceva so bhagavā satthā apadisitabbo. Yampi caññe samaṇuddesā labhanti bhikkhūhi saddhiṃ diratta­ti­rattaṃ sahaseyyaṃ sāpi te natthi. Cara pire vinassā’”ti. Atha kho saṃgho kaṇṭakaṃ samaṇuddesaṃ nāsesi.</p>
<p><a class="sc" id="5"></a><a class="ms" id="p_2V_1283"></a>Tena kho pana samayena chabbaggiyā bhikkhū jānaṃ tathānāsitaṃ kaṇṭakaṃ samaṇuddesaṃ upalāpentipi upaṭṭhāpentipi sambhuñjantipi sahāpi seyyaṃ kappenti. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū jānaṃ tathānāsitaṃ kaṇṭakaṃ samaṇuddesaṃ upalā­pes­santipi upaṭṭhā­pes­santipi sam­bhuñ­jis­santipi sahāpi seyyaṃ kappessantī”ti … pe … “saccaṃ kira tumhe, bhikkhave, jānaṃ tathānāsitaṃ kaṇṭakaṃ samaṇuddesaṃ upalāpethāpi upaṭṭhāpethāpi sambhuñjathāpi sahāpi seyyaṃ kappethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, jānaṃ tathānāsitaṃ kaṇṭakaṃ samaṇuddesaṃ upalā­pes­sathāpi upaṭṭhā­pes­sathāpi sam­bhuñ­jis­sathāpi sahāpi seyyaṃ kappessatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="6"></a><a class="ms" id="p_2V_1284"></a><a class="msdiv" id="msdiv429"></a><strong class="rule">“Samaṇuddesopi ce evaṃ vadeyya—‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā’ti, so samaṇuddeso bhikkhūhi evamassa vacanīyo—‘māvuso samaṇuddesa, evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya. Aneka­pariyā­yenā­vuso samaṇuddesa, antarāyikā dhammā antarāyikā vuttā bhagavatā. Alañca pana te paṭisevato antarāyāyā’ti. <span class="var" title="evañca pana (bj, pts1, mr)" id="note218">Evañca</span> so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo—‘ajjatagge te, āvuso samaṇuddesa, na ceva so bhagavā satthā apadisitabbo. Yampi caññe samaṇuddesā labhanti bhikkhūhi saddhiṃ diratta­ti­rattaṃ sahaseyyaṃ sāpi te natthi. Cara pire vinassā’ti. Yo pana bhikkhu jānaṃ tathānāsitaṃ samaṇuddesaṃ upalāpeyya vā upaṭṭhāpeyya vā sambhuñjeyya vā saha vā seyyaṃ kappeyya, pācittiyan”</strong>ti. (<em>70</em>:<strong>119</strong>)</p>
<p><a class="sc" id="7"></a><a class="ms" id="p_2V_1285"></a><a class="msdiv" id="msdiv430"></a><strong>Samaṇuddeso</strong> nāma sāmaṇero vuccati.</p>
<p><a class="sc" id="8"></a><a class="ms" id="p_2V_1286"></a><strong>Evaṃ vadeyyā</strong>ti—“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti.</p>
<p><a class="sc" id="9"></a><a class="pts-vp-pi" id="pts-vp-pi4.140"></a><a class="ms" id="p_2V_1287"></a><strong>So samaṇuddeso</strong>ti yo so evaṃvādī samaṇuddeso.</p>
<p><a class="sc" id="10"></a><a class="ms" id="p_2V_1288"></a><strong>Bhikkhūhī</strong>ti aññehi bhikkhūhi, ye passanti ye suṇanti tehi vattabbo—“mā, āvuso samaṇuddesa, evaṃ avaca. Mā bhagavantaṃ abbhācikkhi. Na hi sādhu bhagavato abbhakkhānaṃ. Na hi bhagavā evaṃ vadeyya. Aneka­pariyā­yenā­vuso samaṇuddesa, antarāyikā dhammā antarāyikā vuttā bhagavatā. Alañca pana te paṭisevato antarāyāyā”ti. Dutiyampi vattabbo … tatiyampi vattabbo … sace paṭinissajjati iccetaṃ kusalaṃ, no ce paṭinissajjati so samaṇuddeso bhikkhūhi evamassa vacanīyo—“ajjatagge te, āvuso samaṇuddesa, na ceva so bhagavā satthā apadisitabbo. Yampi caññe samaṇuddesā labhanti bhikkhūhi saddhiṃ diratta­ti­rattaṃ sahaseyyaṃ sāpi te natthi. Cara pire vinassā”ti.</p>
<p><a class="sc" id="11"></a><a class="ms" id="p_2V_1289"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="12"></a><a class="ms" id="p_2V_1290"></a><strong>Jānāti</strong> nāma sāmaṃ vā jānāti, aññe vā tassa ārocenti, so vā āroceti.</p>
<p><a class="sc" id="13"></a><a class="ms" id="p_2V_1291"></a><strong>Tathānāsitan</strong>ti evaṃ nāsitaṃ.</p>
<p><a class="sc" id="14"></a><a class="ms" id="p_2V_1292"></a><strong>Samaṇuddeso</strong> nāma sāmaṇero vuccati.</p>
<p><a class="sc" id="15"></a><a class="ms" id="p_2V_1293"></a><strong>Upalāpeyya vā</strong>ti tassa pattaṃ vā cīvaraṃ vā uddesaṃ vā paripucchaṃ vā dassāmīti upalāpeti, āpatti pācittiyassa.</p>
<p><a class="sc" id="16"></a><a class="ms" id="p_2V_1294"></a><strong>Upaṭṭhāpeyya vā</strong>ti tassa cuṇṇaṃ vā mattikaṃ vā dantakaṭṭhaṃ vā mukhodakaṃ vā sādiyati, āpatti pācittiyassa.</p>
<p><a class="sc" id="17"></a><a class="ms" id="p_2V_1295"></a><strong>Sambhuñjeyya vā</strong>ti sambhogo nāma dve sambhogā—āmisasambhogo ca dhammasambhogo ca.
<strong>Āmisasambhogo</strong> nāma āmisaṃ deti vā paṭiggaṇhāti vā, āpatti pācittiyassa.
<strong>Dhammasambhogo</strong> nāma uddisati vā uddisāpeti vā, padena uddisati vā uddisāpeti vā, pade pade āpatti pācittiyassa. Akkharāya uddisati vā uddisāpeti vā, akkharak­kha­rāya āpatti pācittiyassa.</p>
<p><a class="sc" id="18"></a><a class="ms" id="p_2V_1296"></a><strong>Saha vā seyyaṃ kappeyyā</strong>ti ekacchanne nāsitake samaṇuddese nipanne bhikkhu nipajjati, āpatti pācittiyassa. Bhikkhu nipanne nāsitako samaṇuddeso nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṃ nipajjanti, āpatti pācittiyassa.</p>
<p><a class="sc" id="19"></a><a class="ms" id="p_2V_1297"></a><a class="msdiv" id="msdiv431"></a>Nāsitake nāsitakasaññī upalāpeti vā upaṭṭhāpeti vā sambhuñjati vā saha vā seyyaṃ kappeti, āpatti pācittiyassa. Nāsitake vematiko upalāpeti vā upaṭṭhāpeti vā sambhuñjati vā saha vā seyyaṃ kappeti, āpatti dukkaṭassa. Nāsitake anāsitakasaññī upalāpeti vā upaṭṭhāpeti vā sambhuñjati vā saha vā seyyaṃ kappeti, anāpatti. Anāsitake nāsitakasaññī, āpatti dukkaṭassa. Anāsitake vematiko, āpatti dukkaṭassa. Anāsitake anāsitakasaññī, anāpatti.</p>
<p><a class="sc" id="20"></a><a class="ms" id="p_2V_1298"></a><a class="msdiv" id="msdiv432"></a>Anāpatti—anāsitakoti jānāti, taṃ diṭṭhiṃ paṭi­nissaṭ­ṭhoti jānāti, ummattakassa, ādi­kammi­kas­sāti.</p>
<p class="endsutta"> <a class="sc" id="21"></a><a class="ms" id="p_2V_1299"></a>Kaṇṭa­ka­sikkhā­padaṃ niṭṭhitaṃ dasamaṃ.<br> Sappāṇakavaggo sattamo.</p>
<p class="endsection summary"> <a class="sc" id="22"></a><a class="ms" id="p_2V_1300"></a>Tassuddānaṃ</p>
<blockquote class="uddanagatha">
<p><a class="sc" id="23"></a><a class="ms" id="p_2V_1301"></a>Sañ­cicca­vadha­sappā­ṇaṃ,<br> 								ukkoṭaṃ duṭṭhul­la­chāda­naṃ;<br> 								Ūnavīsati satthañca,<br> 								saṃvidhānaṃ ariṭṭhakaṃ;<br> 								Ukkhittaṃ kaṇṭakañceva,<br> 								dasa sikkhāpadā imeti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>