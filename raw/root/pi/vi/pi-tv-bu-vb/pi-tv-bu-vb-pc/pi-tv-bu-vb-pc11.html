<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc11">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Bhūtagāmavagga</p>
<h1>11. Bhūta­gāma­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.34"></a><a class="ms" id="p_2V_338"></a><a class="msdiv" id="msdiv89"></a>Tena samayena buddho bhagavā āḷaviyaṃ viharati aggāḷave cetiye. Tena kho pana samayena āḷavakā bhikkhū navakammaṃ karontā rukkhaṃ chindantipi chedāpentipi. Aññataropi āḷavako bhikkhu rukkhaṃ chindati. Tasmiṃ rukkhe adhivatthā devatā taṃ bhikkhuṃ etadavoca—“mā, bhante, attano bhavanaṃ kattukāmo mayhaṃ bhavanaṃ chindī”ti. So bhikkhu anādiyanto chindiyeva, tassā ca devatāya dārakassa bāhuṃ ākoṭesi. Atha kho tassā devatāya etadahosi—“yannūnāhaṃ imaṃ bhikkhuṃ idheva jīvitā voropeyyan”ti. Atha kho tassā devatāya etadahosi—“na kho metaṃ patirūpaṃ yāhaṃ imaṃ bhikkhuṃ idheva jīvitā voropeyyaṃ. Yannūnāhaṃ bhagavato etamatthaṃ āroceyyan”ti. Atha kho sā devatā yena bhagavā tenupasaṅkami; upasaṅkamitvā bhagavato etamatthaṃ ārocesi. “Sādhu sādhu, devate. Sādhu kho tvaṃ, devate, taṃ bhikkhuṃ jīvitā na voropesi. Sacajja tvaṃ, devate, taṃ bhikkhuṃ jīvitā voropeyyāsi, bahuñca tvaṃ, devate, apuññaṃ pasaveyyāsi. Gaccha tvaṃ, devate, amukasmiṃ okāse rukkho vivitto tasmiṃ upagacchā”ti. Manussā ujjhāyanti khiyyanti vipācenti—“kathañhi nāma samaṇā sakyaputtiyā rukkhaṃ chindissantipi chedā­pes­santipi ekindriyaṃ samaṇā sakyaputtiyā jīvaṃ viheṭhentī”ti.</p>
<p><a class="sc" id="2"></a><a class="ms" id="p_2V_339"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma āḷavakā bhikkhū rukkhaṃ chindissantipi chedā­pes­santipī”ti … pe … “saccaṃ kira tumhe, bhikkhave, rukkhaṃ chindathāpi chedāpethāpī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, rukkhaṃ chindissathāpi, chedā­pessa­thāpi. Jīvasaññino hi, moghapurisā, manussā rukkhasmiṃ. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_340"></a><a class="msdiv" id="msdiv90"></a><strong class="rule">“Bhūta­gāma­pātab­yatāya pācittiyan”</strong>ti. (<em>11</em>:<strong>60</strong>)</p>
<p><a class="sc" id="4"></a><a class="ms" id="p_2V_341"></a><a class="msdiv" id="msdiv91"></a><strong>Bhūtagāmo</strong> nāma pañca bījajātāni—mūlabījaṃ, khandhabījaṃ, phaḷubījaṃ, aggabījaṃ, <span class="var" title="bījabījañceva (pts1)" id="note45">bījabījameva</span> pañcamaṃ.</p>
<p><a class="sc" id="5"></a><a class="pts-vp-pi" id="pts-vp-pi4.35"></a><a class="ms" id="p_2V_342"></a><strong>Mūlabījaṃ</strong> nāma—haliddi, siṅgiveraṃ, vacā, vacattaṃ, ativisā, kaṭukarohiṇī, usīraṃ, bhaddamuttakaṃ, yāni vā panaññānipi atthi mūle jāyanti, mūle sañjāyanti, etaṃ mūlabījaṃ nāma.</p>
<p><a class="sc" id="6"></a><a class="ms" id="p_2V_343"></a><strong>Khandhabījaṃ</strong> nāma—assattho, nigrodho, pilakkho, udumbaro, kacchako, kapitthano, yāni vā panaññānipi atthi khandhe jāyanti, khandhe sañjāyanti, etaṃ khandhabījaṃ nāma.</p>
<p><a class="sc" id="7"></a><a class="ms" id="p_2V_344"></a><strong>Phaḷubījaṃ</strong> nāma—ucchu, veḷu, naḷo, yāni vā panaññānipi atthi pabbe jāyanti, pabbe sañjāyanti, etaṃ phaḷubījaṃ nāma.</p>
<p><a class="sc" id="8"></a><a class="ms" id="p_2V_345"></a><strong>Aggabījaṃ</strong> nāma—ajjukaṃ, phaṇijjakaṃ, hiriveraṃ, yāni vā panaññānipi atthi agge jāyanti, agge sañjāyanti, etaṃ aggabījaṃ nāma.</p>
<p><a class="sc" id="9"></a><a class="ms" id="p_2V_346"></a><strong>Bījabījaṃ</strong> nāma—pubbaṇṇaṃ, aparaṇṇaṃ, yāni vā panaññānipi atthi bīje jāyanti, bīje sañjāyanti, etaṃ bījabījaṃ nāma.</p>
<p><a class="sc" id="10"></a><a class="ms" id="p_2V_347"></a><a class="msdiv" id="msdiv92"></a>Bīje bījasaññī chindati vā chedāpeti vā, bhindati vā bhedāpeti vā, pacati vā pacāpeti vā, āpatti pācittiyassa. Bīje vematiko chindati vā chedāpeti vā, bhindati vā bhedāpeti vā, pacati vā pacāpeti vā, āpatti dukkaṭassa. Bīje abījasaññī chindati vā chedāpeti vā, bhindati vā bhedāpeti vā, pacati vā pacāpeti vā, anāpatti. Abīje bījasaññī āpatti dukkaṭassa. Abīje vematiko, āpatti dukkaṭassa. Abīje abījasaññī, anāpatti.</p>
<p><a class="sc" id="11"></a><a class="ms" id="p_2V_348"></a><a class="msdiv" id="msdiv93"></a>Anāpatti—“imaṃ jāna, imaṃ dehi, imaṃ āhara, iminā attho, imaṃ kappiyaṃ karohī”ti bhaṇati, asañcicca, assatiyā, ajānantassa, ummattakassa, ādi­kammi­kas­sāti.</p>
<p class="endsutta"> <a class="sc" id="12"></a><a class="ms" id="p_2V_349"></a>Bhūta­gāma­sikkhā­padaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>