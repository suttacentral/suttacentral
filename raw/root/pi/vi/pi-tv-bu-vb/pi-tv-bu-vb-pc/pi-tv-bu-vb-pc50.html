<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc50">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Acelakavagga</p>
<h1>50. Uyyodhi­ka­sikkhā­pada</h1>
</div>
<p><a class="sc" id="1"></a><a class="ms" id="p_2V_1005"></a><a class="msdiv" id="msdiv322"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū diratta­ti­rattaṃ senāya vasamānā uyyodhikampi balaggampi senābyūhampi anī­ka­dassa­nampi gacchanti. Aññataropi chabbaggiyo bhikkhu uyyodhikaṃ gantvā kaṇḍena paṭividdho hoti. Manussā taṃ bhikkhuṃ uppaṇḍesuṃ—“kacci, bhante, suyuddhaṃ ahosi, kati te lakkhāni laddhānī”ti? So bhikkhu tehi manussehi uppaṇḍiyamāno maṅku ahosi. Manussā ujjhāyanti khiyyanti vipācenti—“kathañhi nāma samaṇā sakyaputtiyā uyyodhikaṃ dassanāya āgacchissanti. Amhākampi alābhā, amhākampi dulladdhaṃ, ye mayaṃ ājīvassa hetu puttadārassa kāraṇā uyyodhikaṃ āgacchāmā”ti.</p>
<p><a class="sc" id="2"></a><a class="ms" id="p_2V_1006"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū uyyodhikaṃ dassanāya gacchissantī”ti … pe … “saccaṃ kira tumhe, bhikkhave, uyyodhikaṃ dassanāya gacchathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, uyyodhikaṃ dassanāya gacchissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1007"></a><a class="msdiv" id="msdiv323"></a><strong class="rule">“Diratta­ti­rattañce bhikkhu senāya vasamāno <span class="var" title="uyyodhakaṃ (s3)" id="note164">uyyodhikaṃ</span> vā balaggaṃ vā senābyūhaṃ vā anīkadassanaṃ vā gaccheyya, pācittiyan”</strong>ti. (<em>50</em>:<strong>99</strong>)</p>
<p><a class="sc" id="4"></a><a class="ms" id="p_2V_1008"></a><a class="msdiv" id="msdiv324"></a><strong>Diratta­ti­rattañce bhikkhu senāya vasamāno</strong>ti dvetisso rattiyo vasamāno.</p>
<p><a class="sc" id="5"></a><a class="ms" id="p_2V_1009"></a><strong>Uyyodhikaṃ</strong> nāma yattha sampahāro dissati.</p>
<p><a class="sc" id="6"></a><a class="ms" id="p_2V_1010"></a><strong>Balaggaṃ</strong> nāma ettakā hatthī, ettakā assā, ettakā rathā, ettakā pattī.</p>
<p><a class="sc" id="7"></a><a class="ms" id="p_2V_1011"></a><strong>Senābyūhaṃ</strong> nāma ito hatthī hontu, ito assā hontu, ito rathā hontu, ito pattikā hontu.</p>
<p><a class="sc" id="8"></a><a class="pts-vp-pi" id="pts-vp-pi4.108"></a><a class="ms" id="p_2V_1012"></a><strong>Anīkaṃ</strong> nāma hatthānīkaṃ, assānīkaṃ, rathānīkaṃ, pattānīkaṃ. Tayo hatthī pacchimaṃ hatthānīkaṃ, tayo assā pacchimaṃ assānīkaṃ, tayo rathā pacchimaṃ rathānīkaṃ, cattāro purisā sarahatthā pattī pacchimaṃ pattānīkaṃ. Dassanāya gacchati, āpatti dukkaṭassa. Yattha ṭhito passati, āpatti pācittiyassa. Dassanūpacāraṃ vijahitvā punappunaṃ passati, āpatti pācittiyassa.</p>
<p><a class="sc" id="9"></a><a class="ms" id="p_2V_1013"></a>Ekamekaṃ dassanāya gacchati, āpatti dukkaṭassa. Yattha ṭhito passati, āpatti dukkaṭassa. Dassanūpacāraṃ vijahitvā punappunaṃ passati, āpatti dukkaṭassa.</p>
<p><a class="sc" id="10"></a><a class="ms" id="p_2V_1014"></a><a class="msdiv" id="msdiv325"></a>Anāpatti—ārāme ṭhito passati, bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā sampahāro dissati, paṭipathaṃ gacchanto passati, sati karaṇīye gantvā passati, āpadāsu, ummattakassa, ādi­kammi­kas­sāti.</p>
<p class="endsutta"> <a class="sc" id="11"></a><a class="ms" id="p_2V_1015"></a>Uyyodhi­ka­sikkhā­padaṃ niṭṭhitaṃ dasamaṃ.<br> Acelakavaggo pañcamo.</p>
<p class="endsection summary"> <a class="sc" id="12"></a><a class="ms" id="p_2V_1016"></a>Tassuddānaṃ</p>
<blockquote class="uddanagatha">
<p><a class="sc" id="13"></a><a class="ms" id="p_2V_1017"></a>Pūvaṃ katho­panandassa,<br> 								tayaṃ­paṭṭhā­ka­meva ca;<br> 								Mahānāmo pasenadi,<br> 								<span class="var" title="uyyuttaṃ senuy­yodhi­kanti (bj)" id="note165">senāviddho ime dasāti</span>.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>