<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc83">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p><span class="var" id="note250" title="rājan­tepura­sikkhā­padaṃ (bj)"><span class="var" id="note249" title="rājavagga (^pi-tv-pvr1.1#209 [Kattha­paññat­ti­vāra/5. Rājavagga] ^pi-tv-pvr1.2#143 [Katāpattivāra/5. Rājavagga])">Ratanavagga</span></span></p>
<h1>83. Antepura­sikkhā­pada</h1>
</div>
<p><a class="sc" id="1"></a><a class="ms" id="p_2V_1448"></a><a class="msdiv" id="msdiv494"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena rājā pasenadi kosalo uyyānapālaṃ āṇāpesi— “gaccha, bhaṇe, uyyānaṃ sodhehi. Uyyānaṃ gamissāmā”ti. “Evaṃ, devā”ti kho so uyyānapālo rañño pasenadissa kosalassa paṭissutvā uyyānaṃ sodhento addasa bhagavantaṃ aññatarasmiṃ rukkhamūle nisinnaṃ. Disvāna yena rājā pasenadi kosalo tenupasaṅkami; upasaṅkamitvā rājānaṃ pasenadiṃ kosalaṃ etadavoca—“suddhaṃ, deva, uyyānaṃ. Api ca bhagavā tattha nisinno”ti. “Hotu, bhaṇe. Mayaṃ bhagavantaṃ payi­rupā­sis­sāmā”ti.</p>
<p><a class="sc" id="2"></a><a class="pts-vp-pi" id="pts-vp-pi4.158"></a><a class="ms" id="p_2V_1449"></a>Atha kho rājā pasenadi kosalo uyyānaṃ gantvā yena bhagavā tenupasaṅkami. Tena kho pana samayena aññataro upāsako bhagavantaṃ payirupāsanto nisinno hoti. Addasā kho rājā pasenadi kosalo taṃ upāsakaṃ bhagavantaṃ payirupāsantaṃ nisinnaṃ. Disvāna bhīto aṭṭhāsi. Atha kho rañño pasenadissa kosalassa etadahosi—“nārahatāyaṃ puriso pāpo hotuṃ, yathā bhagavantaṃ payirupāsatī”ti. Yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Atha kho so upāsako bhagavato gāravena rājānaṃ pasenadiṃ kosalaṃ neva abhivādesi na paccuṭṭhāsi. Atha kho rājā pasenadi kosalo anattamano ahosi— “kathañhi nāmāyaṃ puriso mayi āgate neva abhivādessati na paccuṭṭhessatī”ti. Atha kho bhagavā rājānaṃ pasenadiṃ kosalaṃ anattamanaṃ viditvā rājānaṃ pasenadiṃ kosalaṃ etadavoca—“eso kho, mahārāja, upāsako bahussuto āgatāgamo kāmesu vītarāgo”ti. Atha kho rañño pasenadissa kosalassa etadahosi— “nārahatāyaṃ upāsako orako hotuṃ, bhagavāpi imassa vaṇṇaṃ bhāsatī”ti. Taṃ upāsakaṃ etadavoca—“vadeyyāsi, upāsaka, yena attho”ti. “Suṭṭhu, devā”ti. Atha kho bhagavā rājānaṃ pasenadiṃ kosalaṃ dhammiyā kathāya sandassesi samādapesi samuttejesi sampahaṃsesi. Atha kho rājā pasenadi kosalo bhagavatā dhammiyā kathāya sandassito samādapito samuttejito sampahaṃsito uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="3"></a><a class="ms" id="p_2V_1450"></a><a class="msdiv" id="msdiv495"></a>Tena kho pana samayena rājā pasenadi kosalo upari­pāsāda­va­ragato hoti. Addasā kho rājā pasenadi kosalo taṃ upāsakaṃ <span class="var" title="rathiyāya (s1-3, pts1)" id="note251">rathikāya</span> chattapāṇiṃ gacchantaṃ. Disvāna pakkosāpetvā etadavoca—“tvaṃ kira, upāsaka, bahussuto āgatāgamo. Sādhu, upāsaka, amhākaṃ itthāgāraṃ dhammaṃ vācehī”ti. “<span class="var" title="yampāhaṃ (bj)" id="note252">Yamahaṃ</span>, deva, jānāmi ayyānaṃ vāhasā, ayyāva devassa itthāgāraṃ dhammaṃ vācessantī”ti. Atha kho rājā pasenadi kosalo—“saccaṃ kho upāsako āhā”ti yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca—“sādhu, bhante, bhagavā ekaṃ bhikkhuṃ āṇāpetu yo amhākaṃ itthāgāraṃ dhammaṃ vācessatī”ti. Atha kho bhagavā rājānaṃ pasenadiṃ kosalaṃ dhammiyā kathāya sandassesi … pe … padakkhiṇaṃ katvā pakkāmi. Atha kho bhagavā āyasmantaṃ ānandaṃ āmantesi—“tenahānanda, rañño itthāgāraṃ dhammaṃ vācehī”ti. “Evaṃ, bhante”ti kho āyasmā ānando bhagavato paṭissutvā kālena kālaṃ pavisitvā rañño itthāgāraṃ dhammaṃ vāceti. Atha kho āyasmā ānando pubbaṇ­ha­samayaṃ nivāsetvā patta­cīvara­mādāya yena rañño pasenadissa kosalassa nivesanaṃ tenupasaṅkami.</p>
<p><a class="sc" id="4"></a><a class="pts-vp-pi" id="pts-vp-pi4.159"></a><a class="ms" id="p_2V_1451"></a><a class="msdiv" id="msdiv496"></a>Tena kho pana samayena rājā pasenadi kosalo mallikāya deviyā saddhiṃ sayanagato hoti. Addasā kho mallikā devī āyasmantaṃ ānandaṃ dūratova āgacchantaṃ. Disvāna sahasā vuṭṭhāsi; pītakamaṭṭhaṃ dussaṃ pabhassittha. Atha kho āyasmā ānando tatova paṭinivattitvā ārāmaṃ gantvā bhikkhūnaṃ etamatthaṃ ārocesi. Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā ānando pubbe appa­ṭisaṃ­vidito rañño antepuraṃ pavisissatī”ti … pe … “saccaṃ kira tvaṃ, ānanda, pubbe appa­ṭisaṃ­vidito rañño antepuraṃ pavisasī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, ānanda, pubbe appa­ṭisaṃ­vidito rañño antepuraṃ pavisissasi. Netaṃ, ānanda, appasannānaṃ vā pasādāya … pe … vigarahitvā … pe … dhammiṃ kathaṃ katvā bhikkhū āmantesi—</p>
<p><a class="sc" id="5"></a><a class="ms" id="p_2V_1452"></a><a class="msdiv" id="msdiv497"></a>“Dasayime, bhikkhave, ādīnavā rājan­tepurap­pavesane. Katame dasa? Idha, bhikkhave, rājā mahesiyā saddhiṃ nisinno hoti, tattha bhikkhu pavisati. Mahesī vā bhikkhuṃ disvā sitaṃ pātukaroti. Bhikkhu vā mahesiṃ disvā sitaṃ pātukaroti. Tattha rañño evaṃ hoti—‘addhā imesaṃ kataṃ vā karissanti vā’ti. Ayaṃ, bhikkhave, paṭhamo ādīnavo rājan­tepurap­pavesane.</p>
<p><a class="sc" id="6"></a><a class="ms" id="p_2V_1453"></a>Puna caparaṃ, bhikkhave, rājā bahukicco bahukaraṇīyo. Aññataraṃ itthiṃ gantvā nassarati. Sā tena gabbhaṃ gaṇhi. Tattha rañño evaṃ hoti—‘na kho idha añño koci pavisati aññatra pabbajitena. Siyā nu kho pabbajitassa kamman’ti. Ayaṃ, bhikkhave, dutiyo ādīnavo rājan­tepurap­pavesane.</p>
<p><a class="sc" id="7"></a><a class="ms" id="p_2V_1454"></a>Puna caparaṃ, bhikkhave, rañño antepure aññataraṃ ratanaṃ nassati. Tattha rañño evaṃ hoti—‘na kho idha añño koci pavisati aññatra pabbajitena. Siyā nu kho pabbajitassa kamman’ti. Ayaṃ, bhikkhave, tatiyo ādīnavo rājan­tepurap­pavesane.</p>
<p><a class="sc" id="8"></a><a class="ms" id="p_2V_1455"></a>Puna caparaṃ, bhikkhave, rañño antepure abbhantarā guyhamantā bahiddhā sambhedaṃ gacchanti. Tattha rañño evaṃ hoti—‘na kho idha añño koci pavisati aññatra pabbajitena. Siyā nu kho pabbajitassa kamman’ti. Ayaṃ, bhikkhave, catuttho ādīnavo rājan­tepurap­pavesane.</p>
<p><a class="sc" id="9"></a><a class="ms" id="p_2V_1456"></a>Puna caparaṃ, bhikkhave, rañño antepure putto vā pitaraṃ pattheti pitā vā puttaṃ pattheti. Tesaṃ evaṃ hoti—‘na kho idha añño koci pavisati aññatra pabbajitena. Siyā nu kho pabbajitassa kamman’ti. Ayaṃ, bhikkhave, pañcamo ādīnavo rājan­tepurap­pavesane.</p>
<p><a class="sc" id="10"></a><a class="ms" id="p_2V_1457"></a>Puna caparaṃ, bhikkhave, rājā nīcaṭṭhāniyaṃ ucce ṭhāne ṭhapeti. Yesaṃ taṃ amanāpaṃ tesaṃ evaṃ hoti—‘rājā kho pabbajitena saṃsaṭṭho. Siyā nu kho pabbajitassa kamman’ti. Ayaṃ, bhikkhave, chaṭṭho ādīnavo, rājan­tepurap­pavesane.</p>
<p><a class="sc" id="11"></a><a class="pts-vp-pi" id="pts-vp-pi4.160"></a><a class="ms" id="p_2V_1458"></a>Puna caparaṃ, bhikkhave, rājā uccaṭṭhāniyaṃ nīce ṭhāne ṭhapeti. Yesaṃ taṃ amanāpaṃ tesaṃ evaṃ hoti—‘rājā kho pabbajitena saṃsaṭṭho. Siyā nu kho pabbajitassa kamman’ti. Ayaṃ, bhikkhave, sattamo ādīnavo rājan­tepurap­pavesane.</p>
<p><a class="sc" id="12"></a><a class="ms" id="p_2V_1459"></a>Puna caparaṃ, bhikkhave, rājā akāle senaṃ uyyojeti. Yesaṃ taṃ amanāpaṃ tesaṃ evaṃ hoti—‘rājā kho pabbajitena saṃsaṭṭho. Siyā nu kho pabbajitassa kamman’ti. Ayaṃ, bhikkhave, aṭṭhamo ādīnavo rājan­tepurap­pavesane.</p>
<p><a class="sc" id="13"></a><a class="ms" id="p_2V_1460"></a>Puna caparaṃ, bhikkhave, rājā kāle senaṃ uyyojetvā antarāmaggato nivattāpeti. Yesaṃ taṃ amanāpaṃ tesaṃ evaṃ hoti—‘rājā kho pabbajitena saṃsaṭṭho. Siyā nu kho pabbajitassa kamman’ti. Ayaṃ, bhikkhave, navamo ādīnavo rājan­tepurap­pavesane.</p>
<p><a class="sc" id="14"></a><a class="ms" id="p_2V_1461"></a>Puna caparaṃ, bhikkhave, rañño rājantepuraṃ hatthi­sammad­daṃ assasammaddaṃ rathasammaddaṃ <span class="var" title="rajaniyāni (s1-3) | rajjanīyāni (c1)" id="note254">rajanīyāni</span> rūpa­sadda­gandha­ra­sa­phoṭṭhab­bāni, yāni na pabbajitassa sāruppāni. Ayaṃ, bhikkhave, dasamo ādīnavo rājan­tepurap­pavesane. Ime kho, bhikkhave, dasa ādīnavā rājan­tepurap­pavesane”ti. Atha kho bhagavā āyasmantaṃ ānandaṃ aneka­pariyā­yena vigarahitvā dubbharatāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="15"></a><a class="ms" id="p_2V_1462"></a><a class="msdiv" id="msdiv498"></a><strong class="rule">“Yo pana bhikkhu rañño khattiyassa <span class="var" title="mud­dhā­bhisit­tassa (s1-3)" id="note255">muddhā­vasit­tassa</span> anikkhan­ta­rājake <span class="var" title="anīgata ... (bj)" id="note256">anig­ga­ta­ratanake</span> pubbe appa­ṭisaṃ­vidito indakhīlaṃ atikkāmeyya, pācittiyan”</strong>ti. (<em>83</em>:<strong>132</strong>)</p>
<p><a class="sc" id="16"></a><a class="ms" id="p_2V_1463"></a><a class="msdiv" id="msdiv499"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="17"></a><a class="ms" id="p_2V_1464"></a><strong>Khattiyo</strong> nāma ubhato sujāto hoti, mātito ca pitito ca ­saṃsud­dha­gahaṇiko, yāva sattamā pitāmahayugā akkhitto anupakuṭṭho jātivādena.</p>
<p><a class="sc" id="18"></a><a class="ms" id="p_2V_1465"></a><strong>Muddhāvasitto</strong> nāma khat­tiyā­bhi­sekena abhisitto hoti.</p>
<p><a class="sc" id="19"></a><a class="ms" id="p_2V_1466"></a><strong>Anikkhan­ta­rājake</strong>ti rājā sayanigharā anikkhanto hoti.</p>
<p><a class="sc" id="20"></a><a class="ms" id="p_2V_1467"></a><strong>Anig­ga­ta­ratanake</strong>ti mahesī sayanigharā anikkhantā hoti, ubho vā anikkhantā honti.</p>
<p><a class="sc" id="21"></a><a class="ms" id="p_2V_1468"></a><strong>Pubbe appa­ṭisaṃ­vidito</strong>ti pubbe anāmantetvā.</p>
<p><a class="sc" id="22"></a><a class="ms" id="p_2V_1469"></a><strong>Indakhīlo</strong> nāma sayanigharassa ummāro vuccati.</p>
<p><a class="sc" id="23"></a><a class="ms" id="p_2V_1470"></a><strong>Sayanigharaṃ</strong> nāma yattha katthaci rañño sayanaṃ paññattaṃ hoti, antamaso sāṇi­pākāra­parik­khit­tampi.</p>
<p><a class="sc" id="24"></a><a class="ms" id="p_2V_1471"></a><strong>Indakhīlaṃ atikkāmeyyā</strong>ti paṭhamaṃ pādaṃ ummāraṃ atikkāmeti, āpatti dukkaṭassa. Dutiyaṃ pādaṃ atikkāmeti, āpatti pācittiyassa.</p>
<p><a class="sc" id="25"></a><a class="ms" id="p_2V_1472"></a><a class="msdiv" id="msdiv500"></a>Appa­ṭisaṃ­vidite appaṭi­saṃ­vidita­saññī indakhīlaṃ atikkāmeti, āpatti pācittiyassa. Appa­ṭisaṃ­vidite vematiko indakhīlaṃ atikkāmeti, āpatti pācittiyassa. Appa­ṭisaṃ­vidite paṭi­saṃ­vidita­saññī indakhīlaṃ atikkāmeti, āpatti pācittiyassa.</p>
<p><a class="sc" id="26"></a><a class="ms" id="p_2V_1473"></a>Paṭisaṃvidite appaṭi­saṃ­vidita­saññī, āpatti dukkaṭassa. Paṭisaṃvidite vematiko, āpatti dukkaṭassa. Paṭisaṃvidite paṭi­saṃ­vidita­saññī, anāpatti.</p>
<p><a class="sc" id="27"></a><a class="pts-vp-pi" id="pts-vp-pi4.161"></a><a class="ms" id="p_2V_1474"></a><a class="msdiv" id="msdiv501"></a>Anāpatti—paṭisaṃvidite, na khattiyo hoti, na khat­tiyā­bhi­sekena abhisitto hoti, rājā sayanigharā nikkhanto hoti, mahesī sayanigharā nikkhantā hoti, ubho vā nikkhantā honti, na sayanighare, ummattakassa, ādi­kammi­kas­sāti.</p>
<p class="endsutta"> <a class="sc" id="28"></a><a class="ms" id="p_2V_1475"></a><span class="var" title="rājan­tepura­sikkhā­padaṃ (bj)" id="note257">Antepura­sikkhā­padaṃ</span> niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>