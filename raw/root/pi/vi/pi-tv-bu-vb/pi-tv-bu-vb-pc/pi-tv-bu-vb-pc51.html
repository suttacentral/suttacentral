<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc51">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Surāpānavagga</p>
<h1>51. Surā­pāna­sikkhā­pada</h1>
</div>
<p><a class="sc" id="1"></a><a class="ms" id="p_2V_1018"></a><a class="msdiv" id="msdiv326"></a>Tena samayena buddho bhagavā cetiyesu cārikaṃ caramāno yena bhaddavatikā tena pāyāsi. Addasaṃsu kho gopālakā pasupālakā kassakā pathāvino bhagavantaṃ dūratova āgacchantaṃ. Disvāna bhagavantaṃ etadavocuṃ—“mā kho, bhante, bhagavā ambatitthaṃ agamāsi. Ambatitthe, bhante, jaṭilassa assame nāgo paṭivasati iddhimā <span class="var" title="āsīviso (s1-3)" id="note166">āsiviso</span> ghoraviso. So bhagavantaṃ mā viheṭhesī”ti. Evaṃ vutte, bhagavā tuṇhī ahosi. Dutiyampi kho … pe … tatiyampi kho gopālakā pasupālakā kassakā pathāvino bhagavantaṃ etadavocuṃ—“mā kho, bhante, bhagavā ambatitthaṃ agamāsi. Ambatitthe, bhante, jaṭilassa assame nāgo paṭivasati iddhimā āsiviso ghoraviso. So bhagavantaṃ mā viheṭhesī”ti. Tatiyampi kho bhagavā tuṇhī ahosi.</p>
<p><a class="sc" id="2"></a><a class="pts-vp-pi" id="pts-vp-pi4.109"></a><a class="ms" id="p_2V_1019"></a>Atha kho bhagavā anupubbena cārikaṃ caramāno yena bhaddavatikā tadavasari. Tatra sudaṃ bhagavā bhadda­vatikā­yaṃ viharati. Atha kho āyasmā sāgato yena <span class="var" title="amba­tittha­kassa (bj, pts1) | ambatitthaṃ (s1-3)" id="note167">ambatitthassa</span> jaṭilassa assamo tenupasaṅkami; upasaṅkamitvā agyāgāraṃ pavisitvā tiṇasan­thāra­kaṃ paññapetvā nisīdi pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Addasā kho so nāgo āyasmantaṃ sāgataṃ paviṭṭhaṃ. <span class="var" title="dukkhī dummano (bj, s1-3)" id="note168">Disvāna dummano</span> <span class="var" title="padhūpāsi (s1-3, pts1, mr)" id="note169">padhūpāyi</span>. Āyasmāpi sāgato <span class="var" title="padhūpāsi (s1-3, pts1, mr)" id="note170">padhūpāyi</span>. Atha kho so nāgo makkhaṃ asahamāno pajjali. Āyasmāpi sāgato tejodhātuṃ samāpajjitvā pajjali. Atha kho āyasmā sāgato tassa nāgassa tejasā tejaṃ pariyādiyitvā yena bhaddavatikā tenupasaṅkami. Atha kho bhagavā bhadda­vatikā­yaṃ yathābhirantaṃ viharitvā yena kosambī tena cārikaṃ pakkāmi. Assosuṃ kho kosambikā upāsakā—“ayyo kira sāgato ambatitthikena nāgena saddhiṃ saṅgāmesī”ti.</p>
<p><a class="sc" id="3"></a><a class="ms" id="p_2V_1020"></a>Atha kho bhagavā anupubbena cārikaṃ caramāno yena kosambī tadavasari. Atha kho kosambikā upāsakā bhagavato paccuggamanaṃ karitvā yenāyasmā sāgato tenu­pasaṅka­miṃsu; upasaṅkamitvā āyasmantaṃ sāgataṃ abhivādetvā ekamantaṃ aṭṭhaṃsu. Ekamantaṃ ṭhitā kho kosambikā upāsakā āyasmantaṃ sāgataṃ etadavocuṃ— “kiṃ, bhante, ayyānaṃ dullabhañca manāpañca, kiṃ paṭiyādemā”ti? Evaṃ vutte, chabbaggiyā bhikkhū kosambike upāsake etadavocuṃ—“atthāvuso, kāpotikā nāma pasannā bhikkhūnaṃ dullabhā ca manāpā ca, taṃ paṭiyādethā”ti. Atha kho kosambikā upāsakā ghare ghare kāpotikaṃ pasannaṃ paṭiyādetvā āyasmantaṃ sāgataṃ piṇḍāya paviṭṭhaṃ disvāna āyasmantaṃ sāgataṃ etadavocuṃ—“pivatu, bhante, ayyo sāgato kāpotikaṃ pasannaṃ, pivatu, bhante, ayyo sāgato kāpotikaṃ pasannan”ti. Atha kho āyasmā sāgato ghare ghare kāpotikaṃ pasannaṃ pivitvā nagaramhā nikkhamanto nagaradvāre paripati.</p>
<p><a class="sc" id="4"></a><a class="pts-vp-pi" id="pts-vp-pi4.110"></a><a class="ms" id="p_2V_1021"></a>Atha kho bhagavā sambahulehi bhikkhūhi saddhiṃ nagaramhā nikkhamanto addasa āyasmantaṃ sāgataṃ nagaradvāre paripatantaṃ. Disvāna bhikkhū āmantesi— “gaṇhatha, bhikkhave, sāgatan”ti. “Evaṃ, bhante”ti kho te bhikkhū bhagavato paṭissuṇitvā āyasmantaṃ sāgataṃ ārāmaṃ netvā yena bhagavā tena sīsaṃ katvā nipātesuṃ. Atha kho āyasmā sāgato parivattitvā yena bhagavā tena pāde karitvā seyyaṃ kappesi. Atha kho bhagavā bhikkhū āmantesi—“nanu, bhikkhave, pubbe sāgato tathāgate sagāravo ahosi sappatisso”ti? “Evaṃ, bhante”. “Api nu kho, bhikkhave, sāgato etarahi tathāgate sagāravo sappatisso”ti? “No hetaṃ, bhante”. “Nanu, bhikkhave, sāgato ambatitthikena nāgena saddhiṃ saṅgāmesī”ti? “Evaṃ, bhante”. “Api nu kho, bhikkhave, sāgato etarahi <span class="var" title="deḍḍhubhenāpi (bj) | deḍḍubhenapi (s1-3)" id="note171">pahoti nāgena</span> saddhiṃ saṅgāmetun”ti? “No hetaṃ, bhante”. “Api nu kho, bhikkhave, taṃ pātabbaṃ yaṃ pivitvā visaññī assā”ti? “No hetaṃ, bhante”. “Ananucchavikaṃ, bhikkhave, sāgatassa ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma, bhikkhave, sāgato majjaṃ pivissati. Netaṃ, bhikkhave, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="5"></a><a class="ms" id="p_2V_1022"></a><a class="msdiv" id="msdiv327"></a><strong class="rule">“Surāmerayapāne pācittiyan”</strong>ti. (<em>51</em>:<strong>100</strong>)</p>
<p><a class="sc" id="6"></a><a class="ms" id="p_2V_1023"></a><a class="msdiv" id="msdiv328"></a><strong>Surā</strong> nāma piṭṭhasurā pūvasurā odanasurā kiṇṇapakkhittā sam­bhā­ra­saṃ­yuttā.</p>
<p><a class="sc" id="7"></a><a class="ms" id="p_2V_1024"></a><strong>Merayo</strong> nāma pupphāsavo phalāsavo madhvāsavo guḷāsavo sam­bhā­ra­saṃ­yutto.</p>
<p><a class="sc" id="8"></a><a class="ms" id="p_2V_1025"></a><strong>Piveyyā</strong>ti antamaso kusaggenapi pivati, āpatti pācittiyassa.</p>
<p><a class="sc" id="9"></a><a class="ms" id="p_2V_1026"></a>Majje majjasaññī pivati, āpatti pācittiyassa. Majje vematiko pivati, āpatti pācittiyassa. Majje amajjasaññī pivati, āpatti pācittiyassa.</p>
<p><a class="sc" id="10"></a><a class="ms" id="p_2V_1027"></a>Amajje majjasaññī, āpatti dukkaṭassa. Amajje vematiko, āpatti dukkaṭassa. Amajje amajjasaññī, anāpatti.</p>
<p><a class="sc" id="11"></a><a class="ms" id="p_2V_1028"></a><a class="msdiv" id="msdiv329"></a>Anāpatti—amajjañca hoti majjavaṇṇaṃ majjagandhaṃ majjarasaṃ taṃ pivati, sūpasampāke, maṃsasampāke, telasampāke, āmalakaphāṇite, amajjaṃ ariṭṭhaṃ pivati, ummattakassa, ādi­kammi­kas­sāti.</p>
<p class="endsutta"> <a class="sc" id="12"></a><a class="ms" id="p_2V_1029"></a>Surā­pāna­sikkhā­padaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>