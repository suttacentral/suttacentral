<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc20">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Bhūtagāmavagga</p>
<h1>20. Sappā­ṇa­ka­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.49"></a><a class="ms" id="p_2V_473"></a><a class="msdiv" id="msdiv139"></a>Tena samayena buddho bhagavā āḷaviyaṃ viharati aggāḷave cetiye. Tena kho pana samayena āḷavakā bhikkhū navakammaṃ karontā jānaṃ sappāṇakaṃ udakaṃ tiṇampi mattikampi siñcantipi siñcāpentipi. Ye te bhikkhū appicchā … pe … te ujjhāyanti khiyyanti vipācenti—“kathañhi nāma āḷavakā bhikkhū jānaṃ sappāṇakaṃ udakaṃ tiṇampi mattikampi siñcissantipi siñ­cā­pes­santipī”ti. Atha kho te bhikkhū āḷavake bhikkhū aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tumhe, bhikkhave, jānaṃ sappāṇakaṃ udakaṃ tiṇampi mattikampi siñcathapi siñcāpethapī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, jānaṃ sappāṇakaṃ udakaṃ tiṇampi mattikampi siñcissathapi siñcā­pessa­thapi. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="2"></a><a class="ms" id="p_2V_474"></a><a class="msdiv" id="msdiv140"></a><strong class="rule">“Yo pana bhikkhu jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyan”</strong>ti. (<em>20</em>:<strong>69</strong>)</p>
<p><a class="sc" id="3"></a><a class="ms" id="p_2V_475"></a><a class="msdiv" id="msdiv141"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="4"></a><a class="ms" id="p_2V_476"></a><strong>Jānāti</strong> <span class="var" title="jānaṃ nāma (s1-3)" id="note65">nāma</span> sāmaṃ vā jānāti. Aññe vā tassa ārocenti.</p>
<p><a class="sc" id="5"></a><a class="ms" id="p_2V_477"></a><strong>Siñceyyā</strong>ti sayaṃ siñcati, āpatti pācittiyassa.</p>
<p><a class="sc" id="6"></a><a class="ms" id="p_2V_478"></a><strong>Siñcāpeyyā</strong>ti aññaṃ āṇāpeti, <span class="var" title="āpatti dukkaṭassa (katthaci)" id="note66">āpatti pācittiyassa</span>. Sakiṃ āṇatto bahukampi siñcati, āpatti pācittiyassa.</p>
<p><a class="sc" id="7"></a><a class="ms" id="p_2V_479"></a><a class="msdiv" id="msdiv142"></a>Sappāṇake sappāṇakasaññī tiṇaṃ vā mattikaṃ vā siñcati vā siñcāpeti vā, āpatti pācittiyassa. Sappāṇake vematiko tiṇaṃ vā mattikaṃ vā siñcati vā siñcāpeti vā, āpatti dukkaṭassa. Sappāṇake appāṇakasaññī tiṇaṃ vā mattikaṃ vā siñcati vā siñcāpeti vā, anāpatti. Appāṇake sappāṇakasaññī, āpatti dukkaṭassa. Appāṇake vematiko, āpatti dukkaṭassa. Appāṇake appāṇakasaññī, anāpatti.</p>
<p><a class="sc" id="8"></a><a class="ms" id="p_2V_480"></a><a class="msdiv" id="msdiv143"></a>Anāpatti—asañcicca, assatiyā, ajānantassa, ummattakassa, ādi­kammi­kas­sāti.</p>
<p class="endsutta"> <a class="sc" id="9"></a><a class="ms" id="p_2V_481"></a>Sappā­ṇa­ka­sikkhā­padaṃ niṭṭhitaṃ dasamaṃ.<br> <span class="var" title="senāsanavaggo (si)" id="note67">Bhūtagāmavaggo</span> dutiyo.</p>
<p class="endsection summary"> <a class="sc" id="10"></a><a class="ms" id="p_2V_482"></a>Tassuddānaṃ</p>
<blockquote class="uddanagatha">
<p><a class="sc" id="11"></a><a class="ms" id="p_2V_483"></a>Bhūtaṃ aññāya ujjhāyaṃ,<br> 								pakkamantena te duve;<br> 								Pubbe nik­kaḍḍha­nā­hacca,<br> 								dvāraṃ sappāṇakena cāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>