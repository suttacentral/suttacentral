<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc86">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Ratanavagga</p>
<h1>86. Sūci­ghara­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.167"></a><a class="ms" id="p_2V_1520"></a><a class="msdiv" id="msdiv516"></a>Tena samayena buddho bhagavā sakkesu viharati kapila­vatthus­miṃ nigrodhārāme. Tena kho pana samayena aññatarena dantakārena bhikkhū pavāritā honti—“yesaṃ ayyānaṃ sūcigharena attho ahaṃ sūcigharenā”ti. Tena kho pana samayena bhikkhū bahū sūcighare viññāpenti. Yesaṃ khuddakā sūcigharā te mahante sūcighare viññāpenti. Yesaṃ mahantā sūcigharā te khuddake sūcighare viññāpenti. Atha kho so dantakāro bhikkhūnaṃ bahū sūcighare karonto na sakkoti aññaṃ vikkāyikaṃ bhaṇḍaṃ kātuṃ, attanāpi na yāpeti, puttadāropissa kilamati. Manussā ujjhāyanti khiyyanti vipācenti—“kathañhi nāma samaṇā sakyaputtiyā na mattaṃ jānitvā bahū sūcighare viññāpessanti. Ayaṃ imesaṃ bahū sūcighare karonto na sakkoti aññaṃ vikkāyikaṃ bhaṇḍaṃ kātuṃ, attanāpi na yāpeti, puttadāropissa kilamatī”ti.</p>
<p><a class="sc" id="2"></a><a class="ms" id="p_2V_1521"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma bhikkhū na mattaṃ jānitvā bahū sūcighare viññāpessantī”ti … pe … “saccaṃ kira, bhikkhave, bhikkhū na mattaṃ jānitvā bahū sūcighare viññāpentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma te, bhikkhave, moghapurisā na mattaṃ jānitvā bahū sūcighare viññāpessanti. Netaṃ, bhikkhave, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1522"></a><a class="msdiv" id="msdiv517"></a><strong class="rule">“Yo pana bhikkhu aṭṭhimayaṃ vā dantamayaṃ vā <span class="var" title="visānamayaṃ (bj)" id="note263">visāṇamayaṃ</span> vā sūcigharaṃ kārāpeyya bhedanakaṃ, pācittiyan”</strong>ti. (<em>86</em>:<strong>135</strong>)</p>
<p><a class="sc" id="4"></a><a class="ms" id="p_2V_1523"></a><a class="msdiv" id="msdiv518"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_1524"></a><strong>Aṭṭhi</strong> nāma yaṃ kiñci aṭṭhi.</p>
<p><a class="sc" id="6"></a><a class="ms" id="p_2V_1525"></a><strong>Danto</strong> nāma hatthidanto vuccati.</p>
<p><a class="sc" id="7"></a><a class="ms" id="p_2V_1526"></a><strong>Visāṇaṃ</strong> nāma yaṃ kiñci visāṇaṃ.</p>
<p><a class="sc" id="8"></a><a class="ms" id="p_2V_1527"></a><strong>Kārāpeyyā</strong>ti karoti vā kārāpeti vā, payoge dukkaṭaṃ. Paṭilābhena bhinditvā pācittiyaṃ desetabbaṃ.</p>
<p><a class="sc" id="9"></a><a class="pts-vp-pi" id="pts-vp-pi4.168"></a><a class="ms" id="p_2V_1528"></a><a class="msdiv" id="msdiv519"></a>Attanā vippakataṃ attanā pariyosāpeti, āpatti pācittiyassa. Attanā vippakataṃ parehi <span class="var" title="pariyosāvāpeti (mr)" id="note264">pariyosāpeti</span>, āpatti pācittiyassa. Parehi vippakataṃ attanā pariyosāpeti, āpatti pācittiyassa. Parehi vippakataṃ parehi <span class="var" title="pariyosāvāpeti (mr)" id="note265">pariyosāpeti</span>, āpatti pācittiyassa.</p>
<p><a class="sc" id="10"></a><a class="ms" id="p_2V_1529"></a>Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.</p>
<p><a class="sc" id="11"></a><a class="ms" id="p_2V_1530"></a><a class="msdiv" id="msdiv520"></a>Anāpatti—<span class="var" title="gaṇḍikāya (s1-3)" id="note266">gaṇṭhikāya</span>, araṇike, <span class="var" title="vīṭhe (bj) | vīthe (s1-3)" id="note267">vidhe</span>, añjaniyā, añjanisalākāya, vāsijaṭe, udaka­puñcha­niyā, ummattakassa, ādi­kammi­kas­sāti.</p>
<p class="endsutta"> <a class="sc" id="12"></a><a class="ms" id="p_2V_1531"></a>Sūci­ghara­sikkhā­padaṃ niṭṭhitaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>