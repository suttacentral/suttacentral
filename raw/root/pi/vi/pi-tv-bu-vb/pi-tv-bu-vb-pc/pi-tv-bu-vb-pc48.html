<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc48">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Acelakavagga</p>
<h1>48. Uyyutta­senā­sikkhā­pada</h1>
</div>
<p><a class="sc" id="1"></a><a class="ms" id="p_2V_981"></a><a class="msdiv" id="msdiv311"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena rājā pasenadi kosalo senāya abbhuyyāto hoti. Chabbaggiyā bhikkhū uyyuttaṃ senaṃ dassanāya agamaṃsu. Addasā kho rājā pasenadi kosalo chabbaggiye bhikkhū dūratova āgacchante. Disvāna pakkosāpetvā etadavoca—“kissa tumhe, bhante, āgatatthā”ti? “<span class="var" title="mahārāja mahārājānaṃ mayaṃ daṭṭhukāmā (pts1, mr)" id="note160">Mahārājānaṃ mayaṃ daṭṭhukāmā</span>”ti. “Kiṃ, bhante, maṃ diṭṭhena <span class="var" title="yud­dhā­bhinan­diṃ (bj) | yud­dhā­bhinan­dinā (pts1, mr)" id="note161">yud­dhā­bhinan­di­naṃ</span>; nanu bhagavā passitabbo”ti? Manussā ujjhāyanti khiyyanti vipācenti—“kathañhi nāma samaṇā sakyaputtiyā uyyuttaṃ senaṃ dassanāya āgacchissanti. Amhākampi alābhā, amhākampi dulladdhaṃ, ye mayaṃ ājīvassa hetu puttadārassa kāraṇā senāya āgacchāmā”ti.</p>
<p><a class="sc" id="2"></a><a class="ms" id="p_2V_982"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū uyyuttaṃ senaṃ dassanāya gacchissantī”ti … pe … “saccaṃ kira tumhe, bhikkhave, uyyuttaṃ senaṃ dassanāya gacchathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, uyyuttaṃ senaṃ dassanāya gacchissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_983"></a><strong class="rule">“Yo pana bhikkhu uyyuttaṃ senaṃ dassanāya gaccheyya, pācittiyan”</strong>ti.</p>
<p><a class="sc" id="4"></a><a class="ms" id="p_2V_984"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="pts-vp-pi" id="pts-vp-pi4.105"></a><a class="ms" id="p_2V_985"></a><a class="msdiv" id="msdiv312"></a>Tena kho pana samayena aññatarassa bhikkhuno mātulo senāya gilāno hoti. So tassa bhikkhuno santike dūtaṃ pāhesi—“ahañhi senāya gilāno. Āgacchatu bhadanto. Icchāmi bhadantassa āgatan”ti. Atha kho tassa bhikkhuno etadahosi— “bhagavatā sikkhāpadaṃ paññattaṃ—‘na uyyuttaṃ senaṃ dassanāya gantabban’ti. Ayañca me mātulo senāya gilāno. Kathaṃ nu kho mayā paṭi­pajji­tabban”ti? Bhagavato etamatthaṃ ārocesi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, tathā­rūpap­pac­cayā senāya gantuṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="6"></a><a class="ms" id="p_2V_986"></a><a class="msdiv" id="msdiv313"></a><strong class="rule">“Yo pana bhikkhu uyyuttaṃ senaṃ dassanāya gaccheyya, aññatra <span class="var" title="... rūpapaccayā (s1-3, pts1)" id="note162">tathā­rūpap­pac­cayā</span>, pācittiyan”</strong>ti. (<em>48</em>:<strong>97</strong>)</p>
<p><a class="sc" id="7"></a><a class="ms" id="p_2V_987"></a><a class="msdiv" id="msdiv314"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="8"></a><a class="ms" id="p_2V_988"></a><strong>Uyyuttā</strong> nāma senā gāmato nikkhamitvā niviṭṭhā vā hoti payātā vā.</p>
<p><a class="sc" id="9"></a><a class="ms" id="p_2V_989"></a><strong>Senā</strong> nāma hatthī assā rathā pattī. Dvādasapuriso hatthī, tipuriso asso, catupuriso ratho, cattāro purisā sarahatthā patti. Dassanāya gacchati, āpatti dukkaṭassa. Yattha ṭhito passati, āpatti pācittiyassa. Dassanūpacāraṃ vijahitvā punappunaṃ passati, āpatti pācittiyassa.</p>
<p><a class="sc" id="10"></a><a class="ms" id="p_2V_990"></a><strong>Aññatra tathā­rūpap­pac­cayā</strong>ti ṭhapetvā tathā­rū­pappac­cayaṃ.</p>
<p><a class="sc" id="11"></a><a class="ms" id="p_2V_991"></a><a class="msdiv" id="msdiv315"></a>Uyyutte uyyuttasaññī dassanāya gacchati, aññatra tathā­rūpap­pac­cayā, āpatti pācittiyassa. Uyyutte vematiko dassanāya gacchati, aññatra tathā­rūpap­pac­cayā, āpatti pācittiyassa. Uyyutte anuyyuttasaññī dassanāya gacchati, aññatra tathā­rūpap­pac­cayā, āpatti pācittiyassa.</p>
<p><a class="sc" id="12"></a><a class="ms" id="p_2V_992"></a>Ekamekaṃ dassanāya gacchati, āpatti dukkaṭassa. Yattha ṭhito passati, āpatti dukkaṭassa. Dassanūpacāraṃ vijahitvā punappunaṃ passati, āpatti dukkaṭassa. Anuyyutte uyyuttasaññī, āpatti dukkaṭassa. Anuyyutte vematiko, āpatti dukkaṭassa. Anuyyutte anuyyuttasaññī, anāpatti.</p>
<p><a class="sc" id="13"></a><a class="ms" id="p_2V_993"></a><a class="msdiv" id="msdiv316"></a>Anāpatti—ārāme ṭhito passati, bhikkhussa ṭhitokāsaṃ vā nisinnokāsaṃ vā nipannokāsaṃ vā āgacchati, paṭipathaṃ gacchanto passati, tathā­rūpap­pac­cayā, āpadāsu, ummattakassa, ādi­kammi­kas­sāti.</p>
<p class="endsutta"> <a class="sc" id="14"></a><a class="ms" id="p_2V_994"></a>Uyyutta­senā­sikkhā­padaṃ niṭṭhitaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>