<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc73">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Saha­dham­mika­vagga</p>
<h1>73. Mohana­sikkhā­pada</h1>
</div>
<p><a class="sc" id="1"></a><a class="ms" id="p_2V_1329"></a><a class="msdiv" id="msdiv443"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū anācāraṃ ācaritvā “aññāṇakena āpannāti jānantū”ti pātimokkhe uddissamāne evaṃ vadanti—“idāneva kho mayaṃ jānāma, ayampi kira dhammo suttāgato sutta­pariyā­panno anvaddhamāsaṃ uddesaṃ āgacchatī”ti.</p>
<p><a class="sc" id="2"></a><a class="ms" id="p_2V_1330"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū pātimokkhe uddissamāne evaṃ vakkhanti—‘idāneva kho mayaṃ jānāma, ayampi kira dhammo suttāgato sutta­pariyā­panno anvaddhamāsaṃ uddesaṃ āgacchatī’”ti … pe … “saccaṃ kira tumhe, bhikkhave, pātimokkhe uddissamāne evaṃ vadetha—‘idāneva kho mayaṃ jānāma, ayampi kira dhammo suttāgato sutta­pariyā­panno anvaddhamāsaṃ uddesaṃ āgacchatī’”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, pātimokkhe uddissamāne evaṃ vakkhatha—‘idāneva kho mayaṃ jānāma, ayampi kira dhammo suttāgato sutta­pariyā­panno anvaddhamāsaṃ uddesaṃ āgacchatī’ti. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1331"></a><a class="msdiv" id="msdiv444"></a><strong class="rule">“Yo pana bhikkhu anvaddhamāsaṃ pātimokkhe uddissamāne evaṃ vadeyya—‘idāneva kho ahaṃ jānāmi, ayampi kira dhammo suttāgato sutta­pariyā­panno anvaddhamāsaṃ uddesaṃ āgacchatī’ti. Tañce bhikkhuṃ aññe bhikkhū jāneyyuṃ nisinnapubbaṃ iminā bhikkhunā dvattikkhattuṃ pātimokkhe uddissamāne, ko pana vādo <span class="var" title="bhiyyoti (s1-3)" id="note227">bhiyyo</span>, na ca tassa bhikkhuno aññāṇakena mutti atthi, yañca tattha āpattiṃ āpanno tañca yathādhammo kāretabbo, <span class="var" title="uttariṃ cassa (bj) | uttariñcassa (s1-3)" id="note228">uttari cassa</span> moho āropetabbo—‘tassa te, āvuso, alābhā, tassa te dulladdhaṃ, yaṃ tvaṃ pātimokkhe uddissamāne na sādhukaṃ <span class="var" title="aṭṭhikatvā (bj, s1-3, pts1, mr)" id="note229">aṭṭhiṃ katvā</span> <span class="var" title="manasikarosīti (s1-3, pts1)" id="note230">manasi karosī’ti</span>. Idaṃ tasmiṃ mohanake pācittiyan”</strong>ti. (<em>73</em>:<strong>122</strong>)</p>
<p><a class="sc" id="4"></a><a class="pts-vp-pi" id="pts-vp-pi4.145"></a><a class="ms" id="p_2V_1332"></a><a class="msdiv" id="msdiv445"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_1333"></a><strong>Anvaddhamāsan</strong>ti anuposathikaṃ.</p>
<p><a class="sc" id="6"></a><a class="ms" id="p_2V_1334"></a><strong>Pātimokkhe uddissamāne</strong>ti uddisante.</p>
<p><a class="sc" id="7"></a><a class="ms" id="p_2V_1335"></a><strong>Evaṃ vadeyyā</strong>ti anācāraṃ ācaritvā—“aññāṇakena āpannoti jānantū”ti pātimokkhe uddissamāne evaṃ vadeti—“idāneva kho ahaṃ jānāmi, ayampi kira dhammo suttāgato sutta­pariyā­panno anvaddhamāsaṃ uddesaṃ āgacchatī”ti, āpatti dukkaṭassa.</p>
<p><a class="sc" id="8"></a><a class="ms" id="p_2V_1336"></a>Tañce mohetukāmaṃ bhikkhuṃ aññe bhikkhū jāneyyuṃ nisinnapubbaṃ iminā bhikkhunā dvattikkhattuṃ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṃ āpanno, tañca yathādhammo kāretabbo, uttari cassa moho āropetabbo. “Evañca pana, bhikkhave, āropetabbo. Byattena bhikkhunā paṭibalena saṃgho ñāpetabbo—</p>
<p><a class="sc" id="9"></a><a class="ms" id="p_2V_1337"></a><a class="msdiv" id="msdiv446"></a>‘Suṇātu me, bhante, saṃgho. Ayaṃ itthannāmo bhikkhu pātimokkhe uddissamāne na sādhukaṃ aṭṭhiṃ katvā manasi karoti. Yadi saṃghassa pattakallaṃ, saṃgho itthannāmassa bhikkhuno mohaṃ āropeyya. Esā ñatti.</p>
<p><a class="sc" id="10"></a><a class="ms" id="p_2V_1338"></a>Suṇātu me, bhante, saṃgho. Ayaṃ itthannāmo bhikkhu pātimokkhe uddissamāne na sādhukaṃ aṭṭhiṃ katvā manasi karoti. Saṃgho itthannāmassa bhikkhuno mohaṃ āropeti. Yassāyasmato khamati itthannāmassa bhikkhuno mohassa āropanā, so tuṇhassa; yassa nakkhamati, so bhāseyya.</p>
<p><a class="sc" id="11"></a><a class="ms" id="p_2V_1339"></a>Āropito saṃghena itthannāmassa bhikkhuno moho. Khamati saṃghassa, tasmā tuṇhī, evametaṃ dhārayāmī’”ti.</p>
<p><a class="sc" id="12"></a><a class="ms" id="p_2V_1340"></a>Anāropite mohe moheti, āpatti dukkaṭassa. Āropite mohe moheti, āpatti pācittiyassa.</p>
<p><a class="sc" id="13"></a><a class="ms" id="p_2V_1341"></a><a class="msdiv" id="msdiv447"></a>Dhammakamme dhamma­kamma­saññī moheti, āpatti pācittiyassa. Dhammakamme vematiko moheti, āpatti pācittiyassa. Dhammakamme adhamma­kamma­saññī moheti, āpatti pācittiyassa.</p>
<p><a class="sc" id="14"></a><a class="ms" id="p_2V_1342"></a>Adhammakamme dhamma­kamma­saññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhamma­kamma­saññī, āpatti dukkaṭassa.</p>
<p><a class="sc" id="15"></a><a class="ms" id="p_2V_1343"></a><a class="msdiv" id="msdiv448"></a>Anāpatti—na vitthārena sutaṃ hoti, ūnakad­vat­tik­khat­tuṃ vitthārena sutaṃ hoti, na mohetukāmassa, ummattakassa, ādi­kammi­kas­sāti.</p>
<p class="endsutta"> <a class="sc" id="16"></a><a class="ms" id="p_2V_1344"></a>Mohana­sikkhā­padaṃ niṭṭhitaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>