<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc18">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Bhūtagāmavagga</p>
<h1>18. Vehāsa­kuṭi­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.46"></a><a class="ms" id="p_2V_443"></a><a class="msdiv" id="msdiv129"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena dve bhikkhū saṃghike vihāre upari­vehāsa­kuṭiyā eko heṭṭhā <span class="var" title="eko heṭṭhā (?)" id="note59">viharati</span>, eko upari. Uparimo bhikkhu āhaccapādakaṃ mañcaṃ sahasā abhinisīdi. Mañcapādo <span class="var" title="nipatitvā (bj) | patitvā (s1-3) | nippaṭitvā (pts1)" id="note60">nippatitvā</span> heṭṭhimassa bhikkhuno matthake avatthāsi. So bhikkhu vissaramakāsi. Bhikkhū upadhāvitvā taṃ bhikkhuṃ etadavocuṃ—“kissa tvaṃ, āvuso, vissaramakāsī”ti? Atha kho so bhikkhu bhikkhūnaṃ etamatthaṃ ārocesi. Ye te bhikkhū appicchā … pe … te ujjhāyanti khiyyanti vipācenti— “kathañhi nāma bhikkhu saṃghike vihāre upari­vehāsa­kuṭiyā āhaccapādakaṃ mañcaṃ sahasā abhi­nisī­dis­satī”ti.</p>
<p><a class="sc" id="2"></a><a class="ms" id="p_2V_444"></a>Atha kho te bhikkhū taṃ bhikkhuṃ aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tvaṃ, bhikkhu, saṃghike vihāre upari­vehāsa­kuṭiyā āhaccapādakaṃ mañcaṃ sahasā abhinisīdasī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, saṃghike vihāre upari­vehāsa­kuṭiyā āhaccapādakaṃ mañcaṃ sahasā abhi­nisī­dis­sasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_445"></a><a class="msdiv" id="msdiv130"></a><strong class="rule">“Yo pana bhikkhu saṃghike vihāre upari­vehāsa­kuṭiyā āhaccapādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyan”</strong>ti. (<em>18</em>:<strong>67</strong>)</p>
<p><a class="sc" id="4"></a><a class="ms" id="p_2V_446"></a><a class="msdiv" id="msdiv131"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_447"></a><strong>Saṃghiko</strong> nāma vihāro saṃghassa dinno hoti pariccatto.</p>
<p><a class="sc" id="6"></a><a class="ms" id="p_2V_448"></a><strong>Vehāsakuṭi</strong> nāma majjhimassa purisassa asīsaghaṭṭā.</p>
<p><a class="sc" id="7"></a><a class="ms" id="p_2V_449"></a><strong>Āhaccapādako</strong> nāma
<strong>mañco</strong> aṅge vijjhitvā ṭhito hoti.</p>
<p><a class="sc" id="8"></a><a class="ms" id="p_2V_450"></a><strong>Āhaccapādakaṃ</strong> nāma
<strong>pīṭhaṃ</strong> aṅge vijjhitvā ṭhitaṃ hoti.</p>
<p><a class="sc" id="9"></a><a class="ms" id="p_2V_451"></a><strong>Abhinisīdeyyā</strong>ti tasmiṃ abhinisīdati, āpatti pācittiyassa.</p>
<p><a class="sc" id="10"></a><a class="ms" id="p_2V_452"></a><strong>Abhinipajjeyyā</strong>ti tasmiṃ abhinipajjati, āpatti pācittiyassa.</p>
<p><a class="sc" id="11"></a><a class="ms" id="p_2V_453"></a><a class="msdiv" id="msdiv132"></a>Saṃghike saṃghikasaññī upari­vehāsa­kuṭiyā āhaccapādakaṃ mañcaṃ vā pīṭhaṃ vā abhinisīdati vā abhinipajjati vā, āpatti pācittiyassa. Saṃghike vematiko … pe … saṃghike puggalikasaññī upari­vehāsa­kuṭiyā āhaccapādakaṃ mañcaṃ vā pīṭhaṃ vā abhinisīdati vā abhinipajjati vā, āpatti pācittiyassa.</p>
<p><a class="sc" id="12"></a><a class="ms" id="p_2V_454"></a>Puggalike saṃghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike, āpatti dukkaṭassa. Attano puggalike, anāpatti.</p>
<p><a class="sc" id="13"></a><a class="ms" id="p_2V_455"></a><a class="msdiv" id="msdiv133"></a>Anāpatti—avehāsakuṭiyā sīsaghaṭṭāya heṭṭhā aparibhogaṃ hoti, padarasañcitaṃ hoti, paṭāṇi dinnā hoti, tasmiṃ ṭhito gaṇhati vā laggeti vā, ummattakassa, ādi­kammi­kas­sāti.</p>
<p class="endsutta"> <a class="sc" id="14"></a><a class="ms" id="p_2V_456"></a>Vehāsa­kuṭi­sikkhā­padaṃ niṭṭhitaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>