<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc30">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Ovādavagga</p>
<h1>30. Raho­nisaj­ja­sikkhā­pada</h1>
</div>
<p><a class="sc" id="1"></a><a class="ms" id="p_2V_648"></a><a class="msdiv" id="msdiv198"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmato udāyissa purāṇadutiyikā bhikkhunīsu pabbajitā hoti. Sā āyasmato udāyissa santike abhikkhaṇaṃ āgacchati, āyasmāpi udāyī tassā bhikkhuniyā santike abhikkhaṇaṃ gacchati. Tena kho pana samayena āyasmā udāyī tassā bhikkhuniyā saddhiṃ eko ekāya raho nisajjaṃ kappesi.</p>
<p><a class="sc" id="2"></a><a class="ms" id="p_2V_649"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā udāyī bhikkhuniyā saddhiṃ eko ekāya raho nisajjaṃ kappessatī”ti … pe … “saccaṃ kira tvaṃ, udāyi, bhikkhuniyā saddhiṃ eko ekāya raho nisajjaṃ kappesī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, bhikkhuniyā saddhiṃ eko ekāya raho nisajjaṃ kappessasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_650"></a><a class="msdiv" id="msdiv199"></a><strong class="rule">“Yo pana bhikkhu bhikkhuniyā saddhiṃ eko ekāya raho nisajjaṃ kappeyya, pācittiyan”</strong>ti. (<em>30</em>:<strong>79</strong>)</p>
<p><a class="sc" id="4"></a><a class="ms" id="p_2V_651"></a><a class="msdiv" id="msdiv200"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_652"></a><strong>Bhikkhunī</strong> nāma ubhatosaṃghe upasampannā.</p>
<p><a class="sc" id="6"></a><a class="ms" id="p_2V_653"></a><strong>Saddhin</strong>ti ekato.</p>
<p><a class="sc" id="7"></a><a class="ms" id="p_2V_654"></a><strong>Eko ekāyā</strong>ti bhikkhu ceva hoti bhikkhunī ca.</p>
<p><a class="sc" id="8"></a><a class="pts-vp-pi" id="pts-vp-pi4.69"></a><a class="ms" id="p_2V_655"></a><strong>Raho</strong> nāma cakkhussa raho sotassa raho. Cakkhussa raho nāma na sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ. Sotassa raho nāma na sakkā hoti pakatikathā sotuṃ.</p>
<p><a class="sc" id="9"></a><a class="ms" id="p_2V_656"></a><strong>Nisajjaṃ kappeyyā</strong>ti bhikkhuniyā nisinnāya bhikkhu upanisinno vā hoti upanipanno vā, āpatti pācittiyassa.</p>
<p><a class="sc" id="10"></a><a class="ms" id="p_2V_657"></a>Bhikkhu nisinne bhikkhunī upanisinnā vā hoti upanipannā vā, āpatti pācittiyassa. Ubho vā nisinnā honti ubho vā nipannā, āpatti pācittiyassa.</p>
<p><a class="sc" id="11"></a><a class="ms" id="p_2V_658"></a><a class="msdiv" id="msdiv201"></a>Raho rahosaññī eko ekāya nisajjaṃ kappeti, āpatti pācittiyassa. Raho vematiko eko ekāya nisajjaṃ kappeti, āpatti pācittiyassa. Raho arahosaññī eko ekāya nisajjaṃ kappeti, āpatti pācittiyassa.</p>
<p><a class="sc" id="12"></a><a class="ms" id="p_2V_659"></a>Araho rahosaññī, āpatti dukkaṭassa. Araho vematiko, āpatti dukkaṭassa. Araho arahosaññī, anāpatti.</p>
<p><a class="sc" id="13"></a><a class="ms" id="p_2V_660"></a><a class="msdiv" id="msdiv202"></a>Anāpatti—yo koci viññū dutiyo hoti, tiṭṭhati na nisīdati, arahopekkho, aññavihito nisīdati, ummattakassa, ādi­kammi­kas­sāti.</p>
<p class="endsutta"> <a class="sc" id="14"></a><a class="ms" id="p_2V_661"></a>Raho­nisaj­ja­sikkhā­padaṃ niṭṭhitaṃ dasamaṃ.<br> <span class="var" title="­bhik­khu­novāda­vaggo (bj)" id="note102">Ovādavaggo</span> tatiyo.</p>
<p class="endsection summary"> <a class="sc" id="15"></a><a class="ms" id="p_2V_662"></a>Tassuddānaṃ</p>
<blockquote class="uddanagatha">
<p><a class="sc" id="16"></a><a class="ms" id="p_2V_663"></a>Asamma­ta­atthaṅ­gatū,<br> 								Passa­yāmisa­dānena;<br> 								Sibbati addhānaṃ nāvaṃ bhuñjeyya,<br> 								Eko ekāya te dasāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>