<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc77">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Saha­dham­mika­vagga</p>
<h1>77. Sañ­cicca­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.149"></a><a class="ms" id="p_2V_1379"></a><a class="msdiv" id="msdiv464"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū satta­rasa­vaggi­yā­naṃ bhikkhūnaṃ sañcicca kukkuccaṃ upadahanti—“bhagavatā, āvuso, sikkhāpadaṃ paññattaṃ—‘na ūnavīsativasso puggalo upasam­pā­detabbo’ti. Tumhe ca ūnavīsativassā upasampannā. Kacci no tumhe anupasampannā”ti? Te rodanti. Bhikkhū evamāhaṃsu—“kissa tumhe, āvuso, rodathā”ti? “Ime, āvuso, chabbaggiyā bhikkhū amhākaṃ sañcicca kukkuccaṃ upadahantī”ti.</p>
<p><a class="sc" id="2"></a><a class="ms" id="p_2V_1380"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū bhikkhūnaṃ sañcicca kukkuccaṃ upadahissantī”ti … pe … “saccaṃ kira tumhe, bhikkhave, bhikkhūnaṃ sañcicca kukkuccaṃ upadahathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, bhikkhūnaṃ sañcicca kukkuccaṃ upadahissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1381"></a><a class="msdiv" id="msdiv465"></a><strong class="rule">“Yo pana bhikkhu bhikkhussa sañcicca kukkuccaṃ <span class="var" title="uppādeyya (itipi)" id="note231">upadaheyya</span>—‘itissa muhuttampi aphāsu bhavissatī’ti etadeva paccayaṃ karitvā anaññaṃ, pācittiyan”</strong>ti. (<em>77</em>:<strong>126</strong>)</p>
<p><a class="sc" id="4"></a><a class="ms" id="p_2V_1382"></a><a class="msdiv" id="msdiv466"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_1383"></a><strong>Bhikkhussā</strong>ti aññassa bhikkhussa.</p>
<p><a class="sc" id="6"></a><a class="ms" id="p_2V_1384"></a><strong>Sañciccā</strong>ti jānanto sañjānanto cecca abhivitaritvā vītikkamo.</p>
<p><a class="sc" id="7"></a><a class="ms" id="p_2V_1385"></a><strong>Kukkuccaṃ upadaheyyā</strong>ti “ūnavīsativasso maññe tvaṃ upasampanno, vikāle maññe tayā bhuttaṃ, majjaṃ maññe tayā pītaṃ, mātugāmena saddhiṃ raho maññe tayā nisinnan”ti kukkuccaṃ upadahati, āpatti pācittiyassa.</p>
<p><a class="sc" id="8"></a><a class="ms" id="p_2V_1386"></a><strong>Etadeva paccayaṃ karitvā, anaññan</strong>ti na añño koci paccayo hoti kukkuccaṃ upadahituṃ.</p>
<p><a class="sc" id="9"></a><a class="ms" id="p_2V_1387"></a><a class="msdiv" id="msdiv467"></a>Upasampanne upasam­panna­saññī sañcicca kukkuccaṃ upadahati, āpatti pācittiyassa. Upasampanne vematiko sañcicca kukkuccaṃ upadahati, āpatti pācittiyassa. Upasampanne anupa­sam­panna­saññī sañcicca kukkuccaṃ upadahati, āpatti pācittiyassa.</p>
<p><a class="sc" id="10"></a><a class="ms" id="p_2V_1388"></a>Anupa­sam­pannassa sañcicca kukkuccaṃ upadahati, āpatti dukkaṭassa. Anupasampanne upasam­panna­saññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupa­sam­panna­saññī, āpatti dukkaṭassa.</p>
<p><a class="sc" id="11"></a><a class="ms" id="p_2V_1389"></a><a class="msdiv" id="msdiv468"></a>Anāpatti—na kukkuccaṃ upadahitukāmo “ūnavīsativasso maññe tvaṃ upasampanno, vikāle maññe tayā bhuttaṃ, majjaṃ maññe tayā pītaṃ, mātugāmena saddhiṃ raho maññe tayā nisinnaṃ, iṅgha jānāhi, mā te pacchā kukkuccaṃ ahosī”ti bhaṇati, ummattakassa, ādi­kammi­kas­sāti.</p>
<p class="endsutta"> <a class="sc" id="12"></a><a class="ms" id="p_2V_1390"></a>Sañ­cicca­sikkhā­padaṃ niṭṭhitaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>