<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc68">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Sappāṇakavagga</p>
<h1>68. Ariṭ­ṭha­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.134"></a><a class="ms" id="p_2V_1247"></a><a class="msdiv" id="msdiv417"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena ariṭṭhassa nāma bhikkhuno <span class="var" title="gandha­bādhi­pubbassa (s1-3, mr)" id="note204">gaddha­bādhi­pubbassa</span> evarūpaṃ pāpakaṃ diṭṭhigataṃ uppannaṃ hoti—“tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā”ti. Assosuṃ kho sambahulā bhikkhū—“ariṭṭhassa kira nāma bhikkhuno gaddha­bādhi­pubbassa evarūpaṃ pāpakaṃ diṭṭhigataṃ uppannaṃ—‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’”ti. Atha kho te bhikkhū yena ariṭṭho bhikkhu gaddha­bādhi­pubbo tenu­pasaṅka­miṃsu; upasaṅkamitvā ariṭṭhaṃ bhikkhuṃ gaddha­bādhi­pubbaṃ etadavocuṃ—“saccaṃ kira te, āvuso ariṭṭha, evarūpaṃ pāpakaṃ diṭṭhigataṃ uppannaṃ—‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’”ti? “Evaṃ byā kho ahaṃ, āvuso, bhagavatā dhammaṃ desitaṃ ājānāmi—‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.</p>
<p><a class="sc" id="2"></a><a class="ms" id="p_2V_1248"></a>“Mā, āvuso ariṭṭha, evaṃ avaca. Mā bhagavantaṃ abbhācikkhi. Na hi sādhu bhagavato <span class="var" title="abbhācikkhanaṃ (itipi)" id="note205">abbhakkhānaṃ</span>. Na hi bhagavā evaṃ vadeyya. Aneka­pariyā­yenā­vuso ariṭṭha, antarāyikā dhammā antarāyikā vuttā bhagavatā. Alañca pana te paṭisevato antarāyāya. Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo. Aṭṭhi­kaṅ­kalū­pamā kāmā vuttā bhagavatā bahudukkhā bahupāyāsā, ādīnavo ettha bhiyyo. Maṃsapesūpamā kāmā vuttā bhagavatā … pe … tiṇukkūpamā kāmā vuttā bhagavatā … aṅgārakāsūpamā kāmā vuttā bhagavatā … supinakūpamā kāmā vuttā bhagavatā … yācitakūpamā kāmā vuttā bhagavatā … rukkha­phalū­pamā kāmā vuttā bhagavatā … asisūnūpamā kāmā vuttā bhagavatā … sattisūlūpamā kāmā vuttā bhagavatā … sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo”ti.</p>
<p><a class="sc" id="3"></a><a class="pts-vp-pi" id="pts-vp-pi4.135"></a><a class="ms" id="p_2V_1249"></a>Evampi kho ariṭṭho bhikkhu gaddha­bādhi­pubbo tehi bhikkhūhi vuccamāno tatheva taṃ pāpakaṃ diṭṭhigataṃ thāmasā parāmāsā abhinivissa voharati—“evaṃ byā kho ahaṃ, āvuso, bhagavatā dhammaṃ desitaṃ ājānāmi—‘yathā yeme antarāyikā dhammā vuttā bhagavatā, te paṭisevato nālaṃ antarāyāyā’”ti. Yato ca kho te bhikkhū nāsakkhiṃsu ariṭṭhaṃ bhikkhuṃ gaddha­bādhi­pubbaṃ etasmā pāpakā diṭṭhigatā vivecetuṃ, atha kho te bhikkhū yena bhagavā tenu­pasaṅka­miṃsu; upasaṅkamitvā bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā ariṭṭhaṃ bhikkhuṃ gaddha­bādhi­pubbaṃ paṭipucchi— “saccaṃ kira te, ariṭṭha, evarūpaṃ pāpakaṃ diṭṭhigataṃ uppannaṃ—‘tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti? “Evaṃ byā kho ahaṃ, bhante, bhagavatā dhammaṃ desitaṃ ājānāmi—‘yathā yeme antarāyikā dhammā vuttā bhagavatā te paṭisevato nālaṃ antarāyāyā’”ti.</p>
<p><a class="sc" id="4"></a><a class="ms" id="p_2V_1250"></a>Kassa nu kho nāma tvaṃ, moghapurisa, mayā evaṃ dhammaṃ desitaṃ ājānāsi? Nanu mayā, moghapurisa, aneka­pariyā­yena antarāyikā dhammā antarāyikā vuttā. Alañca pana te paṭisevato antarāyāya. Appassādā kāmā vuttā mayā bahudukkhā bahupāyāsā, ādīnavo ettha bhiyyo. Aṭṭhi­kaṅ­kalū­pamā kāmā vuttā mayā … pe … maṃsapesūpamā kāmā vuttā mayā … tiṇukkūpamā kāmā vuttā mayā … aṅgārakāsūpamā kāmā vuttā mayā … supinakūpamā kāmā vuttā mayā … yācitakūpamā kāmā vuttā mayā … rukkha­phalū­pamā kāmā vuttā mayā … asisūnūpamā kāmā vuttā mayā … sattisūlūpamā kāmā vuttā mayā … sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo. Atha ca pana tvaṃ, moghapurisa, attanā duggahitena amhe ceva abbhācikkhasi, attānañca khaṇasi, bahuñca apuññaṃ pasavasi. Tañhi te, moghapurisa, bhavissati dīgharattaṃ ahitāya dukkhāya. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="5"></a><a class="ms" id="p_2V_1251"></a><a class="msdiv" id="msdiv418"></a><strong class="rule">“Yo pana bhikkhu evaṃ vadeyya—‘tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā’ti so bhikkhu bhikkhūhi evamassa vacanīyo—‘<span class="var" title="mā āyasmā (s1-3)" id="note207">māyasmā</span> evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, <span class="var" title="aneka­pariyā­yena āvuso (s1-3, pts1)" id="note208">aneka­pariyā­yenā­vuso</span>, antarāyikā<span class="var" title=" dhammā vuttā (syā1-3)" id="note209"> dhammā antarāyikā vuttā<a class="close" title=" dhammā vuttā (syā1-3)" id="note210"></a></span> bhagavatā, alañca pana te paṭisevato antarāyāyā’ti. <span class="var" title="evañca pana (pts1, mr)" id="note211">Evañca</span> so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ sama­nubhā­si­tabbo tassa paṭinissaggāya. Yāvatatiyañce sama­nubhā­si­yamāno taṃ paṭi­nissaj­jeyya, iccetaṃ kusalaṃ, no ce paṭi­nissaj­jeyya, pācittiyan”</strong>ti. (<em>68</em>:<strong>117</strong>)</p>
<p><a class="sc" id="6"></a><a class="ms" id="p_2V_1252"></a><a class="msdiv" id="msdiv419"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="7"></a><a class="ms" id="p_2V_1253"></a><strong>Evaṃ vadeyyā</strong>ti—“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā te paṭisevato nālaṃ antarāyāyā”ti.</p>
<p><a class="sc" id="8"></a><a class="ms" id="p_2V_1254"></a><strong>So bhikkhū</strong>ti yo so evaṃvādī bhikkhu.</p>
<p><a class="sc" id="9"></a><a class="pts-vp-pi" id="pts-vp-pi4.136"></a><a class="ms" id="p_2V_1255"></a><strong>Bhikkhūhī</strong>ti aññehi bhikkhūhi. Ye passanti ye suṇanti tehi vattabbo—“māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, aneka­pariyā­yenā­vuso antarāyikā dhammā antarāyikā vuttā bhagavatā. Alañca pana te paṭisevato antarāyāyā”ti. Dutiyampi vattabbo. Tatiyampi vattabbo. Sace paṭinissajjati, iccetaṃ kusalaṃ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. So bhikkhu <strong>saṃgha­majjhampi</strong> ākaḍḍhitvā vattabbo—“māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, aneka­pariyā­yenā­vuso antarāyikā dhammā antarāyikā vuttā bhagavatā. Alañca pana te paṭisevato antarāyāyā”ti. Dutiyampi vattabbo. Tatiyampi vattabbo. Sace paṭinissajjati, iccetaṃ kusalaṃ. No ce paṭinissajjati, āpatti dukkaṭassa. So bhikkhu sama­nubhā­si­tabbo. “Evañca pana, bhikkhave, sama­nubhā­si­tabbo. Byattena bhikkhunā paṭibalena saṃgho ñāpetabbo—</p>
<p><a class="sc" id="10"></a><a class="ms" id="p_2V_1256"></a><a class="msdiv" id="msdiv420"></a>‘Suṇātu me, bhante, saṃgho. Itthannāmassa bhikkhuno evarūpaṃ pāpakaṃ diṭṭhigataṃ uppannaṃ—“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti. So taṃ diṭṭhiṃ na paṭinissajjati. Yadi saṃghassa pattakallaṃ, saṃgho itthannāmaṃ bhikkhuṃ samanubhāseyya—tassā diṭṭhiyā paṭinissaggāya. Esā ñatti.</p>
<p><a class="sc" id="11"></a><a class="ms" id="p_2V_1257"></a>Suṇātu me, bhante, saṃgho. Itthannāmassa bhikkhuno evarūpaṃ pāpakaṃ diṭṭhigataṃ uppannaṃ—“tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti. So taṃ diṭṭhiṃ na paṭinissajjati. Saṃgho itthannāmaṃ bhikkhuṃ samanubhāsati tassā diṭṭhiyā paṭinissaggāya. Yassāyasmato khamati itthannāmassa bhikkhuno samanubhāsanā, tassā diṭṭhiyā paṭinissaggāya, so tuṇhassa; yassa nakkhamati, so bhāseyya.</p>
<p><a class="sc" id="12"></a><a class="ms" id="p_2V_1258"></a>Dutiyampi etamatthaṃ vadāmi … pe … tatiyampi etamatthaṃ vadāmi—suṇātu me, bhante, saṃgho. Itthannāmassa bhikkhuno evarūpaṃ pāpakaṃ diṭṭhigataṃ uppannaṃ— “tathāhaṃ bhagavatā dhammaṃ desitaṃ ājānāmi yathā yeme antarāyikā dhammā vuttā bhagavatā te paṭisevato nālaṃ antarāyāyā”ti. So taṃ diṭṭhiṃ na paṭinissajjati. Saṃgho itthannāmaṃ bhikkhuṃ samanubhāsati tassā diṭṭhiyā paṭinissaggāya. Yassāyasmato khamati itthannāmassa bhikkhuno samanubhāsanā, tassā diṭṭhiyā paṭinissaggāya, so tuṇhassa; yassa nakkhamati, so bhāseyya.</p>
<p><a class="sc" id="13"></a><a class="ms" id="p_2V_1259"></a>Samanubhaṭṭho saṃghena itthannāmo bhikkhu, tassā diṭṭhiyā paṭinissaggāya. Khamati saṃghassa, tasmā tuṇhī, evametaṃ dhārayāmī’”ti.</p>
<p><a class="sc" id="14"></a><a class="ms" id="p_2V_1260"></a>Ñattiyā dukkaṭaṃ. Dvīhi kammavācāhi dukkaṭā. Kamma­vācā­pari­yosāne āpatti pācittiyassa.</p>
<p><a class="sc" id="15"></a><a class="ms" id="p_2V_1261"></a><a class="msdiv" id="msdiv421"></a>Dhammakamme dhamma­kamma­saññī na paṭinissajjati, āpatti pācittiyassa. Dhammakamme vematiko na paṭinissajjati, āpatti pācittiyassa. Dhammakamme adhamma­kamma­saññī na paṭinissajjati, āpatti pācittiyassa.</p>
<p><a class="sc" id="16"></a><a class="ms" id="p_2V_1262"></a>Adhammakamme dhamma­kamma­saññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhamma­kamma­saññī, āpatti dukkaṭassa.</p>
<p><a class="sc" id="17"></a><a class="ms" id="p_2V_1263"></a><a class="msdiv" id="msdiv422"></a>Anāpatti—asama­nu­bhāsan­tassa, paṭi­nissaj­jan­tassa, ummattakassāti.</p>
<p class="endsutta"> <a class="sc" id="18"></a><a class="ms" id="p_2V_1264"></a>Ariṭ­ṭha­sikkhā­padaṃ niṭṭhitaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>