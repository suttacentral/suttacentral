<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc17">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Bhūtagāmavagga</p>
<h1>17. Nik­kaḍḍha­na­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.44"></a><a class="ms" id="p_2V_428"></a><a class="msdiv" id="msdiv124"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena satta­rasa­vaggiyā bhikkhū aññataraṃ paccantimaṃ mahāvihāraṃ paṭi­saṅ­kha­ronti—“idha mayaṃ vassaṃ vasissāmā”ti. Addasaṃsu kho chabbaggiyā bhikkhū satta­rasa­vaggiye bhikkhū vihāraṃ paṭi­saṅ­kha­ronte. Disvāna evamāhaṃsu—“ime, āvuso, satta­rasa­vaggiyā bhikkhū vihāraṃ paṭi­saṅ­kha­ronti. Handa ne vuṭṭhāpessāmā”ti. Ekacce evamāhaṃsu—“āgamethāvuso, yāva paṭi­saṅ­kha­ronti; paṭisaṅkhate vuṭṭhāpessāmā”ti.</p>
<p><a class="sc" id="2"></a><a class="ms" id="p_2V_429"></a>Atha kho chabbaggiyā bhikkhū satta­rasa­vaggiye bhikkhū etadavocuṃ— “uṭṭhethāvuso, amhākaṃ vihāro pāpuṇātī”ti. “Nanu, āvuso, <span class="var" title="paṭigacceva (bj, pts1)" id="note57">paṭikacceva</span> ācikkhitabbaṃ, mayañcaññaṃ paṭi­saṅ­kha­rey­yāmā”ti. “Nanu, āvuso, saṃghiko vihāro”ti? “Āmāvuso, saṃghiko vihāro”ti. “Uṭṭhethāvuso, amhākaṃ vihāro pāpuṇātī”ti. “Mahallako, āvuso, vihāro. Tumhepi vasatha, mayampi vasissāmā”ti. “Uṭṭhethāvuso, amhākaṃ vihāro pāpuṇātī”ti kupitā anattamanā gīvāyaṃ gahetvā nikkaḍḍhanti. Te nik­kaḍ­ḍhī­ya­mānā rodanti. Bhikkhū evamāhaṃsu—“kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhe saṃghikā vihārā nikkaḍḍhantī”ti. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū kupitā anattamanā bhikkhū saṃghikā vihārā nik­kaḍ­ḍhis­santī”ti.</p>
<p><a class="sc" id="3"></a><a class="ms" id="p_2V_430"></a>Atha kho te bhikkhū chabbaggiye bhikkhū aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tumhe, bhikkhave, kupitā anattamanā bhikkhū saṃghikā vihārā nikkaḍḍhathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, kupitā anattamanā bhikkhū saṃghikā vihārā nik­kaḍ­ḍhis­satha? Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="4"></a><a class="ms" id="p_2V_431"></a><a class="msdiv" id="msdiv125"></a><strong class="rule">“Yo pana bhikkhu bhikkhuṃ kupito anattamano saṃghikā vihārā nikkaḍḍheyya vā nikkaḍḍhāpeyya vā, pācittiyan”</strong>ti. (<em>17</em>:<strong>66</strong>)</p>
<p><a class="sc" id="5"></a><a class="ms" id="p_2V_432"></a><a class="msdiv" id="msdiv126"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="6"></a><a class="pts-vp-pi" id="pts-vp-pi4.45"></a><a class="ms" id="p_2V_433"></a><strong>Bhikkhun</strong>ti aññaṃ bhikkhuṃ.</p>
<p><a class="sc" id="7"></a><a class="ms" id="p_2V_434"></a><strong>Kupito anattamano</strong>ti anabhiraddho āhatacitto khilajāto.</p>
<p><a class="sc" id="8"></a><a class="ms" id="p_2V_435"></a><strong>Saṃghiko</strong> nāma vihāro saṃghassa dinno hoti pariccatto.</p>
<p><a class="sc" id="9"></a><a class="ms" id="p_2V_436"></a><strong>Nikkaḍḍheyyā</strong>ti gabbhe gahetvā pamukhaṃ nikkaḍḍhati, āpatti pācittiyassa. Pamukhe gahetvā bahi nikkaḍḍhati, āpatti pācittiyassa. Ekena payogena bahukepi dvāre atikkāmeti, āpatti pācittiyassa.</p>
<p><a class="sc" id="10"></a><a class="ms" id="p_2V_437"></a><strong>Nikkaḍḍhāpeyyā</strong>ti aññaṃ āṇāpeti, āpatti <span class="var" title="dukkaṭassa (pts1)" id="note58">pācittiyassa</span>. Sakiṃ āṇatto bahukepi dvāre atikkāmeti, āpatti pācittiyassa.</p>
<p><a class="sc" id="11"></a><a class="ms" id="p_2V_438"></a><a class="msdiv" id="msdiv127"></a>Saṃghike saṃghikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa. Saṃghike vematiko kupito anattamano nikkaḍḍhati vā nikkaḍḍhāpeti vā, āpatti pācittiyassa. Saṃghike puggalikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa.</p>
<p><a class="sc" id="12"></a><a class="ms" id="p_2V_439"></a>Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa. Vihārassa upacārā vā upaṭṭhā­na­sālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa. Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa. Anupasampannaṃ vihārā vā vihārassa upacārā vā upaṭṭhā­na­sālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa. Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa.</p>
<p><a class="sc" id="13"></a><a class="ms" id="p_2V_440"></a>Puggalike saṃghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike āpatti dukkaṭassa. Attano puggalike anāpatti.</p>
<p><a class="sc" id="14"></a><a class="ms" id="p_2V_441"></a><a class="msdiv" id="msdiv128"></a>Anāpatti—alajjiṃ nikkaḍḍhati vā nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā, ummattakaṃ nikkaḍḍhati vā nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā, bhaṇḍa­na­kārakaṃ kalahakārakaṃ vivādakārakaṃ bhassakārakaṃ saṃghe adhika­ra­ṇa­kārakaṃ nikkaḍḍhati vā nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā, antevāsikaṃ vā sad­dhi­vihā­ri­kaṃ vā na sammā vattantaṃ nikkaḍḍhati vā nikkaḍḍhāpeti vā, tassa parikkhāraṃ nikkaḍḍhati vā nikkaḍḍhāpeti vā, ummattakassa, ādi­kammi­kas­sāti.</p>
<p class="endsutta"> <a class="sc" id="15"></a><a class="ms" id="p_2V_442"></a>Nik­kaḍḍha­na­sikkhā­padaṃ niṭṭhitaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>