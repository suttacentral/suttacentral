<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc78">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Saha­dham­mika­vagga</p>
<h1>78. Upassu­ti­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.150"></a><a class="ms" id="p_2V_1391"></a><a class="msdiv" id="msdiv469"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū pesalehi bhikkhūhi saddhiṃ bhaṇḍanti. Pesalā bhikkhū evaṃ vadanti—“alajjino ime, āvuso, chabbaggiyā bhikkhū. Na sakkā imehi saha bhaṇḍitun”ti. Chabbaggiyā bhikkhū evaṃ vadanti— “kissa tumhe, āvuso, amhe alajjivādena pāpethā”ti? “Kahaṃ pana tumhe, āvuso, assutthā”ti? “Mayaṃ āyasmantānaṃ <span class="var" title="upassuti (?)" id="note232">upassutiṃ</span> tiṭṭhamhā”ti.</p>
<p><a class="sc" id="2"></a><a class="ms" id="p_2V_1392"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū bhikkhūnaṃ bhaṇḍa­na­jātānaṃ kalahajātānaṃ vivādāpannānaṃ <span class="var" title="upassuti (?)" id="note233">upassutiṃ</span> tiṭṭhissantī”ti … pe … “saccaṃ kira tumhe, bhikkhave, bhikkhūnaṃ bhaṇḍa­na­jātānaṃ kalahajātānaṃ vivādāpannānaṃ <span class="var" title="upassuti (?)" id="note234">upassutiṃ</span> tiṭṭhathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, bhikkhūnaṃ bhaṇḍa­na­jātānaṃ kalahajātānaṃ vivādāpannānaṃ <span class="var" title="upassuti (?)" id="note235">upassutiṃ</span> tiṭṭhissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1393"></a><a class="msdiv" id="msdiv470"></a><strong class="rule">“Yo pana bhikkhu bhikkhūnaṃ bhaṇḍa­na­jātānaṃ kalahajātānaṃ vivādāpannānaṃ <span class="var" title="upassuti (?)" id="note236">upassutiṃ</span> tiṭṭheyya—‘yaṃ ime bhaṇissanti taṃ sossāmī’ti etadeva paccayaṃ karitvā anaññaṃ, pācittiyan”</strong>ti. (<em>78</em>:<strong>127</strong>)</p>
<p><a class="sc" id="4"></a><a class="ms" id="p_2V_1394"></a><a class="msdiv" id="msdiv471"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_1395"></a><strong>Bhikkhūnan</strong>ti aññesaṃ bhikkhūnaṃ.</p>
<p><a class="sc" id="6"></a><a class="ms" id="p_2V_1396"></a><strong>Bhaṇḍa­na­jātānaṃ kalahajātānaṃ vivādāpannānan</strong>ti adhika­ra­ṇa­jātānaṃ.</p>
<p><a class="sc" id="7"></a><a class="pts-vp-pi" id="pts-vp-pi4.151"></a><a class="ms" id="p_2V_1397"></a><strong><span class="var" title="upassuti (?)" id="note237">Upassutiṃ</span> tiṭṭheyyā</strong>ti “imesaṃ sutvā codessāmi sāressāmi paṭicodessāmi paṭisāressāmi maṅkū karissāmī”ti gacchati, āpatti dukkaṭassa. Yattha ṭhito suṇāti, āpatti pācittiyassa. Pacchato gacchanto turito gacchati sossāmīti, āpatti dukkaṭassa. Yattha ṭhito suṇāti, āpatti pācittiyassa. Purato gacchanto ohiyyati sossāmīti, āpatti dukkaṭassa. Yattha ṭhito suṇāti, āpatti pācittiyassa. Bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā mantentaṃ ukkāsitabbaṃ, vijānāpetabbaṃ, no ce ukkāseyya vā vijānāpeyya vā, āpatti pācittiyassa.</p>
<p><a class="sc" id="8"></a><a class="ms" id="p_2V_1398"></a><strong>Etadeva paccayaṃ karitvā anaññan</strong>ti na añño koci paccayo hoti upassutiṃ tiṭṭhituṃ.</p>
<p><a class="sc" id="9"></a><a class="ms" id="p_2V_1399"></a><a class="msdiv" id="msdiv472"></a>Upasampanne upasam­panna­saññī upassutiṃ tiṭṭhati, āpatti pācittiyassa. Upasampanne vematiko upassutiṃ tiṭṭhati, āpatti pācittiyassa. Upasampanne anupa­sam­panna­saññī upassutiṃ tiṭṭhati, āpatti pācittiyassa.</p>
<p><a class="sc" id="10"></a><a class="ms" id="p_2V_1400"></a>Anupa­sam­pannassa upassutiṃ tiṭṭhati, āpatti dukkaṭassa. Anupasampanne upasam­panna­saññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupa­sam­panna­saññī, āpatti dukkaṭassa.</p>
<p><a class="sc" id="11"></a><a class="ms" id="p_2V_1401"></a><a class="msdiv" id="msdiv473"></a>Anāpatti—“imesaṃ sutvā oramissāmi viramissāmi <span class="var" title="vūpasamessāmi (si)" id="note238">vūpasamissāmi</span> attānaṃ parimocessāmī”ti gacchati, ummattakassa, ādi­kammi­kas­sāti.</p>
<p class="endsutta"> <a class="sc" id="12"></a><a class="ms" id="p_2V_1402"></a>Upassu­ti­sikkhā­padaṃ niṭṭhitaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>