<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc58">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Surāpānavagga</p>
<h1>58. Dubbaṇ­ṇa­karaṇa­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.120"></a><a class="ms" id="p_2V_1119"></a><a class="msdiv" id="msdiv367"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena sambahulā bhikkhū ca paribbājakā ca sāketā sāvatthiṃ addhā­na­maggap­paṭi­pannā honti. Antarāmagge corā nikkhamitvā te acchindiṃsu. Sāvatthiyā rājabhaṭā nikkhamitvā te core sabhaṇḍe gahetvā bhikkhūnaṃ santike dūtaṃ pāhesuṃ—“āgacchantu, bhadantā, sakaṃ sakaṃ cīvaraṃ sañjānitvā gaṇhantū”ti. Bhikkhū na sañjānanti. Te ujjhāyanti khiyyanti vipācenti—“kathañhi nāma bhadantā attano attano cīvaraṃ na sañjānissantī”ti.</p>
<p><a class="sc" id="2"></a><a class="ms" id="p_2V_1120"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho te bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhūnaṃ tadanuc­chavi­kaṃ tadanulomikaṃ dhammiṃ kathaṃ katvā bhikkhū āmantesi—“tena hi, bhikkhave, bhikkhūnaṃ sikkhāpadaṃ paññapessāmi dasa atthavase paṭicca— saṃgha­suṭṭhu­tāya, saṃ­ghaphāsu­tāya … pe … sad­dhammaṭ­ṭhitiyā, vina­yā­nugga­hāya. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1121"></a><a class="msdiv" id="msdiv368"></a><strong class="rule">“Navaṃ pana bhikkhunā cīvaralābhena tiṇṇaṃ dubbaṇ­ṇa­karaṇā­naṃ aññataraṃ dubbaṇ­ṇa­karaṇaṃ ādātabbaṃ—nīlaṃ vā kaddamaṃ vā kāḷasāmaṃ vā. Anādā</strong>
<strong>ce bhikkhu tiṇṇaṃ dubbaṇ­ṇa­karaṇā­naṃ aññataraṃ dubbaṇ­ṇa­karaṇaṃ navaṃ cīvaraṃ paribhuñjeyya, pācittiyan”</strong>ti. (<em>58</em>:<strong>107</strong>)</p>
<p><a class="sc" id="4"></a><a class="ms" id="p_2V_1122"></a><a class="msdiv" id="msdiv369"></a><strong>Navaṃ</strong> nāma akatakappaṃ vuccati.</p>
<p><a class="sc" id="5"></a><a class="ms" id="p_2V_1123"></a><strong>Cīvaraṃ</strong> nāma channaṃ cīvarānaṃ aññataraṃ cīvaraṃ.</p>
<p><a class="sc" id="6"></a><a class="ms" id="p_2V_1124"></a><strong>Tiṇṇaṃ dubbaṇ­ṇa­karaṇā­naṃ aññataraṃ dubbaṇ­ṇa­karaṇaṃ ādātabban</strong>ti antamaso kusaggenapi ādātabbaṃ.</p>
<p><a class="sc" id="7"></a><a class="ms" id="p_2V_1125"></a><strong>Nīlaṃ</strong> nāma dve nīlāni—kaṃsanīlaṃ, palāsanīlaṃ.</p>
<p><a class="sc" id="8"></a><a class="ms" id="p_2V_1126"></a><strong>Kaddamo</strong> nāma odako vuccati.</p>
<p><a class="sc" id="9"></a><a class="ms" id="p_2V_1127"></a><strong>Kāḷasāmaṃ</strong> nāma yaṃ kiñci <span class="var" title="kāḷakaṃ (bj, s1-3)" id="note188">kāḷasāmakaṃ</span>.</p>
<p><a class="sc" id="10"></a><a class="pts-vp-pi" id="pts-vp-pi4.121"></a><a class="ms" id="p_2V_1128"></a><strong>Anādā ce bhikkhu tiṇṇaṃ dubbaṇ­ṇa­karaṇā­naṃ aññataraṃ dubbaṇ­ṇa­karaṇan</strong>ti antamaso kusaggenapi anādiyitvā tiṇṇaṃ dubbaṇ­ṇa­karaṇā­naṃ aññataraṃ dubbaṇ­ṇa­karaṇaṃ navaṃ cīvaraṃ paribhuñjati, āpatti pācittiyassa.</p>
<p><a class="sc" id="11"></a><a class="ms" id="p_2V_1129"></a><a class="msdiv" id="msdiv370"></a>Anādinne anādinnasaññī paribhuñjati, āpatti pācittiyassa. Anādinne vematiko paribhuñjati, āpatti pācittiyassa. Anādinne ādinnasaññī paribhuñjati, āpatti pācittiyassa.</p>
<p><a class="sc" id="12"></a><a class="ms" id="p_2V_1130"></a>Ādinne anādinnasaññī, āpatti dukkaṭassa. Ādinne vematiko, āpatti dukkaṭassa. Ādinne ādinnasaññī, anāpatti.</p>
<p><a class="sc" id="13"></a><a class="ms" id="p_2V_1131"></a><a class="msdiv" id="msdiv371"></a>Anāpatti—ādiyitvā paribhuñjati, kappo naṭṭho hoti, kappakatokāso jiṇṇo hoti, kappakatena akappakataṃ saṃsibbitaṃ hoti, aggaḷe anuvāte paribhaṇḍe, ummattakassa, ādi­kammi­kas­sāti.</p>
<p class="endsutta"> <a class="sc" id="14"></a><a class="ms" id="p_2V_1132"></a>Dubbaṇ­ṇa­karaṇa­sikkhā­padaṃ niṭṭhitaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>