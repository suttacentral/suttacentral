<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc44">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p><span class="var" id="note143" title="paṭha­ma­raho­nisaj­ja­sikkhā­padaṃ (bj)">Acelakavagga</span></p>
<h1>44. Raho­pa­ṭicchan­na­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.96"></a><a class="ms" id="p_2V_906"></a><a class="msdiv" id="msdiv284"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmā upanando sakyaputto sahāyakassa gharaṃ gantvā tassa pajāpatiyā saddhiṃ raho paṭicchanne āsane nisajjaṃ kappesi. Atha kho so puriso ujjhāyati khiyyati vipāceti—“kathañhi nāma ayyo upanando mayhaṃ pajāpatiyā saddhiṃ raho paṭicchanne āsane nisajjaṃ kappessatī”ti.</p>
<p><a class="sc" id="2"></a><a class="ms" id="p_2V_907"></a>Assosuṃ kho bhikkhū tassa purisassa ujjhāyantassa khiyyantassa vipācentassa. Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā upanando sakyaputto mātugāmena saddhiṃ raho paṭicchanne āsane nisajjaṃ kappessatī”ti … pe … “saccaṃ kira tvaṃ, upananda, mātugāmena saddhiṃ raho paṭicchanne āsane nisajjaṃ kappesī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, mātugāmena saddhiṃ raho paṭicchanne āsane nisajjaṃ kappessasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_908"></a><a class="msdiv" id="msdiv285"></a><strong class="rule">“Yo pana bhikkhu mātugāmena saddhiṃ raho paṭicchanne āsane nisajjaṃ kappeyya, pācittiyan”</strong>ti. (<em>44</em>:<strong>93</strong>)</p>
<p><a class="sc" id="4"></a><a class="ms" id="p_2V_909"></a><a class="msdiv" id="msdiv286"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_910"></a><strong>Mātugāmo</strong> nāma manussitthī, na yakkhī na petī na tiracchānagatā, antamaso tadahujātāpi dārikā, pageva mahattarī.</p>
<p><a class="sc" id="6"></a><a class="ms" id="p_2V_911"></a><strong>Saddhin</strong>ti ekato.</p>
<p><a class="sc" id="7"></a><a class="ms" id="p_2V_912"></a><strong>Raho</strong> nāma cakkhussa raho sotassa raho. Cakkhussa raho nāma na sakkā hoti akkhiṃ vā nikhaṇīyamāne bhamukaṃ vā ukkhipīyamāne sīsaṃ vā ukkhipīyamāne passituṃ. Sotassa raho nāma na sakkā hoti pakatikathā sotuṃ.</p>
<p><a class="sc" id="8"></a><a class="ms" id="p_2V_913"></a><strong>Paṭicchannaṃ</strong> nāma āsanaṃ <span class="var" title="kuḍḍena (bj, s1-3, pts1)" id="note146">kuṭṭena</span> vā kavāṭena vā kilañjena vā sāṇipākārena vā rukkhena vā thambhena vā <span class="var" title="kotthaliyā (bj) | koṭṭhaḷiyā (s1-3) | kotthaḷikāya (mr)" id="note147">kotthaḷiyā</span> vā, yena kenaci paṭicchannaṃ hoti.</p>
<p><a class="sc" id="9"></a><a class="ms" id="p_2V_914"></a><strong>Nisajjaṃ kappeyyā</strong>ti mātugāme nisinne bhikkhu upanisinno vā hoti upanipanno vā, āpatti pācittiyassa. Bhikkhu nisinne mātugāmo upanisinno vā hoti upanipanno vā, āpatti pācittiyassa. Ubho vā nisinnā honti ubho vā nipannā, āpatti pācittiyassa.</p>
<p><a class="sc" id="10"></a><a class="ms" id="p_2V_915"></a><a class="msdiv" id="msdiv287"></a>Mātugāme mātugāmasaññī raho paṭicchanne āsane nisajjaṃ kappeti, āpatti pācittiyassa. Mātugāme vematiko raho paṭicchanne āsane nisajjaṃ kappeti, āpatti pācittiyassa. Mātugāme amātugāmasaññī raho paṭicchanne āsane nisajjaṃ kappeti, āpatti pācittiyassa.</p>
<p><a class="sc" id="11"></a><a class="pts-vp-pi" id="pts-vp-pi4.97"></a><a class="ms" id="p_2V_916"></a>Yakkhiyā vā petiyā vā paṇḍakena vā tiracchā­na­gatāya vā ­manus­sa­vigga­hitthiyā vā saddhiṃ raho paṭicchanne āsane nisajjaṃ kappeti, āpatti dukkaṭassa. Amātugāme mātugāmasaññī, āpatti dukkaṭassa. Amātugāme vematiko, āpatti dukkaṭassa. Amātugāme amātugāmasaññī, anāpatti.</p>
<p><a class="sc" id="12"></a><a class="ms" id="p_2V_917"></a><a class="msdiv" id="msdiv288"></a>Anāpatti—yo koci viññū puriso dutiyo hoti, tiṭṭhati na nisīdati, arahopekkho, aññavihito nisīdati, ummattakassa, ādi­kammi­kas­sāti.</p>
<p class="endsutta"> <a class="sc" id="13"></a><a class="ms" id="p_2V_918"></a><span class="var" title="paṭha­ma­raho­nisaj­ja­sikkhā­padaṃ (bj)" id="note148">Raho­pa­ṭicchan­na­sikkhā­padaṃ</span> niṭṭhitaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>