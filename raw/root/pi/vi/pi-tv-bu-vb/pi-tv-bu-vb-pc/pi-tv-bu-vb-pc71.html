<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc71">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Saha­dham­mika­vagga</p>
<h1>71. Saha­dham­mika­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.141"></a><a class="ms" id="p_2V_1302"></a><a class="msdiv" id="msdiv433"></a>Tena samayena buddho bhagavā kosambiyaṃ viharati ghositārāme. Tena kho pana samayena āyasmā channo anācāraṃ ācarati. Bhikkhū evamāhaṃsu—“māvuso channa, evarūpaṃ akāsi. Netaṃ kappatī”ti. So evaṃ vadeti—“na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī”ti.</p>
<p><a class="sc" id="2"></a><a class="ms" id="p_2V_1303"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā channo bhikkhūhi sahadhammikaṃ vuccamāno evaṃ vakkhati—‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’”ti … pe … “saccaṃ kira tvaṃ, channa, bhikkhūhi sahadhammikaṃ vuccamāno evaṃ vadesi—‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, bhikkhūhi sahadhammikaṃ vuccamāno evaṃ vakkhasi—‘na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī’ti. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1304"></a><a class="msdiv" id="msdiv434"></a><strong class="rule">“Yo pana bhikkhu bhikkhūhi sahadhammikaṃ vuccamāno evaṃ vadeyya—‘na tāvāhaṃ, āvuso, etasmiṃ sikkhāpade sikkhissāmi <span class="var" title="yāva naññaṃ (s1-3)" id="note219">yāva na aññaṃ</span> bhikkhuṃ byattaṃ vinayadharaṃ paripucchāmī’ti, pācittiyaṃ. Sikkhamānena, bhikkhave, bhikkhunā aññātabbaṃ pari­pucchi­tab­baṃ pari­pañhi­tabbaṃ. Ayaṃ tattha sāmīcī”</strong>ti. (<em>71</em>:<strong>120</strong>)</p>
<p><a class="sc" id="4"></a><a class="ms" id="p_2V_1305"></a><a class="msdiv" id="msdiv435"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_1306"></a><strong>Bhikkhūhī</strong>ti aññehi bhikkhūhi.</p>
<p><a class="sc" id="6"></a><a class="ms" id="p_2V_1307"></a><strong>Sahadhammikaṃ</strong> nāma yaṃ bhagavatā paññattaṃ sikkhāpadaṃ etaṃ sahadhammikaṃ nāma. Tena vuccamāno evaṃ <span class="var" title="vadeyyāti (bj, mr)" id="note220">vadeti</span>—“na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paripucchāmī”<span class="var" title="imāni padāni s1-3 potthakesu na" id="note221">ti</span>. Paṇḍitaṃ <span class="var" title="imāni padāni s1-3 potthakesu na" id="note222">byattaṃ</span> medhāviṃ bahussutaṃ dhammakathikaṃ paripucchāmīti bhaṇati, āpatti pācittiyassa.</p>
<p><a class="sc" id="7"></a><a class="pts-vp-pi" id="pts-vp-pi4.142"></a><a class="ms" id="p_2V_1308"></a><a class="msdiv" id="msdiv436"></a>Upasampanne upasam­panna­saññī evaṃ vadeti, āpatti pācittiyassa. Upasampanne vematiko evaṃ vadeti, āpatti pācittiyassa. Upasampanne anupa­sam­panna­saññī evaṃ vadeti, āpatti pācittiyassa.</p>
<p><a class="sc" id="8"></a><a class="ms" id="p_2V_1309"></a>Apaññattena vuccamāno—“idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti evaṃ vadeti, “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paṇḍitaṃ medhāviṃ bahussutaṃ dhammakathikaṃ paripucchāmī”ti bhaṇati, āpatti dukkaṭassa.</p>
<p><a class="sc" id="9"></a><a class="ms" id="p_2V_1310"></a>Anupa­sam­pan­nena paññattena vā apaññattena vā vuccamāno—“idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti evaṃ vadeti, “na tāvāhaṃ, āvuso, etasmiṃ sikkhāpade sikkhissāmi yāva na aññaṃ bhikkhuṃ byattaṃ vinayadharaṃ paṇḍitaṃ medhāviṃ bahussutaṃ dhammakathikaṃ paripucchāmī”ti bhaṇati, āpatti dukkaṭassa. Anupasampanne upasam­panna­saññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupa­sam­panna­saññī, āpatti dukkaṭassa.</p>
<p><a class="sc" id="10"></a><a class="ms" id="p_2V_1311"></a><strong>Sikkhamānenā</strong>ti sikkhitukāmena.</p>
<p><a class="sc" id="11"></a><a class="ms" id="p_2V_1312"></a><strong>Aññātabban</strong>ti jānitabbaṃ.</p>
<p><a class="sc" id="12"></a><a class="ms" id="p_2V_1313"></a><strong>Pari­pucchi­tab­ban</strong>ti “idaṃ, bhante, kathaṃ; imassa vā kvattho”ti?</p>
<p><a class="sc" id="13"></a><a class="ms" id="p_2V_1314"></a><strong>Pari­pañhi­tabban</strong>ti cintetabbaṃ tulayitabbaṃ.</p>
<p><a class="sc" id="14"></a><a class="ms" id="p_2V_1315"></a><strong>Ayaṃ tattha sāmīcī</strong>ti ayaṃ tattha anudhammatā.</p>
<p><a class="sc" id="15"></a><a class="ms" id="p_2V_1316"></a><a class="msdiv" id="msdiv437"></a>Anāpatti—“jānissāmi sikkhissāmī”ti bhaṇati, ummattakassa, ādi­kammi­kas­sāti.</p>
<p class="endsutta"> <a class="sc" id="16"></a><a class="ms" id="p_2V_1317"></a>Saha­dham­mika­sikkhā­padaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>