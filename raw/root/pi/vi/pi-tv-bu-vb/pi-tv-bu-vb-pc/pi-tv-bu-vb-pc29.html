<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc29">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Ovādavagga</p>
<h1>29. Pari­pācita­sikkhā­pada</h1>
</div>
<p><a class="sc" id="1"></a><a class="ms" id="p_2V_629"></a><a class="msdiv" id="msdiv192"></a>Tena samayena buddho bhagavā rājagahe viharati veḷuvane kalanda­ka­nivāpe. Tena kho pana samayena thullanandā bhikkhunī aññatarassa kulassa kulūpikā hoti niccabhattikā. Tena ca gahapatinā therā bhikkhū nimantitā honti. Atha kho thullanandā bhikkhunī pubbaṇ­ha­samayaṃ nivāsetvā patta­cīvara­mādāya yena taṃ kulaṃ tenupasaṅkami; upasaṅkamitvā taṃ gahapatiṃ etadavoca—“kimidaṃ, gahapati, pahūtaṃ khādanīyaṃ bhojanīyaṃ paṭiyattan”ti? “Therā mayā, ayye, nimantitā”ti. “Ke pana te, gahapati, therā”ti? “Ayyo sāriputto ayyo mahāmoggallāno ayyo mahākaccāno ayyo mahākoṭṭhiko ayyo mahākappino ayyo mahācundo ayyo anuruddho ayyo revato ayyo upāli ayyo ānando ayyo rāhulo”ti. “Kiṃ pana tvaṃ, gahapati, mahānāge tiṭṭhamāne ceṭake nimantesī”ti?</p>
<p><a class="sc" id="2"></a><a class="ms" id="p_2V_630"></a>“Ke pana te, ayye, mahānāgā”ti? “Ayyo devadatto ayyo kokāliko ayyo <span class="var" title="kaṭa­moraka­tissako (bj, pts1) | kata­moraka­tissako (s1-3)" id="note98">kaṭa­modaka­tissako</span> ayyo khaṇḍadeviyā putto ayyo samuddadatto”ti. Ayaṃ carahi thullanandāya bhikkhuniyā antarā kathā vippakatā, atha te therā bhikkhū pavisiṃsu. “Saccaṃ mahānāgā kho tayā, gahapati, nimantitā”ti. “Idāneva kho tvaṃ, ayye, ceṭake akāsi; idāni mahānāge”ti. Gharato ca nikkaḍḍhi, niccabhattañca pacchindi.</p>
<p><a class="sc" id="3"></a><a class="ms" id="p_2V_631"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma devadatto jānaṃ ­bhik­khu­ni­pari­pācitaṃ piṇḍapātaṃ bhuñjissatī”ti … pe … “saccaṃ kira tvaṃ, devadatta, jānaṃ ­bhik­khu­ni­pari­pācitaṃ piṇḍapātaṃ bhuñjasī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, jānaṃ ­bhik­khu­ni­pari­pācitaṃ piṇḍapātaṃ bhuñjissasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="4"></a><a class="pts-vp-pi" id="pts-vp-pi4.67"></a><a class="ms" id="p_2V_632"></a><strong class="rule">“Yo pana bhikkhu jānaṃ ­bhik­khu­ni­pari­pācitaṃ piṇḍapātaṃ bhuñjeyya, pācittiyan”</strong>ti.</p>
<p><a class="sc" id="5"></a><a class="ms" id="p_2V_633"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="6"></a><a class="ms" id="p_2V_634"></a><a class="msdiv" id="msdiv193"></a>Tena kho pana samayena aññataro bhikkhu rājagahā pabbajito ñātikulaṃ agamāsi. Manussā—“cirassampi bhadanto āgato”ti sakkaccaṃ bhattaṃ akaṃsu. Tassa kulassa kulūpikā bhikkhunī te manusse etadavoca—“dethayyassa, āvuso, bhattan”ti. Atha kho so bhikkhu—“bhagavatā paṭikkhittaṃ jānaṃ ­bhik­khu­ni­pari­pācitaṃ piṇḍapātaṃ bhuñjitun”ti kukkuccāyanto na paṭiggahesi. Nāsakkhi piṇḍāya carituṃ, chinnabhatto ahosi. Atha kho so bhikkhu ārāmaṃ gantvā bhikkhūnaṃ etamatthaṃ ārocesi. Bhikkhū bhagavato etamatthaṃ ārocesuṃ.</p>
<p><a class="sc" id="7"></a><a class="ms" id="p_2V_635"></a>Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, pubbe gihisamārambhe jānaṃ ­bhik­khu­ni­pari­pācitaṃ piṇḍapātaṃ bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="8"></a><a class="ms" id="p_2V_636"></a><a class="msdiv" id="msdiv194"></a><strong class="rule">“Yo pana bhikkhu jānaṃ <span class="var" title="bhikkhunī ... (bj, s1-3, pts1)" id="note99">­bhik­khu­ni­pari­pācitaṃ</span> piṇḍapātaṃ bhuñjeyya, aññatra pubbe <span class="var" title="gihīsamārambhā (bj)" id="note100">gihisamārambhā</span>, pācittiyan”</strong>ti. (<em>29</em>:<strong>78</strong>)</p>
<p><a class="sc" id="9"></a><a class="ms" id="p_2V_637"></a><a class="msdiv" id="msdiv195"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="10"></a><a class="ms" id="p_2V_638"></a><strong>Jānāti</strong> nāma sāmaṃ vā jānāti aññe vā tassa ārocenti sā vā āroceti.</p>
<p><a class="sc" id="11"></a><a class="ms" id="p_2V_639"></a><strong>Bhikkhunī</strong> nāma ubhatosaṃghe upasampannā.</p>
<p><a class="sc" id="12"></a><a class="ms" id="p_2V_640"></a><strong>Paripāceti</strong> nāma pubbe adātukāmānaṃ akattukāmānaṃ—“ayyo bhāṇako, ayyo bahussuto, ayyo suttantiko, ayyo vinayadharo, ayyo dhammakathiko, detha ayyassa, karotha ayyassā”ti esā paripāceti nāma.</p>
<p><a class="sc" id="13"></a><a class="ms" id="p_2V_641"></a><strong>Piṇḍapāto</strong> nāma pañcannaṃ bhojanānaṃ aññataraṃ bhojanaṃ.</p>
<p><a class="sc" id="14"></a><a class="ms" id="p_2V_642"></a><strong>Aññatra pubbe gihisamārambhā</strong>ti ṭhapetvā gihi­samāram­bhaṃ.</p>
<p><a class="sc" id="15"></a><a class="ms" id="p_2V_643"></a><strong>Gihisamārambho</strong> nāma ñātakā vā honti pavāritā vā pakati­paṭi­yattaṃ vā.</p>
<p><a class="sc" id="16"></a><a class="ms" id="p_2V_644"></a>Aññatra pubbe gihisamārambhā bhuñjissāmīti paṭiggaṇhāti, āpatti dukkaṭassa. Ajjhohāre ajjhohāre, āpatti pācittiyassa.</p>
<p><a class="sc" id="17"></a><a class="pts-vp-pi" id="pts-vp-pi4.68"></a><a class="ms" id="p_2V_645"></a><a class="msdiv" id="msdiv196"></a>Paripācite pari­pācita­saññī bhuñjati, aññatra pubbe gihisamārambhā, āpatti pācittiyassa. Paripācite vematiko bhuñjati, aññatra pubbe gihisamārambhā, āpatti dukkaṭassa. Paripācite apari­pācita­saññī bhuñjati, aññatra pubbe gihisamārambhā, anāpatti. Ekato­u­pasam­pannāya paripācitaṃ bhuñjati, aññatra pubbe gihisamārambhā, āpatti dukkaṭassa. Aparipācite pari­pācita­saññī, āpatti dukkaṭassa. Aparipācite vematiko, āpatti dukkaṭassa. Aparipācite apari­pācita­saññī, anāpatti.</p>
<p><a class="sc" id="18"></a><a class="ms" id="p_2V_646"></a><a class="msdiv" id="msdiv197"></a>Anāpatti—pubbe gihisamārambhe, sikkhamānā paripāceti, sāmaṇerī paripāceti, pañca bhojanāni ṭhapetvā sabbattha anāpatti, ummattakassa, ādi­kammi­kas­sāti.</p>
<p class="endsutta"> <a class="sc" id="19"></a><a class="ms" id="p_2V_647"></a>Pari­pācita­sikkhā­padaṃ niṭṭhitaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>