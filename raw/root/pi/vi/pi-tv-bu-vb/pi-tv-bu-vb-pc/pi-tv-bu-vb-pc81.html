<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-pc81">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p><span class="var" id="note242" title="dubba­sikkhā­padaṃ (bj)">Saha­dham­mika­vagga</span></p>
<h1>81. Dubba­la­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.154"></a><a class="ms" id="p_2V_1420"></a><a class="msdiv" id="msdiv484"></a>Tena samayena buddho bhagavā rājagahe viharati veḷuvane kalanda­ka­nivāpe. Tena kho pana samayena āyasmā dabbo mallaputto saṃghassa senāsanañca paññapeti bhattāni ca uddisati. So cāyasmā dubbalacīvaro hoti. Tena kho pana samayena saṃghassa ekaṃ cīvaraṃ uppannaṃ hoti. Atha kho saṃgho taṃ cīvaraṃ āyasmato dabbassa mallaputtassa adāsi. Chabbaggiyā bhikkhū ujjhāyanti khiyyanti vipācenti—“yathāsanthutaṃ bhikkhū saṃghikaṃ lābhaṃ pariṇāmentī”ti.</p>
<p><a class="sc" id="2"></a><a class="ms" id="p_2V_1421"></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū samaggena saṃghena cīvaraṃ datvā pacchā khīyanadhammaṃ āpajjissantī”ti … pe … “saccaṃ kira tumhe, bhikkhave, samaggena saṃghena cīvaraṃ datvā pacchā khīyanadhammaṃ āpajjathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, samaggena saṃghena cīvaraṃ datvā pacchā khīyanadhammaṃ āpajjissatha. Netaṃ, moghapurisā, appasannānaṃ, vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_1422"></a><a class="msdiv" id="msdiv485"></a><strong class="rule">“Yo pana bhikkhu samaggena saṃghena cīvaraṃ datvā pacchā khīyanadhammaṃ āpajjeyya ‘yathāsanthutaṃ bhikkhū saṃghikaṃ lābhaṃ pariṇāmentī’ti, pācittiyan”</strong>ti. (<em>81</em>:<strong>130</strong>)</p>
<p><a class="sc" id="4"></a><a class="ms" id="p_2V_1423"></a><a class="msdiv" id="msdiv486"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_2V_1424"></a><strong>Samaggo</strong> nāma saṃgho samā­nasaṃ­vāsako samānasīmāyaṃ ṭhito.</p>
<p><a class="sc" id="6"></a><a class="ms" id="p_2V_1425"></a><strong>Cīvaraṃ</strong> nāma channaṃ cīvarānaṃ aññataraṃ cīvaraṃ vikappanupagaṃ pacchimaṃ.</p>
<p><a class="sc" id="7"></a><a class="ms" id="p_2V_1426"></a><strong>Datvā</strong>ti sayaṃ datvā.</p>
<p><a class="sc" id="8"></a><a class="ms" id="p_2V_1427"></a><strong>Yathāsanthutaṃ</strong> nāma yathāmittatā yathā­sandiṭ­ṭhatā yathā­sam­bhat­tatā yathāsamā­nu­paj­jhā­ya­katā yathāsamā­nā­cari­ya­katā.</p>
<p><a class="sc" id="9"></a><a class="ms" id="p_2V_1428"></a><strong>Saṃghikaṃ</strong> nāma saṃghassa dinnaṃ hoti pariccattaṃ.</p>
<p><a class="sc" id="10"></a><a class="ms" id="p_2V_1429"></a><strong>Lābho</strong> nāma cīvara­piṇḍa­pāta­se­nāsa­na­gilā­nappac­caya­bhesaj­ja­parik­khārā, antamaso cuṇṇapiṇḍopi, dantakaṭṭhampi, dasikasuttampi.</p>
<p><a class="sc" id="11"></a><a class="pts-vp-pi" id="pts-vp-pi4.155"></a><a class="ms" id="p_2V_1430"></a><strong>Pacchā khīyanadhammaṃ āpajjeyyā</strong>ti upasampannassa saṃghena sammatassa senāsa­na­paññā­pakassa vā bhat­tuddesa­kassa vā yāgubhājakassa vā phala­bhāja­kassa vā khaj­ja­bhāja­kassa vā appa­matta­ka­vissaj­jakassa vā cīvaraṃ dinne khiyyati, āpatti pācittiyassa.</p>
<p><a class="sc" id="12"></a><a class="ms" id="p_2V_1431"></a><a class="msdiv" id="msdiv487"></a>Dhammakamme dhamma­kamma­saññī cīvaraṃ dinne khiyyati, āpatti pācittiyassa. Dhammakamme vematiko cīvaraṃ dinne khiyyati, āpatti pācittiyassa. Dhammakamme adhamma­kamma­saññī cīvaraṃ dinne khiyyati, āpatti pācittiyassa.</p>
<p><a class="sc" id="13"></a><a class="ms" id="p_2V_1432"></a>Aññaṃ parikkhāraṃ dinne khiyyati, āpatti dukkaṭassa. Upasampannassa saṃghena asammatassa senāsa­na­paññā­pakassa vā bhat­tuddesa­kassa vā yāgubhājakassa vā phala­bhāja­kassa vā khaj­ja­bhāja­kassa vā appa­matta­ka­vissaj­jakassa vā cīvaraṃ vā aññaṃ vā parikkhāraṃ dinne khiyyati, āpatti dukkaṭassa. Anupa­sam­pannassa saṃghena sammatassa vā asammatassa vā senāsa­na­paññā­pakassa vā bhat­tuddesa­kassa vā yāgubhājakassa vā phala­bhāja­kassa vā khaj­ja­bhāja­kassa vā appa­matta­ka­vissaj­jakassa vā cīvaraṃ vā aññaṃ vā parikkhāraṃ dinne khiyyati, āpatti dukkaṭassa. Adhammakamme dhamma­kamma­saññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhamma­kamma­saññī, anāpatti.</p>
<p><a class="sc" id="14"></a><a class="ms" id="p_2V_1433"></a><a class="msdiv" id="msdiv488"></a>Anāpatti—pakatiyā chandā dosā mohā bhayā karontaṃ “kvattho tassa dinnena laddhāpi vinipātessati na sammā upanessatī”ti khiyyati, ummattakassa, ādi­kammi­kas­sāti.</p>
<p class="endsutta"> <a class="sc" id="15"></a><a class="ms" id="p_2V_1434"></a>Dubba­la­sikkhā­padaṃ niṭṭhitaṃ ekādasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>