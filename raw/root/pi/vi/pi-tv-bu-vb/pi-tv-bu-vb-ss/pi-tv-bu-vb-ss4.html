<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-ss4">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Saṃ­ghā­di­sesa­kaṇḍa</p>
<h1>4. Attakā­ma­pāri­cari­ya­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi3.132"></a><a class="ms" id="p_1V_1180"></a><a class="msdiv" id="msdiv290"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmā udāyī sāvatthiyaṃ kulūpako hoti, bahukāni kulāni upasaṅkamati. Tena kho pana samayena aññatarā itthī matapatikā abhirūpā hoti dassanīyā pāsādikā. Atha kho āyasmā udāyī pubbaṇ­ha­samayaṃ nivāsetvā patta­cīvara­mādāya yena tassā itthiyā nivesanaṃ tenupasaṅkami; upasaṅkamitvā paññatte āsane nisīdi. Atha kho sā itthī yenāyasmā udāyī tenupasaṅkami; upasaṅkamitvā āyasmantaṃ udāyiṃ abhivādetvā ekamantaṃ nisīdi. Ekamantaṃ nisinnaṃ kho taṃ itthiṃ āyasmā udāyī dhammiyā kathāya sandassesi samādapesi samuttejesi sampahaṃsesi. Atha kho sā itthī āyasmatā udāyinā dhammiyā kathāya sandassitā samādapitā samuttejitā sampahaṃsitā āyasmantaṃ udāyiṃ etadavoca— “vadeyyātha, bhante, yena attho. Paṭibalā mayaṃ ayyassa dātuṃ yadidaṃ cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­ran”ti.</p>
<p><a class="sc" id="2"></a><a class="ms" id="p_1V_1181"></a>“Na kho te, bhagini, amhākaṃ dullabhā yadidaṃ cīvara­piṇḍa­pāta­se­nāsa­na­gilā­nappac­caya­bhesaj­ja­parik­khārā. Api ca yo amhākaṃ dullabho taṃ dehī”ti. “Kiṃ, bhante”ti? “Methunadhamman”ti. “Attho, bhante”ti? “Attho, bhaginī”ti. “Ehi, bhante”ti, ovarakaṃ pavisitvā sāṭakaṃ nikkhipitvā mañcake uttānā nipajji. Atha kho āyasmā udāyī yena sā itthī tenupasaṅkami; upasaṅkamitvā—“ko imaṃ vasalaṃ duggandhaṃ āmasissatī”ti, <span class="var" title="nuṭṭhuhitvā (s1-3)" id="note196">niṭṭhubhitvā</span> pakkāmi.</p>
<p><a class="sc" id="3"></a><a class="ms" id="p_1V_1182"></a>Atha kho sā itthī ujjhāyati khiyyati vipāceti—“alajjino ime samaṇā sakyaputtiyā dussīlā musāvādino. Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. Natthi imesaṃ sāmaññaṃ natthi imesaṃ brahmaññaṃ, naṭṭhaṃ imesaṃ sāmaññaṃ naṭṭhaṃ imesaṃ brahmaññaṃ, kuto imesaṃ sāmaññaṃ kuto imesaṃ brahmaññaṃ, apagatā ime sāmaññā apagatā ime brahmaññā. Kathañhi nāma samaṇo udāyī maṃ sāmaṃ methunadhammaṃ yācitvā, ‘ko imaṃ vasalaṃ duggandhaṃ āmasissatī’ti niṭṭhubhitvā pakkamissati. Kiṃ me pāpakaṃ kiṃ me duggandhaṃ, kassāhaṃ kena hāyāmī”ti?</p>
<p><a class="sc" id="4"></a><a class="ms" id="p_1V_1183"></a>Aññāpi itthiyo ujjhāyanti khiyyanti vipācenti—“alajjino ime samaṇā sakyaputtiyā dussīlā musāvādino … pe … kathañhi nāma samaṇo udāyī imissā sāmaṃ methunadhammaṃ yācitvā, ‘ko imaṃ vasalaṃ duggandhaṃ āmasissatī’ti niṭṭhubhitvā pakkamissati. Kiṃ imissā pāpakaṃ kiṃ imissā duggandhaṃ, kassāyaṃ kena hāyatī”ti?</p>
<p><a class="sc" id="5"></a><a class="ms" id="p_1V_1184"></a>Assosuṃ kho bhikkhū tāsaṃ itthīnaṃ ujjhāyantīnaṃ khiyyantīnaṃ vipācentīnaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā udāyī mātugāmassa santike attakā­ma­pāri­cari­yāya vaṇṇaṃ bhāsissatī”ti.</p>
<p><a class="sc" id="6"></a><a class="pts-vp-pi" id="pts-vp-pi3.133"></a><a class="ms" id="p_1V_1185"></a><span class="var" title=" atha kho te bhikkhū bhagavato (sī1, syā1-3, pā1)" id="note197">Atha kho te bhikkhū āyasmantaṃ udāyiṃ aneka­pariyā­yena vigarahitvā bhagavato</span> etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ udāyiṃ paṭipucchi—“saccaṃ kira tvaṃ, udāyi, mātugāmassa santike attakā­ma­pāri­cari­yāya vaṇṇaṃ bhāsasī”ti? “Saccaṃ, bhagavā”ti. Vigarahi buddho bhagavā—“ananucchavikaṃ, moghapurisa, ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma tvaṃ, moghapurisa, mātugāmassa santike attakā­ma­pāri­cari­yāya vaṇṇaṃ bhāsissasi. Nanu mayā, moghapurisa, aneka­pariyā­yena virāgāya dhammo desito no sarāgāya … pe … kāma­pari­ḷāhā­naṃ vūpasamo akkhāto? Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="7"></a><a class="ms" id="p_1V_1186"></a><a class="msdiv" id="msdiv291"></a><strong class="rule">“Yo pana bhikkhu otiṇṇo vipariṇatena cittena mātugāmassa santike attakā­ma­pāri­cari­yāya vaṇṇaṃ bhāseyya—‘etadaggaṃ, bhagini, pāricariyānaṃ yā mādisaṃ sīlavantaṃ kalyāṇadhammaṃ brahmacāriṃ etena dhammena paricareyyāti methunu­pasaṃ­hi­tena’, saṃghādiseso”</strong>ti. (<em>4</em>:<strong>8</strong>)</p>
<p><a class="sc" id="8"></a><a class="ms" id="p_1V_1187"></a><a class="msdiv" id="msdiv292"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="9"></a><a class="ms" id="p_1V_1188"></a><strong>Otiṇṇo</strong> nāma sāratto apekkhavā paṭi­baddha­citto.</p>
<p><a class="sc" id="10"></a><a class="ms" id="p_1V_1189"></a><strong>Vipariṇatan</strong>ti rattampi cittaṃ vipariṇataṃ, duṭṭhampi cittaṃ vipariṇataṃ, mūḷhampi cittaṃ vipariṇataṃ. Api ca rattaṃ cittaṃ imasmiṃ atthe adhippetaṃ vipariṇatanti.</p>
<p><a class="sc" id="11"></a><a class="ms" id="p_1V_1190"></a><strong>Mātugāmo</strong> nāma manussitthī, na yakkhī, na petī, na tiracchānagatā. Viññū paṭibalā subhā­sita­dub­bhāsi­taṃ duṭṭhul­lā­duṭṭhul­laṃ ājānituṃ.</p>
<p><a class="sc" id="12"></a><a class="ms" id="p_1V_1191"></a><strong>Mātugāmassa santike</strong>ti mātugāmassa sāmantā, mātugāmassa avidūre.</p>
<p><a class="sc" id="13"></a><a class="ms" id="p_1V_1192"></a><strong>Attakāman</strong>ti attano kāmaṃ attano hetuṃ attano adhippāyaṃ attano pāricariyaṃ.</p>
<p><a class="sc" id="14"></a><a class="ms" id="p_1V_1193"></a><strong>Etadaggan</strong>ti etaṃ aggaṃ etaṃ seṭṭhaṃ etaṃ mokkhaṃ etaṃ uttamaṃ etaṃ pavaraṃ.</p>
<p><a class="sc" id="15"></a><a class="ms" id="p_1V_1194"></a><strong>Yā</strong>ti <span class="var" title="khattiyā (bj, s1-3) | khatti (si)" id="note199">khattiyī</span> vā brāhmaṇī vā vessī vā suddī vā.</p>
<p><a class="sc" id="16"></a><a class="ms" id="p_1V_1195"></a><strong>Mādisan</strong>ti khattiyaṃ vā brāhmaṇaṃ vā vessaṃ vā suddaṃ vā.</p>
<p><a class="sc" id="17"></a><a class="ms" id="p_1V_1196"></a><strong>Sīlavantan</strong>ti pāṇātipātā paṭivirataṃ, adinnādānā paṭivirataṃ, musāvādā paṭivirataṃ.</p>
<p><a class="sc" id="18"></a><a class="ms" id="p_1V_1197"></a><strong>Brahmacārin</strong>ti methunadhammā paṭivirataṃ.</p>
<p><a class="sc" id="19"></a><a class="ms" id="p_1V_1198"></a><strong>Kalyāṇadhammo</strong> nāma tena ca sīlena tena ca brahmacariyena kalyāṇadhammo hoti.</p>
<p><a class="sc" id="20"></a><a class="ms" id="p_1V_1199"></a><strong>Etena dhammenā</strong>ti methuna­dham­mena.</p>
<p><a class="sc" id="21"></a><a class="ms" id="p_1V_1200"></a><strong>Paricareyyā</strong>ti abhirameyya.</p>
<p><a class="sc" id="22"></a><a class="ms" id="p_1V_1201"></a><strong>Methunu­pasaṃ­hi­tenā</strong>ti methuna­dhammap­paṭi­saṃ­yuttena.</p>
<p><a class="sc" id="23"></a><a class="ms" id="p_1V_1202"></a><strong>Saṃghādiseso</strong>ti … pe … tenapi vuccati “saṃghādiseso”ti.</p>
<p><a class="sc" id="24"></a><a class="pts-vp-pi" id="pts-vp-pi3.134"></a><a class="ms" id="p_1V_1203"></a><a class="msdiv" id="msdiv293"></a>Itthī ca hoti itthisaññī sāratto ca. Bhikkhu ca naṃ itthiyā santike attakā­ma­pāri­cari­yāya vaṇṇaṃ bhāsati, āpatti saṃ­ghā­di­sesassa.</p>
<p><a class="sc" id="25"></a><a class="ms" id="p_1V_1204"></a>Itthī ca hoti vematiko … pe … paṇḍakasaññī … purisasaññī … tiracchā­na­gata­saññī sāratto ca. Bhikkhu ca naṃ itthiyā santike attakā­ma­pāri­cari­yāya vaṇṇaṃ bhāsati, āpatti thullaccayassa.</p>
<p><a class="sc" id="26"></a><a class="ms" id="p_1V_1205"></a>Paṇḍako ca hoti paṇḍakasaññī sāratto ca. Bhikkhu ca naṃ paṇḍakassa santike attakā­ma­pāri­cari­yāya vaṇṇaṃ bhāsati, āpatti thullaccayassa.</p>
<p><a class="sc" id="27"></a><a class="ms" id="p_1V_1206"></a>Paṇḍako ca hoti vematiko … pe … purisasaññī … tiracchā­na­gata­saññī … itthisaññī sāratto ca. Bhikkhu ca naṃ paṇḍakassa santike attakā­ma­pāri­cari­yāya vaṇṇaṃ bhāsati, āpatti dukkaṭassa.</p>
<p><a class="sc" id="28"></a><a class="ms" id="p_1V_1207"></a>Puriso ca hoti … pe … tiracchānagato ca hoti tiracchā­na­gata­saññī … pe … vematiko itthisaññī … paṇḍakasaññī … purisasaññī sāratto ca. Bhikkhu ca naṃ tiracchā­na­gatassa santike attakā­ma­pāri­cari­yāya vaṇṇaṃ bhāsati, āpatti dukkaṭassa.</p>
<p><a class="sc" id="29"></a><a class="ms" id="p_1V_1208"></a>Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ santike attakā­ma­pāri­cari­yāya vaṇṇaṃ bhāsati, āpatti dvinnaṃ saṃ­ghādi­sesānaṃ … pe ….</p>
<p><a class="sc" id="30"></a><a class="ms" id="p_1V_1209"></a>Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ santike attakā­ma­pāri­cari­yāya vaṇṇaṃ bhāsati, āpatti saṃghādisesena dukkaṭassa … pe ….</p>
<p><a class="sc" id="31"></a><a class="ms" id="p_1V_1210"></a><a class="msdiv" id="msdiv294"></a>Anāpatti—“cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­rena upaṭṭhahā”ti bhaṇati, ummattakassa ādi­kammi­kas­sāti.</p>
<h3>4.1. Vinīta­vatthu­uddāna­gāthā</h3>
<blockquote class="gatha">
<p><a class="sc" id="32"></a><a class="ms" id="p_1V_1211"></a>Kathaṃ vañjhā labhe puttaṃ,<br> Piyā ca subhagā siyaṃ;<br> Kiṃ dajjaṃ kenupaṭṭheyyaṃ,<br> Kathaṃ gaccheyyaṃ suggatinti.</p>
</blockquote>
<h3>4.2. Vinītavatthu</h3>
<p><a class="sc" id="33"></a><a class="ms" id="p_1V_1212"></a><a class="msdiv" id="msdiv295"></a>Tena kho pana samayena aññatarā vañjhā itthī kulūpakaṃ bhikkhuṃ etadavoca— “kathāhaṃ, bhante, vijāyeyyan”ti? “Tena hi, bhagini, aggadānaṃ dehī”ti. “Kiṃ, bhante, aggadānan”ti? “Methunadhamman”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno saṃghādisesan”ti. (1)</p>
<p><a class="sc" id="34"></a><a class="ms" id="p_1V_1213"></a>Tena kho pana samayena aññatarā vijāyinī itthī kulūpakaṃ bhikkhuṃ etadavoca— “kathāhaṃ, bhante, puttaṃ labheyyan”ti? “Tena hi, bhagini, aggadānaṃ dehī”ti. “Kiṃ, bhante, aggadānan”ti? “Methunadhamman”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno saṃghādisesan”ti. (2)</p>
<p><a class="sc" id="35"></a><a class="ms" id="p_1V_1214"></a>Tena kho pana samayena aññatarā itthī kulūpakaṃ bhikkhuṃ etadavoca—“kathāhaṃ, bhante, sāmikassa piyā assan”ti? “Tena hi, bhagini, aggadānaṃ dehī”ti. “Kiṃ, bhante, aggadānan”ti? “Methunadhamman”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno saṃghādisesan”ti. (3)</p>
<p><a class="sc" id="36"></a><a class="ms" id="p_1V_1215"></a>Tena kho pana samayena aññatarā itthī kulūpakaṃ bhikkhuṃ etadavoca—“kathāhaṃ, bhante, subhagā assan”ti? “Tena hi, bhagini, aggadānaṃ dehī”ti. “Kiṃ, bhante, aggadānan”ti? “Methunadhamman”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno saṃghādisesan”ti. (4)</p>
<p><a class="sc" id="37"></a><a class="ms" id="p_1V_1216"></a>Tena kho pana samayena aññatarā itthī kulūpakaṃ bhikkhuṃ etadavoca—“kyāhaṃ, bhante, ayyassa dajjāmī”ti? “Aggadānaṃ, bhaginī”ti. “Kiṃ, bhante, aggadānan”ti? “Methunadhamman”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno saṃghādisesan”ti. (5)</p>
<p><a class="sc" id="38"></a><a class="ms" id="p_1V_1217"></a>Tena kho pana samayena aññatarā itthī kulūpakaṃ bhikkhuṃ etadavoca—“kenāhaṃ, bhante, ayyaṃ upaṭṭhemī”ti? “Aggadānena, bhaginī”ti. “Kiṃ, bhante, aggadānan”ti? “Methunadhamman”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno saṃghādisesan”ti. (6)</p>
<p><a class="sc" id="39"></a><a class="ms" id="p_1V_1218"></a>Tena kho pana samayena aññatarā itthī kulūpakaṃ bhikkhuṃ etadavoca—“kathāhaṃ, bhante, sugatiṃ gaccheyyan”ti? “Tena hi, bhagini, aggadānaṃ dehī”ti. “Kiṃ, bhante, aggadānan”ti? “Methunadhamman”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno saṃghādisesan”ti. (7)</p>
<p class="endsutta"> <a class="sc" id="40"></a><a class="ms" id="p_1V_1219"></a>Attakā­ma­pāri­cari­ya­sikkhā­padaṃ niṭṭhitaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>