<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-np10">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>­Nissag­giya­kaṇḍa</p>
<p>Cīvaravagga</p>
<h1>10. Rājasikkhāpada</h1>
</div>
<p><a class="sc" id="1"></a><a class="pts-vp-pi" id="pts-vp-pi3.220"></a><a class="ms" id="p_1V_2070"></a><a class="msdiv" id="msdiv537"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmato upanandassa sakyaputtassa upaṭṭhāko mahāmatto āyasmato upanandassa sakyaputtassa dūtena cīvara­ce­tāpannaṃ pāhesi— “iminā cīvara­cetā­pan­nena cīvaraṃ cetāpetvā ayyaṃ upanandaṃ cīvarena acchādehī”ti. Atha kho so dūto yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ etadavoca—“idaṃ kho, bhante, āyasmantaṃ uddissa cīvara­ce­tāpannaṃ ābhataṃ. Paṭiggaṇhātu āyasmā cīvara­ce­tāpannan”ti. Evaṃ vutte āyasmā upanando sakyaputto taṃ dūtaṃ etadavoca—“na kho mayaṃ, āvuso, cīvara­ce­tāpannaṃ paṭiggaṇhāma, cīvarañca kho mayaṃ paṭiggaṇhāma kālena kappiyan”ti. Evaṃ vutte, so dūto āyasmantaṃ upanandaṃ sakyaputtaṃ etadavoca—“atthi panāyasmato koci veyyāvaccakaro”ti? Tena kho pana samayena aññataro upāsako ārāmaṃ agamāsi kenacideva karaṇīyena. Atha kho āyasmā upanando sakyaputto taṃ dūtaṃ etadavoca—“eso kho, āvuso, upāsako bhikkhūnaṃ veyyāvaccakaro”ti. Atha kho so dūto taṃ upāsakaṃ saññāpetvā yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ etadavoca—“yaṃ kho, bhante, āyasmā vey­yāvac­ca­karaṃ niddisi saññatto so mayā. Upasaṅkamatu āyasmā kālena, cīvarena taṃ acchādessatī”ti.</p>
<p><a class="sc" id="2"></a><a class="ms" id="p_1V_2071"></a>Tena kho pana samayena so mahāmatto āyasmato upanandassa sakyaputtassa santike dūtaṃ pāhesi—“paribhuñjatu ayyo taṃ cīvaraṃ, icchāma mayaṃ ayyena taṃ cīvaraṃ paribhuttan”ti. Atha kho āyasmā upanando sakyaputto taṃ upāsakaṃ na kiñci avacāsi. Dutiyampi kho so mahāmatto āyasmato upanandassa sakyaputtassa santike dūtaṃ pāhesi—“paribhuñjatu ayyo taṃ cīvaraṃ, icchāma mayaṃ ayyena taṃ cīvaraṃ paribhuttan”ti. Dutiyampi kho āyasmā upanando sakyaputto taṃ upāsakaṃ na kiñci avacāsi. Tatiyampi kho so mahāmatto āyasmato upanandassa sakyaputtassa santike dūtaṃ pāhesi—“paribhuñjatu ayyo taṃ cīvaraṃ, icchāma mayaṃ ayyena taṃ cīvaraṃ paribhuttan”ti.</p>
<p><a class="sc" id="3"></a><a class="ms" id="p_1V_2072"></a>Tena kho pana samayena negamassa samayo hoti. Negamena ca katikā katā hoti— “yo pacchā āgacchati paññāsaṃ baddho”ti. Atha kho āyasmā upanando sakyaputto yena so upāsako tenupasaṅkami; upasaṅkamitvā taṃ upāsakaṃ etadavoca—“attho me, āvuso, cīvarenā”ti. “Ajjaṇho, bhante, āgamehi, ajja negamassa samayo. Negamena ca katikā katā hoti—‘yo pacchā āgacchati paññāsaṃ baddho’”ti. “Ajjeva me, āvuso, cīvaraṃ dehī”ti ovaṭṭikāya parāmasi. Atha kho so upāsako āyasmatā upanandena sakyaputtena nippīḷiyamāno āyasmato upanandassa sakyaputtassa cīvaraṃ cetāpetvā pacchā agamāsi. Manussā taṃ upāsakaṃ etadavocuṃ—“kissa tvaṃ, ayyo, pacchā āgato, paññāsaṃ jīnosī”ti.</p>
<p><a class="sc" id="4"></a><a class="pts-vp-pi" id="pts-vp-pi3.221"></a><a class="ms" id="p_1V_2073"></a>Atha kho so upāsako tesaṃ manussānaṃ etamatthaṃ ārocesi. Manussā ujjhāyanti khiyyanti vipācenti—“mahicchā ime samaṇā sakyaputtiyā asantuṭṭhā. Nayimesaṃ sukaraṃ veyyāvaccampi kātuṃ. Kathañhi nāma āyasmā upanando upāsakena— ‘ajjaṇho, bhante, āgamehī’ti vuccamāno nāgamessatī”ti.</p>
<p><a class="sc" id="5"></a><a class="ms" id="p_1V_2074"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā upanando sakyaputto upāsakena—‘ajjaṇho, bhante, āgamehī’ti vuccamāno nāgamessatī”ti.</p>
<p><a class="sc" id="6"></a><a class="ms" id="p_1V_2075"></a>Atha kho te bhikkhū āyasmantaṃ upanandaṃ sakyaputtaṃ aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tvaṃ, upananda, upāsakena—‘ajjaṇho, bhante, āgamehī’ti vuccamāno nāgamesī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, upāsakena—‘ajjaṇho, bhante, āgamehī’ti vuccamāno nāgamessasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="7"></a><a class="pts-vp-pi" id="pts-vp-pi3.222"></a><a class="ms" id="p_1V_2076"></a><a class="msdiv" id="msdiv538"></a><strong class="rule">“Bhikkhuṃ paneva uddissa rājā vā rājabhoggo vā brāhmaṇo vā gahapatiko vā dūtena cīvara­ce­tāpannaṃ pahiṇeyya—‘iminā cīvara­cetā­pan­nena cīvaraṃ cetāpetvā itthannāmaṃ bhikkhuṃ cīvarena acchādehī’ti. So ce dūto taṃ bhikkhuṃ upasaṅkamitvā evaṃ vadeyya—‘idaṃ kho, bhante, āyasmantaṃ uddissa cīvara­ce­tāpannaṃ ābhataṃ, paṭiggaṇhātu āyasmā cīvara­ce­tāpannan’ti, tena bhikkhunā so dūto evamassa vacanīyo—‘na kho mayaṃ, āvuso, cīvara­ce­tāpannaṃ paṭiggaṇhāma. Cīvarañca kho mayaṃ paṭiggaṇhāma, kālena kappiyan’ti. So ce dūto taṃ bhikkhuṃ evaṃ vadeyya—‘atthi panāyasmato koci veyyāvaccakaro’ti, cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā—‘eso kho, āvuso, bhikkhūnaṃ veyyāvaccakaro’ti. So ce dūto taṃ vey­yāvac­ca­karaṃ saññāpetvā taṃ bhikkhuṃ upasaṅkamitvā evaṃ vadeyya—‘yaṃ kho, bhante, āyasmā vey­yāvac­ca­karaṃ niddisi saññatto so mayā, upasaṅkamatu āyasmā kālena, cīvarena taṃ acchādessatī’ti, cīvaratthikena, bhikkhave, bhikkhunā veyyāvaccakaro upasaṅkamitvā <span class="var" title="dvittikkhattuṃ (s1-3, pts1)" id="note314">dvattikkhattuṃ</span> codetabbo sāretabbo—‘attho me, āvuso, cīvarenā’ti. Dvattikkhattuṃ codayamāno sārayamāno taṃ cīvaraṃ abhi­nip­phā­deyya, iccetaṃ kusalaṃ; no ce abhi­nip­phā­deyya, catukkhattuṃ pañcakkhattuṃ <span class="var" title="chakkhattuṃ paramaṃ (bj)" id="note315">chak­khat­tu­paramaṃ</span> tuṇhībhūtena uddissa ṭhātabbaṃ. Catukkhattuṃ pañcakkhattuṃ chak­khat­tu­paramaṃ tuṇhībhūto uddissa tiṭṭhamāno taṃ cīvaraṃ abhi­nip­phā­deyya, iccetaṃ<span class="var" title=" kusalaṃ no ce abhi­nip­phā­deyya tato (syā2, syā3)" id="note316"> kusalaṃ; tato<a class="close" title=" kusalaṃ no ce abhi­nip­phā­deyya tato (syā2, syā3)" id="note317"></a></span> ce <span class="var" title="uttariṃ (s1-3, pts1)" id="note318">uttari</span> vāyamamāno taṃ cīvaraṃ abhi­nip­phā­deyya, nissaggiyaṃ pācittiyaṃ. No ce abhi­nip­phā­deyya, yatassa cīvara­ce­tāpannaṃ ābhataṃ, tattha sāmaṃ vā gantabbaṃ dūto vā pāhetabbo—‘yaṃ kho tumhe āyasmanto bhikkhuṃ uddissa cīvara­ce­tāpannaṃ pahiṇittha, na taṃ tassa bhikkhuno kiñci atthaṃ anubhoti, yuñ­jan­tā­yasmanto sakaṃ, mā vo sakaṃ vinassā’ti, ayaṃ tattha sāmīcī”</strong>ti. (<em>10</em>:<strong>29</strong>)</p>
<p><a class="sc" id="8"></a><a class="ms" id="p_1V_2077"></a><a class="msdiv" id="msdiv539"></a><strong>Bhikkhuṃ paneva uddissā</strong>ti ­bhik­khus­satthāya, bhikkhuṃ ārammaṇaṃ karitvā, bhikkhuṃ acchādetukāmo.</p>
<p><a class="sc" id="9"></a><a class="ms" id="p_1V_2078"></a><strong>Rājā</strong> nāma yo koci rajjaṃ kāreti.</p>
<p><a class="sc" id="10"></a><a class="ms" id="p_1V_2079"></a><strong>Rājabhoggo</strong> nāma yo koci rañño bhatta­vetanā­hāro.</p>
<p><a class="sc" id="11"></a><a class="ms" id="p_1V_2080"></a><strong>Brāhmaṇo</strong> nāma jātiyā brāhmaṇo.</p>
<p><a class="sc" id="12"></a><a class="ms" id="p_1V_2081"></a><strong>Gahapatiko</strong> nāma ṭhapetvā rājaṃ rājabhoggaṃ brāhmaṇaṃ avaseso gahapatiko nāma.</p>
<p><a class="sc" id="13"></a><a class="ms" id="p_1V_2082"></a><strong>Cīvara­ce­tāpannaṃ</strong> nāma hiraññaṃ vā suvaṇṇaṃ vā muttā vā maṇi vā.</p>
<p><a class="sc" id="14"></a><a class="ms" id="p_1V_2083"></a><strong>Iminā cīvara­cetā­pan­nenā</strong>ti paccu­paṭṭhi­tena.</p>
<p><a class="sc" id="15"></a><a class="ms" id="p_1V_2084"></a><strong>Cetāpetvā</strong>ti parivattetvā.</p>
<p><a class="sc" id="16"></a><a class="ms" id="p_1V_2085"></a><strong>Acchādehī</strong>ti dajjehi.</p>
<p><a class="sc" id="17"></a><a class="ms" id="p_1V_2086"></a>So ce dūto taṃ bhikkhuṃ upasaṅkamitvā evaṃ vadeyya—“idaṃ kho, bhante, āyasmantaṃ uddissa cīvara­ce­tāpannaṃ ābhataṃ. Paṭiggaṇhātu āyasmā cīvara­ce­tāpannan”ti, tena bhikkhunā so dūto evamassa vacanīyo—“na kho mayaṃ, āvuso, cīvara­ce­tāpannaṃ paṭiggaṇhāma. Cīvarañca kho mayaṃ paṭiggaṇhāma, kālena kappiyan”ti. So ce dūto taṃ bhikkhuṃ evaṃ vadeyya—“atthi panāyasmato koci veyyāvaccakaro”ti? Cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā—“eso kho, āvuso, bhikkhūnaṃ veyyāvaccakaro”ti. Na vattabbo—“tassa dehīti vā, so vā nikkhipissati, so vā parivattessati, so vā cetāpessatī”ti.</p>
<p><a class="sc" id="18"></a><a class="ms" id="p_1V_2087"></a>So ce dūto taṃ vey­yāvac­ca­karaṃ saññāpetvā taṃ bhikkhuṃ upasaṅkamitvā evaṃ vadeyya—“yaṃ kho, bhante, āyasmā vey­yāvac­ca­karaṃ niddisi saññatto so mayā. Upasaṅkamatu āyasmā kālena, cīvarena taṃ acchādessatī”ti. Cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṃ codetabbo sāretabbo—“attho me, āvuso, cīvarenā”ti. Na vattabbo—“dehi me cīvaraṃ, āhara me cīvaraṃ, parivattehi me cīvaraṃ, cetāpehi me cīvaran”ti.</p>
<p><a class="sc" id="19"></a><a class="pts-vp-pi" id="pts-vp-pi3.223"></a><a class="ms" id="p_1V_2088"></a>Dutiyampi vattabbo. Tatiyampi vattabbo. Sace abhinipphādeti, iccetaṃ kusalaṃ; no ce abhinipphādeti, tattha gantvā tuṇhībhūtena uddissa ṭhātabbaṃ. Na āsane nisīditabbaṃ. Na āmisaṃ paṭig­ga­hetab­baṃ. Na dhammo bhāsitabbo. “Kiṃ kāraṇā āgatosī”ti pucchiyamāno “jānāhi, āvuso”ti vattabbo. Sace āsane vā nisīdati, āmisaṃ vā paṭiggaṇhāti, dhammaṃ vā bhāsati, ṭhānaṃ bhañjati.</p>
<p><a class="sc" id="20"></a><a class="ms" id="p_1V_2089"></a>Dutiyampi ṭhātabbaṃ. Tatiyampi ṭhātabbaṃ. Catukkhattuṃ codetvā catukkhattuṃ ṭhātabbaṃ. Pañcakkhattuṃ codetvā dvikkhattuṃ ṭhātabbaṃ. Chakkhattuṃ codetvā na ṭhātabbaṃ. Tato ce uttari vāyamamāno taṃ cīvaraṃ abhinipphādeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ … pe … “idaṃ me, bhante, cīvaraṃ ati­reka­tik­khat­tuṃ codanāya ati­reka­chak­khat­tuṃ ṭhānena abhi­nip­phādi­taṃ nissaggiyaṃ. Imāhaṃ saṃghassa nissajjāmī”ti … pe … dadeyyāti … pe … dadeyyunti … pe … āyasmato dammīti.</p>
<p><a class="sc" id="21"></a><a class="ms" id="p_1V_2090"></a>No ce abhi­nip­phā­deyya, yatassa cīvara­ce­tāpannaṃ ābhataṃ tattha sāmaṃ vā gantabbaṃ dūto vā pāhetabbo—“yaṃ kho tumhe, āyasmanto, bhikkhuṃ uddissa cīvara­ce­tāpannaṃ pahiṇittha na taṃ tassa bhikkhuno kiñci atthaṃ anubhoti. Yuñ­jan­tā­yasmanto sakaṃ, mā vo sakaṃ vinassā”ti.</p>
<p><a class="sc" id="22"></a><a class="ms" id="p_1V_2091"></a><strong>Ayaṃ tattha sāmīcī</strong>ti ayaṃ tattha anudhammatā.</p>
<p><a class="sc" id="23"></a><a class="ms" id="p_1V_2092"></a><a class="msdiv" id="msdiv540"></a>Ati­reka­tik­khat­tuṃ codanāya ati­reka­chak­khat­tuṃ ṭhānena atirekasaññī abhinipphādeti, nissaggiyaṃ pācittiyaṃ. Ati­reka­tik­khat­tuṃ codanāya ati­reka­chak­khat­tuṃ ṭhānena vematiko abhinipphādeti, nissaggiyaṃ pācittiyaṃ. Ati­reka­tik­khat­tuṃ codanāya ati­reka­chak­khat­tuṃ ṭhānena ūnakasaññī abhinipphādeti, nissaggiyaṃ pācittiyaṃ.</p>
<p><a class="sc" id="24"></a><a class="ms" id="p_1V_2093"></a>Ūnaka­tik­khat­tuṃ codanāya ūnaka­chak­khat­tuṃ ṭhānena atirekasaññī, āpatti dukkaṭassa. Ūnaka­tik­khat­tuṃ codanāya ūnaka­chak­khat­tuṃ ṭhānena vematiko, āpatti dukkaṭassa. Ūnaka­tik­khat­tuṃ codanāya ūnaka­chak­khat­tuṃ ṭhānena ūnakasaññī anāpatti.</p>
<p><a class="sc" id="25"></a><a class="ms" id="p_1V_2094"></a><a class="msdiv" id="msdiv541"></a>Anāpatti—tikkhattuṃ codanāya, chakkhattuṃ ṭhānena, ūnaka­tik­khat­tuṃ codanāya, ūnaka­chak­khat­tuṃ ṭhānena, acodiyamāno deti, sāmikā codetvā denti, ummattakassa, ādi­kammi­kas­sāti.</p>
<p class="endsutta"> <a class="sc" id="26"></a><a class="ms" id="p_1V_2095"></a>Rāja­sikkhā­padaṃ niṭṭhitaṃ dasamaṃ.<br> Kathinavaggo paṭhamo.</p>
<p class="endsection summary"> <a class="sc" id="27"></a><a class="ms" id="p_1V_2096"></a>Tassuddānaṃ</p>
<blockquote class="uddanagatha">
<p><a class="sc" id="28"></a><a class="ms" id="p_1V_2097"></a>Ubbhataṃ kathinaṃ tīṇi,<br> 								dhovanañca paṭiggaho;<br> 								Aññātakāni tīṇeva,<br> 								ubhinnaṃ dūtakena cāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>