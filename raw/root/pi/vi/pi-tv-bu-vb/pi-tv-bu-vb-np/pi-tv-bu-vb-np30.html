<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-np30">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>­Nissag­giya­kaṇḍa</p>
<p>Pattavagga</p>
<h1>30. Pari­ṇata­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi3.265"></a><a class="ms" id="p_1V_2421"></a><a class="msdiv" id="msdiv657"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena sāvatthiyaṃ aññatarassa pūgassa saṃghassa sacīvara­bhattaṃ paṭiyattaṃ hoti—“bhojetvā cīvarena acchādessāmā”ti. Atha kho chabbaggiyā bhikkhū yena so pūgo tenu­pasaṅka­miṃsu; upasaṅkamitvā taṃ pūgaṃ etadavocuṃ—“dethāvuso, amhākaṃ imāni cīvarānī”ti. “Na mayaṃ, bhante, dassāma. Amhākaṃ saṃghassa anuvassaṃ sacīvara­bhik­khā paññattā”ti. “Bahū, āvuso, saṃghassa dāyakā, bahū saṃghassa <span class="var" title="bhaddā (bj, mr)" id="note370">bhattā</span>. Mayaṃ tumhe nissāya tumhe sampassantā idha viharāma. Tumhe ce amhākaṃ na dassatha, atha ko carahi amhākaṃ dassati? Dethāvuso, amhākaṃ imāni cīvarānī”ti. Atha kho so pūgo chabbaggiyehi bhikkhūhi nippīḷiyamāno yathā­paṭi­yattaṃ cīvaraṃ chabbaggiyānaṃ bhikkhūnaṃ datvā saṃghaṃ bhattena parivisi. Ye te bhikkhū jānanti saṃghassa sacīvara­bhattaṃ paṭiyattaṃ, na ca jānanti chabbaggiyānaṃ bhikkhūnaṃ dinnanti, te evamāhaṃsu— “oṇojethāvuso, saṃghassa cīvaran”ti. “Natthi, bhante. Yathā­paṭi­yattaṃ cīvaraṃ ayyā chabbaggiyā attano pariṇāmesun”ti. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū jānaṃ saṃghikaṃ lābhaṃ pariṇataṃ attano pariṇāmessantī”ti.</p>
<p><a class="sc" id="2"></a><a class="ms" id="p_1V_2422"></a>Atha kho te bhikkhū chabbaggiye bhikkhū aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tumhe, bhikkhave, jānaṃ saṃghikaṃ lābhaṃ pariṇataṃ attano pariṇāmethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, jānaṃ saṃghikaṃ lābhaṃ pariṇataṃ attano pariṇāmessatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_1V_2423"></a><a class="msdiv" id="msdiv658"></a><strong class="rule">“Yo pana bhikkhu jānaṃ saṃghikaṃ lābhaṃ pariṇataṃ attano pariṇāmeyya, nissaggiyaṃ pācittiyan”</strong>ti. (<em>30</em>:<strong>49</strong>)</p>
<p><a class="sc" id="4"></a><a class="ms" id="p_1V_2424"></a><a class="msdiv" id="msdiv659"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_1V_2425"></a><strong>Jānāti</strong> nāma sāmaṃ vā jānāti aññe vā tassa ārocenti so vā āroceti.</p>
<p><a class="sc" id="6"></a><a class="pts-vp-pi" id="pts-vp-pi3.266"></a><a class="ms" id="p_1V_2426"></a><strong>Saṃghikaṃ</strong> nāma saṃghassa dinnaṃ hoti pariccattaṃ.</p>
<p><a class="sc" id="7"></a><a class="ms" id="p_1V_2427"></a><strong>Lābho</strong> nāma cīvara­piṇḍa­pāta­se­nāsa­na­gilā­nappac­caya­bhesaj­ja­parik­khārā. Antamaso cuṇṇapiṇḍopi, dantakaṭṭhampi, dasikasuttampi.</p>
<p><a class="sc" id="8"></a><a class="ms" id="p_1V_2428"></a><strong>Pariṇataṃ</strong> nāma dassāma karissāmāti vācā bhinnā hoti.</p>
<p><a class="sc" id="9"></a><a class="ms" id="p_1V_2429"></a>Attano pariṇāmeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ … pe … “idaṃ me, bhante, jānaṃ saṃghikaṃ lābhaṃ pariṇataṃ attano pariṇāmitaṃ nissaggiyaṃ. Imāhaṃ saṃghassa nissajjāmī”ti … pe … dadeyyāti … pe … dadeyyunti … pe … āyasmato dammīti.</p>
<p><a class="sc" id="10"></a><a class="ms" id="p_1V_2430"></a><a class="msdiv" id="msdiv660"></a>Pariṇate pariṇatasaññī attano pariṇāmeti, nissaggiyaṃ pācittiyaṃ.</p>
<p><a class="sc" id="11"></a><a class="ms" id="p_1V_2431"></a>Pariṇate vematiko attano pariṇāmeti, āpatti dukkaṭassa. Pariṇate apariṇatasaññī attano pariṇāmeti, anāpatti. Saṃghassa pariṇataṃ aññasaṃghassa vā cetiyassa vā pariṇāmeti, āpatti dukkaṭassa. Cetiyassa pariṇataṃ aññacetiyassa vā saṃghassa vā puggalassa vā pariṇāmeti, āpatti dukkaṭassa. Puggalassa pariṇataṃ aññapuggalassa vā saṃghassa vā cetiyassa vā pariṇāmeti, āpatti dukkaṭassa. Apariṇate pariṇatasaññī, āpatti dukkaṭassa. Apariṇate vematiko, āpatti dukkaṭassa. Apariṇate apariṇatasaññī, anāpatti.</p>
<p><a class="sc" id="12"></a><a class="ms" id="p_1V_2432"></a><a class="msdiv" id="msdiv661"></a>Anāpatti—kattha demāti pucchiyamāno yattha tumhākaṃ deyyadhammo paribhogaṃ vā labheyya paṭisaṅkhāraṃ vā labheyya ciraṭṭhitiko vā assa yattha vā pana tumhākaṃ cittaṃ pasīdati tattha dethāti bhaṇati, ummattakassa, ādi­kammi­kas­sāti.</p>
<p class="endsutta"> <a class="sc" id="13"></a><a class="ms" id="p_1V_2433"></a>Pari­ṇata­sikkhā­padaṃ niṭṭhitaṃ dasamaṃ.<br> Pattavaggo tatiyo.</p>
<p class="endsection summary"> <a class="sc" id="14"></a><a class="ms" id="p_1V_2434"></a>Tassuddānaṃ</p>
<blockquote class="uddanagatha">
<p><a class="sc" id="15"></a><a class="ms" id="p_1V_2435"></a>Dve ca pattāni bhesajjaṃ,<br> 								vassikā dānapañcamaṃ;<br> 								Sāmaṃ vāyāpanacceko,<br> 								sāsaṅkaṃ saṃghikena cāti.</p>
</blockquote>
<p><a class="sc" id="16"></a><a class="ms" id="p_1V_2436"></a><a class="msdiv" id="msdiv662"></a>“Uddiṭṭhā kho, āyasmanto, tiṃsa nissaggiyā pācittiyā dhammā. Tatthāyasmante pucchāmi—‘kaccittha parisuddhā’? Dutiyampi pucchāmi—‘kaccittha parisuddhā’? Tatiyampi pucchāmi—‘kaccittha parisuddhā’? Pari­sud­dhet­thā­yasmanto, tasmā tuṇhī, evametaṃ dhārayāmī”ti.</p>
<p class="endsection"> <a class="sc" id="17"></a><a class="ms" id="p_1V_2437"></a>­Nissag­giya­kaṇḍaṃ niṭṭhitaṃ.</p>
<p class="endbook"> <a class="sc" id="18"></a><a class="ms" id="p_1V_2438"></a>Pārājikapāḷi niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>