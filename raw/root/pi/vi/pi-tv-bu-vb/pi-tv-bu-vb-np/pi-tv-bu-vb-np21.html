<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-np21">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>­Nissag­giya­kaṇḍa</p>
<p>Pattavagga</p>
<h1>21. Patta­sikkhā­pada</h1>
</div>
<p><a class="sc" id="1"></a><a class="ms" id="p_1V_2252"></a><a class="msdiv" id="msdiv598"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū bahū patte sannicayaṃ karonti. Manussā vihāracārikaṃ āhiṇḍantā passitvā ujjhāyanti khiyyanti vipācenti—“kathañhi nāma samaṇā sakyaputtiyā bahū patte sannicayaṃ karissanti, pattavāṇijjaṃ vā samaṇā sakyaputtiyā karissanti āmattikāpaṇaṃ vā pasāressantī”ti.</p>
<p><a class="sc" id="2"></a><a class="ms" id="p_1V_2253"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū atirekapattaṃ dhāressantī”ti.</p>
<p><a class="sc" id="3"></a><a class="pts-vp-pi" id="pts-vp-pi3.243"></a><a class="ms" id="p_1V_2254"></a>Atha kho te bhikkhū chabbaggiye bhikkhū aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tumhe, bhikkhave, atirekapattaṃ dhārethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, atirekapattaṃ dhāressatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="4"></a><a class="ms" id="p_1V_2255"></a><a class="msdiv" id="msdiv599"></a><strong class="rule">“Yo pana bhikkhu atirekapattaṃ dhāreyya, nissaggiyaṃ pācittiyan”</strong>ti.</p>
<p><a class="sc" id="5"></a><a class="ms" id="p_1V_2256"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="6"></a><a class="ms" id="p_1V_2257"></a><a class="msdiv" id="msdiv600"></a>Tena kho pana samayena āyasmato ānandassa atirekapatto uppanno hoti. Āyasmā ca ānando taṃ pattaṃ āyasmato sāriputtassa dātukāmo hoti. Āyasmā ca sāriputto sākete viharati. Atha kho āyasmato ānandassa etadahosi—“bhagavatā sikkhāpadaṃ paññattaṃ—‘na atirekapatto dhāretabbo’ti. Ayañca me atirekapatto uppanno. Ahañcimaṃ pattaṃ āyasmato sāriputtassa dātukāmo. Āyasmā ca sāriputto sākete viharati. Kathaṃ nu kho mayā paṭi­pajji­tabban”ti? Bhagavato etamatthaṃ ārocesi. “Kīvaciraṃ panānanda, sāriputto āgacchissatī”ti? “Navamaṃ vā, bhagavā, divasaṃ dasamaṃ vā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, dasāhaparamaṃ atirekapattaṃ dhāretuṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="7"></a><a class="ms" id="p_1V_2258"></a><a class="msdiv" id="msdiv601"></a><strong class="rule">“Dasāhaparamaṃ atirekapatto dhāretabbo. Taṃ atikkāmayato nissaggiyaṃ pācittiyan”</strong>ti. (<em>21</em>:<strong>40</strong>)</p>
<p><a class="sc" id="8"></a><a class="ms" id="p_1V_2259"></a><a class="msdiv" id="msdiv602"></a><strong>Dasāhaparaman</strong>ti dasāhaparamatā dhāretabbo.</p>
<p><a class="sc" id="9"></a><a class="ms" id="p_1V_2260"></a><strong>Atirekapatto</strong> nāma anadhiṭṭhito avikappito.</p>
<p><a class="sc" id="10"></a><a class="ms" id="p_1V_2261"></a><strong>Patto</strong> nāma dve pattā ayopatto mattikāpattoti.</p>
<p><a class="sc" id="11"></a><a class="ms" id="p_1V_2262"></a>Tayo pattassa vaṇṇā ukkaṭṭho patto majjhimo patto omako patto.
<strong>Ukkaṭṭho</strong> nāma
<strong>patto</strong> aḍḍhāḷ­ha­kodanaṃ gaṇhāti catubhāgaṃ khādanaṃ tadupiyaṃ byañjanaṃ.
<strong>Majjhimo</strong> nāma
<strong>patto</strong> nāḷikodanaṃ gaṇhāti catubhāgaṃ khādanaṃ tadupiyaṃ byañjanaṃ.
<strong>Omako</strong> nāma
<strong>patto</strong> patthodanaṃ gaṇhāti catubhāgaṃ khādanaṃ tadupiyaṃ byañjanaṃ. Tato ukkaṭṭho apatto, omako apatto.</p>
<p><a class="sc" id="12"></a><a class="pts-vp-pi" id="pts-vp-pi3.244"></a><a class="ms" id="p_1V_2263"></a><strong>Taṃ atikkāmayato nissaggiyo hotī</strong>ti ekādase aruṇuggamane nissaggiyo hoti. Nissajjitabbo saṃghassa vā gaṇassa vā puggalassa vā. Evañca pana, bhikkhave, nissajjitabbo. Tena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—“ayaṃ me, bhante, patto dasāhātikkanto nissaggiyo. Imāhaṃ saṃghassa nissajjāmī”ti. Nissajjitvā āpatti desetabbā. Byattena bhikkhunā paṭibalena āpatti paṭiggahetabbā, nissaṭṭhapatto dātabbo—</p>
<p><a class="sc" id="13"></a><a class="ms" id="p_1V_2264"></a><a class="msdiv" id="msdiv603"></a>“Suṇātu me, bhante, saṃgho. Ayaṃ patto itthannāmassa bhikkhuno nissaggiyo saṃghassa nissaṭṭho. Yadi saṃghassa pattakallaṃ, saṃgho imaṃ pattaṃ itthannāmassa bhikkhuno dadeyyā”ti.</p>
<p><a class="sc" id="14"></a><a class="ms" id="p_1V_2265"></a><a class="msdiv" id="msdiv604"></a>Tena bhikkhunā sambahule bhikkhū upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassu vacanīyā—“ayaṃ me, bhante, patto dasāhātikkanto nissaggiyo. Imāhaṃ āyasmantānaṃ nissajjāmī”ti. Nissajjitvā āpatti desetabbā. Byattena bhikkhunā paṭibalena āpatti paṭiggahetabbā, nissaṭṭhapatto dātabbo—</p>
<p><a class="sc" id="15"></a><a class="ms" id="p_1V_2266"></a><a class="msdiv" id="msdiv605"></a>“Suṇantu me āyasmantā. Ayaṃ patto itthannāmassa bhikkhuno nissaggiyo āyasmantānaṃ nissaṭṭho. Yadā­yasman­tānaṃ pattakallaṃ, āyasmantā imaṃ pattaṃ itthannāmassa bhikkhuno dadeyyun”ti.</p>
<p><a class="sc" id="16"></a><a class="ms" id="p_1V_2267"></a><a class="msdiv" id="msdiv606"></a>Tena bhikkhunā ekaṃ bhikkhuṃ upasaṅkamitvā ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā evamassa vacanīyo—“ayaṃ me, āvuso, patto dasāhātikkanto nissaggiyo. Imāhaṃ āyasmato nissajjāmī”ti. Nissajjitvā āpatti desetabbā. Tena bhikkhunā āpatti paṭiggahetabbā, nissaṭṭhapatto dātabbo—“imaṃ pattaṃ āyasmato dammī”ti.</p>
<p><a class="sc" id="17"></a><a class="ms" id="p_1V_2268"></a><a class="msdiv" id="msdiv607"></a>Dasāhātikkante atikkantasaññī, nissaggiyaṃ pācittiyaṃ. Dasāhātikkante vematiko, nissaggiyaṃ pācittiyaṃ. Dasāhātikkante anatik­kanta­saññī, nissaggiyaṃ pācittiyaṃ. Anadhiṭṭhite adhiṭṭhi­ta­saññī, nissaggiyaṃ pācittiyaṃ. Avikappite vikappitasaññī, nissaggiyaṃ pācittiyaṃ. Avissajjite vis­sajji­ta­saññī, nissaggiyaṃ pācittiyaṃ. Anaṭṭhe naṭṭhasaññī nissaggiyaṃ pācittiyaṃ. Avinaṭṭhe vinaṭṭhasaññī, nissaggiyaṃ pācittiyaṃ. Abhinne bhinnasaññī, nissaggiyaṃ pācittiyaṃ. Avilutte viluttasaññī, nissaggiyaṃ pācittiyaṃ.</p>
<p><a class="sc" id="18"></a><a class="ms" id="p_1V_2269"></a>Nissaggiyaṃ pattaṃ anissajjitvā paribhuñjati, āpatti dukkaṭassa. ­Da­sāhā­na­tik­kante atikkantasaññī, āpatti dukkaṭassa. ­Da­sāhā­na­tik­kante vematiko, āpatti dukkaṭassa. ­Da­sāhā­na­tik­kante anatik­kanta­saññī, anāpatti.</p>
<p><a class="sc" id="19"></a><a class="ms" id="p_1V_2270"></a><a class="msdiv" id="msdiv608"></a>Anāpatti—antodasāhaṃ <span class="var" title="adhiṭṭhāti (bj)" id="note340">adhiṭṭheti</span>, vikappeti, vissajjeti, nassati, vinassati, bhijjati, acchinditvā gaṇhanti, vissāsaṃ gaṇhanti, ummattakassa, ādi­kammi­kas­sāti.</p>
<p><a class="sc" id="20"></a><a class="ms" id="p_1V_2271"></a>Tena kho pana samayena chabbaggiyā bhikkhū ­nissaṭ­ṭha­pattaṃ na denti. Bhagavato etamatthaṃ ārocesuṃ. “Na, bhikkhave, nissaṭṭhapatto na dātabbo. Yo na dadeyya, āpatti dukkaṭassā”ti.</p>
<p class="endsutta"> <a class="sc" id="21"></a><a class="ms" id="p_1V_2272"></a>Patta­sikkhā­padaṃ niṭṭhitaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>