<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-np7">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>­Nissag­giya­kaṇḍa</p>
<p>Cīvaravagga</p>
<h1>7. Tatutta­ri­sikkhā­pada</h1>
</div>
<p><a class="sc" id="1"></a><a class="ms" id="p_1V_1998"></a><a class="msdiv" id="msdiv522"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhū acchin­na­cīvarake bhikkhū upasaṅkamitvā evaṃ vadanti—“bhagavatā, āvuso, anuññātaṃ—‘acchin­na­cīvarassa vā naṭṭha­cīvarassa vā aññātakaṃ gahapatiṃ vā gahapatāniṃ vā cīvaraṃ viññāpetuṃ’; viññāpetha, āvuso, cīvaran”ti. “Alaṃ, āvuso, laddhaṃ amhehi cīvaran”ti. “Mayaṃ āyasmantānaṃ viññāpemā”ti. “Viññāpetha, āvuso”ti. Atha kho chabbaggiyā bhikkhū gahapatike upasaṅkamitvā etadavocuṃ—“acchin­na­cīvarakā, āvuso, bhikkhū āgatā. Detha nesaṃ cīvarānī”ti, bahuṃ cīvaraṃ viññāpesuṃ.</p>
<p><a class="sc" id="2"></a><a class="pts-vp-pi" id="pts-vp-pi3.214"></a><a class="ms" id="p_1V_1999"></a>Tena kho pana samayena aññataro puriso sabhāyaṃ nisinno aññataraṃ purisaṃ etadavoca—“acchin­na­cīvarakā ayyo bhikkhū āgatā. Tesaṃ mayā cīvaraṃ dinnan”ti. Sopi evamāha—“mayāpi dinnan”ti. Aparopi evamāha—“mayāpi dinnan”ti. Te ujjhāyanti khiyyanti vipācenti—“kathañhi nāma samaṇā sakyaputtiyā na mattaṃ jānitvā bahuṃ cīvaraṃ viññāpessanti, dussavāṇijjaṃ vā samaṇā sakyaputtiyā karissanti, <span class="var" title="paṭag­gāhi­kasā­laṃ (?)" id="note305">paggāhikasālaṃ</span> vā pasāressantī”ti.</p>
<p><a class="sc" id="3"></a><a class="ms" id="p_1V_2000"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū na mattaṃ jānitvā bahuṃ cīvaraṃ viññāpessantī”ti.</p>
<p><a class="sc" id="4"></a><a class="ms" id="p_1V_2001"></a>Atha kho te bhikkhū chabbaggiye bhikkhū aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tumhe, bhikkhave, na mattaṃ jānitvā bahuṃ cīvaraṃ viññāpethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, na mattaṃ jānitvā bahuṃ cīvaraṃ viññāpessatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="5"></a><a class="ms" id="p_1V_2002"></a><a class="msdiv" id="msdiv523"></a><strong class="rule">“Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya santa­rutta­ra­paramaṃ <span class="var" title="... paramantena (s1-3, pts1)" id="note306">tena</span> bhikkhunā tato cīvaraṃ sāditabbaṃ. Tato ce <span class="var" title="uttariṃ (bj, s1-3, pts1)" id="note307">uttari</span> sādiyeyya, nissaggiyaṃ pācittiyan”</strong>ti. (<em>7</em>:<strong>26</strong>)</p>
<p><a class="sc" id="6"></a><a class="ms" id="p_1V_2003"></a><a class="msdiv" id="msdiv524"></a><strong>Tañce</strong>ti acchin­na­cīvara­kaṃ bhikkhuṃ.</p>
<p><a class="sc" id="7"></a><a class="ms" id="p_1V_2004"></a><strong>Aññātako</strong> nāma mātito vā pitito vā yāva sattamā pitāmahayugā asambaddho.</p>
<p><a class="sc" id="8"></a><a class="ms" id="p_1V_2005"></a><strong>Gahapati</strong> nāma yo koci agāraṃ ajjhāvasati.</p>
<p><a class="sc" id="9"></a><a class="ms" id="p_1V_2006"></a><strong>Gahapatānī</strong> nāma yā kāci agāraṃ ajjhāvasati.</p>
<p><a class="sc" id="10"></a><a class="ms" id="p_1V_2007"></a><strong>Bahūhi cīvarehī</strong>ti bahukehi cīvarehi.</p>
<p><a class="sc" id="11"></a><a class="ms" id="p_1V_2008"></a><strong>Abhihaṭṭhuṃ pavāreyyā</strong>ti yāvatakaṃ icchasi tāvatakaṃ gaṇhāhīti.</p>
<p><a class="sc" id="12"></a><a class="ms" id="p_1V_2009"></a><strong>Santa­rutta­ra­paramaṃ tena bhikkhunā tato cīvaraṃ sāditabban</strong>ti sace tīṇi naṭṭhāni honti dve sāditabbāni, dve naṭṭhāni ekaṃ sāditabbaṃ, ekaṃ naṭṭhaṃ na kiñci sāditabbaṃ.</p>
<p><a class="sc" id="13"></a><a class="pts-vp-pi" id="pts-vp-pi3.215"></a><a class="ms" id="p_1V_2010"></a><strong>Tato ce uttari sādiyeyyā</strong>ti tatuttari viññāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ … pe … “idaṃ me, bhante, cīvaraṃ aññātakaṃ gahapatikaṃ upasaṅkamitvā tatuttari viññāpitaṃ nissaggiyaṃ. Imāhaṃ saṃghassa nissajjāmī”ti … pe … dadeyyāti … pe … dadeyyunti … pe … āyasmato dammīti.</p>
<p><a class="sc" id="14"></a><a class="ms" id="p_1V_2011"></a><a class="msdiv" id="msdiv525"></a>Aññātake aññātakasaññī tatuttari cīvaraṃ viññāpeti, nissaggiyaṃ pācittiyaṃ. Aññātake vematiko tatuttari cīvaraṃ viññāpeti, nissaggiyaṃ pācittiyaṃ. Aññātake ñātakasaññī tatuttari cīvaraṃ viññāpeti, nissaggiyaṃ pācittiyaṃ.</p>
<p><a class="sc" id="15"></a><a class="ms" id="p_1V_2012"></a>Ñātake aññātakasaññī, āpatti dukkaṭassa. Ñātake vematiko, āpatti dukkaṭassa. Ñātake ñātakasaññī, anāpatti.</p>
<p><a class="sc" id="16"></a><a class="ms" id="p_1V_2013"></a><a class="msdiv" id="msdiv526"></a>Anāpatti—“sesakaṃ āharissāmī”ti haranto gacchati, “sesakaṃ tuyheva hotū”ti denti, na acchinnakāraṇā denti, na naṭṭhakāraṇā denti, ñātakānaṃ, pavāritānaṃ, attano dhanena, ummattakassa, ādi­kammi­kas­sāti.</p>
<p class="endsutta"> <a class="sc" id="17"></a><a class="ms" id="p_1V_2014"></a>Tatutta­ri­sikkhā­padaṃ niṭṭhitaṃ sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>