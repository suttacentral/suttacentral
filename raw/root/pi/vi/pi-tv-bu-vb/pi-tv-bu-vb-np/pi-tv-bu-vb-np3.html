<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-np3">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>­Nissag­giya­kaṇḍa</p>
<p><span class="var" id="note295" title="akāla­cīvara­sikkhā­pada (kaṅkhāvitāraṇī)">Cīvaravagga</span></p>
<h1>3. Tatiya­ka­thi­na­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi3.203"></a><a class="ms" id="p_1V_1921"></a><a class="msdiv" id="msdiv497"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarassa bhikkhuno akālacīvaraṃ uppannaṃ hoti. Tassa taṃ cīvaraṃ kayiramānaṃ nappahoti. Atha kho so bhikkhu taṃ cīvaraṃ ussāpetvā punappunaṃ vimajjati. Addasā kho bhagavā senāsa­na­cārikaṃ āhiṇḍanto taṃ bhikkhuṃ taṃ cīvaraṃ ussāpetvā punappunaṃ vimajjantaṃ. Disvāna yena so bhikkhu tenupasaṅkami; upasaṅkamitvā taṃ bhikkhuṃ etadavoca—“kissa tvaṃ, bhikkhu, imaṃ cīvaraṃ ussāpetvā punappunaṃ vimajjasī”ti? “Idaṃ me, bhante, akālacīvaraṃ uppannaṃ. Kayiramānaṃ nappahoti. Tenāhaṃ imaṃ cīvaraṃ ussāpetvā punappunaṃ vimajjāmī”ti. “Atthi pana te, bhikkhu, cīvarapaccāsā”ti? “Atthi, bhagavā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā, bhikkhū āmantesi—“anujānāmi, bhikkhave, akālacīvaraṃ paṭiggahetvā cīvarapaccāsā nikkhipitun”ti.</p>
<p><a class="sc" id="2"></a><a class="ms" id="p_1V_1922"></a><a class="msdiv" id="msdiv498"></a>Tena kho pana samayena bhikkhū—“bhagavatā anuññātaṃ akālacīvaraṃ paṭiggahetvā cīvarapaccāsā nikkhipitun”ti akālacīvarāni paṭiggahetvā atirekamāsaṃ nikkhipanti. Tāni cīvarāni cīvaravaṃse bhaṇḍi­kā­baddhāni tiṭṭhanti. Addasā kho āyasmā ānando senāsa­na­cārikaṃ āhiṇḍanto tāni cīvarāni cīvaravaṃse bhaṇḍi­kā­baddhāni tiṭṭhante. Disvāna bhikkhū āmantesi—“kassimāni, āvuso, cīvarāni cīvaravaṃse bhaṇḍi­kā­baddhāni tiṭṭhantī”ti? “Amhākaṃ, āvuso, akālacīvarāni cīvarapaccāsā nikkhittānī”ti. “Kīvaciraṃ panāvuso, imāni cīvarāni nikkhittānī”ti? “Atirekamāsaṃ, āvuso”ti. Āyasmā ānando ujjhāyati khiyyati vipāceti—“kathañhi nāma bhikkhū akālacīvaraṃ paṭiggahetvā atirekamāsaṃ nikkhipissantī”ti.</p>
<p><a class="sc" id="3"></a><a class="ms" id="p_1V_1923"></a>Atha kho āyasmā ānando te bhikkhū aneka­pariyā­yena vigarahitvā bhagavato etamatthaṃ ārocesi … pe … “saccaṃ kira, bhikkhave, bhikkhū akālacīvaraṃ paṭiggahetvā atirekamāsaṃ nikkhipantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma te, bhikkhave, moghapurisā akālacīvaraṃ paṭiggahetvā atirekamāsaṃ nikkhipissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="4"></a><a class="ms" id="p_1V_1924"></a><a class="msdiv" id="msdiv499"></a><strong class="rule">“Niṭṭhi­ta­cīvaras­miṃ bhikkhunā ubbhatasmiṃ kathine bhikkhuno paneva akālacīvaraṃ uppajjeyya, ākaṅkhamānena bhikkhunā paṭig­ga­hetab­baṃ. Paṭiggahetvā khippameva kāretabbaṃ. No cassa pāripūri, <span class="var" title="māsa­paraman­tena (s1-3, pts1)" id="note296">māsaparamaṃ tena</span> bhikkhunā taṃ cīvaraṃ nikkhipitabbaṃ ūnassa pāripūriyā satiyā paccāsāya. Tato ce <span class="var" title="uttariṃ (bj, s1-3, pts1)" id="note297">uttari</span> nikkhipeyya, satiyāpi paccāsāya, nissaggiyaṃ pācittiyan”</strong>ti. (<em>3</em>:<strong>22</strong>)</p>
<p><a class="sc" id="5"></a><a class="pts-vp-pi" id="pts-vp-pi3.204"></a><a class="ms" id="p_1V_1925"></a><a class="msdiv" id="msdiv500"></a><strong>­Niṭṭhi­ta­cīvaras­min</strong>ti bhikkhuno cīvaraṃ kataṃ vā hoti naṭṭhaṃ vā vinaṭṭhaṃ vā daḍḍhaṃ vā cīvarāsā vā upacchinnā.</p>
<p><a class="sc" id="6"></a><a class="ms" id="p_1V_1926"></a><strong>Ubbhatasmiṃ kathine</strong>ti aṭṭhannaṃ mātikānaṃ aññatarāya mātikāya ubbhataṃ hoti, saṃghena vā antarā ubbhataṃ hoti.</p>
<p><a class="sc" id="7"></a><a class="ms" id="p_1V_1927"></a><strong>Akālacīvaraṃ</strong> nāma anatthate kathine ekādasamāse uppannaṃ, atthate kathine sattamāse uppannaṃ, kālepi ādissa dinnaṃ, etaṃ akālacīvaraṃ nāma.</p>
<p><a class="sc" id="8"></a><a class="ms" id="p_1V_1928"></a><strong>Uppajjeyyā</strong>ti uppajjeyya saṃghato vā gaṇato vā ñātito vā mittato vā paṃsukūlaṃ vā attano vā dhanena.</p>
<p><a class="sc" id="9"></a><a class="ms" id="p_1V_1929"></a><strong>Ākaṅkhamānenā</strong>ti icchamānena paṭig­ga­hetab­baṃ.</p>
<p><a class="sc" id="10"></a><a class="ms" id="p_1V_1930"></a><strong>Paṭiggahetvā khippameva kāretabban</strong>ti dasāhā kāretabbaṃ.</p>
<p><a class="sc" id="11"></a><a class="ms" id="p_1V_1931"></a><strong>No cassa pāripūrī</strong>ti kayiramānaṃ nappahoti.</p>
<p><a class="sc" id="12"></a><a class="ms" id="p_1V_1932"></a><strong>Māsaparamaṃ tena bhikkhunā taṃ cīvaraṃ nikkhipitabban</strong>ti māsaparamatā nikkhipitabbaṃ.</p>
<p><a class="sc" id="13"></a><a class="ms" id="p_1V_1933"></a><strong>Ūnassa pāripūriyā</strong>ti ūnassa pāripūratthāya.</p>
<p><a class="sc" id="14"></a><a class="ms" id="p_1V_1934"></a><strong>Satiyā paccāsāyā</strong>ti paccāsā hoti saṃghato vā gaṇato vā ñātito vā mittato vā paṃsukūlaṃ vā attano vā dhanena.</p>
<p><a class="sc" id="15"></a><a class="pts-vp-pi" id="pts-vp-pi3.205"></a><a class="ms" id="p_1V_1935"></a><strong>Tato ce uttari nikkhipeyya satiyāpi paccāsāyā</strong>ti tadahuppanne mūlacīvare paccāsācīvaraṃ uppajjati, dasāhā kāretabbaṃ. Dvīhuppanne mūlacīvare paccāsācīvaraṃ uppajjati, dasāhā kāretabbaṃ. Tīhuppanne mūlacīvare … pe … catūhuppanne … pañcāhuppanne … chāhuppanne … sattāhuppanne … aṭṭhāhuppanne … navāhuppanne … dasāhuppanne mūlacīvare paccāsācīvaraṃ uppajjati, dasāhā kāretabbaṃ. Ekādase uppanne … pe … dvādase uppanne … terase uppanne … cuddase uppanne … pannarase uppanne … soḷase uppanne … sattarase uppanne … aṭṭhārase uppanne … ekūnavīse uppanne … vīse uppanne mūlacīvare paccāsācīvaraṃ uppajjati, dasāhā kāretabbaṃ. Ekavīse uppanne mūlacīvare paccāsācīvaraṃ uppajjati, navāhā kāretabbaṃ. Dvāvīse uppanne … pe … tevīse uppanne … catuvīse uppanne … pañcavīse uppanne … chabbīse uppanne … sattavīse uppanne … aṭṭhavīse uppanne … ekūnatiṃse uppanne mūlacīvare paccāsācīvaraṃ uppajjati, ekāhaṃ kāretabbaṃ … tiṃse uppanne mūlacīvare paccāsācīvaraṃ uppajjati, tadaheva adhiṭṭhātabbaṃ vikappetabbaṃ vissajjetabbaṃ. No ce adhiṭṭheyya vā vikappeyya vā vissajjeyya vā, ekatiṃse aruṇuggamane nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ … pe … idaṃ me, bhante, akālacīvaraṃ māsātikkantaṃ nissaggiyaṃ, imāhaṃ saṃghassa nissajjāmīti … pe … dadeyyāti … pe … dadeyyunti … pe … āyasmato dammīti.</p>
<p><a class="sc" id="16"></a><a class="ms" id="p_1V_1936"></a>Visabhāge uppanne mūlacīvare paccāsācīvaraṃ uppajjati, rattiyo ca sesā honti, na akāmā kāretabbaṃ.</p>
<p><a class="sc" id="17"></a><a class="ms" id="p_1V_1937"></a><a class="msdiv" id="msdiv501"></a>Māsātikkante atikkantasaññī, nissaggiyaṃ pācittiyaṃ. Māsātikkante vematiko nissaggiyaṃ pācittiyaṃ. Māsātikkante anatik­kanta­saññī nissaggiyaṃ pācittiyaṃ. Anadhiṭṭhite adhiṭṭhi­ta­saññī … pe … avikappite vikappitasaññī … avissajjite vis­sajji­ta­saññī … anaṭṭhe naṭṭhasaññī … avinaṭṭhe vinaṭṭhasaññī … adaḍḍhe daḍḍhasaññī … avilutte viluttasaññī, nissaggiyaṃ pācittiyaṃ.</p>
<p><a class="sc" id="18"></a><a class="ms" id="p_1V_1938"></a>Nissaggiyaṃ cīvaraṃ anissajjitvā paribhuñjati, āpatti dukkaṭassa. Māsānatikkante atikkantasaññī, āpatti dukkaṭassa. Māsānatikkante vematiko, āpatti dukkaṭassa. Māsānatikkante anatik­kanta­saññī, anāpatti.</p>
<p><a class="sc" id="19"></a><a class="ms" id="p_1V_1939"></a><a class="msdiv" id="msdiv502"></a>Anāpatti—antomāse adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti, ummattakassa, ādi­kammi­kas­sāti.</p>
<p class="endsutta"> <a class="sc" id="20"></a><a class="ms" id="p_1V_1940"></a>Tatiya­ka­thi­na­sikkhā­padaṃ niṭṭhitaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>