<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bu-vb-np18">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>­Nissag­giya­kaṇḍa</p>
<p>Kosiyavagga</p>
<h1>18. Rūpiya­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi3.237"></a><a class="ms" id="p_1V_2203"></a><a class="msdiv" id="msdiv582"></a>Tena samayena buddho bhagavā rājagahe viharati veḷuvane kalanda­ka­nivāpe. Tena kho pana samayena āyasmā upanando sakyaputto aññatarassa kulassa kulūpako hoti niccabhattiko. Yaṃ tasmiṃ kule uppajjati khādanīyaṃ vā bhojanīyaṃ vā tato āyasmato upanandassa sakyaputtassa paṭiviso ṭhapiyyati. Tena kho pana samayena sāyaṃ tasmiṃ kule maṃsaṃ uppannaṃ hoti. Tato āyasmato upanandassa sakyaputtassa <span class="var" title="paṭiviṃso (bj)" id="note333">paṭiviso</span> ṭhapito hoti. Tassa kulassa dārako rattiyā paccūsasamayaṃ paccuṭṭhāya rodati—“maṃsaṃ me dethā”ti. Atha kho so puriso pajāpatiṃ etadavoca—“ayyassa paṭivisaṃ dārakassa dehi. Aññaṃ cetāpetvā ayyassa dassāmā”ti.</p>
<p><a class="sc" id="2"></a><a class="ms" id="p_1V_2204"></a>Atha kho āyasmā upanando sakyaputto pubbaṇ­ha­samayaṃ nivāsetvā pattacīvaraṃ ādāya yena taṃ kulaṃ tenupasaṅkami; upasaṅkamitvā paññatte āsane nisīdi. Atha kho so puriso yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ abhivādetvā ekamantaṃ nisīdi. Ekamantaṃ nisinno kho so puriso āyasmantaṃ upanandaṃ sakyaputtaṃ etadavoca—“hiyyo kho, bhante, sāyaṃ maṃsaṃ uppannaṃ ahosi. Tato ayyassa paṭiviso ṭhapito. Ayaṃ, bhante, dārako rattiyā paccūsasamayaṃ paccuṭṭhāya rodati—‘maṃsaṃ me dethā’ti. Ayyassa paṭiviso dārakassa dinno. Kahāpaṇena, bhante, kiṃ āhariyyatū”ti? “Pariccatto me, āvuso, kahāpaṇo”ti? “Āma, bhante, pariccatto”ti. “Taññeva me, āvuso, kahāpaṇaṃ dehī”ti.</p>
<p><a class="sc" id="3"></a><a class="ms" id="p_1V_2205"></a>Atha kho so puriso āyasmato upanandassa sakyaputtassa kahāpaṇaṃ datvā ujjhāyati khiyyati vipāceti—“Yatheva mayaṃ rūpiyaṃ paṭiggaṇhāma evamevime samaṇā sakyaputtiyā rūpiyaṃ paṭiggaṇhantī”ti. Assosuṃ kho bhikkhū tassa purisassa ujjhāyantassa khiyyantassa vipācentassa. Ye te bhikkhū appicchā … pe … te ujjhāyanti khiyyanti vipācenti—“kathañhi nāma āyasmā upanando sakyaputto rūpiyaṃ paṭiggahessatī”ti.</p>
<p><a class="sc" id="4"></a><a class="ms" id="p_1V_2206"></a>Atha kho te bhikkhū āyasmantaṃ upanandaṃ sakyaputtaṃ aneka­pariyā­yena vigarahitvā bhagavato etamatthaṃ ārocesuṃ … pe … “saccaṃ kira tvaṃ, upananda, rūpiyaṃ <span class="var" title="paṭiggaṇhāsīti (s1-3)" id="note334">paṭiggahesī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, rūpiyaṃ paṭiggahessasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="5"></a><a class="ms" id="p_1V_2207"></a><a class="msdiv" id="msdiv583"></a><strong class="rule">“Yo pana bhikkhu jāta­rūpa­rajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyan”</strong>ti. (<em>18</em>:<strong>37</strong>)</p>
<p><a class="sc" id="6"></a><a class="pts-vp-pi" id="pts-vp-pi3.238"></a><a class="ms" id="p_1V_2208"></a><a class="msdiv" id="msdiv584"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="7"></a><a class="ms" id="p_1V_2209"></a><strong>Jātarūpaṃ</strong> nāma satthuvaṇṇo vuccati.</p>
<p><a class="sc" id="8"></a><a class="ms" id="p_1V_2210"></a><strong>Rajataṃ</strong> nāma kahāpaṇo lohamāsako dārumāsako jatumāsako ye vohāraṃ gacchanti.</p>
<p><a class="sc" id="9"></a><a class="ms" id="p_1V_2211"></a><strong>Uggaṇheyyā</strong>ti sayaṃ gaṇhāti <span class="var" title="nissaggiyaṃ hoti (s1-3)" id="note335">nissaggiyaṃ pācittiyaṃ</span>.</p>
<p><a class="sc" id="10"></a><a class="ms" id="p_1V_2212"></a><strong>Uggaṇhāpeyyā</strong>ti aññaṃ gāhāpeti <span class="var" title="nissaggiyaṃ hoti (s1-3)" id="note336">nissaggiyaṃ pācittiyaṃ</span>.</p>
<p><a class="sc" id="11"></a><a class="ms" id="p_1V_2213"></a><strong>Upanikkhittaṃ vā sādiyeyyā</strong>ti idaṃ ayyassa hotūti upanikkhittaṃ sādiyati, nissaggiyaṃ hoti. Saṃghamajjhe nissajjitabbaṃ. Evañca pana, bhikkhave, nissajjitabbaṃ—tena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—“ahaṃ, bhante, rūpiyaṃ paṭiggahesiṃ. Idaṃ me nissaggiyaṃ. Imāhaṃ saṃghassa nissajjāmī”ti. Nissajjitvā āpatti desetabbā. Byattena bhikkhunā paṭibalena āpatti paṭiggahetabbā. Sace tattha āgacchati ārāmiko vā upāsako vā so vattabbo— “āvuso, imaṃ jānāhī”ti. Sace so bhaṇati—“iminā kiṃ āhariyyatū”ti, na vattabbo—“imaṃ vā imaṃ vā āharā”ti. Kappiyaṃ ācikkhitabbaṃ—sappi vā telaṃ vā madhu vā phāṇitaṃ vā. Sace so tena parivattetvā kappiyaṃ āharati rūpiyap­paṭig­gāha­kaṃ ṭhapetvā sabbeheva pari­bhuñji­tabbaṃ. Evañcetaṃ labhetha, iccetaṃ kusalaṃ; no ce labhetha, so vattabbo—“āvuso, imaṃ chaḍḍehī”ti. Sace so chaḍḍeti, iccetaṃ kusalaṃ; no ce chaḍḍeti, pañcahaṅgehi samannāgato bhikkhu rūpiyachaḍḍako sammannitabbo—yo na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na bhayāgatiṃ gaccheyya, ­chaḍḍi­tā­chaḍḍi­tañca jāneyya. “Evañca pana, bhikkhave, sammannitabbo. Paṭhamaṃ bhikkhu yācitabbo. Yācitvā byattena bhikkhunā paṭibalena saṃgho ñāpetabbo—</p>
<p><a class="sc" id="12"></a><a class="ms" id="p_1V_2214"></a><a class="msdiv" id="msdiv585"></a>‘Suṇātu me, bhante, saṃgho. Yadi saṃghassa pattakallaṃ, saṃgho itthannāmaṃ bhikkhuṃ rūpiya­chaḍḍa­kaṃ sammanneyya. Esā ñatti.</p>
<p><a class="sc" id="13"></a><a class="ms" id="p_1V_2215"></a>Suṇātu me, bhante, saṃgho. Saṃgho itthannāmaṃ bhikkhuṃ rūpiya­chaḍḍa­kaṃ sammannati. Yassāyasmato khamati itthannāmassa bhikkhuno rūpiya­chaḍḍa­kassa sammuti, so tuṇhassa; yassa nakkhamati, so bhāseyya.</p>
<p><a class="sc" id="14"></a><a class="ms" id="p_1V_2216"></a>Sammato saṃghena itthannāmo bhikkhu rūpiyachaḍḍako. Khamati saṃghassa, tasmā tuṇhī, evametaṃ dhārayāmī’”ti.</p>
<p><a class="sc" id="15"></a><a class="ms" id="p_1V_2217"></a>Tena sammatena bhikkhunā animittaṃ katvā pātetabbaṃ. Sace nimittaṃ katvā pāteti, āpatti dukkaṭassa.</p>
<p><a class="sc" id="16"></a><a class="pts-vp-pi" id="pts-vp-pi3.239"></a><a class="ms" id="p_1V_2218"></a><a class="msdiv" id="msdiv586"></a>Rūpiye rūpiyasaññī rūpiyaṃ paṭiggaṇhāti, nissaggiyaṃ pācittiyaṃ. Rūpiye vematiko rūpiyaṃ paṭiggaṇhāti, nissaggiyaṃ pācittiyaṃ. Rūpiye arūpiyasaññī rūpiyaṃ paṭiggaṇhāti, nissaggiyaṃ pācittiyaṃ.</p>
<p><a class="sc" id="17"></a><a class="ms" id="p_1V_2219"></a>Arūpiye rūpiyasaññī, āpatti dukkaṭassa. Arūpiye vematiko, āpatti dukkaṭassa. Arūpiye arūpiyasaññī, anāpatti.</p>
<p><a class="sc" id="18"></a><a class="ms" id="p_1V_2220"></a>Anāpatti—ajjhārāme vā ajjhāvasathe vā uggahetvā vā uggahāpetvā vā nikkhipati—yassa bhavissati so harissatīti, ummattakassa, ādi­kammi­kas­sāti.</p>
<p class="endsutta"> <a class="sc" id="19"></a><a class="ms" id="p_1V_2221"></a><span class="var" title="jāta­rūpa­sikkhā­pada (kaṅkhāvitaraṇī)" id="note337">Rūpiya­sikkhā­padaṃ</span> niṭṭhitaṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>