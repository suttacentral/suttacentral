<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-kd6">
<article>
<div class="hgroup">
<p class="division">Mahāvagga</p>
<h1>Bhesaj­jak­khan­dhaka</h1>
</div>
<h2>1. Pañca­bhesaj­ja­kathā</h2>
<p><a class="sc" id="1"></a><a class="pts-vp-pi" id="pts-vp-pi1.199"></a><a class="ms" id="p_3V_1198"></a><a class="msdiv" id="msdiv260"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bhikkhūnaṃ sāradikena ābādhena phuṭṭhānaṃ yāgupi pītā uggacchati, bhattampi bhuttaṃ uggacchati. Te tena kisā honti, lūkhā, dubbaṇṇā, uppaṇḍup­paṇḍuka­jātā, dhama­ni­san­tha­ta­gattā. Addasā kho bhagavā te bhikkhū kise lūkhe dubbaṇṇe uppaṇḍup­paṇḍuka­jāte dhama­ni­san­tha­ta­gatte, disvāna āyasmantaṃ ānandaṃ āmantesi—“kiṃ nu kho, ānanda, etarahi bhikkhū kisā, lūkhā, dubbaṇṇā, uppaṇḍup­paṇḍuka­jātā, dhama­ni­san­tha­ta­gattā”ti? “Etarahi, bhante, bhikkhūnaṃ sāradikena ābādhena phuṭṭhānaṃ yāgupi pītā uggacchati, bhattampi bhuttaṃ uggacchati. Te tena kisā honti, lūkhā, dubbaṇṇā, uppaṇḍup­paṇḍuka­jātā, dhama­ni­san­tha­ta­gattā”ti.</p>
<p><a class="sc" id="2"></a><a class="ms" id="p_3V_1199"></a>Atha kho bhagavato rahogatassa paṭisallīnassa evaṃ cetaso parivitakko udapādi— “etarahi kho bhikkhūnaṃ sāradikena ābādhena phuṭṭhānaṃ yāgupi pītā uggacchati, bhattampi bhuttaṃ uggacchati. Te tena kisā honti, lūkhā, dubbaṇṇā, uppaṇḍup­paṇḍuka­jātā, dhama­ni­san­tha­ta­gattā. Kiṃ nu kho ahaṃ bhikkhūnaṃ bhesajjaṃ anujāneyyaṃ, yaṃ bhesajjañceva assa ­bhesaj­ja­samma­tañca lokassa, āhāratthañca phareyya, na ca oḷāriko āhāro paññāyeyyā”ti? Atha kho bhagavato etadahosi— “imāni kho pañca bhesajjāni, seyyathidaṃ—sappi, navanītaṃ, telaṃ, madhu, phāṇitaṃ; bhesajjāni ceva ­bhesaj­ja­samma­tāni ca lokassa, āhāratthañca pharanti, na ca oḷāriko āhāro paññāyati. Yannūnāhaṃ bhikkhūnaṃ imāni pañca bhesajjāni anujāneyyaṃ, kāle paṭiggahetvā kāle paribhuñjitun”ti.</p>
<p><a class="sc" id="3"></a><a class="pts-vp-pi" id="pts-vp-pi1.200"></a><a class="ms" id="p_3V_1200"></a>Atha kho bhagavā sāyanhasamayaṃ paṭisallānā vuṭṭhito etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“idha mayhaṃ, bhikkhave, rahogatassa paṭisallīnassa evaṃ cetaso parivitakko udapādi—‘etarahi kho bhikkhūnaṃ sāradikena ābādhena phuṭṭhānaṃ yāgupi pītā uggacchati, bhattampi bhuttaṃ uggacchati. Te tena kisā honti, lūkhā, dubbaṇṇā, uppaṇḍup­paṇḍuka­jātā, dhama­ni­san­tha­ta­gattā. Kiṃ nu kho ahaṃ bhikkhūnaṃ bhesajjaṃ anujāneyyaṃ, <span class="var" title="yaṃ kho (bj)" id="note249">yaṃ</span> bhesajjañceva assa ­bhesaj­ja­samma­tañca lokassa, āhāratthañca phareyya, na ca oḷāriko āhāro paññāyeyyā’ti. Tassa mayhaṃ, bhikkhave, etadahosi—‘imāni kho pañca bhesajjāni, seyyathidaṃ—sappi, navanītaṃ, telaṃ, madhu, phāṇitaṃ; bhesajjāni ceva ­bhesaj­ja­samma­tāni ca lokassa, āhāratthañca pharanti, na ca oḷāriko āhāro paññāyati. Yannūnāhaṃ bhikkhūnaṃ imāni pañca bhesajjāni anujāneyyaṃ, kāle paṭiggahetvā kāle paribhuñjitun’ti. Anujānāmi, bhikkhave, tāni pañca bhesajjāni kāle paṭiggahetvā kāle paribhuñjitun”ti.</p>
<p><a class="sc" id="4"></a><a class="ms" id="p_3V_1201"></a><a class="msdiv" id="msdiv261"></a>Tena kho pana samayena bhikkhū tāni pañca bhesajjāni kāle paṭiggahetvā kāle paribhuñjanti. Tesaṃ yānipi tāni pākatikāni lūkhāni bhojanāni tānipi nacchādenti, pageva <span class="var" title="senesikāni (bj, s1-3, pts1) | senehikāni (yojanā)" id="note250">senesitāni</span>. Te tena ceva sāradikena ābādhena phuṭṭhā, iminā ca <span class="var" title="bhat­tacchā­dakena (bj) | bhat­tācchan­da­kena (pts1) | bhat­tācchan­na­kena (mr)" id="note251">bhat­tācchā­dakena</span>, tadubhayena bhiyyoso mattāya kisā honti, lūkhā, dubbaṇṇā, uppaṇḍup­paṇḍuka­jātā, dhama­ni­san­tha­ta­gattā. Addasā kho bhagavā te bhikkhū bhiyyoso mattāya kise lūkhe dubbaṇṇe uppaṇḍup­paṇḍuka­jāte dhama­ni­san­tha­ta­gatte, disvāna āyasmantaṃ ānandaṃ āmantesi—“kiṃ nu kho, ānanda, etarahi bhikkhū bhiyyoso mattāya kisā, lūkhā, dubbaṇṇā, uppaṇḍup­paṇḍuka­jātā, dhama­ni­san­tha­ta­gattā”ti? “Etarahi, bhante, bhikkhū tāni ca pañca bhesajjāni kāle paṭiggahetvā kāle paribhuñjanti. Tesaṃ yānipi tāni pākatikāni lūkhāni bhojanāni tānipi nacchādenti, pageva senesitāni. Te tena ceva sāradikena ābādhena phuṭṭhā, iminā ca bhat­tācchā­dakena, tadubhayena bhiyyoso mattāya kisā, lūkhā, dubbaṇṇā, uppaṇḍup­paṇḍuka­jātā, dhama­ni­san­tha­ta­gattā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi— “anujānāmi, bhikkhave, tāni pañca bhesajjāni paṭiggahetvā kālepi vikālepi paribhuñjitun”ti.</p>
<p><a class="sc" id="5"></a><a class="ms" id="p_3V_1202"></a><a class="msdiv" id="msdiv262"></a>Tena kho pana samayena gilānānaṃ bhikkhūnaṃ vasehi bhesajjehi attho hoti. Bhagavato etamatthaṃ ārocesuṃ. “Anujānāmi, bhikkhave, vasāni bhesajjāni— acchavasaṃ, macchavasaṃ, susukāvasaṃ, sūkaravasaṃ, gadrabhavasaṃ—kāle paṭiggahitaṃ kāle <span class="var" title="nipakkaṃ (bj, s1-3, pts1, mr)" id="note252">nippakkaṃ</span> kāle saṃsaṭṭhaṃ tela­pari­bho­gena paribhuñjituṃ. Vikāle ce, bhikkhave, paṭiggahitaṃ vikāle nippakkaṃ vikāle saṃsaṭṭhaṃ, tañce paribhuñjeyya, āpatti tiṇṇaṃ dukkaṭānaṃ. Kāle ce, bhikkhave, paṭiggahitaṃ vikāle nippakkaṃ vikāle saṃsaṭṭhaṃ, tañce paribhuñjeyya, āpatti dvinnaṃ dukkaṭānaṃ. Kāle ce, bhikkhave, paṭiggahitaṃ kāle nippakkaṃ vikāle saṃsaṭṭhaṃ, tañce paribhuñjeyya, āpatti dukkaṭassa. Kāle ce, bhikkhave, paṭiggahitaṃ kāle nippakkaṃ kāle saṃsaṭṭhaṃ, tañce paribhuñjeyya, anāpattī”ti.</p>
<h2>2. Mūlādi­bhesaj­ja­kathā</h2>
<p><a class="sc" id="6"></a><a class="pts-vp-pi" id="pts-vp-pi1.201"></a><a class="ms" id="p_3V_1203"></a><a class="msdiv" id="msdiv263"></a>Tena kho pana samayena gilānānaṃ bhikkhūnaṃ mūlehi bhesajjehi attho hoti. Bhagavato etamatthaṃ ārocesuṃ. “Anujānāmi, bhikkhave, mūlāni bhesajjāni— haliddiṃ, siṅgiveraṃ, vacaṃ, <span class="var" title="vacatthaṃ (bj, s1-3, pts1)" id="note253">vacattaṃ</span>, ativisaṃ, kaṭukarohiṇiṃ, usīraṃ, bhaddamuttakaṃ, yāni vā panaññānipi atthi mūlāni bhesajjāni, neva khādanīye khādanīyatthaṃ pharanti, na bhojanīye bhojanīyatthaṃ pharanti, tāni— paṭiggahetvā yāvajīvaṃ pariharituṃ; sati paccaye paribhuñjituṃ. Asati paccaye pari­bhuñ­jantassa āpatti dukkaṭassā”ti.</p>
<p><a class="sc" id="7"></a><a class="ms" id="p_3V_1204"></a>Tena kho pana samayena gilānānaṃ bhikkhūnaṃ mūlehi bhesajjehi piṭṭhehi attho hoti. Bhagavato etamatthaṃ ārocesuṃ. “Anujānāmi, bhikkhave, nisadaṃ <span class="var" title="nisadapotanti (si, s1-3, pts1)" id="note254">nisadapotakan”ti</span>.</p>
<p><a class="sc" id="8"></a><a class="ms" id="p_3V_1205"></a>Tena kho pana samayena gilānānaṃ bhikkhūnaṃ kasāvehi bhesajjehi attho hoti. Bhagavato etamatthaṃ ārocesuṃ. “Anujānāmi, bhikkhave, kasāvāni bhesajjāni— nimbakasāvaṃ, kuṭajakasāvaṃ, paṭolakasāvaṃ, phag­ga­vaka­sā­vaṃ, natta­māla­kasāvaṃ, yāni vā panaññānipi atthi <span class="var" title="kasāva­bhesaj­jāni (mr)" id="note255">kasāvāni bhesajjāni</span> neva khādanīye khādanīyatthaṃ pharanti, na bhojanīye bhojanīyatthaṃ pharanti, tāni—paṭiggahetvā yāvajīvaṃ pariharituṃ; sati paccaye paribhuñjituṃ. Asati paccaye pari­bhuñ­jantassa āpatti dukkaṭassā”ti.</p>
<p><a class="sc" id="9"></a><a class="ms" id="p_3V_1206"></a>Tena kho pana samayena gilānānaṃ bhikkhūnaṃ paṇṇehi bhesajjehi attho hoti. Bhagavato etamatthaṃ ārocesuṃ. “Anujānāmi, bhikkhave, paṇṇāni bhesajjāni— nimbapaṇṇaṃ, kuṭajapaṇṇaṃ, paṭolapaṇṇaṃ, sulasipaṇṇaṃ, <span class="var" title="kappāsipaṇṇaṃ (bj, s1-3) | kappā­si­ka­paṇṇaṃ (pts1)" id="note256">kappāsapaṇṇaṃ</span>, yāni vā panaññānipi atthi paṇṇāni bhesajjāni, neva khādanīye khādanīyatthaṃ pharanti, na bhojanīye bhojanīyatthaṃ pharanti … pe ….</p>
<p><a class="sc" id="10"></a><a class="ms" id="p_3V_1207"></a>Tena kho pana samayena gilānānaṃ bhikkhūnaṃ phalehi bhesajjehi attho hoti. Bhagavato etamatthaṃ ārocesuṃ. “Anujānāmi, bhikkhave, phalāni bhesajjāni— bilaṅgaṃ, pippaliṃ, maricaṃ, harītakaṃ, vibhītakaṃ, āmalakaṃ, <span class="var" title="goṭhaphalaṃ (s1-3, pts1) | koṭṭhaphalaṃ (mr)" id="note257">goṭṭhaphalaṃ</span>, yāni vā panaññānipi atthi phalāni bhesajjāni, neva khādanīye khādanīyatthaṃ pharanti, na bhojanīye bhojanīyatthaṃ pharanti … pe ….</p>
<p><a class="sc" id="11"></a><a class="pts-vp-pi" id="pts-vp-pi1.202"></a><a class="ms" id="p_3V_1208"></a>Tena kho pana samayena gilānānaṃ bhikkhūnaṃ jatūhi bhesajjehi attho hoti. Bhagavato etamatthaṃ ārocesuṃ. “Anujānāmi, bhikkhave, jatūni bhesajjāni— <span class="var" title="hiṅgu hiṅgujatu (bj, pts1)" id="note258">hiṅguṃ, hiṅgujatuṃ</span>, hiṅgusipāṭikaṃ, takaṃ, takapattiṃ, takapaṇṇiṃ, sajjulasaṃ, yāni vā panaññānipi atthi jatūni bhesajjāni, neva khādanīye khādanīyatthaṃ pharanti … pe ….</p>
<p><a class="sc" id="12"></a><a class="ms" id="p_3V_1209"></a>Tena kho pana samayena gilānānaṃ bhikkhūnaṃ loṇehi bhesajjehi attho hoti. Bhagavato etamatthaṃ ārocesuṃ. “Anujānāmi, bhikkhave, loṇāni bhesajjāni— sāmuddaṃ, kāḷaloṇaṃ, sindhavaṃ, <span class="var" title="ubbhiraṃ (mr)" id="note259">ubbhidaṃ</span>, <span class="var" title="biḷālaṃ (bj)" id="note260">bilaṃ</span>, yāni vā panaññānipi atthi loṇāni bhesajjāni, neva khādanīye khādanīyatthaṃ pharanti, na bhojanīye bhojanīyatthaṃ pharanti, tāni—paṭiggahetvā yāvajīvaṃ pariharituṃ; sati paccaye paribhuñjituṃ. Asati paccaye pari­bhuñ­jantassa āpatti dukkaṭassā”ti.</p>
<p><a class="sc" id="13"></a><a class="ms" id="p_3V_1210"></a><a class="msdiv" id="msdiv264"></a>Tena kho pana samayena āyasmato ānandassa upajjhāyassa āyasmato <span class="var" title="belaṭṭhi­sisassa (bj) | velaṭṭha­sī­sassa (s1-3)" id="note261">belaṭṭha­sī­sassa</span> thulla­kacchā­bādho hoti. Tassa lasikāya cīvarāni kāye lagganti, tāni bhikkhū udakena temetvā temetvā apakaḍḍhanti. Addasā kho bhagavā senāsa­na­cārikaṃ āhiṇḍanto te bhikkhū tāni cīvarāni udakena temetvā temetvā apakaḍḍhante, disvāna yena te bhikkhū tenupasaṅkami, upasaṅkamitvā te bhikkhū etadavoca— “kiṃ imassa, bhikkhave, bhikkhuno ābādho”ti? “Imassa, bhante, āyasmato thulla­kacchā­bādho, lasikāya cīvarāni kāye lagganti, tāni mayaṃ udakena temetvā temetvā apakaḍḍhāmā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, yassa kaṇḍu vā, piḷakā vā, assāvo vā, thullakacchu vā ābādho, kāyo vā duggandho, cuṇṇāni bhesajjāni; agilānassa chakaṇaṃ mattikaṃ rajana­nip­pak­kaṃ. Anujānāmi, bhikkhave, udukkhalaṃ musalan”ti.</p>
<p><a class="sc" id="14"></a><a class="ms" id="p_3V_1211"></a>Tena kho pana samayena gilānānaṃ bhikkhūnaṃ cuṇṇehi bhesajjehi cālitehi attho hoti. Bhagavato etamatthaṃ ārocesuṃ. “Anujānāmi, bhikkhave, cuṇṇacālinin”ti. Saṇhehi attho hoti. Bhagavato etamatthaṃ ārocesuṃ. “Anujānāmi, bhikkhave, dussacālinin”ti.</p>
<p><a class="sc" id="15"></a><a class="pts-vp-pi" id="pts-vp-pi1.203"></a><a class="ms" id="p_3V_1212"></a>Tena kho pana samayena aññatarassa bhikkhuno ama­nus­si­kā­bādho hoti. Taṃ ācari­yu­paj­jhāyā upaṭṭhahantā nāsakkhiṃsu arogaṃ kātuṃ. So sūkarasūnaṃ gantvā <span class="var" title="āmakamaṃsañca (bj)" id="note262">āmakamaṃsaṃ</span> khādi, āmakalohitaṃ pivi. Tassa so ama­nus­si­kā­bādho paṭippassambhi. Bhagavato etamatthaṃ ārocesuṃ. “Anujānāmi, bhikkhave, ama­nus­si­kā­bādhe āmakamaṃsaṃ āmakalohitan”ti.</p>
<p><a class="sc" id="16"></a><a class="ms" id="p_3V_1213"></a><a class="msdiv" id="msdiv265"></a>Tena kho pana samayena aññatarassa bhikkhuno cak­khu­rogā­bādho hoti. Taṃ bhikkhū pariggahetvā uccārampi passāvampi nikkhāmenti. Addasā kho bhagavā senāsa­na­cārikaṃ āhiṇḍanto te bhikkhū taṃ bhikkhuṃ pariggahetvā uccārampi passāvampi nikkhāmente, disvāna yena te bhikkhū tenupasaṅkami, upasaṅkamitvā te bhikkhū etadavoca—“kiṃ imassa, bhikkhave, bhikkhuno ābādho”ti? “Imassa, bhante, āyasmato cak­khu­rogā­bādho. Imaṃ mayaṃ pariggahetvā uccārampi passāvampi nikkhāmemā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, añjanaṃ—kāḷañjanaṃ, rasañjanaṃ, sotañjanaṃ, gerukaṃ, <span class="var" title="kapallakanti (bj)" id="note263">kapallan”ti</span>. Añjanūpa­pisa­nehi attho hoti. Bhagavato etamatthaṃ ārocesuṃ. “Anujānāmi, bhikkhave, candanaṃ, tagaraṃ, kāḷānusāriyaṃ, tālīsaṃ, bhaddamuttakan”ti. Tena kho pana samayena bhikkhū piṭṭhāni añjanāni <span class="var" title="thālakesupi (bj, s1-3) | thālikesu pi (pts1)" id="note264">carukesupi</span> sarāvakesupi nikkhipanti; tiṇacuṇṇehipi paṃsukehipi okiriyanti. Bhagavato etamatthaṃ ārocesuṃ. “Anujānāmi, bhikkhave, añjanin”ti.</p>
<p><a class="sc" id="17"></a><a class="ms" id="p_3V_1214"></a>Tena kho pana samayena chabbaggiyā bhikkhū uccāvacā añjaniyo dhārenti— sovaṇṇamayaṃ, rūpiyamayaṃ. Manussā ujjhāyanti khiyyanti vipācenti—“seyyathāpi gihī kāmabhogino”ti. Bhagavato etamatthaṃ ārocesuṃ. “Na, bhikkhave, uccāvacā <span class="var" title="añjaniyo (bj)" id="note265">añjanī</span> dhāretabbā. Yo dhāreyya, āpatti dukkaṭassa. Anujānāmi, bhikkhave, aṭṭhimayaṃ, dantamayaṃ, visāṇamayaṃ, naḷamayaṃ, veḷumayaṃ, kaṭṭhamayaṃ, jatumayaṃ, phalamayaṃ, lohamayaṃ, saṅ­kha­nā­bhima­yan”ti.</p>
<p><a class="sc" id="18"></a><a class="ms" id="p_3V_1215"></a>Tena kho pana samayena añjaniyo apārutā honti, tiṇacuṇṇehipi paṃsukehipi okiriyanti. Bhagavato etamatthaṃ ārocesuṃ. “Anujānāmi, bhikkhave, apidhānanti. Apidhānaṃ <span class="var" title="patati (bj)" id="note266">nipatati</span><span class="var" title=" sī , syā1-3, pā1 potthakesu" id="note267">. Bhagavato etamatthaṃ ārocesuṃ</span>. “Anujānāmi, bhikkhave, suttakena bandhitvā añjaniyā bandhitun”ti. Añjanī <span class="var" title="nipatati (pts1, mr)" id="note269">phalati</span><span class="var" title=" sī , syā1-3, pā1 potthakesu" id="note270">. Bhagavato etamatthaṃ ārocesuṃ</span>. “Anujānāmi, bhikkhave, suttakena sibbetun”ti.</p>
<p><a class="sc" id="19"></a><a class="ms" id="p_3V_1216"></a>Tena kho pana samayena bhikkhū aṅguliyā añjanti, akkhīni dukkhāni honti. Bhagavato etamatthaṃ ārocesuṃ. “Anujānāmi, bhikkhave, añjanisalākan”ti.</p>
<p><a class="sc" id="20"></a><a class="pts-vp-pi" id="pts-vp-pi1.204"></a><a class="ms" id="p_3V_1217"></a>Tena kho pana samayena chabbaggiyā bhikkhū uccāvacā añjanisalākāyo dhārenti— sovaṇṇamayaṃ <span class="var" title="rūpimayaṃ (bj)" id="note272">rūpiyamayaṃ</span>. Manussā ujjhāyanti khiyyanti vipācenti—“seyyathāpi gihī kāmabhogino”ti. Bhagavato etamatthaṃ ārocesuṃ. “Na, bhikkhave, uccāvacā añjanisalākā dhāretabbā. Yo dhāreyya, āpatti dukkaṭassa. Anujānāmi, bhikkhave, aṭṭhimayaṃ … pe … saṅ­kha­nā­bhima­yan”ti.</p>
<p><a class="sc" id="21"></a><a class="ms" id="p_3V_1218"></a>Tena kho pana samayena añjanisalākā bhūmiyaṃ patitā pharusā hoti. Bhagavato etamatthaṃ ārocesuṃ. “Anujānāmi, bhikkhave, <span class="var" title="salā­kodhā­niyanti (bj, s1-3, pts1)" id="note273">salākaṭhāniyan”ti</span>.</p>
<p><a class="sc" id="22"></a><a class="ms" id="p_3V_1219"></a>Tena kho pana samayena bhikkhū añjanimpi añjani­salākampi hatthena pariharanti. Bhagavato etamatthaṃ ārocesuṃ. “Anujānāmi, bhikkhave, añjanit­tha­vikan”ti. Aṃsabaddhako na hoti. Bhagavato etamatthaṃ ārocesuṃ. “Anujānāmi, bhikkhave, aṃsabaddhakaṃ bandha­na­sutta­kan”ti.</p>
<p><a class="sc" id="23"></a><a class="ms" id="p_3V_1220"></a><a class="msdiv" id="msdiv266"></a>Tena kho pana samayena āyasmato pilinda­vacchassa sīsābhitāpo hoti. Bhagavato etamatthaṃ ārocesuṃ. “Anujānāmi, bhikkhave, muddhani telakan”ti. Nakkhamaniyo hoti. Bhagavato etamatthaṃ ārocesuṃ. “Anujānāmi, bhikkhave, natthukamman”ti. Natthu galati. Bhagavato etamatthaṃ ārocesuṃ. “Anujānāmi, bhikkhave, natthukaraṇin”ti.</p>
<p><a class="sc" id="24"></a><a class="ms" id="p_3V_1221"></a>Tena kho pana samayena chabbaggiyā bhikkhū uccāvacā natthukaraṇiyo dhārenti— sovaṇṇamayaṃ rūpiyamayaṃ. Manussā ujjhāyanti khiyyanti vipācenti—“seyyathāpi gihī kāmabhogino”ti. Bhagavato etamatthaṃ ārocesuṃ. “Na, bhikkhave, uccāvacā natthukaraṇī dhāretabbā. Yo dhāreyya, āpatti dukkaṭassa. Anujānāmi, bhikkhave, aṭṭhimayaṃ … pe … saṅ­kha­nā­bhima­yan”ti. <span class="var" title="natthuṃ visamaṃ āsiñcīyanti (bj) | natthu visamaṃ āsiñciyati (s1-3)" id="note274">Natthuṃ visamaṃ āsiñcanti</span>. Bhagavato etamatthaṃ ārocesuṃ. “Anujānāmi, bhikkhave, <span class="var" title="yamakaṃ natthu­karaṇinti (bj, s1-3)" id="note275">yamaka­natthu­karaṇin”ti</span>. Nakkhamaniyo hoti. Bhagavato etamatthaṃ ārocesuṃ. “Anujānāmi, bhikkhave, dhūmaṃ pātun”ti. Taññeva vaṭṭiṃ ālimpetvā pivanti, <span class="var" title="kaṇṭhaṃ (pts1)" id="note276">kaṇṭho</span> dahati. Bhagavato etamatthaṃ ārocesuṃ. “Anujānāmi, bhikkhave, dhūmanettan”ti.</p>
<p><a class="sc" id="25"></a><a class="ms" id="p_3V_1222"></a>Tena kho pana samayena chabbaggiyā bhikkhū uccāvacāni dhūmanettāni dhārenti— sovaṇṇamayaṃ rūpiyamayaṃ. Manussā ujjhāyanti khiyyanti vipācenti—“seyyathāpi gihī kāmabhogino”ti. Bhagavato etamatthaṃ ārocesuṃ. “Na, bhikkhave, uccāvacāni dhūmanettāni dhāretabbāni. Yo dhāreyya, āpatti dukkaṭassa. Anujānāmi, bhikkhave, aṭṭhimayaṃ … pe … saṅ­kha­nā­bhima­yan”ti.</p>
<p><a class="sc" id="26"></a><a class="ms" id="p_3V_1223"></a>Tena kho pana samayena dhūmanettāni apārutāni honti, pāṇakā pavisanti. Bhagavato etamatthaṃ ārocesuṃ. “Anujānāmi, bhikkhave, apidhānan”ti.</p>
<p><a class="sc" id="27"></a><a class="ms" id="p_3V_1224"></a>Tena kho pana samayena bhikkhū dhūmanettāni hatthena pariharanti. Bhagavato etamatthaṃ ārocesuṃ. “Anujānāmi, bhikkhave, dhūma­netta­thavi­kan”ti. Ekato ghaṃsiyanti. Bhagavato etamatthaṃ ārocesuṃ. “Anujānāmi, bhikkhave, yamakathavikan”ti. Aṃsabaddhako na hoti. Bhagavato etamatthaṃ ārocesuṃ. “Anujānāmi, bhikkhave, aṃsabaddhakaṃ bandha­na­sutta­kan”ti.</p>
<p><a class="sc" id="28"></a><a class="pts-vp-pi" id="pts-vp-pi1.205"></a><a class="ms" id="p_3V_1225"></a><a class="msdiv" id="msdiv267"></a>Tena kho pana samayena āyasmato pilinda­vacchassa vātābādho hoti. Vejjā evamāhaṃsu—“telaṃ pacitabban”ti. Bhagavato etamatthaṃ ārocesuṃ. “Anujānāmi, bhikkhave, telapākan”ti. Tasmiṃ kho pana telapāke majjaṃ pakkhipitabbaṃ hoti. Bhagavato etamatthaṃ ārocesuṃ. “Anujānāmi, bhikkhave, telapāke majjaṃ pakkhipitun”ti.</p>
<p><a class="sc" id="29"></a><a class="ms" id="p_3V_1226"></a>Tena kho pana samayena chabbaggiyā bhikkhū <span class="var" title="ati­khitta­majjāni (mr)" id="note277">ati­pak­khit­ta­majjāni</span> telāni pacanti, tāni pivitvā majjanti. Bhagavato etamatthaṃ ārocesuṃ. “Na, bhikkhave, ati­pak­khit­ta­majjaṃ telaṃ pātabbaṃ. Yo piveyya, yathādhammo kāretabbo. Anujānāmi, bhikkhave, yasmiṃ telapāke <span class="var" title="na ca vaṇno na ca gandho na ca raso (bj)" id="note278">majjassa na vaṇṇo na gandho na raso</span> paññāyati, evarūpaṃ majja­pak­khit­taṃ telaṃ pātun”ti.</p>
<p><a class="sc" id="30"></a><a class="ms" id="p_3V_1227"></a>Tena kho pana samayena bhikkhūnaṃ bahuṃ ati­pak­khit­ta­majjaṃ telaṃ pakkaṃ hoti. Atha kho bhikkhūnaṃ etadahosi—“kathaṃ nu kho ati­pak­khit­ta­majje tele paṭi­pajji­tabban”ti? Bhagavato etamatthaṃ ārocesuṃ. “Anujānāmi, bhikkhave, abbhañjanaṃ adhiṭṭhātun”ti.</p>
<p><a class="sc" id="31"></a><a class="ms" id="p_3V_1228"></a>Tena kho pana samayena āyasmato pilinda­vacchassa bahutaraṃ telaṃ pakkaṃ hoti, telabhājanaṃ na vijjati. Bhagavato etamatthaṃ ārocesuṃ. “Anujānāmi, bhikkhave, tīṇi tumbāni—lohatumbaṃ, kaṭṭhatumbaṃ, phalatumban”ti.</p>
<p><a class="sc" id="32"></a><a class="ms" id="p_3V_1229"></a>Tena kho pana samayena āyasmato pilinda­vacchassa aṅgavāto hoti. Bhagavato etamatthaṃ ārocesuṃ. “Anujānāmi, bhikkhave, sedakamman”ti. Nakkhamaniyo hoti. Bhagavato etamatthaṃ ārocesuṃ. “Anujānāmi, bhikkhave, sambhārasedan”ti. Nakkhamaniyo hoti. Bhagavato etamatthaṃ ārocesuṃ. “Anujānāmi, bhikkhave, mahāsedan”ti. Nakkhamaniyo hoti. Bhagavato etamatthaṃ ārocesuṃ. “Anujānāmi, bhikkhave, bhaṅgodakan”ti. Nakkhamaniyo hoti. Bhagavato etamatthaṃ ārocesuṃ. “Anujānāmi, bhikkhave, udakakoṭṭhakan”ti.</p>
<p><a class="sc" id="33"></a><a class="ms" id="p_3V_1230"></a>Tena kho pana samayena āyasmato pilinda­vacchassa pabbavāto hoti. Bhagavato etamatthaṃ ārocesuṃ. “Anujānāmi, bhikkhave, lohitaṃ mocetun”ti. Nakkhamaniyo hoti. Bhagavato etamatthaṃ ārocesuṃ. “Anujānāmi, bhikkhave, lohitaṃ mocetvā visāṇena <span class="var" title="gahetunti (bj, s1-3, pts1)" id="note279">gāhetun”ti</span>.</p>
<p><a class="sc" id="34"></a><a class="ms" id="p_3V_1231"></a>Tena kho pana samayena āyasmato pilinda­vacchassa pādā <span class="var" title="phālitā (si, s1-3, pts1, mr)" id="note280">phalitā</span> honti. Bhagavato etamatthaṃ ārocesuṃ. “Anujānāmi, bhikkhave, pādabbhañjanan”ti. Nakkhamaniyo hoti. Bhagavato etamatthaṃ ārocesuṃ. “Anujānāmi, bhikkhave, pajjaṃ abhi­saṅ­kha­ri­tun”ti.</p>
<p><a class="sc" id="35"></a><a class="pts-vp-pi" id="pts-vp-pi1.206"></a><a class="ms" id="p_3V_1232"></a>Tena kho pana samayena aññatarassa bhikkhuno gaṇḍābādho hoti. Bhagavato etamatthaṃ ārocesuṃ. “Anujānāmi, bhikkhave, satthakamman”ti. Kasāvodakena attho hoti. Bhagavato etamatthaṃ ārocesuṃ. “Anujānāmi, bhikkhave, kasāvodakan”ti. Tilakakkena attho hoti. Bhagavato etamatthaṃ ārocesuṃ. “Anujānāmi, bhikkhave, tilakakkan”ti. Kabaḷikāya attho hoti. Bhagavato etamatthaṃ ārocesuṃ. “Anujānāmi, bhikkhave, kabaḷikan”ti. <span class="var" title="vaṇa­bandha­na­cola­kena (bj) | vaṇa­bandha­na­colena (s1-3, pts1)" id="note281">Vaṇa­bandha­na­coḷena</span> attho hoti. Bhagavato etamatthaṃ ārocesuṃ. “Anujānāmi, bhikkhave, vaṇa­bandha­na­coḷan”ti. Vaṇo kaṇḍuvati. Bhagavato etamatthaṃ ārocesuṃ. “Anujānāmi, bhikkhave, <span class="var" title="sāsapakuṇḍhena (bj) | sāsapakuḍḍena (si, s1-3) | sāsapakuṭṭhena (si, pts1)" id="note282">sāsapakuṭṭena</span> phositun”ti. Vaṇo kilijjittha. Bhagavato etamatthaṃ ārocesuṃ. “Anujānāmi, bhikkhave, dhūmaṃ kātun”ti. Vaḍḍhamaṃsaṃ vuṭṭhāti. Bhagavato etamatthaṃ ārocesuṃ. “Anujānāmi, bhikkhave, loṇasak­kha­ri­kāya chinditun”ti. Vaṇo na ruhati. Bhagavato etamatthaṃ ārocesuṃ. “Anujānāmi, bhikkhave, vaṇatelan”ti. Telaṃ galati. Bhagavato etamatthaṃ ārocesuṃ. “Anujānāmi, bhikkhave, vikāsikaṃ sabbaṃ vaṇapaṭikamman”ti.</p>
<p><a class="sc" id="36"></a><a class="ms" id="p_3V_1233"></a><a class="msdiv" id="msdiv268"></a>Tena kho pana samayena aññataro bhikkhu ahinā daṭṭho hoti. Bhagavato etamatthaṃ ārocesuṃ. “Anujānāmi, bhikkhave, cattāri mahāvikaṭāni dātuṃ—gūthaṃ, muttaṃ, chārikaṃ, mattikan”ti. Atha kho bhikkhūnaṃ etadahosi—“appaṭig­gahitāni nu kho udāhu paṭig­ga­hetab­bānī”ti. Bhagavato etamatthaṃ ārocesuṃ. “Anujānāmi, bhikkhave, sati kappiyakārake paṭiggahāpetuṃ, asati kappiyakārake sāmaṃ gahetvā paribhuñjitun”ti.</p>
<p><a class="sc" id="37"></a><a class="ms" id="p_3V_1234"></a>Tena kho pana samayena aññatarena bhikkhunā visaṃ pītaṃ hoti. Bhagavato etamatthaṃ ārocesuṃ. “Anujānāmi, bhikkhave, gūthaṃ pāyetun”ti. Atha kho bhikkhūnaṃ etadahosi—“appaṭiggahitaṃ nu kho udāhu paṭiggahetabbo”ti? Bhagavato etamatthaṃ ārocesuṃ. “Anujānāmi, bhikkhave, yaṃ karonto paṭiggaṇhāti, sveva paṭiggaho <span class="var" title="kato pana (?)" id="note283">kato, na puna</span> paṭiggahetabbo”ti.</p>
<p><a class="sc" id="38"></a><a class="ms" id="p_3V_1235"></a><a class="msdiv" id="msdiv269"></a>Tena kho pana samayena aññatarassa bhikkhuno ghara­dinna­kā­bādho hoti. Bhagavato etamatthaṃ ārocesuṃ. “Anujānāmi, bhikkhave, sītāloḷiṃ pāyetun”ti.</p>
<p><a class="sc" id="39"></a><a class="ms" id="p_3V_1236"></a>Tena kho pana samayena aññataro bhikkhu duṭṭhagahaṇiko hoti. Bhagavato etamatthaṃ ārocesuṃ. “Anujānāmi, bhikkhave, āmisakhāraṃ pāyetun”ti.</p>
<p><a class="sc" id="40"></a><a class="ms" id="p_3V_1237"></a>Tena kho pana samayena aññatarassa bhikkhuno paṇḍurogābādho hoti. Bhagavato etamatthaṃ ārocesuṃ. “Anujānāmi, bhikkhave, muttaharītakaṃ pāyetun”ti.</p>
<p><a class="sc" id="41"></a><a class="ms" id="p_3V_1238"></a>Tena kho pana samayena aññatarassa bhikkhuno chavidosābādho hoti. Bhagavato etamatthaṃ ārocesuṃ. “Anujānāmi, bhikkhave, gandhālepaṃ kātun”ti.</p>
<p><a class="sc" id="42"></a><a class="ms" id="p_3V_1239"></a>Tena kho pana samayena aññataro bhikkhu abhisannakāyo hoti. Bhagavato etamatthaṃ ārocesuṃ. “Anujānāmi, bhikkhave, virecanaṃ pātun”ti. Acchakañjiyā attho hoti. Bhagavato etamatthaṃ ārocesuṃ. “Anujānāmi, bhikkhave, acchakañjin”ti. Akaṭayūsena attho hoti. Bhagavato etamatthaṃ ārocesuṃ. “Anujānāmi, bhikkhave, akaṭayūsan”ti. Kaṭākaṭena attho hoti. Bhagavato etamatthaṃ ārocesuṃ. “Anujānāmi, bhikkhave, kaṭākaṭan”ti. Paṭic­chāda­nīyena attho hoti. Bhagavato etamatthaṃ ārocesuṃ. “Anujānāmi, bhikkhave, paṭic­chāda­nīyan”ti.</p>
<h2>3. Pilinda­vaccha­vatthu</h2>
<p><a class="sc" id="43"></a><a class="pts-vp-pi" id="pts-vp-pi1.207"></a><a class="ms" id="p_3V_1240"></a><a class="msdiv" id="msdiv270"></a>Tena kho pana samayena āyasmā pilindavaccho rājagahe pabbhāraṃ sodhāpeti leṇaṃ kattukāmo. Atha kho rājā māgadho seniyo bimbisāro yenāyasmā pilindavaccho tenupasaṅkami, upasaṅkamitvā āyasmantaṃ pilindavacchaṃ abhivādetvā ekamantaṃ nisīdi. Ekamantaṃ nisinno kho rājā māgadho seniyo bimbisāro āyasmantaṃ pilindavacchaṃ etadavoca—“kiṃ, bhante, thero kārāpetī”ti? “Pabbhāraṃ, mahārāja, sodhāpemi, leṇaṃ kattukāmo”ti. “Attho, bhante, ayyassa ārāmikenā”ti? “Na kho, mahārāja, bhagavatā ārāmiko anuññāto”ti. “Tena hi, bhante, bhagavantaṃ paṭipucchitvā mama āroceyyāthā”ti. “Evaṃ, mahārājā”ti kho āyasmā pilindavaccho rañño māgadhassa seniyassa bimbisārassa paccassosi. Atha kho āyasmā pilindavaccho rājānaṃ māgadhaṃ seniyaṃ bimbisāraṃ dhammiyā kathāya sandassesi, samādapesi, samuttejesi, sampahaṃsesi. Atha kho rājā māgadho seniyo bimbisāro āyasmatā pilinda­vac­chena dhammiyā kathāya sandassito samādapito samuttejito sampahaṃsito uṭṭhāyāsanā āyasmantaṃ pilindavacchaṃ abhivādetvā padakkhiṇaṃ katvā pakkāmi.</p>
<p><a class="sc" id="44"></a><a class="ms" id="p_3V_1241"></a>Atha kho āyasmā pilindavaccho bhagavato santike dūtaṃ pāhesi—“rājā, bhante, māgadho seniyo bimbisāro ārāmikaṃ dātukāmo. Kathaṃ nu kho, <span class="var" title="bhante (bj, s1-3, pts1)" id="note285">bhante, mayā</span> paṭi­pajji­tabban”ti? Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, ārāmikan”ti. Dutiyampi kho rājā māgadho seniyo bimbisāro yenāyasmā pilindavaccho tenupasaṅkami; upasaṅkamitvā āyasmantaṃ pilindavacchaṃ abhivādetvā ekamantaṃ nisīdi. Ekamantaṃ nisinno kho rājā māgadho seniyo bimbisāro āyasmantaṃ pilindavacchaṃ etadavoca— “anuññāto, bhante, bhagavatā ārāmiko”ti? “Evaṃ, mahārājā”ti. “Tena hi, bhante, ayyassa ārāmikaṃ dammī”ti.</p>
<p><a class="sc" id="45"></a><a class="pts-vp-pi" id="pts-vp-pi1.208"></a><a class="ms" id="p_3V_1242"></a>Atha kho rājā māgadho seniyo bimbisāro āyasmato pilinda­vacchassa ārāmikaṃ paṭissutvā, vissaritvā, cirena satiṃ paṭilabhitvā, aññataraṃ sabbatthakaṃ mahāmattaṃ āmantesi—“yo mayā, bhaṇe, ayyassa ārāmiko paṭissuto, dinno so ārāmiko”ti? “Na kho, deva, ayyassa ārāmiko dinno”ti. “Kīva ciraṃ nu kho, bhaṇe, <span class="var" title="ito ratti (si, s1-3)" id="note286">ito</span> hi taṃ hotī”ti? Atha kho so mahāmatto rattiyo <span class="var" title="vigaṇetvā (bj, pts1)" id="note287">gaṇetvā</span> rājānaṃ māgadhaṃ seniyaṃ bimbisāraṃ etadavoca—“pañca, deva, rattisatānī”ti. “Tena hi, bhaṇe, ayyassa pañca ārāmikasatāni dehī”ti. “Evaṃ, devā”ti kho so mahāmatto rañño māgadhassa seniyassa bimbisārassa paṭissutvā āyasmato pilinda­vacchassa pañca ārāmikasatāni pādāsi, pāṭiyekko gāmo nivisi. “<span class="var" title="ārāmi­ka­gāmo­tipi (bj, pts1)" id="note288">Ārāmikagāmako”tipi</span> naṃ āhaṃsu, “<span class="var" title="pilindi­gāmo­tipi (bj) | pilinda­vaccha­gāma­kotipi (s1-3) | pilinda­gāmo­tipi (pts1)" id="note289">pilindagāmako”tipi</span> naṃ āhaṃsu.</p>
<p><a class="sc" id="46"></a><a class="ms" id="p_3V_1243"></a><a class="msdiv" id="msdiv271"></a>Tena kho pana samayena āyasmā pilindavaccho tasmiṃ gāmake kulūpako hoti. Atha kho āyasmā pilindavaccho pubbaṇ­ha­samayaṃ nivāsetvā patta­cīvara­mādāya pilindagāmaṃ piṇḍāya pāvisi. Tena kho pana samayena tasmiṃ gāmake ussavo hoti. Dārakā <span class="var" title="ālaṅkitā (bj)" id="note290">alaṅkatā</span> mālākitā kīḷanti. Atha kho āyasmā pilindavaccho pilindagāmake sapadānaṃ piṇḍāya caramāno yena aññatarassa ārāmikassa nivesanaṃ tenupasaṅkami, upasaṅkamitvā paññatte āsane nisīdi. Tena kho pana samayena tassā ārāmikiniyā dhītā aññe dārake alaṅkate mālākite passitvā rodati—“mālaṃ me detha, alaṅkāraṃ me dethā”ti. Atha kho āyasmā pilindavaccho taṃ ārāmikiniṃ etadavoca— “kissāyaṃ dārikā rodatī”ti? “Ayaṃ, bhante, dārikā aññe dārake alaṅkate mālākite passitvā rodati—‘mālaṃ me detha, alaṅkāraṃ me dethā’ti. Kuto amhākaṃ duggatānaṃ mālā, kuto alaṅkāro”ti? Atha kho āyasmā pilindavaccho aññataraṃ tiṇaṇḍupakaṃ gahetvā taṃ ārāmikiniṃ etadavoca—“handimaṃ tiṇaṇḍupakaṃ tassā dārikāya sīse paṭimuñcā”ti. Atha kho sā ārāmikinī taṃ tiṇaṇḍupakaṃ gahetvā tassā dārikāya sīse paṭimuñci. Sā ahosi suvaṇṇamālā abhirūpā, dassanīyā, pāsādikā; natthi tādisā raññopi antepure suvaṇṇamālā. Manussā rañño māgadhassa seniyassa bimbisārassa ārocesuṃ—“amukassa, deva, ārāmikassa ghare suvaṇṇamālā abhirūpā, dassanīyā, pāsādikā; natthi tādisā devassapi antepure suvaṇṇamālā; kuto tassa duggatassa? Nissaṃsayaṃ corikāya ābhatā”ti.</p>
<p><a class="sc" id="47"></a><a class="pts-vp-pi" id="pts-vp-pi1.209"></a><a class="ms" id="p_3V_1244"></a>Atha kho rājā māgadho seniyo bimbisāro taṃ ārāmikakulaṃ bandhāpesi. Dutiyampi kho āyasmā pilindavaccho pubbaṇ­ha­samayaṃ nivāsetvā patta­cīvara­mādāya pilindagāmaṃ piṇḍāya pāvisi. Pilindagāmake sapadānaṃ piṇḍāya caramāno yena tassa ārāmikassa nivesanaṃ tenupasaṅkami, upasaṅkamitvā paṭivissake pucchi— “kahaṃ imaṃ ārāmikakulaṃ gatan”ti? “Etissā, bhante, suvaṇṇamālāya kāraṇā raññā bandhāpitan”ti. Atha kho āyasmā pilindavaccho yena rañño māgadhassa seniyassa bimbisārassa nivesanaṃ tenupasaṅkami, upasaṅkamitvā paññatte āsane nisīdi. Atha kho rājā māgadho seniyo bimbisāro yenāyasmā pilindavaccho tenupasaṅkami, upasaṅkamitvā āyasmantaṃ pilindavacchaṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ māgadhaṃ seniyaṃ bimbisāraṃ āyasmā pilindavaccho etadavoca—“kissa, mahārāja, ārāmikakulaṃ bandhāpitan”ti? “Tassa, bhante, ārāmikassa ghare suvaṇṇamālā abhirūpā, dassanīyā, pāsādikā; natthi tādisā amhākampi antepure suvaṇṇamālā; kuto tassa duggatassa? Nissaṃsayaṃ corikāya ābhatā”ti. Atha kho āyasmā pilindavaccho rañño māgadhassa seniyassa bimbisārassa pāsādaṃ suvaṇṇanti adhimucci; so ahosi sabba­so­vaṇṇa­mayo. “Idaṃ pana te, mahārāja, tāva bahuṃ suvaṇṇaṃ kuto”ti? “Aññātaṃ, bhante, <span class="var" title="ayyassa eso (bj, pts1) | ayyassa seveso (s3)" id="note291">ayyasseveso</span> iddhānubhāvo”ti taṃ ārāmikakulaṃ muñcāpesi.</p>
<p><a class="sc" id="48"></a><a class="ms" id="p_3V_1245"></a>Manussā—“ayyena kira pilinda­vac­chena sarājikāya parisāya <span class="var" title="uttari­manus­sa­dhammā (bj)" id="note292">uttari manussadhammaṃ</span> iddhi­pā­ṭihā­ri­yaṃ dassitan”ti—attamanā abhippasannā āyasmato pilinda­vacchassa pañca bhesajjāni abhihariṃsu, seyyathidaṃ—<span class="var" title="sappi navanītaṃ telaṃ madhu (mr)" id="note293">sappiṃ, navanītaṃ, telaṃ, madhuṃ</span>, phāṇitaṃ. Pakatiyāpi ca āyasmā pilindavaccho lābhī hoti pañcannaṃ bhesajjānaṃ; laddhaṃ laddhaṃ parisāya vissajjeti. Parisā cassa hoti <span class="var" title="bāhulikā (bj)" id="note294">bāhullikā</span>; laddhaṃ laddhaṃ <span class="var" title="madhu (bj) | koḷumbepi (mr)" id="note295">kolambepi</span>, ghaṭepi, pūretvā paṭisāmeti; paris­sā­vanā­nipi, thavikāyopi, pūretvā vātapānesu laggeti. Tāni olīnavilīnāni tiṭṭhanti. Undūrehipi vihārā okiṇṇavikiṇṇā honti. Manussā vihāracārikaṃ āhiṇḍantā passitvā ujjhāyanti khiyyanti vipācenti—“anto­koṭṭhā­gārikā ime samaṇā sakyaputtiyā, seyyathāpi rājā māgadho seniyo bimbisāro”ti.</p>
<p><a class="sc" id="49"></a><a class="ms" id="p_3V_1246"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā, te ujjhāyanti khiyyanti vipācenti—“kathañhi nāma bhikkhū evarūpāya bāhullāya cetessantī”ti. Atha kho te bhikkhū te aneka­pariyā­yena <span class="var" title="te bhikkhū bhagavato (bj, s1-3, pts1)" id="note296">vigarahitvā bhagavato</span> etamatthaṃ ārocesuṃ … pe … “saccaṃ kira, bhikkhave, bhikkhū evarūpāya bāhullāya cetentī”ti? “Saccaṃ, bhagavā”ti … pe … vigarahitvā dhammiṃ kathaṃ katvā bhikkhū āmantesi—“yāni kho pana tāni gilānānaṃ bhikkhūnaṃ paṭisāyanīyāni bhesajjāni, seyyathidaṃ—sappi, navanītaṃ, telaṃ, madhu, phāṇitaṃ, tāni paṭiggahetvā sattāhaparamaṃ sanni­dhi­kārakaṃ pari­bhuñji­tabbāni. Taṃ atikkāmayato yathādhammo kāretabbo”ti.</p>
<p class="endsutta"> <a class="sc" id="50"></a><a class="ms" id="p_3V_1247"></a>Bhesaj­jānuññā­ta­bhā­ṇavāro niṭṭhito paṭhamo.</p>
<h2>4. Guḷādi­anujā­nana</h2>
<p><a class="sc" id="51"></a><a class="pts-vp-pi" id="pts-vp-pi1.210"></a><a class="ms" id="p_3V_1248"></a><a class="msdiv" id="msdiv272"></a>Atha kho bhagavā sāvatthiyaṃ yathābhirantaṃ viharitvā yena rājagahaṃ tena cārikaṃ pakkāmi. Addasā kho āyasmā kaṅkhārevato antarāmagge guḷakaraṇaṃ, okkamitvā guḷe piṭṭhampi chārikampi pakkhipante, disvāna—“akappiyo guḷo sāmiso, na kappati guḷo vikāle paribhuñjitun”ti—kukkuccāyanto sapariso guḷaṃ na paribhuñjati. Yepissa sotabbaṃ maññanti, tepi guḷaṃ na paribhuñjanti. Bhagavato etamatthaṃ ārocesuṃ. “<span class="var" title="kimatthiyā (pts1, mr)" id="note297">Kimatthāya</span>, bhikkhave, guḷe piṭṭhampi chārikampi pakkhipantī”ti? “<span class="var" title="bandhanatthāya (bj, s1-3) | ­thad­dha­natthāya (pts1)" id="note298">Thaddhatthāya</span>, bhagavā”ti. “Sace, bhikkhave, thaddhatthāya guḷe piṭṭhampi chārikampi pakkhipanti, so ca guḷotveva saṅkhaṃ gacchati. Anujānāmi, bhikkhave, yathāsukhaṃ guḷaṃ paribhuñjitun”ti.</p>
<p><a class="sc" id="52"></a><a class="ms" id="p_3V_1249"></a>Addasā kho āyasmā kaṅkhārevato antarāmagge vacce muggaṃ jātaṃ, passitvā— “akappiyā muggā; pakkāpi muggā jāyantī”ti—kukkuccāyanto sapariso muggaṃ na paribhuñjati. Yepissa sotabbaṃ maññanti, tepi muggaṃ na paribhuñjanti. Bhagavato etamatthaṃ ārocesuṃ. “<span class="var" title="sacepi (?)" id="note299">Sace</span>, bhikkhave, pakkāpi muggā jāyanti, anujānāmi, bhikkhave, yathāsukhaṃ muggaṃ paribhuñjitun”ti.</p>
<p><a class="sc" id="53"></a><a class="ms" id="p_3V_1250"></a><a class="msdiv" id="msdiv273"></a>Tena kho pana samayena aññatarassa bhikkhuno udaravātābādho hoti. So loṇasovīrakaṃ apāyi. Tassa so udaravātābādho paṭippassambhi. Bhagavato etamatthaṃ ārocesuṃ. “Anujānāmi, bhikkhave, gilānassa loṇasovīrakaṃ; agilānassa udaka­sam­bhin­naṃ pāna­pari­bho­gena paribhuñjitun”ti.</p>
<h2>5. Anto­vuṭṭhā­di­paṭik­khepa­kathā</h2>
<p><a class="sc" id="54"></a><a class="ms" id="p_3V_1251"></a><a class="msdiv" id="msdiv274"></a>Atha kho bhagavā anupubbena cārikaṃ caramāno yena rājagahaṃ tadavasari. Tatra sudaṃ bhagavā rājagahe viharati veḷuvane kalanda­ka­nivāpe. Tena kho pana samayena bhagavato udaravātābādho hoti. Atha kho āyasmā ānando—“pubbepi bhagavato udaravātābādho <span class="var" title="tekaṭulāya yāguyā (bj, s1-3, pts1)" id="note300">tekaṭulayāguyā</span> phāsu hotī”ti—sāmaṃ tilampi, taṇḍulampi, muggampi viññāpetvā, anto vāsetvā, anto sāmaṃ pacitvā bhagavato upanāmesi—“pivatu bhagavā tekaṭulayāgun”ti. Jānantāpi tathāgatā pucchanti, jānantāpi na pucchanti; kālaṃ viditvā pucchanti, kālaṃ viditvā na pucchanti; atthasaṃhitaṃ tathāgatā pucchanti, no anat­tha­saṃhi­taṃ. Anatthasaṃhite setughāto tathāgatānaṃ. Dvīhi ākārehi buddhā bhagavanto bhikkhū paṭipucchanti—“dhammaṃ vā desessāma, sāvakānaṃ vā sikkhāpadaṃ paññapessāmā”ti.</p>
<p><a class="sc" id="55"></a><a class="pts-vp-pi" id="pts-vp-pi1.211"></a><a class="ms" id="p_3V_1252"></a>Atha kho bhagavā āyasmantaṃ ānandaṃ āmantesi—“<span class="var" title="kuto yaṃ (bj)" id="note301">kutāyaṃ</span>, ānanda, yāgū”ti? Atha kho āyasmā ānando bhagavato etamatthaṃ ārocesi. Vigarahi buddho bhagavā— “ananucchavikaṃ, ānanda, ananulomikaṃ, appatirūpaṃ, assāmaṇakaṃ, akappiyaṃ, akaraṇīyaṃ. Kathañhi nāma tvaṃ, ānanda, evarūpāya bāhullāya cetessasi. Yadapi, ānanda, anto <span class="var" title="vutthaṃ (bj, s1-3, pts1, mr)" id="note302">vuṭṭhaṃ</span> tadapi akappiyaṃ; yadapi anto pakkaṃ, tadapi akappiyaṃ; yadapi sāmaṃ pakkaṃ, tadapi akappiyaṃ. Netaṃ, ānanda, appasannānaṃ vā pasādāya … pe … vigarahitvā dhammiṃ kathaṃ katvā bhikkhū āmantesi—“na, bhikkhave, anto vuṭṭhaṃ, anto pakkaṃ, sāmaṃ pakkaṃ pari­bhuñji­tabbaṃ. Yo paribhuñjeyya, āpatti dukkaṭassa. Anto ce, bhikkhave, vuṭṭhaṃ, anto pakkaṃ, sāmaṃ pakkaṃ tañce paribhuñjeyya, āpatti tiṇṇaṃ dukkaṭānaṃ. Anto ce, bhikkhave, vuṭṭhaṃ, anto pakkaṃ, aññehi pakkaṃ, tañce paribhuñjeyya, āpatti dvinnaṃ dukkaṭānaṃ. Anto ce, bhikkhave, vuṭṭhaṃ, bahi pakkaṃ, sāmaṃ pakkaṃ, tañce paribhuñjeyya, āpatti dvinnaṃ dukkaṭānaṃ. Bahi ce, bhikkhave, vuṭṭhaṃ, anto pakkaṃ, sāmaṃ pakkaṃ, tañce paribhuñjeyya, āpatti dvinnaṃ dukkaṭānaṃ. Anto ce, bhikkhave, vuṭṭhaṃ, bahi pakkaṃ, aññehi pakkaṃ, tañce paribhuñjeyya, āpatti dukkaṭassa. Bahi ce, bhikkhave, vuṭṭhaṃ, anto pakkaṃ, aññehi pakkaṃ, tañce paribhuñjeyya, āpatti dukkaṭassa. Bahi ce, bhikkhave, vuṭṭhaṃ, bahi pakkaṃ, sāmaṃ pakkaṃ, tañce paribhuñjeyya, āpatti dukkaṭassa. Bahi ce, bhikkhave, vuṭṭhaṃ, bahi pakkaṃ, aññehi pakkaṃ, tañce paribhuñjeyya, anāpattī”ti.</p>
<p><a class="sc" id="56"></a><a class="ms" id="p_3V_1253"></a>Tena kho pana samayena bhikkhū—“bhagavatā sāmaṃpāko paṭikkhitto”ti—puna pāke kukkuccāyanti. Bhagavato etamatthaṃ ārocesuṃ. “Anujānāmi, bhikkhave, puna pākaṃ pacitun”ti.</p>
<p><a class="sc" id="57"></a><a class="pts-vp-pi" id="pts-vp-pi1.212"></a><a class="ms" id="p_3V_1254"></a>Tena kho pana samayena rājagahaṃ dubbhikkhaṃ hoti. Manussā loṇampi, telampi, taṇḍulampi, khādanīyampi ārāmaṃ āharanti. Tāni bhikkhū bahi vāsenti; ukkapiṇḍakāpi khādanti, corāpi haranti. Bhagavato etamatthaṃ ārocesuṃ. “Anujānāmi, bhikkhave, anto vāsetun”ti. Anto vāsetvā bahi pācenti. Damakā parivārenti. Bhikkhū <span class="var" title="avissatthā (bj, pts1)" id="note303">avissaṭṭhā</span> paribhuñjanti. Bhagavato etamatthaṃ ārocesuṃ. “Anujānāmi, bhikkhave, anto pacitun”ti. Dubbhikkhe kappiyakārakā bahutaraṃ haranti, appataraṃ bhikkhūnaṃ denti. Bhagavato etamatthaṃ ārocesuṃ. “Anujānāmi, bhikkhave, sāmaṃ pacituṃ. Anujānāmi, bhikkhave, anto vuṭṭhaṃ, anto pakkaṃ, sāmaṃ pakkan”ti.</p>
<h2>6. Uggahi­ta­paṭig­gahaṇa</h2>
<p><a class="sc" id="58"></a><a class="ms" id="p_3V_1255"></a><a class="msdiv" id="msdiv275"></a>Tena kho pana samayena sambahulā bhikkhū kāsīsu vassaṃvuṭṭhā rājagahaṃ gacchantā bhagavantaṃ dassanāya antarāmagge na labhiṃsu lūkhassa vā paṇītassa vā bhojanassa yāvadatthaṃ pāripūriṃ; bahuñca phala­khā­danīyaṃ ahosi; kappiyakārako ca na ahosi. Atha kho te bhikkhū kilantarūpā yena rājagahaṃ veḷuvanaṃ kalanda­ka­nivāpo, yena bhagavā tenu­pasaṅka­miṃsu, upasaṅkamitvā bhagavantaṃ abhivādetvā ekamantaṃ nisīdiṃsu. Āciṇṇaṃ kho panetaṃ buddhānaṃ bhagavantānaṃ āgantukehi bhikkhūhi saddhiṃ paṭisammodituṃ. Atha kho bhagavā te bhikkhū etadavoca—“kacci, bhikkhave, khamanīyaṃ, kacci yāpanīyaṃ, kaccittha appa­kila­ma­thena addhānaṃ āgatā; kuto ca tumhe, bhikkhave, āgacchathā”ti? “Khamanīyaṃ, bhagavā, yāpanīyaṃ, bhagavā. Idha mayaṃ, bhante, kāsīsu vassaṃvuṭṭhā rājagahaṃ āgacchantā bhagavantaṃ dassanāya antarāmagge na labhimhā lūkhassa vā paṇītassa vā bhojanassa yāvadatthaṃ pāripūriṃ; bahuñca phala­khā­danīyaṃ ahosi; kappiyakārako ca na ahosi; tena mayaṃ kilantarūpā addhānaṃ āgatā”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, yattha phala­khā­danīyaṃ passati, kappiyakārako ca na hoti, sāmaṃ gahetvā, haritvā, <span class="var" title="... kārakaṃ (bj, s1-3, pts1)" id="note304">kappiyakārake</span> passitvā, bhūmiyaṃ nikkhipitvā, paṭiggahāpetvā paribhuñjituṃ. Anujānāmi, bhikkhave, <span class="var" title="uggahi­ta­paṭig­gahitanti (bj) | uggahitaṃ paṭiggahetunti (s1-3)" id="note305">uggahitaṃ paṭiggahitun”ti</span>.</p>
<p><a class="sc" id="59"></a><a class="pts-vp-pi" id="pts-vp-pi1.213"></a><a class="ms" id="p_3V_1256"></a><a class="msdiv" id="msdiv276"></a>Tena kho pana samayena aññatarassa brāhmaṇassa navā ca tilā navañca madhu uppannā honti. Atha kho tassa brāhmaṇassa etadahosi—“yannūnāhaṃ nave ca tile navañca madhuṃ buddhap­pamu­khassa ­bhik­khu­saṃ­ghassa dadeyyan”ti. Atha kho so brāhmaṇo yena bhagavā tenupasaṅkami, upasaṅkamitvā bhagavatā saddhiṃ <span class="var" title="sammodi (bj, s1-3, pts1)" id="note306">paṭisammodi</span>, sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho so brāhmaṇo bhagavantaṃ etadavoca—“adhivāsetu me bhavaṃ gotamo svātanāya bhattaṃ, saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho so brāhmaṇo bhagavato adhivāsanaṃ viditvā pakkāmi. Atha kho so brāhmaṇo tassā rattiyā accayena paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—“kālo, bho gotama, niṭṭhitaṃ bhattan”ti.</p>
<p><a class="sc" id="60"></a><a class="ms" id="p_3V_1257"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya yena tassa brāhmaṇassa nivesanaṃ tenupasaṅkami, upasaṅkamitvā paññatte āsane nisīdi, saddhiṃ ­bhik­khu­saṃ­ghena. Atha kho so brāhmaṇo buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā bhagavantaṃ bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho taṃ brāhmaṇaṃ bhagavā dhammiyā kathāya sandassetvā, samādapetvā, samuttejetvā, sampahaṃsetvā uṭṭhāyāsanā pakkāmi.</p>
<p><a class="sc" id="61"></a><a class="ms" id="p_3V_1258"></a>Atha kho tassa brāhmaṇassa acira­pakkan­tassa bhagavato etadahosi—“yesaṃ kho mayā atthāya buddhappamukho bhikkhusaṃgho nimantito, ‘nave ca tile navañca madhuṃ dassāmī’ti, te mayā <span class="var" title="pammuṭṭhā (bj)" id="note307">pamuṭṭhā</span> dātuṃ. Yannūnāhaṃ nave ca tile navañca madhuṃ kolambehi ca ghaṭehi ca ārāmaṃ <span class="var" title="āharāpeyyanti (bj)" id="note308">harāpeyyan”ti</span>. Atha kho so brāhmaṇo nave ca tile navañca madhuṃ kolambehi ca ghaṭehi ca ārāmaṃ harāpetvā yena bhagavā tenupasaṅkami, upasaṅkamitvā ekamantaṃ aṭṭhāsi. Ekamantaṃ ṭhito kho so brāhmaṇo bhagavantaṃ etadavoca—“yesaṃ kho mayā, bho gotama, atthāya buddhappamukho bhikkhusaṃgho nimantito, ‘nave ca tile navañca madhuṃ dassāmī’ti, te mayā pamuṭṭhā dātuṃ. Paṭiggaṇhātu me bhavaṃ gotamo nave ca tile navañca madhun”ti. “Tena hi, brāhmaṇa, bhikkhūnaṃ dehī”ti.</p>
<p><a class="sc" id="62"></a><a class="ms" id="p_3V_1259"></a>Tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti, sabbo ca saṃgho pavārito hoti. Bhikkhū kukkuccāyantā na paṭiggaṇhanti. “<span class="var" title="na patigaṇhanti patigaṇhatha (bj, pts1)" id="note309">Paṭiggaṇhatha</span>, bhikkhave, paribhuñjatha. Anujānāmi, bhikkhave, tato nīhaṭaṃ bhuttāvinā pavāritena anatirittaṃ paribhuñjitun”ti.</p>
<h2>7. Paṭig­gahitā­di­anujā­nana</h2>
<p><a class="sc" id="63"></a><a class="pts-vp-pi" id="pts-vp-pi1.214"></a><a class="ms" id="p_3V_1260"></a><a class="msdiv" id="msdiv277"></a>Tena kho pana samayena āyasmato upanandassa sakyaputtassa upaṭṭhākakulaṃ saṃ­ghassat­thāya khādanīyaṃ pāhesi—“ayyassa upanandassa dassetvā saṃghassa dātabban”ti. Tena kho pana samayena āyasmā upanando sakyaputto gāmaṃ piṇḍāya paviṭṭho hoti. Atha kho te manussā ārāmaṃ gantvā bhikkhū pucchiṃsu—“kahaṃ, bhante, ayyo upanando”ti? “Esāvuso, āyasmā upanando sakyaputto gāmaṃ piṇḍāya paviṭṭho”ti. “Idaṃ, bhante, khādanīyaṃ ayyassa upanandassa dassetvā saṃghassa dātabban”ti. Bhagavato etamatthaṃ ārocesuṃ. “Tena hi, bhikkhave, paṭiggahetvā nikkhipatha yāva upanando āgacchatī”ti. Atha kho āyasmā upanando sakyaputto purebhattaṃ kulāni payirupāsitvā divā āgacchati. Tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti, sabbo ca saṃgho pavārito hoti. Bhikkhū kukkuccāyantā na paṭiggaṇhanti. “Paṭiggaṇhatha, bhikkhave, paribhuñjatha. Anujānāmi, bhikkhave, purebhattaṃ paṭiggahitaṃ bhuttāvinā pavāritena anatirittaṃ paribhuñjitun”ti.</p>
<p><a class="sc" id="64"></a><a class="ms" id="p_3V_1261"></a><a class="msdiv" id="msdiv278"></a>Atha kho bhagavā rājagahe yathābhirantaṃ viharitvā yena sāvatthi tena cārikaṃ pakkāmi. Anupubbena cārikaṃ caramāno yena sāvatthi tadavasari. Tatra sudaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena āyasmato sāriputtassa kāyaḍāhābādho hoti. Atha kho āyasmā mahāmoggallāno yenāyasmā sāriputto tenupasaṅkami, upasaṅkamitvā āyasmantaṃ sāriputtaṃ etadavoca—“pubbe te, āvuso sāriputta, kāyaḍāhābādho kena phāsu hotī”ti? “Bhisehi ca me, āvuso, muḷālikāhi cā”ti. Atha kho āyasmā mahāmoggallāno seyyathāpi nāma balavā puriso <span class="var" title="sammiñjitaṃ (bj, s1-3, pts1)" id="note311">samiñjitaṃ</span> vā bāhaṃ pasāreyya, pasāritaṃ vā bāhaṃ samiñjeyya; evameva jetavane antarahito mandākiniyā pokkharaṇiyā tīre pāturahosi. Addasā kho aññataro nāgo āyasmantaṃ ­mahā­mog­gallā­naṃ dūratova āgacchantaṃ, disvāna āyasmantaṃ ­mahā­mog­gallā­naṃ etadavoca—“etu kho, bhante, ayyo mahāmoggallāno. Svāgataṃ, bhante, ayyassa ­mahā­mog­gallā­nassa. Kena, bhante, ayyassa attho; kiṃ dammī”ti? “Bhisehi ca me, āvuso, attho, muḷālikāhi cā”ti.</p>
<p><a class="sc" id="65"></a><a class="pts-vp-pi" id="pts-vp-pi1.215"></a><a class="ms" id="p_3V_1262"></a>Atha kho so nāgo aññataraṃ nāgaṃ āṇāpesi—“tena hi, bhaṇe, ayyassa bhise ca muḷālikāyo ca yāvadatthaṃ dehī”ti. Atha kho so nāgo mandākiniṃ pokkharaṇiṃ ogāhetvā, soṇḍāya <span class="var" title="bhisa­mū­ḷālikañca abbāhetvā (bj) | bhisa­mū­lālikāyo abbāhitvā (s1-3) | bhisañ ca muḷāliñ ca abbāhitvā (pts1) | bhisamuḷālaṃ abbuhetvā (^sn20.9#1 [9. Nāgasutta])" id="note312">bhisañca muḷālikañca abbāhitvā</span>, suvikkhālitaṃ vikkhāletvā, bhaṇḍikaṃ bandhitvā yenāyasmā mahāmoggallāno tenupasaṅkami. Atha kho āyasmā mahāmoggallāno—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—mandākiniyā pokkharaṇiyā tīre antarahito jetavane pāturahosi. Sopi kho nāgo mandākiniyā pokkharaṇiyā tīre antarahito jetavane pāturahosi. Atha kho so nāgo āyasmato ­mahā­mog­gallā­nassa bhise ca muḷālikāyo ca paṭiggahāpetvā jetavane antarahito mandākiniyā pokkharaṇiyā tīre pāturahosi. Atha kho āyasmā mahāmoggallāno āyasmato sāriputtassa bhise ca muḷālikāyo ca upanāmesi. Atha kho āyasmato sāriputtassa bhise ca muḷālikāyo <span class="var" title="paribhuttassa (bj, s1-3, pts1)" id="note313">ca bhuttassa</span> kāyaḍāhābādho paṭippassambhi. Bahū bhisā ca muḷālikāyo ca avasiṭṭhā honti. Tena kho pana samayena bhikkhū dubbhikkhe appamattakepi pavārenti, paṭisaṅkhāpi paṭikkhipanti, sabbo ca saṃgho pavārito hoti. Bhikkhū kukkuccāyantā na paṭiggaṇhanti. “Paṭiggaṇhatha, bhikkhave, paribhuñjatha. Anujānāmi, bhikkhave, vanaṭṭhaṃ pokkharaṭṭhaṃ bhuttāvinā pavāritena anatirittaṃ paribhuñjitun”ti.</p>
<p><a class="sc" id="66"></a><a class="ms" id="p_3V_1263"></a>Tena kho pana samayena sāvatthiyaṃ bahuṃ phala­khā­danīyaṃ uppannaṃ hoti, kappiyakārako ca na hoti. Bhikkhū kukkuccāyantā phalaṃ na paribhuñjanti. Bhagavato etamatthaṃ ārocesuṃ. “Anujānāmi, bhikkhave, abījaṃ <span class="var" title="nibbaṭṭabījaṃ (bj) | nibbaṭabījaṃ (s1-3) | nippaṭṭabījaṃ (mr)" id="note314">nibbattabījaṃ</span> akatakappaṃ phalaṃ paribhuñjitun”ti.</p>
<h2>8. Sattha­kam­ma­paṭik­khepa­kathā</h2>
<p><a class="sc" id="67"></a><a class="pts-vp-pi" id="pts-vp-pi1.216"></a><a class="ms" id="p_3V_1264"></a><a class="msdiv" id="msdiv279"></a>Atha kho bhagavā sāvatthiyaṃ yathābhirantaṃ viharitvā yena rājagahaṃ tena cārikaṃ pakkāmi. Anupubbena cārikaṃ caramāno yena rājagahaṃ tadavasari. Tatra sudaṃ bhagavā rājagahe viharati veḷuvane kalanda­ka­nivāpe. Tena kho pana samayena aññatarassa bhikkhuno bhagan­dalā­bādho hoti. Ākāsagotto vejjo satthakammaṃ karoti. Atha kho bhagavā senāsa­na­cārikaṃ āhiṇḍanto yena tassa bhikkhuno vihāro tenupasaṅkami. Addasā kho ākāsagotto vejjo bhagavantaṃ dūratova āgacchantaṃ, disvāna bhagavantaṃ etadavoca—“āgacchatu bhavaṃ gotamo, imassa bhikkhuno vaccamaggaṃ passatu, seyyathāpi godhāmukhan”ti. Atha kho bhagavā—“so <span class="var" title="mamaṃ (bj, s1-3, pts1)" id="note315">maṃ</span> khvāyaṃ moghapuriso uppaṇḍetī”ti—tatova paṭinivattitvā, etasmiṃ nidāne etasmiṃ pakaraṇe bhikkhusaṃghaṃ sannipātāpetvā, bhikkhū paṭipucchi—“<span class="var" title="atthi (bj, s1-3)" id="note316">atthi kira</span>, bhikkhave, amukasmiṃ vihāre bhikkhu gilāno”ti? “Atthi, bhagavā”ti. “Kiṃ tassa, bhikkhave, bhikkhuno ābādho”ti? “Tassa, bhante, āyasmato bhagan­dalā­bādho, ākāsagotto vejjo satthakammaṃ karotī”ti. Vigarahi buddho bhagavā—“ananucchavikaṃ, bhikkhave, tassa moghapurisassa, ananulomikaṃ, appatirūpaṃ, assāmaṇakaṃ, akappiyaṃ, akaraṇīyaṃ. Kathañhi nāma so, bhikkhave, moghapuriso sambādhe satthakammaṃ kārāpessati. Sambādhe, bhikkhave, sukhumā chavi, duropayo vaṇo, dupparihāraṃ satthaṃ. Netaṃ, bhikkhave, appasannānaṃ vā pasādāya … pe … vigarahitvā … pe … dhammiṃ kathaṃ katvā bhikkhū āmantesi—“na, bhikkhave, sambādhe satthakammaṃ kārāpetabbaṃ. Yo kārāpeyya, āpatti thullaccayassā”ti.</p>
<p><a class="sc" id="68"></a><a class="ms" id="p_3V_1265"></a>Tena kho pana samayena chabbaggiyā bhikkhū—“bhagavatā satthakammaṃ paṭikkhittan”ti—vatthikammaṃ kārāpenti. Ye te bhikkhū appicchā, te ujjhāyanti khiyyanti vipācenti—“kathañhi nāma chabbaggiyā bhikkhū vatthikammaṃ kārāpessantī”ti. Atha kho te bhikkhū bhagavato etamatthaṃ ārocesuṃ. “Saccaṃ kira, bhikkhave, chabbaggiyā bhikkhū vatthikammaṃ kārāpentī”ti? “Saccaṃ, bhagavā”ti … pe … vigarahitvā dhammiṃ kathaṃ katvā bhikkhū āmantesi—“na, bhikkhave, sambādhassa sāmantā dvaṅgulā satthakammaṃ vā vatthikammaṃ vā kārāpetabbaṃ. Yo kārāpeyya, āpatti thullaccayassā”ti.</p>
<h2>9. ­Manus­sa­maṃsa­paṭik­khepa­kathā</h2>
<p><a class="sc" id="69"></a><a class="pts-vp-pi" id="pts-vp-pi1.217"></a><a class="ms" id="p_3V_1266"></a><a class="msdiv" id="msdiv280"></a>Atha kho bhagavā rājagahe yathābhirantaṃ viharitvā yena bārāṇasī tena cārikaṃ pakkāmi. Anupubbena cārikaṃ caramāno yena bārāṇasī tadavasari. Tatra sudaṃ bhagavā bārāṇasiyaṃ viharati isipatane migadāye. Tena kho pana samayena bārāṇasiyaṃ suppiyo ca upāsako suppiyā ca upāsikā <span class="var" title="ubho pasannā (bj, s1-3)" id="note317">ubhatopasannā</span> honti, dāyakā, kārakā, saṃghupaṭṭhākā. Atha kho suppiyā upāsikā ārāmaṃ gantvā vihārena vihāraṃ pariveṇena pariveṇaṃ upasaṅkamitvā bhikkhū pucchati—“ko, bhante, gilāno, kassa kiṃ āhariyatū”ti? Tena kho pana samayena aññatarena bhikkhunā virecanaṃ pītaṃ hoti. Atha kho so bhikkhu suppiyaṃ upāsikaṃ etadavoca—“mayā kho, bhagini, virecanaṃ pītaṃ. Attho me paṭic­chāda­nīyenā”ti. “Suṭṭhu, ayya, āhariyissatī”ti gharaṃ gantvā antevāsiṃ āṇāpesi—“gaccha, bhaṇe, pavattamaṃsaṃ jānāhī”ti. “Evaṃ, ayye”ti kho so puriso suppiyāya upāsikāya paṭissuṇitvā kevalakappaṃ bārāṇasiṃ āhiṇḍanto na addasa pavattamaṃsaṃ.</p>
<p><a class="sc" id="70"></a><a class="ms" id="p_3V_1267"></a>Atha kho so puriso yena suppiyā upāsikā tenupasaṅkami, upasaṅkamitvā suppiyaṃ upāsikaṃ etadavoca—“natthayye pavattamaṃsaṃ. Māghāto ajjā”ti. Atha kho suppiyāya upāsikāya etadahosi—“tassa kho gilānassa bhikkhuno paṭic­chāda­nīyaṃ alabhantassa ābādho vā abhivaḍ­ḍhis­sati, kālaṃkiriyā vā bhavissati. Na kho metaṃ patirūpaṃ yāhaṃ paṭissuṇitvā na harāpeyyan”ti. Potthanikaṃ gahetvā ūrumaṃsaṃ ukkantitvā dāsiyā adāsi—“handa, je, imaṃ maṃsaṃ sampādetvā amukasmiṃ vihāre bhikkhu gilāno, tassa <span class="var" title="dajjehi (bj, s1-3, pts1)" id="note318">dajjāhi</span>. Yo ca maṃ pucchati, ‘gilānā’ti paṭivedehī”ti uttarāsaṅgena ūruṃ <span class="var" title="paveṭhetvā (bj)" id="note319">veṭhetvā</span> ovarakaṃ pavisitvā mañcake nipajji. Atha kho suppiyo upāsako gharaṃ gantvā dāsiṃ pucchi—“kahaṃ suppiyā”ti? “<span class="var" title="esayya (bj)" id="note320">Esāyya</span>, ovarake nipannā”ti.</p>
<p><a class="sc" id="71"></a><a class="ms" id="p_3V_1268"></a>Atha kho suppiyo upāsako yena suppiyā upāsikā tenupasaṅkami, upasaṅkamitvā suppiyaṃ upāsikaṃ etadavoca—“kissa nipannāsī”ti? “<span class="var" title="gilānamhīti (bj, s1-3, pts1)" id="note321">Gilānāmhī”ti</span>. “Kiṃ te ābādho”ti? Atha kho suppiyā upāsikā suppiyassa upāsakassa etamatthaṃ ārocesi. Atha kho suppiyo upāsako—“acchariyaṃ vata bho, abbhutaṃ vata bho. Yāva saddhāyaṃ suppiyā pasannā, yatra hi nāma attanopi maṃsāni pariccattāni. <span class="var" title="kimpanimāya (bj) | kiṃ panimāya (s1-3) | kim pana imāya (pts1)" id="note322">Kimpimāya</span> aññaṃ kiñci adeyyaṃ bhavissatī”ti—haṭṭho udaggo yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho suppiyo upāsako bhagavantaṃ etadavoca—“adhivāsetu me, bhante, bhagavā svātanāya bhattaṃ, saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho suppiyo upāsako bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho suppiyo upāsako tassā rattiyā accayena paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—“kālo, bhante, niṭṭhitaṃ bhattan”ti.</p>
<p><a class="sc" id="72"></a><a class="pts-vp-pi" id="pts-vp-pi1.218"></a><a class="ms" id="p_3V_1269"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya yena suppiyassa upāsakassa nivesanaṃ tenupasaṅkami, upasaṅkamitvā paññatte āsane nisīdi, saddhiṃ ­bhik­khu­saṃ­ghena. Atha kho suppiyo upāsako yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitaṃ kho suppiyaṃ upāsakaṃ bhagavā etadavoca—“kahaṃ, suppiyā”ti? “Gilānā, bhagavā”ti. “Tena hi āgacchatū”ti. “Na, bhagavā, ussahatī”ti. “Tena hi pariggahetvāpi ānethā”ti. Atha kho suppiyo upāsako suppiyaṃ upāsikaṃ pariggahetvā ānesi. Tassā saha dassanena bhagavato tāva mahāvaṇo ruḷho ahosi succha­viloma­jāto. Atha kho suppiyo ca upāsako suppiyā ca upāsikā—“acchariyaṃ vata bho, abbhutaṃ vata bho. Tathāgatassa mahiddhikatā mahānubhāvatā, yatra hi nāma saha dassanena bhagavato tāva mahāvaṇo ruḷho bhavissati succha­viloma­jāto”ti—haṭṭhā udaggā buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā bhagavantaṃ bhuttāviṃ onīta­patta­pāṇiṃ ekamantaṃ nisīdiṃsu. Atha kho bhagavā suppiyañca upāsakaṃ suppiyañca upāsikaṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi.</p>
<p><a class="sc" id="73"></a><a class="ms" id="p_3V_1270"></a>Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—“ko, bhikkhave, suppiyaṃ upāsikaṃ maṃsaṃ viññāpesī”ti? Evaṃ vutte, so bhikkhu bhagavantaṃ etadavoca—“ahaṃ kho, bhante, suppiyaṃ upāsikaṃ maṃsaṃ viññāpesin”ti. “Āhariyittha, bhikkhū”ti? “Āhariyittha, bhagavā”ti. “Paribhuñji tvaṃ, bhikkhū”ti? “<span class="var" title="pariñjāhaṃ (bj) | paribhuñjāhaṃ (s1-3, pts1)" id="note323">Pari­bhuñjā­mahaṃ</span>, bhagavā”ti. “Paṭivekkhi tvaṃ, bhikkhū”ti? “Nāhaṃ, bhagavā, paṭivekkhin”ti. Vigarahi buddho bhagavā … pe … kathañhi nāma tvaṃ, moghapurisa, appa­ṭi­vek­khitvā maṃsaṃ pari­bhuñjis­sasi. Manussamaṃsaṃ kho tayā, moghapurisa, paribhuttaṃ. Netaṃ, moghapurisa, appasannānaṃ vā pasādāya … pe … vigarahitvā dhammiṃ kathaṃ katvā bhikkhū āmantesi—“santi, bhikkhave, manussā saddhā pasannā, tehi attanopi maṃsāni pariccattāni. Na, bhikkhave, manussamaṃsaṃ pari­bhuñji­tabbaṃ. Yo paribhuñjeyya, āpatti thullaccayassa. Na ca, bhikkhave, appa­ṭi­vek­khitvā maṃsaṃ pari­bhuñji­tabbaṃ. Yo paribhuñjeyya, āpatti dukkaṭassā”ti.</p>
<h2>10. Hatthi­maṃsā­di­paṭik­khepa­kathā</h2>
<p><a class="sc" id="74"></a><a class="pts-vp-pi" id="pts-vp-pi1.219"></a><a class="ms" id="p_3V_1271"></a><a class="msdiv" id="msdiv281"></a>Tena kho pana samayena rañño hatthī maranti. Manussā dubbhikkhe hatthimaṃsaṃ paribhuñjanti, bhikkhūnaṃ piṇḍāya carantānaṃ hatthimaṃsaṃ denti. Bhikkhū hatthimaṃsaṃ paribhuñjanti. Manussā ujjhāyanti khiyyanti vipācenti—“kathañhi nāma samaṇā sakyaputtiyā hatthimaṃsaṃ pari­bhuñjis­santi. Rājaṅgaṃ hatthī, sace rājā jāneyya, na nesaṃ attamano assā”ti. Bhagavato etamatthaṃ ārocesuṃ. “Na, bhikkhave, hatthimaṃsaṃ pari­bhuñji­tabbaṃ. Yo paribhuñjeyya, āpatti dukkaṭassā”ti.</p>
<p><a class="sc" id="75"></a><a class="ms" id="p_3V_1272"></a>Tena kho pana samayena rañño assā maranti. Manussā dubbhikkhe assamaṃsaṃ paribhuñjanti, bhikkhūnaṃ piṇḍāya carantānaṃ assamaṃsaṃ denti. Bhikkhū assamaṃsaṃ paribhuñjanti. Manussā ujjhāyanti khiyyanti vipācenti—“kathañhi nāma samaṇā sakyaputtiyā assamaṃsaṃ pari­bhuñjis­santi. Rājaṅgaṃ assā, sace rājā jāneyya, na nesaṃ attamano assā”ti. Bhagavato etamatthaṃ ārocesuṃ. “Na, bhikkhave, assamaṃsaṃ pari­bhuñji­tabbaṃ. Yo paribhuñjeyya, āpatti dukkaṭassā”ti.</p>
<p><a class="sc" id="76"></a><a class="ms" id="p_3V_1273"></a>Tena kho pana samayena manussā dubbhikkhe sunakhamaṃsaṃ paribhuñjanti, bhikkhūnaṃ piṇḍāya carantānaṃ sunakhamaṃsaṃ denti. Bhikkhū sunakhamaṃsaṃ paribhuñjanti. Manussā ujjhāyanti khiyyanti vipācenti—“kathañhi nāma samaṇā sakyaputtiyā sunakhamaṃsaṃ pari­bhuñjis­santi, jeguccho sunakho paṭikūlo”ti. Bhagavato etamatthaṃ ārocesuṃ. “Na, bhikkhave, sunakhamaṃsaṃ pari­bhuñji­tabbaṃ. Yo paribhuñjeyya, āpatti dukkaṭassā”ti.</p>
<p><a class="sc" id="77"></a><a class="pts-vp-pi" id="pts-vp-pi1.220"></a><a class="ms" id="p_3V_1274"></a>Tena kho pana samayena manussā dubbhikkhe ahimaṃsaṃ paribhuñjanti, bhikkhūnaṃ piṇḍāya carantānaṃ ahimaṃsaṃ denti. Bhikkhū ahimaṃsaṃ paribhuñjanti. Manussā ujjhāyanti khiyyanti vipācenti—“kathañhi nāma samaṇā sakyaputtiyā ahimaṃsaṃ pari­bhuñjis­santi, jeguccho ahi paṭikūlo”ti. <span class="var" title="suphassopi (bj)" id="note324">Supassopi</span> nāgarājā yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho supasso nāgarājā bhagavantaṃ etadavoca—“<span class="var" title="santi hi (bj)" id="note325">santi</span>, bhante, nāgā assaddhā appasannā. Te appa­matta­kehipi bhikkhū viheṭheyyuṃ. Sādhu, bhante, ayyā ahimaṃsaṃ na paribhuñjeyyun”ti. Atha kho bhagavā supassaṃ nāgarājānaṃ dhammiyā kathāya sandassesi … pe … padakkhiṇaṃ katvā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“na, bhikkhave, ahimaṃsaṃ pari­bhuñji­tabbaṃ. Yo paribhuñjeyya, āpatti dukkaṭassā”ti.</p>
<p><a class="sc" id="78"></a><a class="ms" id="p_3V_1275"></a>Tena kho pana samayena luddakā sīhaṃ hantvā <span class="var" title="maṃsaṃ (mr)" id="note326">sīhamaṃsaṃ</span> paribhuñjanti, bhikkhūnaṃ piṇḍāya carantānaṃ sīhamaṃsaṃ denti. Bhikkhū sīhamaṃsaṃ paribhuñjitvā araññe viharanti. Sīhā <span class="var" title="maṃsagandhena (bj)" id="note327">sīha­maṃsa­gan­dhena</span> bhikkhū paripātenti. Bhagavato etamatthaṃ ārocesuṃ. “Na, bhikkhave, sīhamaṃsaṃ pari­bhuñji­tabbaṃ. Yo paribhuñjeyya, āpatti dukkaṭassā”ti.</p>
<p><a class="sc" id="79"></a><a class="ms" id="p_3V_1276"></a>Tena kho pana samayena luddakā byagghaṃ hantvā … pe … dīpiṃ hantvā … pe … acchaṃ hantvā … pe … taracchaṃ hantvā taracchamaṃsaṃ paribhuñjanti, bhikkhūnaṃ piṇḍāya carantānaṃ taracchamaṃsaṃ denti. Bhikkhū taracchamaṃsaṃ paribhuñjitvā araññe viharanti. Taracchā tarac­cha­maṃsa­gan­dhena bhikkhū paripātenti. Bhagavato etamatthaṃ ārocesuṃ. “Na, bhikkhave, taracchamaṃsaṃ pari­bhuñji­tabbaṃ. Yo paribhuñjeyya, āpatti dukkaṭassā”ti.</p>
<p class="endsutta"> <a class="sc" id="80"></a><a class="ms" id="p_3V_1277"></a>Sup­piya­bhā­ṇavāro niṭṭhito dutiyo.</p>
<h2>11. Yāgu­madhu­goḷakā­nu­jānana</h2>
<p><a class="sc" id="81"></a><a class="ms" id="p_3V_1278"></a><a class="msdiv" id="msdiv282"></a>Atha kho bhagavā bārāṇasiyaṃ yathābhirantaṃ viharitvā yena andhakavindaṃ tena cārikaṃ pakkāmi, mahatā ­bhik­khu­saṃ­ghena saddhiṃ, aḍḍhatelasehi bhikkhusatehi. Tena kho pana samayena jānapadā manussā bahuṃ loṇampi, telampi, taṇḍulampi, khādanīyampi sakaṭesu āropetvā buddhap­pamu­khassa ­bhik­khu­saṃ­ghassa piṭṭhito piṭṭhito <span class="var" title="anubaddhā (bj, s1-3, pts1)" id="note328">anubandhā</span> honti—“yadā paṭipāṭiṃ labhissāma tadā bhattaṃ karissāmā”ti, pañcamattāni ca ­vighā­sā­da­satāni.</p>
<p><a class="sc" id="82"></a><a class="pts-vp-pi" id="pts-vp-pi1.221"></a><a class="ms" id="p_3V_1279"></a>Atha kho bhagavā anupubbena cārikaṃ caramāno yena andhakavindaṃ tadavasari. Atha kho aññatarassa brāhmaṇassa paṭipāṭiṃ alabhantassa etadahosi—“<span class="var" title="adhikāni (bj, s1-3)" id="note329">atītāni</span> kho me dve māsāni buddhap­pamu­khaṃ bhikkhusaṃghaṃ anu­bandhan­tassa ‘yadā paṭipāṭiṃ labhissāmi tadā bhattaṃ karissāmī’ti, na ca me paṭipāṭi labbhati, ahañcamhi <span class="var" title="ekako (bj, s1-3, pts1)" id="note330">ekattako</span>, bahu ca me gharāvāsattho hāyati. Yannūnāhaṃ bhattaggaṃ olokeyyaṃ; yaṃ bhattagge nāssa, taṃ paṭiyādeyyan”ti. Atha kho so brāhmaṇo bhattaggaṃ olokento dve nāddasa—yāguñca madhugoḷakañca. Atha kho so brāhmaṇo yenāyasmā ānando tenupasaṅkami, upasaṅkamitvā āyasmantaṃ ānandaṃ etadavoca— “idha me, bho ānanda, paṭipāṭiṃ alabhantassa etadahosi—‘atītāni kho me dve māsāni buddhap­pamu­khaṃ bhikkhusaṃghaṃ anu­bandhan­tassa, “yadā paṭipāṭiṃ labhissāmi tadā bhattaṃ karissāmī”ti. Na ca me paṭipāṭi labbhati, ahañcamhi ekattako, bahu ca me gharāvāsattho hāyati. Yannūnāhaṃ bhattaggaṃ olokeyyaṃ; yaṃ bhattagge nāssa, taṃ paṭiyādeyyan’ti. So kho ahaṃ, bho ānanda, bhattaggaṃ olokento dve nāddasaṃ—yāguñca madhugoḷakañca. Sacāhaṃ, bho ānanda, paṭiyādeyyaṃ yāguñca madhugoḷakañca, paṭiggaṇheyya me bhavaṃ gotamo”ti? “Tena hi, brāhmaṇa, bhagavantaṃ paṭi­pucchis­sāmī”ti. Atha kho āyasmā ānando bhagavato etamatthaṃ ārocesi. “Tena hānanda, paṭiyādetū”ti. “Tena hi, brāhmaṇa, paṭiyādehī”ti.</p>
<p><a class="sc" id="83"></a><a class="ms" id="p_3V_1280"></a>Atha kho so brāhmaṇo tassā rattiyā accayena pahūtaṃ yāguñca madhugoḷakañca paṭiyādāpetvā bhagavato upanāmesi—“paṭiggaṇhātu me bhavaṃ gotamo yāguñca madhugoḷakañcā”ti. “Tena hi, brāhmaṇa, bhikkhūnaṃ dehī”ti. Bhikkhū kukkuccāyantā na paṭiggaṇhanti. “Paṭiggaṇhatha, bhikkhave, paribhuñjathā”ti. Atha kho so brāhmaṇo buddhap­pamu­khaṃ bhikkhusaṃghaṃ pahūtāya yāguyā ca madhugoḷakena ca sahatthā santappetvā sampavāretvā bhagavantaṃ dhotahatthaṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho taṃ brāhmaṇaṃ bhagavā etadavoca—</p>
<p><a class="sc" id="84"></a><a class="ms" id="p_3V_1281"></a>“Dasayime, brāhmaṇa, ānisaṃsā yāguyā. Katame dasa? Yāguṃ dento āyuṃ deti, vaṇṇaṃ deti, sukhaṃ deti, balaṃ deti, paṭibhānaṃ deti, yāgu pītā <span class="var" title="khudaṃ (bj, s1-3, pts1)" id="note331">khuddaṃ</span> <span class="var" title="paṭihanti (bj)" id="note332">paṭihanati</span>, pipāsaṃ <span class="var" title="paṭivineti (bj) | paṭivinodeti (s1-3) | vinodeti (pts1)" id="note333">vineti</span>, vātaṃ anulometi, vatthiṃ sodheti, āmāvasesaṃ pāceti—ime kho, brāhmaṇa, dasānisaṃsā <span class="var" title="pacchimā pañca ānisaṃsā ^an5.207#1 [207. Yāgusutta]" id="note334">yāguyāti</span>.</p>
<blockquote class="gatha">
<p><a class="sc" id="85"></a><a class="ms" id="p_3V_1282"></a>Yo saññatānaṃ paradat­ta­bhoji­naṃ,<br> Kālena sakkacca dadāti yāguṃ;<br> Dasassa ṭhānāni anuppavecchati,<br> Āyuñca vaṇṇañca sukhaṃ balañca.</p>
<p><a class="sc" id="86"></a><a class="ms" id="p_3V_1283"></a>Paṭibhānamassa upajāyate tato,<br> <span class="var" title="khudaṃ pipāsaṃ (bj, s1-3)" id="note336">Khuddaṃ pipāsañca</span> byapaneti vātaṃ;<br> Sodheti vatthiṃ pariṇāmeti <span class="var" title="bhuttaṃ (bj)" id="note337">bhattaṃ</span>,<br> Bhesajjametaṃ sugatena vaṇṇitaṃ.</p>
<p><a class="sc" id="87"></a><a class="ms" id="p_3V_1284"></a>Tasmā hi yāguṃ alameva dātuṃ,<br> Niccaṃ manussena sukhatthikena;<br> Dibbāni vā patthayatā sukhāni,<br> ­Manus­sa­so­bhagya­ta­micchatā vā”ti.</p>
</blockquote>
<p><a class="sc" id="88"></a><a class="pts-vp-pi" id="pts-vp-pi1.222"></a><a class="ms" id="p_3V_1285"></a>Atha kho bhagavā taṃ brāhmaṇaṃ imāhi gāthāhi anumoditvā uṭṭhāyāsanā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, yāguñca madhugoḷakañcā”ti.</p>
<h2>12. Taruṇa­pasan­na­mahā­matta­vatthu</h2>
<p><a class="sc" id="89"></a><a class="pts-vp-pi" id="pts-vp-pi1.223"></a><a class="ms" id="p_3V_1286"></a><a class="msdiv" id="msdiv283"></a>Assosuṃ kho manussā <span class="var" title="kira bhikkhūnaṃ (bj, s1-3)" id="note338">bhagavatā kira</span> yāgu anuññātā madhu­goḷakañ­cāti. Te kālasseva, bhojjayāguṃ paṭiyādenti madhugoḷakañca. Bhikkhū kālasseva <span class="var" title="bhojjāya yāguyā (bj)" id="note339">bhojjayāguyā</span> dhātā madhugoḷakena ca bhattagge na cittarūpaṃ <span class="var" title="bhuñjanti (bj, s1-3, pts1)" id="note340">paribhuñjanti</span>. Tena kho pana samayena aññatarena taruṇa­pasan­nena mahāmattena svātanāya buddhappamukho bhikkhusaṃgho nimantito hoti. Atha kho tassa taruṇa­pasan­nassa mahāmattassa etadahosi—“yannūnāhaṃ aḍḍha­te­lasannaṃ bhikkhusatānaṃ aḍḍhatelasāni maṃ­sapāti­satāni paṭiyādeyyaṃ, ekamekassa bhikkhuno ekamekaṃ maṃsapātiṃ upanāmeyyan”ti. Atha kho so taruṇapasanno mahāmatto tassā rattiyā accayena paṇītaṃ khādanīyaṃ bhojanīyaṃ paṭiyādāpetvā aḍḍhatelasāni ca maṃ­sapāti­satāni, bhagavato kālaṃ ārocāpesi—“kālo, bhante, niṭṭhitaṃ bhattan”ti. Atha kho bhagavā pubbaṇ­ha­samayaṃ nivāsetvā patta­cīvara­mādāya yena tassa taruṇa­pasan­nassa mahāmattassa nivesanaṃ tenupasaṅkami, upasaṅkamitvā paññatte āsane nisīdi, saddhiṃ ­bhik­khu­saṃ­ghena. Atha kho so taruṇapasanno mahāmatto bhattagge bhikkhū parivisati. Bhikkhū evamāhaṃsu—“thokaṃ, āvuso, dehi; thokaṃ, āvuso, dehī”ti. “Mā kho tumhe, bhante—‘ayaṃ taruṇapasanno mahāmatto’ti—thokaṃ thokaṃ <span class="var" title="patigaṇhittha (bj) | paṭigaṇhatha (pts1)" id="note341">paṭiggaṇhatha</span>. Bahuṃ me khādanīyaṃ bhojanīyaṃ paṭiyattaṃ, aḍḍhatelasāni ca maṃ­sapāti­satāni. Ekamekassa bhikkhuno ekamekaṃ maṃsapātiṃ <span class="var" title="upanāmessāmi (bj, s1-3)" id="note342">upanāmessāmīti</span>. Paṭiggaṇhatha, bhante, yāvadatthan”ti. “Na kho mayaṃ, āvuso, etaṃkāraṇā thokaṃ thokaṃ paṭiggaṇhāma, api ca mayaṃ kālasseva bhojjayāguyā dhātā madhugoḷakena ca. Tena mayaṃ thokaṃ thokaṃ paṭiggaṇhāmā”ti. Atha kho so taruṇapasanno mahāmatto ujjhāyati khiyyati vipāceti—“kathañhi nāma bhadantā mayā nimantitā aññassa bhojjayāguṃ pari­bhuñjis­santi, na cāhaṃ paṭibalo yāvadatthaṃ dātun”ti kupito anattamano āsādanāpekkho bhikkhūnaṃ patte pūrento agamāsi—“bhuñjatha vā haratha vā”ti. Atha kho so taruṇapasanno mahāmatto buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā bhagavantaṃ bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho taṃ taruṇapasannaṃ mahāmattaṃ bhagavā dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi.</p>
<p><a class="sc" id="90"></a><a class="pts-vp-pi" id="pts-vp-pi1.224"></a><a class="ms" id="p_3V_1287"></a>Atha kho tassa taruṇa­pasan­nassa mahāmattassa acira­pakkan­tassa bhagavato ahudeva kukkuccaṃ, ahu vippaṭisāro—“alābhā vata me, na vata me lābhā; dulladdhaṃ vata me, na vata me suladdhaṃ; yohaṃ kupito anattamano āsādanāpekkho bhikkhūnaṃ patte pūrento agamāsiṃ—‘bhuñjatha vā haratha vā’ti. Kiṃ nu kho mayā bahuṃ pasutaṃ puññaṃ vā apuññaṃ vā”ti? Atha kho so taruṇapasanno mahāmatto yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so taruṇapasanno mahāmatto bhagavantaṃ etadavoca—“idha mayhaṃ, bhante, acira­pakkan­tassa bhagavato ahudeva kukkuccaṃ, ahu vippaṭisāro ‘alābhā vata me, na vata me lābhā; dulladdhaṃ vata me, na vata me suladdhaṃ; yohaṃ kupito anattamano āsādanāpekkho bhikkhūnaṃ patte pūrento agamāsiṃ— bhuñjatha vā haratha vāti. Kiṃ nu kho mayā bahuṃ pasutaṃ, puññaṃ vā apuññaṃ vā’ti. Kiṃ nu kho mayā, bhante, bahuṃ pasutaṃ, puññaṃ vā apuññaṃ vā”ti? “Yadaggena tayā, āvuso, svātanāya buddhappamukho bhikkhusaṃgho nimantito tadaggena te bahuṃ puññaṃ pasutaṃ. Yadaggena te ekamekena bhikkhunā ekamekaṃ sitthaṃ paṭiggahitaṃ tadaggena te bahuṃ puññaṃ pasutaṃ, saggā te āraddhā”ti. Atha kho so taruṇapasanno mahāmatto—“lābhā kira me, suladdhaṃ kira me, bahuṃ kira mayā puññaṃ pasutaṃ, saggā kira me āraddhā”ti—haṭṭho udaggo uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi— “saccaṃ kira, bhikkhave, bhikkhū aññatra nimantitā aññassa bhojjayāguṃ paribhuñjantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma te, bhikkhave, moghapurisā aññatra nimantitā aññassa bhojjayāguṃ pari­bhuñjis­santi. Netaṃ, bhikkhave, appasannānaṃ vā pasādāya … pe … vigarahitvā dhammiṃ kathaṃ katvā bhikkhū āmantesi—“na, bhikkhave, aññatra nimantitena aññassa bhojjayāgu pari­bhuñji­tabbā. Yo paribhuñjeyya, yathādhammo kāretabbo”ti.</p>
<h2>13. Belaṭṭha­kac­cāna­vatthu</h2>
<p><a class="sc" id="91"></a><a class="ms" id="p_3V_1288"></a><a class="msdiv" id="msdiv284"></a>Atha kho bhagavā andhakavinde yathābhirantaṃ viharitvā yena rājagahaṃ tena cārikaṃ pakkāmi, mahatā ­bhik­khu­saṃ­ghena saddhiṃ, aḍḍhatelasehi bhikkhusatehi. Tena kho pana samayena belaṭṭho kaccāno rājagahā andhakavindaṃ addhā­na­maggap­paṭi­panno hoti, pañcamattehi sakaṭasatehi, sabbeheva guḷa­kumbha­pūrehi. Addasā kho bhagavā belaṭṭhaṃ kaccānaṃ dūratova āgacchantaṃ, disvāna maggā okkamma aññatarasmiṃ rukkhamūle nisīdi.</p>
<p><a class="sc" id="92"></a><a class="pts-vp-pi" id="pts-vp-pi1.225"></a><a class="ms" id="p_3V_1289"></a>Atha kho belaṭṭho kaccāno yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho belaṭṭho kaccāno bhagavantaṃ etadavoca—“icchāmahaṃ, bhante, ekamekassa bhikkhuno ekamekaṃ guḷakumbhaṃ dātun”ti. “Tena hi tvaṃ, kaccāna, ekaṃyeva guḷakumbhaṃ āharā”ti. “Evaṃ, bhante”ti kho belaṭṭho kaccāno bhagavato paṭissuṇitvā ekaṃyeva guḷakumbhaṃ ādāya yena bhagavā tenupasaṅkami, upasaṅkamitvā bhagavantaṃ etadavoca— “<span class="var" title="āhaṭo (bj, s1-3, pts1, mr)" id="note343">ābhato</span>, bhante, guḷakumbho; kathāhaṃ, bhante, paṭipajjāmī”ti? “Tena hi tvaṃ, kaccāna, bhikkhūnaṃ guḷaṃ dehī”ti. “Evaṃ, bhante”ti kho belaṭṭho kaccāno bhagavato paṭissuṇitvā bhikkhūnaṃ guḷaṃ datvā bhagavantaṃ etadavoca—“dinno, bhante, bhikkhūnaṃ guḷo, bahu cāyaṃ guḷo avasiṭṭho. Kathāhaṃ, bhante, paṭipajjāmī”ti? “Tena hi tvaṃ, kaccāna, bhikkhūnaṃ guḷaṃ yāvadatthaṃ dehī”ti. “Evaṃ, bhante”ti kho belaṭṭho kaccāno bhagavato paṭissuṇitvā bhikkhūnaṃ guḷaṃ yāvadatthaṃ datvā bhagavantaṃ etadavoca—“dinno, bhante, bhikkhūnaṃ guḷo yāvadattho, bahu cāyaṃ guḷo avasiṭṭho. Kathāhaṃ, bhante, paṭipajjāmī”ti? “Tena hi tvaṃ, kaccāna, bhikkhū guḷehi santappehī”ti. “Evaṃ, bhante”ti kho belaṭṭho kaccāno bhagavato paṭissuṇitvā bhikkhū guḷehi santappesi. Ekacce bhikkhū pattepi pūresuṃ paris­sā­vanā­nipi thavikāyopi pūresuṃ. Atha kho belaṭṭho kaccāno bhikkhū guḷehi santappetvā bhagavantaṃ etadavoca—“santappitā, bhante, bhikkhū guḷehi, bahu cāyaṃ guḷo avasiṭṭho. Kathāhaṃ, bhante, paṭipajjāmī”ti? “Tena hi tvaṃ, kaccāna, vighāsādānaṃ guḷaṃ dehī”ti. “Evaṃ, bhante”ti kho belaṭṭho kaccāno bhagavato paṭissuṇitvā vighāsādānaṃ guḷaṃ datvā bhagavantaṃ etadavoca— “dinno, bhante, vighāsādānaṃ guḷo, bahu cāyaṃ guḷo avasiṭṭho. Kathāhaṃ, bhante, paṭipajjāmī”ti? “Tena hi tvaṃ, kaccāna, vighāsādānaṃ guḷaṃ yāvadatthaṃ dehī”ti. “Evaṃ, bhante”ti kho belaṭṭho kaccāno bhagavato paṭissuṇitvā vighāsādānaṃ guḷaṃ yāvadatthaṃ datvā bhagavantaṃ etadavoca—“dinno, bhante, vighāsādānaṃ guḷo yāvadattho, bahu cāyaṃ guḷo avasiṭṭho. Kathāhaṃ, bhante, paṭipajjāmī”ti? “Tena hi tvaṃ, kaccāna, vighāsāde guḷehi santappehī”ti. “Evaṃ, bhante”ti kho belaṭṭho kaccāno bhagavato paṭissuṇitvā vighāsāde guḷehi santappesi. Ekacce vighāsādā kolambepi ghaṭepi pūresuṃ, piṭakānipi ucchaṅgepi pūresuṃ. Atha kho belaṭṭho kaccāno vighāsāde guḷehi santappetvā bhagavantaṃ etadavoca—“santappitā, bhante, vighāsādā guḷehi, bahu cāyaṃ guḷo avasiṭṭho. Kathāhaṃ, bhante, paṭipajjāmī”ti? “Nāhaṃ taṃ, kaccāna, passāmi sadevake loke samārake sabrahmake ­sassama­ṇab­rāhma­ṇiyā pajāya sade­va­manus­sāya <span class="var" title="yasseso (bj)" id="note344">yassa so</span> guḷo paribhutto sammā pariṇāmaṃ gaccheyya, aññatra tathāgatassa vā tathā­gata­sāvakassa vā. Tena hi tvaṃ, kaccāna, taṃ guḷaṃ appaharite vā chaḍḍehi, appāṇake vā udake opilāpehī”ti. “Evaṃ, bhante”ti kho belaṭṭho kaccāno bhagavato paṭissuṇitvā taṃ guḷaṃ appāṇake udake <span class="var" title="opilāpesi (bj, s1-3, pts1)" id="note345">opilāpeti</span>. Atha kho so guḷo udake pakkhitto cicciṭāyati ciṭiciṭāyati <span class="var" title="sandhūpāyati (bj, s1-3, pts1)" id="note346">padhūpāyati</span> sampadhūpāyati. Seyyathāpi nāma phālo <span class="var" title="divasasantatto (bj)" id="note347">divasaṃ­santatto</span> udake pakkhitto cicciṭāyati ciṭiciṭāyati padhūpāyati sampadhūpāyati; evameva so guḷo udake pakkhitto cicciṭāyati ciṭiciṭāyati padhūpāyati sampadhūpāyati.</p>
<p><a class="sc" id="93"></a><a class="pts-vp-pi" id="pts-vp-pi1.226"></a><a class="ms" id="p_3V_1290"></a>Atha kho belaṭṭho kaccāno saṃviggo lomahaṭṭhajāto yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnassa kho belaṭṭhassa kaccānassa bhagavā anupubbiṃ kathaṃ kathesi, seyyathidaṃ— dānakathaṃ sīlakathaṃ saggakathaṃ, kāmānaṃ ādīnavaṃ okāraṃ saṃkilesaṃ, nekkhamme ānisaṃsaṃ pakāsesi. Yadā bhagavā aññāsi belaṭṭhaṃ kaccānaṃ kallacittaṃ, muducittaṃ, vinīvara­ṇa­cittaṃ, udaggacittaṃ, pasannacittaṃ, atha yā buddhānaṃ sāmukkaṃsikā dhammadesanā, taṃ pakāsesi … pe … evameva belaṭṭhassa kaccānassa tasmiṃyeva āsane virajaṃ vītamalaṃ dhammacakkhuṃ udapādi—“yaṃ kiñci samuda­ya­dhammaṃ, sabbaṃ taṃ nirodhadhamman”ti. Atha kho belaṭṭho kaccāno diṭṭhadhammo pattadhammo viditadhammo pari­yogāḷ­ha­dhammo tiṇ­ṇavici­kiccho vigata­kathaṃ­katho vesāraj­jap­patto aparappaccayo satthusāsane bhagavantaṃ etadavoca—“abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya … pe … evamevaṃ kho bhagavatā aneka­pariyā­yena dhammo pakāsito. Esāhaṃ, bhante, bhagavantaṃ saraṇaṃ gacchāmi, dhammañca, ­bhik­khu­saṃ­ghañca. Upāsakaṃ maṃ bhagavā dhāretu ajjatagge pāṇupetaṃ saraṇagatan”ti.</p>
<p><a class="sc" id="94"></a><a class="ms" id="p_3V_1291"></a>Atha kho bhagavā anupubbena cārikaṃ caramāno yena rājagahaṃ tadavasari. Tatra sudaṃ bhagavā rājagahe viharati veḷuvane kalanda­ka­nivāpe. Tena kho pana samayena rājagahe guḷo ussanno hoti. Bhikkhū—“gilānasseva bhagavatā guḷo anuññāto, no agilānassā”ti—kukkuccāyantā guḷaṃ na bhuñjanti. Bhagavato etamatthaṃ ārocesuṃ. “Anujānāmi, bhikkhave, gilānassa guḷaṃ, agilānassa guḷodakan”ti.</p>
<h2>14. Pāṭali­gāma­vatthu</h2>
<p><a class="sc" id="95"></a><a class="pts-vp-pi" id="pts-vp-pi1.227"></a><a class="ms" id="p_3V_1292"></a><a class="msdiv" id="msdiv285"></a>Atha kho bhagavā rājagahe yathābhirantaṃ viharitvā yena pāṭaligāmo tena cārikaṃ pakkāmi, mahatā ­bhik­khu­saṃ­ghena saddhiṃ aḍḍhatelasehi bhikkhusatehi. Atha kho bhagavā anupubbena cārikaṃ caramāno yena pāṭaligāmo tadavasari. Assosuṃ kho pāṭaligāmikā upāsakā—“bhagavā kira pāṭaligāmaṃ anuppatto”ti. Atha kho pāṭaligāmikā upāsakā yena bhagavā tenu­pasaṅka­miṃsu, upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho pāṭaligāmike upāsake bhagavā dhammiyā kathāya sandassesi, samādapesi, samuttejesi, sampahaṃsesi. Atha kho pāṭaligāmikā upāsakā bhagavatā dhammiyā kathāya sandassitā samādapitā samuttejitā sampahaṃsitā bhagavantaṃ etadavocuṃ—“adhivāsetu no, bhante, bhagavā āvasathāgāraṃ saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho pāṭaligāmikā upāsakā bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā yena āvasathāgāraṃ tenu­pasaṅka­miṃsu, upasaṅkamitvā sabbasanthariṃ āvasathāgāraṃ santharitvā, āsanāni paññapetvā, udakamaṇikaṃ patiṭṭhāpetvā, telapadīpaṃ āropetvā yena bhagavā tenu­pasaṅka­miṃsu, upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho pāṭaligāmikā upāsakā bhagavantaṃ etadavocuṃ— “<span class="var" title="sabbasanthariṃ santhataṃ (bj, s1-3, pts1)" id="note349">sabba­san­tha­ri­san­tha­taṃ</span>, bhante, āvasathāgāraṃ. Āsanāni paññattāni. Udakamaṇiko patiṭṭhāpito. Telapadīpo āropito. Yassadāni, bhante, bhagavā kālaṃ maññatī”ti.</p>
<p><a class="sc" id="96"></a><a class="ms" id="p_3V_1293"></a>Atha kho bhagavā nivāsetvā patta­cīvara­mādāya saddhiṃ ­bhik­khu­saṃ­ghena yena āvasathāgāraṃ tenupasaṅkami; upasaṅkamitvā pāde pakkhāletvā āvasathāgāraṃ pavisitvā majjhimaṃ thambhaṃ nissāya purat­thā­bhi­mukho nisīdi. Bhik­khu­saṃ­ghopi kho pāde pakkhāletvā āvasathāgāraṃ pavisitvā pacchimaṃ bhittiṃ nissāya purat­thā­bhi­mukho nisīdi, bhaga­van­taṃyeva purakkhatvā. Pāṭaligāmikāpi kho upāsakā pāde pakkhāletvā āvasathāgāraṃ pavisitvā puratthimaṃ bhittiṃ nissāya pacchi­mā­bhi­mukhā nisīdiṃsu, bhaga­van­taṃyeva purakkhatvā. Atha kho bhagavā pāṭaligāmike upāsake āmantesi—</p>
<p><a class="sc" id="97"></a><a class="ms" id="p_3V_1294"></a>“Pañcime, gahapatayo, ādīnavā dussīlassa sīlavipattiyā. Katame pañca? Idha, gahapatayo, dussīlo sīlavipanno pamā­dādhika­ra­ṇaṃ mahatiṃ bhogajāniṃ nigacchati. Ayaṃ paṭhamo ādīnavo dussīlassa sīlavipattiyā. Puna caparaṃ, gahapatayo, dussīlassa sīlavipannassa pāpako kittisaddo abbhuggacchati. Ayaṃ dutiyo ādīnavo dussīlassa sīlavipattiyā. Puna caparaṃ, gahapatayo, dussīlo sīlavipanno yaññadeva parisaṃ upasaṅkamati, yadi khat­tiya­parisaṃ, yadi brāhma­ṇa­parisaṃ, yadi gaha­pati­parisaṃ, yadi samaṇaparisaṃ, avisārado upasaṅkamati maṅkubhūto. Ayaṃ tatiyo ādīnavo dussīlassa sīlavipattiyā. Puna caparaṃ, gahapatayo, dussīlo sīlavipanno sammūḷho kālaṃ karoti. Ayaṃ catuttho ādīnavo dussīlassa sīlavipattiyā. Puna caparaṃ, gahapatayo, dussīlo sīlavipanno kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ayaṃ pañcamo ādīnavo dussīlassa sīlavipattiyā. Ime kho, gahapatayo, pañca ādīnavā dussīlassa sīlavipattiyā.</p>
<p><a class="sc" id="98"></a><a class="pts-vp-pi" id="pts-vp-pi1.228"></a><a class="ms" id="p_3V_1295"></a>Pañcime, gahapatayo, ānisaṃsā sīlavato sīlasampadāya. Katame pañca? Idha, gahapatayo, sīlavā sīlasampanno appa­mā­dādhika­ra­ṇaṃ mahantaṃ bhogakkhandhaṃ adhigacchati. Ayaṃ paṭhamo ānisaṃso sīlavato sīlasampadāya. Puna caparaṃ, gahapatayo, sīlavato sīla­sam­pannassa kalyāṇo kittisaddo abbhuggacchati. Ayaṃ dutiyo ānisaṃso sīlavato sīlasampadāya. Puna caparaṃ, gahapatayo, sīlavā sīlasampanno yaññadeva parisaṃ upasaṅkamati, yadi khat­tiya­parisaṃ, yadi brāhma­ṇa­parisaṃ, yadi gaha­pati­parisaṃ, yadi samaṇaparisaṃ, visārado upasaṅkamati amaṅkubhūto. Ayaṃ tatiyo ānisaṃso sīlavato sīlasampadāya. Puna caparaṃ, gahapatayo, sīlavā sīlasampanno asammūḷho kālaṃ karoti. Ayaṃ catuttho ānisaṃso sīlavato sīlasampadāya. Puna caparaṃ, gahapatayo, sīlavā sīlasampanno kāyassa bhedā paraṃ maraṇā sugatiṃ saggaṃ lokaṃ upapajjati. Ayaṃ pañcamo ānisaṃso sīlavato sīlasampadāya. Ime kho, gahapatayo, pañca ānisaṃsā sīlavato sīlasampadāyā”ti.</p>
<p><a class="sc" id="99"></a><a class="ms" id="p_3V_1296"></a>Atha kho bhagavā pāṭaligāmike upāsake bahudeva rattiṃ dhammiyā kathāya sandassetvā samādapetvā samuttejetvā sampahaṃsetvā uyyojesi—“abhikkantā kho, gahapatayo, ratti. Yassadāni tumhe kālaṃ maññathā”ti. “Evaṃ, bhante”ti, kho pāṭaligāmikā upāsakā bhagavato paṭissuṇitvā uṭṭhāyāsanā bhagavantaṃ abhivādetvā padakkhiṇaṃ katvā pakkamiṃsu. Atha kho bhagavā acira­pakkan­tesu pāṭaligāmikesu upāsakesu suññāgāraṃ pāvisi.</p>
<h2>15. Sunidha­vassakā­ravat­thu</h2>
<p><a class="sc" id="100"></a><a class="ms" id="p_3V_1297"></a><a class="msdiv" id="msdiv286"></a>Tena kho pana samayena sunidha­vassakārā maga­dha­mahā­mattā pāṭaligāme nagaraṃ māpenti vajjīnaṃ paṭibāhāya. Addasā kho bhagavā rattiyā paccūsasamayaṃ paccuṭṭhāya dibbena cakkhunā visuddhena atik­kanta­mānusa­kena sambahulā devatāyo pāṭaligāme vatthūni parig­gaṇ­hantiyo. Yasmiṃ padese mahesakkhā devatā vatthūni pariggaṇhanti, mahesakkhānaṃ tattha rājūnaṃ rāja­mahā­mattā­naṃ cittāni namanti nivesanāni māpetuṃ. Yasmiṃ padese majjhimā devatā vatthūni pariggaṇhanti, majjhimānaṃ tattha rājūnaṃ rāja­mahā­mattā­naṃ cittāni namanti nivesanāni māpetuṃ. Yasmiṃ padese nīcā devatā vatthūni pariggaṇhanti, nīcānaṃ tattha rājūnaṃ rāja­mahā­mattā­naṃ cittāni namanti nivesanāni māpetuṃ.</p>
<p><a class="sc" id="101"></a><a class="pts-vp-pi" id="pts-vp-pi1.229"></a><a class="ms" id="p_3V_1298"></a>Atha kho bhagavā āyasmantaṃ ānandaṃ āmantesi—“ke nu kho te, ānanda, pāṭaligāme nagaraṃ māpentī”ti? “Sunidha­vassakārā, bhante, maga­dha­mahā­mattā pāṭaligāme nagaraṃ māpenti vajjīnaṃ paṭibāhāyā”ti. “Seyyathāpi, ānanda, devehi tāvatiṃsehi saddhiṃ mantetvā; evameva kho, ānanda, sunidha­vassakārā maga­dha­mahā­mattā pāṭaligāme nagaraṃ māpenti vajjīnaṃ paṭibāhāya. Idhāhaṃ, ānanda, rattiyā paccūsasamayaṃ paccuṭṭhāya addasaṃ dibbena cakkhunā visuddhena atik­kanta­mānusa­kena sambahulā devatāyo pāṭaligāme vatthūni parig­gaṇ­hantiyo. Yasmiṃ padese mahesakkhā devatā vatthūni pariggaṇhanti, mahesakkhānaṃ tattha rājūnaṃ rāja­mahā­mattā­naṃ cittāni namanti nivesanāni māpetuṃ. Yasmiṃ padese majjhimā devatā vatthūni pariggaṇhanti, majjhimānaṃ tattha rājūnaṃ rāja­mahā­mattā­naṃ cittāni namanti nivesanāni māpetuṃ. Yasmiṃ padese nīcā devatā vatthūni pariggaṇhanti, nīcānaṃ tattha rājūnaṃ rāja­mahā­mattā­naṃ cittāni namanti nivesanāni māpetuṃ. Yāvatā, ānanda, ariyaṃ āyatanaṃ, yāvatā vaṇippatho, idaṃ agganagaraṃ bhavissati pāṭaliputtaṃ puṭabhedanaṃ. Pāṭaliputtassa kho, ānanda, tayo antarāyā bhavissanti—aggito vā udakato vā abbhantarato vā mithubhedā”ti.</p>
<p><a class="sc" id="102"></a><a class="ms" id="p_3V_1299"></a>Atha kho sunidha­vassakārā maga­dha­mahā­mattā yena bhagavā tenu­pasaṅka­miṃsu, upasaṅkamitvā bhagavatā saddhiṃ sammodiṃsu, sammodanīyaṃ kathaṃ sāraṇīyaṃ vītisāretvā ekamantaṃ aṭṭhaṃsu. Ekamantaṃ ṭhitā kho sunidha­vassakārā maga­dha­mahā­mattā bhagavantaṃ etadavocuṃ—“adhivāsetu no bhavaṃ gotamo ajjatanāya bhattaṃ saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho sunidha­vassakārā maga­dha­mahā­mattā bhagavato adhivāsanaṃ viditvā pakkamiṃsu. Atha kho sunidha­vassakārā maga­dha­mahā­mattā paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesuṃ—“kālo, bho gotama, niṭṭhitaṃ bhattan”ti. Atha kho bhagavā pubbaṇ­ha­samayaṃ nivāsetvā patta­cīvara­mādāya yena suni­dhavas­sakārā­naṃ maga­dha­mahā­mattā­naṃ parivesanā tenupasaṅkami; upasaṅkamitvā paññatte āsane nisīdi saddhiṃ ­bhik­khu­saṃ­ghena. Atha kho sunidha­vassakārā maga­dha­mahā­mattā buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā bhagavantaṃ bhuttāviṃ onīta­patta­pāṇiṃ ekamantaṃ nisīdiṃsu. Ekamantaṃ nisinne kho sunidha­vassakāre maga­dha­mahā­matte bhagavā imāhi gāthāhi anumodi—</p>
<blockquote class="gatha">
<p><a class="sc" id="103"></a><a class="ms" id="p_3V_1300"></a>“Yasmiṃ padese kappeti,<br> vāsaṃ paṇḍitajātiyo;<br> Sīlavantettha bhojetvā,<br> saññate <span class="var" title="brahmacārino (si, s1-3) | brahmacariye (pts1)" id="note353">brahmacārayo</span>.</p>
<p><a class="sc" id="104"></a><a class="ms" id="p_3V_1301"></a>Yā tattha devatā āsuṃ,<br> tāsaṃ dakkhiṇamādise;<br> Tā pūjitā pūjayanti,<br> mānitā mānayanti naṃ.</p>
<p><a class="sc" id="105"></a><a class="pts-vp-pi" id="pts-vp-pi1.230"></a><a class="ms" id="p_3V_1302"></a>Tato naṃ anukampanti,<br> mātā puttaṃva orasaṃ;<br> Deva­tā­nukam­pito poso,<br> sadā bhadrāni passatī”ti.</p>
</blockquote>
<p><a class="sc" id="106"></a><a class="ms" id="p_3V_1303"></a>Atha kho bhagavā sunidha­vassakāre maga­dha­mahā­matte imāhi gāthāhi anumoditvā uṭṭhāyāsanā pakkāmi.</p>
<p><a class="sc" id="107"></a><a class="ms" id="p_3V_1304"></a>Tena kho pana samayena sunidha­vassakārā maga­dha­mahā­mattā bhagavantaṃ piṭṭhito piṭṭhito anubandhā honti—“yenajja samaṇo gotamo dvārena nikkhamissati, taṃ gotamadvāraṃ nāma bhavissati; yena titthena gaṅgaṃ nadiṃ uttarissati, taṃ gotamatitthaṃ nāma bhavissatī”ti.</p>
<p><a class="sc" id="108"></a><a class="ms" id="p_3V_1305"></a>Atha kho bhagavā yena dvārena nikkhami, taṃ gotamadvāraṃ nāma ahosi. Atha kho bhagavā yena gaṅgā nadī tenupasaṅkami. Tena kho pana samayena gaṅgā nadī pūrā hoti samatittikā kākapeyyā. Manussā aññe nāvaṃ pariyesanti, aññe uḷumpaṃ pariyesanti, aññe kullaṃ bandhanti orā pāraṃ gantukāmā.</p>
<p><a class="sc" id="109"></a><a class="ms" id="p_3V_1306"></a>Addasā kho bhagavā te manusse aññe nāvaṃ pariyesante, aññe uḷumpaṃ pariyesante, aññe kullaṃ bandhante orā pāraṃ gantukāme, disvāna seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; <span class="var" title="evameva bhagavā (bj, s1-3) | evameva (pts1)" id="note355">evameva kho</span>—gaṅgāya nadiyā orimatīre antarahito pārimatīre paccuṭṭhāsi saddhiṃ ­bhik­khu­saṃ­ghena.</p>
<p><a class="sc" id="110"></a><a class="ms" id="p_3V_1307"></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—</p>
<blockquote class="gatha">
<p><a class="sc" id="111"></a><a class="ms" id="p_3V_1308"></a>“Ye taranti aṇṇavaṃ saraṃ,<br> Setuṃ katvāna visajja pallalāni;<br> Kullañhi <span class="var" title="pabandhati (bj, s1-3)" id="note356">jano bandhati</span>,<br> Tiṇṇā medhāvino janā”ti.</p>
</blockquote>
<h2>16. Koṭi­gāme­sacca­kathā</h2>
<p><a class="sc" id="112"></a><a class="pts-vp-pi" id="pts-vp-pi1.231"></a><a class="ms" id="p_3V_1309"></a><a class="msdiv" id="msdiv287"></a>Atha kho bhagavā yena koṭigāmo tenupasaṅkami. Tatra sudaṃ bhagavā koṭigāme viharati. Tatra kho bhagavā bhikkhū āmantesi—“ catunnaṃ, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Katamesaṃ catunnaṃ? Dukkhassa, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Duk­kha­sa­muda­yassa ariyasaccassa … pe … duk­kha­nirodhassa ariyasaccassa … pe … duk­kha­nirodha­gāminiyā paṭipadāya ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ, <span class="var" title="dukkhasamudayo (s1-3)" id="note358">duk­kha­sa­muda­yaṃ</span> ariyasaccaṃ anubuddhaṃ paṭividdhaṃ, <span class="var" title="dukkhanirodho (s1-3)" id="note359">dukkhanirodhaṃ</span> ariyasaccaṃ anubuddhaṃ paṭividdhaṃ, duk­kha­nirodha­gāminī paṭipadā ariyasaccaṃ anubuddhaṃ paṭividdhaṃ, ucchinnā bhavataṇhā, khīṇā bhavanetti, natthi dāni punabbhavoti.</p>
<blockquote class="gatha">
<p><a class="sc" id="113"></a><a class="ms" id="p_3V_1310"></a>Catunnaṃ ariyasaccānaṃ,<br> yathābhūtaṃ adassanā;<br> Saṃsitaṃ dīghamaddhānaṃ,<br> tāsu tāsveva jātisu.</p>
<p><a class="sc" id="114"></a><a class="ms" id="p_3V_1311"></a>Tāni etāni diṭṭhāni,<br> bhavanetti samūhatā;<br> Ucchinnaṃ mūlaṃ dukkhassa,<br> natthi dāni punabbhavo”ti.</p>
</blockquote>
<h2>17. Ambapālīvatthu</h2>
<p><a class="sc" id="115"></a><a class="ms" id="p_3V_1312"></a><a class="msdiv" id="msdiv288"></a>Assosi kho ambapālī gaṇikā—“bhagavā kira koṭigāmaṃ anuppatto”ti. Atha kho ambapālī gaṇikā bhadrāni bhadrāni yānāni <span class="var" title="yojāpetvā bhadraṃ yānaṃ (bj, s3, pts1)" id="note361">yojāpetvā bhadraṃ bhadraṃ yānaṃ</span> abhiruhitvā bhadrehi bhadrehi yānehi vesāliyā niyyāsi bhagavantaṃ dassanāya. Yāvatikā yānassa bhūmi, yānena gantvā, yānā paccorohitvā, pattikāva yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho ambapāliṃ gaṇikaṃ bhagavā dhammiyā kathāya sandassesi samādapesi samuttejesi sampahaṃsesi. Atha kho ambapālī gaṇikā bhagavatā dhammiyā kathāya sandassitā samādapitā samuttejitā sampahaṃsitā bhagavantaṃ etadavoca—“adhivāsetu me, bhante, bhagavā svātanāya bhattaṃ saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho ambapālī gaṇikā bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<h2>18. Licchavīvatthu</h2>
<p><a class="sc" id="116"></a><a class="pts-vp-pi" id="pts-vp-pi1.232"></a><a class="ms" id="p_3V_1313"></a><a class="msdiv" id="msdiv289"></a>Assosuṃ kho vesālikā licchavī—“bhagavā kira koṭigāmaṃ anuppatto”ti. Atha kho vesālikā licchavī bhadrāni bhadrāni yānāni yojāpetvā bhadraṃ bhadraṃ yānaṃ abhiruhitvā bhadrehi bhadrehi yānehi vesāliyā <span class="var" title="nīsiṃsu (bj) | niyyiṃsu (s1-3)" id="note363">niyyāsuṃ</span> bhagavantaṃ dassanāya. Appekacce licchavī nīlā honti nīlavaṇṇā nīlavatthā nīlālaṅkārā, appekacce licchavī pītā honti pītavaṇṇā pītavatthā pītālaṅkārā, appekacce licchavī lohitā honti <span class="var" title="lohitakavaṇṇā lohitakavatthā lohita­kā­laṅkārā (bj, s1-3)" id="note364">lohitavaṇṇā lohitavatthā lohitālaṅkārā</span>, appekacce licchavī odātā honti odātavaṇṇā odātavatthā odātālaṅkārā. Atha kho ambapālī gaṇikā daharānaṃ daharānaṃ licchavīnaṃ īsāya īsaṃ yugena yugaṃ cakkena cakkaṃ akkhena akkhaṃ <span class="var" title="paṭivattesi (bj, s1-3, mr)" id="note365">paṭivaṭṭesi</span>. Atha kho te licchavī ambapāliṃ gaṇikaṃ etadavocuṃ—“kissa, je <span class="var" title="amhākaṃ daharānaṃ daharānaṃ (bj, s1-3)" id="note366">ambapāli, daharānaṃ daharānaṃ</span> licchavīnaṃ īsāya īsaṃ yugena yugaṃ cakkena cakkaṃ akkhena akkhaṃ paṭivaṭṭesī”ti? “Tathā hi pana mayā, ayyaputtā, svātanāya buddhappamukho bhikkhusaṃgho nimantito”ti. “Dehi, je ambapāli, amhākaṃ etaṃ bhattaṃ satasahassenā”ti. “Sacepi me, ayyaputtā, vesāliṃ sāhāraṃ dajjeyyātha, neva dajjāhaṃ taṃ bhattan”ti. Atha kho te licchavī aṅguliṃ phoṭesuṃ—“<span class="var" title="parājitamha (bj, s1-3)" id="note367">jitamha</span> vata bho ambakāya, parājitamha vata bho ambakāyā”ti. Atha kho te licchavī yena bhagavā tenu­pasaṅka­miṃsu. Addasā kho bhagavā te licchavī dūratova āgacchante, disvāna bhikkhū āmantesi—“yehi, bhikkhave, bhikkhūhi devā tāvatiṃsā adiṭṭhapubbā, oloketha, bhikkhave, ­liccha­vī­parisaṃ; apaloketha, bhikkhave, ­liccha­vī­parisaṃ; upasaṃharatha, bhikkhave, ­liccha­vī­parisaṃ tāvatiṃ­sa­parisan”ti.</p>
<p><a class="sc" id="117"></a><a class="ms" id="p_3V_1314"></a>Atha kho te licchavī yāvatikā yānassa bhūmi, yānena gantvā yānā paccorohitvā pattikāva yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te licchavī bhagavā dhammiyā kathāya sandassesi samādapesi samuttejesi sampahaṃsesi. Atha kho te licchavī, bhagavatā dhammiyā kathāya sandassitā samādapitā samuttejitā sampahaṃsitā bhagavantaṃ etadavocuṃ—“adhivāsetu no, bhante, bhagavā svātanāya bhattaṃ saddhiṃ ­bhik­khu­saṃ­ghenā”ti. “Adhivuṭṭhomhi, licchavī, svātanāya ambapāliyā gaṇikāya bhattan”ti. Atha kho te licchavī aṅguliṃ phoṭesuṃ—“jitamha vata bho ambakāya, parājitamha vata bho ambakāyā”ti. Atha kho te licchavī bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkamiṃsu.</p>
<p><a class="sc" id="118"></a><a class="pts-vp-pi" id="pts-vp-pi1.233"></a><a class="ms" id="p_3V_1315"></a>Atha kho bhagavā koṭigāme yathābhirantaṃ <span class="var" title="^dn16#102 [Mahā­pari­nib­bā­na­sutta/11. Ambapālīgaṇikā] mahā­pari­nib­bā­na­sutte anusandhi aññathā" id="note368">viharitvā</span> yena <span class="var" title="nādikā (si, s1-3) | ñātikā (pts1)" id="note369">nātikā</span> tenupasaṅkami. Tatra sudaṃ bhagavā nātike viharati giñjakāvasathe. Atha kho ambapālī gaṇikā tassā rattiyā accayena sake ārāme paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—“kālo, bhante, niṭṭhitaṃ bhattan”ti. Atha kho bhagavā pubbaṇ­ha­samayaṃ nivāsetvā patta­cīvara­mādāya yena ambapāliyā gaṇikāya parivesanā tenupasaṅkami; upasaṅkamitvā paññatte āsane nisīdi saddhiṃ ­bhik­khu­saṃ­ghena. Atha kho ambapālī gaṇikā buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā bhagavantaṃ bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinnā kho ambapālī gaṇikā bhagavantaṃ etadavoca—“imāhaṃ, bhante, ambavanaṃ buddhap­pamu­khassa ­bhik­khu­saṃ­ghassa dammī”ti. Paṭiggahesi bhagavā ārāmaṃ. Atha kho bhagavā ambapāliṃ gaṇikaṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā yena mahāvanaṃ tenupasaṅkami. Tatra sudaṃ bhagavā vesāliyaṃ viharati mahāvane kūṭā­gāra­sālāyaṃ.</p>
<p class="endsutta"> <a class="sc" id="119"></a><a class="ms" id="p_3V_1316"></a>­Liccha­vibhā­ṇavāro niṭṭhito tatiyo.</p>
<h2>19. Sīha­senā­pati­vatthu</h2>
<p><a class="sc" id="120"></a><a class="ms" id="p_3V_1317"></a><a class="msdiv" id="msdiv290"></a>Tena kho pana samayena abhiññātā abhiññātā licchavī <span class="var" title="santhāgāre (bj, s1-3, pts1 ^an8.12#1 [12. Sīhasutta])" id="note371">sandhāgāre</span> sannisinnā sannipatitā aneka­pariyā­yena buddhassa vaṇṇaṃ bhāsanti, dhammassa vaṇṇaṃ bhāsanti, saṃghassa vaṇṇaṃ bhāsanti. Tena kho pana samayena sīho senāpati nigaṇṭhasāvako tassaṃ parisāyaṃ nisinno hoti. Atha kho sīhassa senāpatissa etadahosi—“nissaṃsayaṃ kho so bhagavā arahaṃ sammāsambuddho bhavissati, tathā hime abhiññātā abhiññātā licchavī sandhāgāre sannisinnā sannipatitā aneka­pariyā­yena buddhassa vaṇṇaṃ bhāsanti, dhammassa vaṇṇaṃ bhāsanti, saṃghassa vaṇṇaṃ bhāsanti. Yannūnāhaṃ taṃ bhagavantaṃ dassanāya upasaṅkameyyaṃ arahantaṃ sammā­sambud­dhan”ti. Atha kho sīho senāpati yena nigaṇṭho <span class="var" title="nātaputto (bj, pts1)" id="note372">nāṭaputto</span> tenupasaṅkami, upasaṅkamitvā nigaṇṭhaṃ nāṭaputtaṃ etadavoca—“icchāmahaṃ, bhante, samaṇaṃ gotamaṃ dassanāya upasaṅkamitun”ti. “Kiṃ pana tvaṃ, sīha, kiriyavādo samāno akiriyavādaṃ samaṇaṃ gotamaṃ dassanāya upasaṅka­mis­sasi? Samaṇo hi, sīha, gotamo akiriyavādo akiriyāya dhammaṃ deseti, tena ca sāvake vinetī”ti. Atha kho sīhassa senāpatissa yo ahosi gamikā­bhi­saṅ­khāro bhagavantaṃ dassanāya, so paṭippassambhi.</p>
<p><a class="sc" id="121"></a><a class="pts-vp-pi" id="pts-vp-pi1.234"></a><a class="ms" id="p_3V_1318"></a>Dutiyampi kho abhiññātā abhiññātā licchavī sandhāgāre sannisinnā sannipatitā aneka­pariyā­yena buddhassa vaṇṇaṃ bhāsanti, dhammassa vaṇṇaṃ bhāsanti, saṃghassa vaṇṇaṃ bhāsanti. Dutiyampi kho sīhassa senāpatissa etadahosi—“nissaṃsayaṃ kho so bhagavā arahaṃ sammāsambuddho bhavissati, tathā hime abhiññātā abhiññātā licchavī sandhāgāre sannisinnā sannipatitā aneka­pariyā­yena buddhassa vaṇṇaṃ bhāsanti, dhammassa vaṇṇaṃ bhāsanti, saṃghassa vaṇṇaṃ bhāsanti. Yannūnāhaṃ taṃ bhagavantaṃ dassanāya upasaṅkameyyaṃ arahantaṃ sammā­sambud­dhan”ti. Dutiyampi kho sīho senāpati yena nigaṇṭho nāṭaputto tenupasaṅkami, upasaṅkamitvā nigaṇṭhaṃ nāṭaputtaṃ etadavoca—“icchāmahaṃ, bhante, samaṇaṃ gotamaṃ dassanāya upasaṅkamitun”ti. “Kiṃ pana tvaṃ, sīha, kiriyavādo samāno akiriyavādaṃ samaṇaṃ gotamaṃ dassanāya upasaṅka­mis­sasi? Samaṇo hi, sīha, gotamo akiriyavādo akiriyāya dhammaṃ deseti, tena ca sāvake vinetī”ti. Dutiyampi kho sīhassa senāpatissa yo ahosi gamikā­bhi­saṅ­khāro bhagavantaṃ dassanāya, so paṭippassambhi.</p>
<p><a class="sc" id="122"></a><a class="ms" id="p_3V_1319"></a>Tatiyampi kho abhiññātā abhiññātā licchavī sandhāgāre sannisinnā sannipatitā aneka­pariyā­yena buddhassa vaṇṇaṃ bhāsanti, dhammassa vaṇṇaṃ bhāsanti, saṃghassa vaṇṇaṃ bhāsanti. Tatiyampi kho sīhassa senāpatissa etadahosi—“nissaṃsayaṃ kho so bhagavā arahaṃ sammāsambuddho bhavissati, tathā hime abhiññātā abhiññātā licchavī sandhāgāre sannisinnā sannipatitā aneka­pariyā­yena buddhassa vaṇṇaṃ bhāsanti, dhammassa vaṇṇaṃ bhāsanti, saṃghassa vaṇṇaṃ bhāsanti. Kiñhi me karissanti nigaṇṭhā apalokitā vā anapalokitā vā? Yannūnāhaṃ anapaloketvāva nigaṇṭhe taṃ bhagavantaṃ dassanāya upasaṅkameyyaṃ arahantaṃ sammā­sambud­dhan”ti.</p>
<p><a class="sc" id="123"></a><a class="ms" id="p_3V_1320"></a>Atha kho sīho senāpati pañcahi rathasatehi divādivassa vesāliyā niyyāsi bhagavantaṃ dassanāya. Yāvatikā yānassa bhūmi, yānena gantvā yānā paccorohitvā pattikova yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho sīho senāpati bhagavantaṃ etadavoca— “sutaṃ me taṃ, bhante—‘akiriyavādo samaṇo gotamo akiriyāya dhammaṃ deseti, tena ca sāvake vinetī’ti. Ye te, bhante, evamāhaṃsu—‘akiriyavādo samaṇo gotamo, akiriyāya dhammaṃ deseti, tena ca sāvake vinetī’ti. Kacci te, bhante, bhagavato vuttavādino, na ca bhagavantaṃ abhūtena abbhācikkhanti, dhammassa cānudhammaṃ byākaronti, na ca koci sahadhammiko vādānuvādo gārayhaṃ ṭhānaṃ āgacchati? Anab­bhak­khā­tukāmā hi mayaṃ, bhante, bhagavantan”ti.</p>
<p><a class="sc" id="124"></a><a class="ms" id="p_3V_1321"></a><a class="msdiv" id="msdiv291"></a>“Atthi, sīha, pariyāyo, yena maṃ pariyāyena sammā vadamāno vadeyya— akiriyavādo samaṇo gotamo, akiriyāya dhammaṃ deseti, tena ca sāvake vinetīti. Atthi, sīha, pariyāyo, yena maṃ pariyāyena sammā vadamāno vadeyya—kiriyavādo samaṇo gotamo kiriyāya dhammaṃ deseti, tena ca sāvake vinetīti. Atthi, sīha, pariyāyo, yena maṃ pariyāyena sammā vadamāno vadeyya—ucchedavādo samaṇo gotamo ucchedāya dhammaṃ deseti, tena ca sāvake vinetīti. Atthi, sīha, pariyāyo, yena maṃ pariyāyena sammā vadamāno vadeyya—jegucchī samaṇo gotamo, jegucchitāya dhammaṃ deseti, tena ca sāvake vinetīti. Atthi, sīha, pariyāyo, yena maṃ pariyāyena sammā vadamāno vadeyya—venayiko samaṇo gotamo, vinayāya dhammaṃ deseti, tena ca sāvake vinetīti. Atthi, sīha, pariyāyo, yena maṃ pariyāyena sammā vadamāno vadeyya—tapassī samaṇo gotamo, tapassitāya dhammaṃ deseti, tena ca sāvake vinetīti. Atthi, sīha, pariyāyo, yena maṃ pariyāyena sammā vadamāno vadeyya—apagabbho samaṇo gotamo, apagabbhatāya dhammaṃ deseti, tena ca sāvake vinetīti. Atthi, sīha, pariyāyo, yena maṃ pariyāyena sammā vadamāno vadeyya—assattho samaṇo gotamo, assāsāya dhammaṃ deseti, tena ca sāvake vinetīti.</p>
<p><a class="sc" id="125"></a><a class="pts-vp-pi" id="pts-vp-pi1.235"></a><a class="ms" id="p_3V_1322"></a><a class="msdiv" id="msdiv292"></a>Katamo ca, sīha, pariyāyo, yena maṃ pariyāyena sammā vadamāno vadeyya— akiriyavādo samaṇo gotamo, akiriyāya dhammaṃ deseti, tena ca sāvake vinetīti? Ahañhi, sīha, akiriyaṃ vadāmi kāya­ducca­ritassa vacī­ducca­ritassa mano­ducca­ritassa; anekavihitānaṃ pāpakānaṃ akusalānaṃ dhammānaṃ akiriyaṃ vadāmi. Ayaṃ kho, sīha, pariyāyo, yena maṃ pariyāyena sammā vadamāno vadeyya— akiriyavādo samaṇo gotamo, akiriyāya dhammaṃ deseti, tena ca sāvake vinetīti.</p>
<p><a class="sc" id="126"></a><a class="ms" id="p_3V_1323"></a>Katamo ca, sīha, pariyāyo, yena maṃ pariyāyena sammā vadamāno vadeyya— kiriyavādo samaṇo gotamo, kiriyāya dhammaṃ deseti, tena ca sāvake vinetīti? Ahañhi, sīha, kiriyaṃ vadāmi kāya­su­cari­tassa vacī­su­cari­tassa mano­su­cari­tassa, anekavihitānaṃ kusalānaṃ dhammānaṃ kiriyaṃ vadāmi. Ayaṃ kho, sīha, pariyāyo, yena maṃ pariyāyena sammā vadamāno vadeyya—kiriyavādo samaṇo gotamo, kiriyāya dhammaṃ deseti, tena ca sāvake vinetīti.</p>
<p><a class="sc" id="127"></a><a class="ms" id="p_3V_1324"></a>Katamo ca, sīha, pariyāyo, yena maṃ pariyāyena sammā vadamāno vadeyya— ucchedavādo samaṇo gotamo, ucchedāya dhammaṃ deseti, tena ca sāvake vinetīti? Ahañhi, sīha, ucchedaṃ vadāmi rāgassa dosassa mohassa; anekavihitānaṃ pāpakānaṃ akusalānaṃ dhammānaṃ ucchedaṃ vadāmi. Ayaṃ kho, sīha, pariyāyo, yena maṃ pariyāyena sammā vadamāno vadeyya—ucchedavādo samaṇo gotamo ucchedāya dhammaṃ deseti, tena ca sāvake vinetīti.</p>
<p><a class="sc" id="128"></a><a class="ms" id="p_3V_1325"></a>Katamo ca, sīha, pariyāyo, yena maṃ pariyāyena sammā vadamāno vadeyya— jegucchī samaṇo gotamo, jegucchitāya dhammaṃ deseti, tena ca sāvake vinetīti? Ahañhi, sīha, jigucchāmi kāya­ducca­ritena vacī­ducca­ritena mano­ducca­ritena; anekavihitānaṃ pāpakānaṃ akusalānaṃ dhammānaṃ samāpattiyā jigucchāmi. Ayaṃ kho, sīha, pariyāyo, yena maṃ pariyāyena sammā vadamāno vadeyya—jegucchī samaṇo gotamo, jegucchitāya dhammaṃ deseti, tena ca sāvake vinetīti.</p>
<p><a class="sc" id="129"></a><a class="ms" id="p_3V_1326"></a>Katamo ca, sīha, pariyāyo, yena maṃ pariyāyena sammā vadamāno vadeyya— venayiko samaṇo gotamo, vinayāya dhammaṃ deseti, tena ca sāvake vinetīti? Ahañhi, sīha, vinayāya dhammaṃ desemi rāgassa dosassa mohassa; anekavihitānaṃ pāpakānaṃ akusalānaṃ dhammānaṃ vinayāya dhammaṃ desemi. Ayaṃ kho, sīha, pariyāyo, yena maṃ pariyāyena sammā vadamāno vadeyya—venayiko samaṇo gotamo, vinayāya dhammaṃ deseti, tena ca sāvake vinetīti.</p>
<p><a class="sc" id="130"></a><a class="pts-vp-pi" id="pts-vp-pi1.236"></a><a class="ms" id="p_3V_1327"></a>Katamo ca, sīha, pariyāyo, yena maṃ pariyāyena sammā vadamāno vadeyya—tapassī samaṇo gotamo, tapassitāya dhammaṃ deseti, tena ca sāvake vinetīti? Tapanīyāhaṃ, sīha, pāpake akusale dhamme vadāmi—kāyaduccaritaṃ vacīduccaritaṃ manoduccaritaṃ. Yassa kho, sīha, tapanīyā pāpakā akusalā dhammā pahīnā ucchinnamūlā tālāvatthukatā anabhāvaṃkatā āyatiṃ anuppādadhammā, tamahaṃ tapassīti vadāmi. Tathāgatassa kho, sīha, tapanīyā pāpakā akusalā dhammā pahīnā ucchinnamūlā tālāvatthukatā <span class="var" title="anabhāvakatā (bj)" id="note373">anabhāvaṃkatā</span> āyatiṃ anuppādadhammā. Ayaṃ kho, sīha, pariyāyo, yena maṃ pariyāyena sammā vadamāno vadeyya tapassī samaṇo gotamo tapassitāya dhammaṃ deseti, tena ca sāvake vinetīti.</p>
<p><a class="sc" id="131"></a><a class="ms" id="p_3V_1328"></a>Katamo ca, sīha, pariyāyo, yena maṃ pariyāyena sammā vadamāno vadeyya— apagabbho samaṇo gotamo apagabbhatāya dhammaṃ deseti, tena ca sāvake vinetīti? Yassa kho, sīha, āyatiṃ gabbhaseyyā punabbha­vā­bhi­nib­batti pahīnā ucchinnamūlā tālāvatthukatā anabhāvaṃkatā āyatiṃ anuppādadhammā, tamahaṃ apagabbhoti vadāmi. Tathāgatassa kho, sīha, āyatiṃ gabbhaseyyā punabbha­vā­bhi­nib­batti pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Ayaṃ kho, sīha, pariyāyo, yena maṃ pariyāyena sammā vadamāno vadeyya—apagabbho samaṇo gotamo, apagabbhatāya dhammaṃ deseti, tena ca sāvake vinetīti.</p>
<p><a class="sc" id="132"></a><a class="ms" id="p_3V_1329"></a>Katamo ca, sīha, pariyāyo, yena maṃ pariyāyena sammā vadamāno vadeyya— assattho samaṇo gotamo assāsāya dhammaṃ deseti, tena ca sāvake vinetīti? Ahañhi, sīha, assattho paramena assāsena, <span class="var" title="assāsāya ca (bj, s1-3, pts1)" id="note374">assāsāya</span> dhammaṃ desemi, tena ca sāvake vinemi. Ayaṃ kho, sīha, pariyāyo, yena maṃ pariyāyena sammā vadamāno vadeyya—assattho samaṇo gotamo assāsāya dhammaṃ deseti, tena ca sāvake vinetī”ti.</p>
<p><a class="sc" id="133"></a><a class="pts-vp-pi" id="pts-vp-pi1.237"></a><a class="ms" id="p_3V_1330"></a><a class="msdiv" id="msdiv293"></a>Evaṃ vutte sīho senāpati bhagavantaṃ etadavoca—“abhikkantaṃ, bhante … pe … upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti. “<span class="var" title="anuvijjakāraṃ (pts1, mr)" id="note375">Anuviccakāraṃ</span> kho, sīha, karohi; anuviccakāro tumhādisānaṃ ñātamanussānaṃ sādhu hotī”ti. “Imināpāhaṃ, bhante, <span class="var" title="bhagavato vacanena (bj, s1-3)" id="note376">bhagavato</span> <span class="var" title="bhīyosomattāya (bj)" id="note377">bhiyyoso mattāya</span> attamano abhiraddho, yaṃ maṃ bhagavā evamāha—‘anuviccakāraṃ kho, sīha, karohi; anuviccakāro tumhādisānaṃ ñātamanussānaṃ sādhu hotī’ti. Mamañhi, bhante, aññatitthiyā sāvakaṃ labhitvā kevalakappaṃ vesāliṃ paṭākaṃ parihareyyuṃ—‘sīho <span class="var" title="sīho (bj, pts1)" id="note378">kho</span> amhākaṃ senāpati sāvakattaṃ upagato’ti. Atha ca pana maṃ bhagavā evamāha— ‘anuviccakāraṃ kho, sīha, karohi; anuviccakāro tumhādisānaṃ ñātamanussānaṃ sādhu hotī’ti. Esāhaṃ, bhante, dutiyampi bhagavantaṃ saraṇaṃ gacchāmi dhammañca ­bhik­khu­saṃ­ghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti. “Dīgharattaṃ kho te, sīha, nigaṇṭhānaṃ opānabhūtaṃ kulaṃ, yena nesaṃ upagatānaṃ piṇḍakaṃ dātabbaṃ maññeyyāsī”ti. “Imināpāhaṃ, bhante, bhagavato bhiyyoso mattāya attamano abhiraddho, yaṃ maṃ bhagavā evamāha—‘dīgharattaṃ kho te, sīha, nigaṇṭhānaṃ opānabhūtaṃ kulaṃ, yena nesaṃ upagatānaṃ piṇḍakaṃ dātabbaṃ maññeyyāsī’ti. Sutaṃ me taṃ, bhante, samaṇo gotamo evamāha— ‘mayhameva dānaṃ dātabbaṃ, na aññesaṃ dānaṃ dātabbaṃ; mayhameva sāvakānaṃ dānaṃ dātabbaṃ, na aññesaṃ sāvakānaṃ dānaṃ dātabbaṃ; mayhameva dinnaṃ mahapphalaṃ, na aññesaṃ dinnaṃ mahapphalaṃ; mayhameva sāvakānaṃ dinnaṃ mahapphalaṃ, na aññesaṃ sāvakānaṃ dinnaṃ mahapphalan’ti. Atha ca pana maṃ bhagavā nigaṇṭhesupi dāne samādapeti. Api ca, bhante, mayamettha kālaṃ jānissāma. Esāhaṃ, bhante, tatiyampi bhagavantaṃ saraṇaṃ gacchāmi dhammañca ­bhik­khu­saṃ­ghañca. Upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti.</p>
<p><a class="sc" id="134"></a><a class="ms" id="p_3V_1331"></a>Atha kho bhagavā sīhassa senāpatissa anupubbiṃ kathaṃ kathesi, seyyathidaṃ— dānakathaṃ … pe … aparappaccayo satthusāsane bhagavantaṃ etadavoca—“adhivāsetu me, bhante, bhagavā svātanāya bhattaṃ saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho sīho senāpati bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="135"></a><a class="ms" id="p_3V_1332"></a><a class="msdiv" id="msdiv294"></a>Atha kho sīho senāpati aññataraṃ purisaṃ āṇāpesi—“gaccha, bhaṇe, pavattamaṃsaṃ jānāhī”ti. Atha kho sīho senāpati tassā rattiyā accayena paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—“kālo, bhante, niṭṭhitaṃ bhattan”ti. Atha kho bhagavā pubbaṇ­ha­samayaṃ nivāsetvā patta­cīvara­mādāya yena sīhassa senāpatissa nivesanaṃ tenupasaṅkami; upasaṅkamitvā paññatte āsane nisīdi saddhiṃ ­bhik­khu­saṃ­ghena.</p>
<p><a class="sc" id="136"></a><a class="pts-vp-pi" id="pts-vp-pi1.238"></a><a class="ms" id="p_3V_1333"></a>Tena kho pana samayena sambahulā nigaṇṭhā vesāliyaṃ <span class="var" title="rathiyā rathiyaṃ (bj) | rathiyāya rathiyaṃ (s1-3, pts1)" id="note379">rathikāya rathikaṃ</span> siṅghāṭakena siṅghāṭakaṃ bāhā paggayha kandanti—“ajja sīhena senāpatinā <span class="var" title="thullaṃ (bj, s1-3, pts1)" id="note380">thūlaṃ</span> pasuṃ vadhitvā samaṇassa gotamassa bhattaṃ kataṃ, taṃ samaṇo gotamo jānaṃ uddissakataṃ maṃsaṃ paribhuñjati paṭiccakamman”ti. Atha kho aññataro puriso yena sīho senāpati tenupasaṅkami, upasaṅkamitvā sīhassa senāpatissa upakaṇṇake ārocesi—“yagghe, bhante, jāneyyāsi, ete sambahulā nigaṇṭhā vesāliyaṃ rathikāya rathikaṃ siṅghāṭakena siṅghāṭakaṃ bāhā paggayha kandanti— ‘ajja sīhena senāpatinā thūlaṃ pasuṃ vadhitvā samaṇassa gotamassa bhattaṃ kataṃ, taṃ samaṇo gotamo jānaṃ uddissakataṃ maṃsaṃ paribhuñjati paṭiccakamman’”ti. “Alaṃ, ayyo, dīgharattampi te āyasmantā avaṇṇakāmā buddhassa, avaṇṇakāmā dhammassa, avaṇṇakāmā saṃghassa; na ca pana te āyasmantā <span class="var" title="jīranti (bj, pts1) | kīranti (s1-3)" id="note381">jiridanti</span> taṃ bhagavantaṃ asatā tucchā musā abhūtena abbhācikkhantā; na ca mayaṃ jīvitahetupi sañcicca pāṇaṃ jīvitā voropeyyāmā”ti. Atha kho sīho senāpati buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā bhagavantaṃ bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho sīhaṃ senāpatiṃ bhagavā dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“na, bhikkhave, jānaṃ uddissakataṃ maṃsaṃ pari­bhuñji­tabbaṃ. Yo paribhuñjeyya, āpatti dukkaṭassa. Anujānāmi, bhikkhave, tikoṭi­pari­suddhaṃ macchamaṃsaṃ—adiṭṭhaṃ assutaṃ aparisaṅkitan”ti.</p>
<h2>20. Kap­pi­ya­bhūmi­anujā­nana</h2>
<p><a class="sc" id="137"></a><a class="ms" id="p_3V_1334"></a><a class="msdiv" id="msdiv295"></a>Tena kho pana samayena vesālī subhikkhā hoti susassā sulabhapiṇḍā, sukarā uñchena paggahena yāpetuṃ. Atha kho bhagavato rahogatassa paṭisallīnassa evaṃ cetaso parivitakko udapādi—“yāni tāni mayā bhikkhūnaṃ anuññātāni dubbhikkhe dussasse dullabhapiṇḍe anto vuṭṭhaṃ anto pakkaṃ sāmaṃ pakkaṃ uggahi­ta­paṭig­gahita­kaṃ tato nīhaṭaṃ purebhattaṃ paṭiggahitaṃ vanaṭṭhaṃ pokkharaṭṭhaṃ, ajjāpi nu kho tāni bhikkhū paribhuñjantī”ti. Atha kho bhagavā sāyanhasamayaṃ paṭisallānā vuṭṭhito āyasmantaṃ ānandaṃ āmantesi—“yāni tāni, ānanda, mayā bhikkhūnaṃ anuññātāni dubbhikkhe dussasse dullabhapiṇḍe anto vuṭṭhaṃ anto pakkaṃ sāmaṃ pakkaṃ uggahi­ta­paṭig­gahita­kaṃ tato nīhaṭaṃ purebhattaṃ paṭiggahitaṃ vanaṭṭhaṃ pokkharaṭṭhaṃ, ajjāpi nu kho tāni bhikkhū paribhuñjantī”ti? “Paribhuñjanti, bhagavā”ti.</p>
<p><a class="sc" id="138"></a><a class="ms" id="p_3V_1335"></a>Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“yāni tāni, bhikkhave, mayā bhikkhūnaṃ anuññātāni dubbhikkhe dussasse dullabhapiṇḍe anto vuṭṭhaṃ anto pakkaṃ sāmaṃ pakkaṃ uggahi­ta­paṭig­gahita­kaṃ tato nīhaṭaṃ purebhattaṃ paṭiggahitaṃ vanaṭṭhaṃ pokkharaṭṭhaṃ, tānāhaṃ ajjatagge paṭikkhipāmi. Na, bhikkhave, anto vuṭṭhaṃ anto pakkaṃ sāmaṃ pakkaṃ uggahi­ta­paṭig­gahita­kaṃ pari­bhuñji­tabbaṃ. Yo paribhuñjeyya, āpatti dukkaṭassa. Na ca, bhikkhave, tato nīhaṭaṃ purebhattaṃ paṭiggahitaṃ vanaṭṭhaṃ pokkharaṭṭhaṃ bhuttāvinā pavāritena anatirittaṃ pari­bhuñji­tabbaṃ. Yo paribhuñjeyya, yathādhammo kāretabbo”ti.</p>
<p><a class="sc" id="139"></a><a class="pts-vp-pi" id="pts-vp-pi1.239"></a><a class="ms" id="p_3V_1336"></a>Tena kho pana samayena jānapadā manussā bahuṃ loṇampi, telampi, taṇḍulampi, khādanīyampi sakaṭesu āropetvā ­bahārā­ma­koṭṭhake sakaṭa­pari­vaṭṭaṃ karitvā acchanti—“yadā paṭipāṭiṃ labhissāma, tadā bhattaṃ karissāmā”ti. Mahā ca megho uggato hoti. Atha kho te manussā yenāyasmā ānando tenu­pasaṅka­miṃsu, upasaṅkamitvā āyasmantaṃ ānandaṃ etadavocuṃ—“idha, bhante ānanda, bahuṃ loṇampi, telampi, taṇḍulampi, khādanīyampi sakaṭesu āropitā tiṭṭhanti, mahā ca megho uggato; kathaṃ nu kho, bhante ānanda, paṭi­pajji­tabban”ti? Atha kho āyasmā ānando bhagavato etamatthaṃ ārocesi. “Tena hānanda, saṃgho paccantimaṃ vihāraṃ kappiyabhūmiṃ sammannitvā tattha vāsetu, yaṃ saṃgho ākaṅkhati vihāraṃ vā aḍḍhayogaṃ vā pāsādaṃ vā hammiyaṃ vā guhaṃ vā. Evañca pana, bhikkhave, <span class="var" title="sammannitabbo (bj, s1-3, pts1)" id="note382">sammannitabbā</span>. Byattena bhikkhunā paṭibalena saṃgho ñāpetabbo—</p>
<p><a class="sc" id="140"></a><a class="ms" id="p_3V_1337"></a>‘Suṇātu me, bhante, saṃgho. Yadi saṃghassa pattakallaṃ, saṃgho itthannāmaṃ vihāraṃ kappiyabhūmiṃ sammanneyya, esā ñatti.</p>
<p><a class="sc" id="141"></a><a class="ms" id="p_3V_1338"></a>Suṇātu me, bhante, saṃgho. Saṃgho itthannāmaṃ vihāraṃ kappiyabhūmiṃ sammannati. Yassāyasmato khamati itthannāmassa vihārassa kappiyabhūmiyā sammuti, so tuṇhassa; yassa nakkhamati, so bhāseyya.</p>
<p><a class="sc" id="142"></a><a class="ms" id="p_3V_1339"></a>Sammato saṃghena itthannāmo vihāro kappiyabhūmi. Khamati saṃghassa, tasmā tuṇhī, evametaṃ dhārayāmī’”ti.</p>
<p><a class="sc" id="143"></a><a class="ms" id="p_3V_1340"></a>Tena kho pana samayena manussā tattheva <span class="var" title="sammatikāya (s1-3)" id="note383">sammutiyā</span> kappiyabhūmiyā yāguyo pacanti, bhattāni pacanti, sūpāni sampādenti, maṃsāni koṭṭenti, kaṭṭhāni phālenti. Assosi kho bhagavā rattiyā paccūsasamayaṃ paccuṭṭhāya uccāsaddaṃ mahāsaddaṃ kākoravasaddaṃ, sutvāna āyasmantaṃ ānandaṃ āmantesi—“kiṃ nu kho so, ānanda, uccāsaddo mahāsaddo kākoravasaddo”ti? “Etarahi, bhante, manussā tattheva sammutiyā kappiyabhūmiyā yāguyo pacanti, bhattāni pacanti, sūpāni sampādenti, maṃsāni koṭṭenti, kaṭṭhāni phālenti. So eso, bhagavā, uccāsaddo mahāsaddo kākoravasaddo”ti. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“na, bhikkhave, <span class="var" title="sammatikā (s1-3) | sammutī (pts1)" id="note384">sammuti</span> kappiyabhūmi pari­bhuñji­tabbā. Yo paribhuñjeyya, āpatti dukkaṭassa. Anujānāmi, bhikkhave, tisso kappiyabhūmiyo—ussāvanantikaṃ gonisādikaṃ gahapatin”ti.</p>
<p><a class="sc" id="144"></a><a class="pts-vp-pi" id="pts-vp-pi1.240"></a><a class="ms" id="p_3V_1341"></a>Tena kho pana samayena āyasmā yasojo gilāno hoti. Tassatthāya bhesajjāni āhariyanti. Tāni bhikkhū bahi vāsenti. Ukkapiṇḍakāpi khādanti, corāpi haranti. Bhagavato etamatthaṃ ārocesuṃ. “Anujānāmi, bhikkhave, sammutiṃ kappiyabhūmiṃ paribhuñjituṃ. Anujānāmi, bhikkhave, catasso kappiyabhūmiyo—ussāvanantikaṃ gonisādikaṃ gahapatiṃ sammutin”ti.</p>
<p class="endsutta"> <a class="sc" id="145"></a><a class="ms" id="p_3V_1342"></a>Sīhabhāṇavāro niṭṭhito catuttho.</p>
<h2>21. Meṇḍa­ka­gaha­pati­vatthu</h2>
<p><a class="sc" id="146"></a><a class="ms" id="p_3V_1343"></a><a class="msdiv" id="msdiv296"></a>Tena kho pana samayena bhaddiyanagare meṇḍako gahapati paṭivasati. Tassa evarūpo iddhānubhāvo hoti—sīsaṃ nahāyitvā dhaññāgāraṃ sammajjāpetvā <span class="var" title="padvāre (bj)" id="note385">bahidvāre</span> nisīdati, antalikkhā dhaññassa dhārā opatitvā dhaññāgāraṃ pūreti. Bhariyāya evarūpo iddhānubhāvo hoti—ekaṃyeva āḷhakathālikaṃ upanisīditvā ekañca <span class="var" title="sūpa­bhiñ­jarakaṃ (bj) | sūpagiñjarakaṃ (s1-3) | sūpav­yañ­jana­kaṃ (pts1)" id="note386">sūpa­bhiñjana­kaṃ</span> dāsakam­ma­ka­ra­porisaṃ bhattena parivisati, na tāva taṃ <span class="var" title="khīyati (bj, s1-3)" id="note387">khiyyati</span> yāva sā na vuṭṭhāti. Puttassa evarūpo iddhānubhāvo hoti—ekaṃyeva sahas­sa­thavi­kaṃ gahetvā dāsakam­ma­ka­ra­porisassa <span class="var" title="chammāsikaṃ (bj, s1-3, pts1)" id="note388">chamāsikaṃ</span> vetanaṃ deti, na tāva taṃ khiyyati yāvassa hatthagatā. Suṇisāya evarūpo iddhānubhāvo hoti—ekaṃyeva catudoṇikaṃ piṭakaṃ upanisīditvā dāsakam­ma­ka­ra­porisassa chamāsikaṃ <span class="var" title="bījabhattaṃ (bj)" id="note389">bhattaṃ</span> deti, na tāva taṃ khiyyati yāva sā na vuṭṭhāti. Dāsassa evarūpo iddhānubhāvo hoti—ekena naṅgalena kasantassa satta sītāyo gacchanti.</p>
<p><a class="sc" id="147"></a><a class="pts-vp-pi" id="pts-vp-pi1.241"></a><a class="ms" id="p_3V_1344"></a>Assosi kho rājā māgadho seniyo bimbisāro—“amhākaṃ kira vijite bhaddiyanagare meṇḍako gahapati paṭivasati. Tassa evarūpo iddhānubhāvo—sīsaṃ nahāyitvā dhaññāgāraṃ sammajjāpetvā bahidvāre nisīdati, antalikkhā dhaññassa dhārā opatitvā dhaññāgāraṃ pūreti. Bhariyāya evarūpo iddhānubhāvo—ekaṃyeva āḷhakathālikaṃ upanisīditvā ekañca sūpa­bhiñjana­kaṃ dāsakam­ma­ka­ra­porisaṃ bhattena parivisati, na tāva taṃ khiyyati yāva sā na vuṭṭhāti. Puttassa evarūpo iddhānubhāvo—ekaṃyeva sahas­sa­thavi­kaṃ gahetvā dāsakam­ma­ka­ra­porisassa chamāsikaṃ vetanaṃ deti, na tāva taṃ khiyyati yāvassa hatthagatā. Suṇisāya evarūpo iddhānubhāvo—ekaṃyeva catudoṇikaṃ piṭakaṃ upanisīditvā dāsakam­ma­ka­ra­porisassa chamāsikaṃ bhattaṃ deti, na tāva taṃ khiyyati yāva sā na vuṭṭhāti. Dāsassa evarūpo iddhānubhāvo—ekena naṅgalena kasantassa satta sītāyo gacchantī”ti. Atha kho rājā māgadho seniyo bimbisāro aññataraṃ sabbatthakaṃ mahāmattaṃ āmantesi—“amhākaṃ kira, bhaṇe, vijite bhaddiyanagare meṇḍako gahapati paṭivasati. Tassa evarūpo iddhānubhāvo—sīsaṃ nahāyitvā dhaññāgāraṃ sammajjāpetvā bahidvāre nisīdati, antalikkhā dhaññassa dhārā opatitvā dhaññāgāraṃ pūreti. Bhariyāya … pe … puttassa … suṇisāya … dāsassa evarūpo iddhānubhāvo, ekena naṅgalena kasantassa satta sītāyo gacchantīti. Gaccha, bhaṇe, jānāhi. Yathā mayā sāmaṃ diṭṭho, evaṃ tava diṭṭho bhavissatī”ti.</p>
<p><a class="sc" id="148"></a><a class="ms" id="p_3V_1345"></a><a class="msdiv" id="msdiv297"></a>“Evaṃ, devā”ti kho so mahāmatto rañño māgadhassa seniyassa bimbisārassa paṭissuṇitvā caturaṅginiyā senāya yena bhaddiyaṃ tena pāyāsi. Anupubbena yena bhaddiyaṃ yena meṇḍako gahapati tenupasaṅkami; upasaṅkamitvā meṇḍakaṃ gahapatiṃ etadavoca—“ahañhi, gahapati, raññā āṇatto—‘amhākaṃ kira, bhaṇe, vijite bhaddiyanagare meṇḍako gahapati paṭivasati, tassa evarūpo iddhānubhāvo, sīsaṃ nahāyitvā … pe … bhariyāya … puttassa … suṇisāya … dāsassa evarūpo iddhānubhāvo, ekena naṅgalena kasantassa satta sītāyo gacchantīti, gaccha, bhaṇe, jānāhi. Yathā mayā sāmaṃ diṭṭho, evaṃ tava diṭṭho bhavissatī’ti. Passāma te, gahapati, iddhānubhāvan”ti. Atha kho meṇḍako gahapati sīsaṃ nahāyitvā dhaññāgāraṃ sammajjāpetvā bahidvāre nisīdi, antalikkhā dhaññassa dhārā opatitvā dhaññāgāraṃ pūresi. “Diṭṭho te, gahapati, iddhānubhāvo. Bhariyāya te iddhānubhāvaṃ <span class="var" title="passāmāti (bj, s1-3)" id="note390">passissāmā”ti</span>.</p>
<p><a class="sc" id="149"></a><a class="ms" id="p_3V_1346"></a>Atha kho meṇḍako gahapati bhariyaṃ āṇāpesi—“tena hi caturaṅginiṃ senaṃ bhattena parivisā”ti. Atha kho meṇḍakassa gahapatissa bhariyā ekaṃyeva āḷhakathālikaṃ upanisīditvā ekañca sūpa­bhiñjana­kaṃ caturaṅginiṃ senaṃ bhattena parivisi, na tāva taṃ khiyyati, yāva sā na vuṭṭhāti. “Diṭṭho te, gahapati, bhariyāyapi iddhānubhāvo. Puttassa te iddhānubhāvaṃ passissāmā”ti. Atha kho meṇḍako gahapati puttaṃ āṇāpesi—“tena hi caturaṅginiyā senāya chamāsikaṃ vetanaṃ dehī”ti. Atha kho meṇḍakassa gahapatissa putto ekaṃyeva sahas­sa­thavi­kaṃ gahetvā caturaṅginiyā senāya chamāsikaṃ vetanaṃ adāsi, na tāva taṃ khiyyati, yāvassa hatthagatā. “Diṭṭho te, gahapati, puttassapi iddhānubhāvo. Suṇisāya te iddhānubhāvaṃ passissāmā”ti. Atha kho meṇḍako gahapati suṇisaṃ āṇāpesi—“tena hi caturaṅginiyā senāya chamāsikaṃ bhattaṃ dehī”ti. Atha kho meṇḍakassa gahapatissa suṇisā ekaṃyeva catudoṇikaṃ piṭakaṃ upanisīditvā caturaṅginiyā senāya chamāsikaṃ bhattaṃ adāsi, na tāva taṃ khiyyati yāva sā na vuṭṭhāti. “Diṭṭho te, gahapati, suṇisāyapi iddhānubhāvo. Dāsassa te iddhānubhāvaṃ passissāmā”ti. “Mayhaṃ kho, sāmi, dāsassa iddhānubhāvo khette passitabbo”ti. “Alaṃ, gahapati, diṭṭho te dāsassapi iddhānubhāvo”ti. Atha kho so mahāmatto caturaṅginiyā senāya punadeva rājagahaṃ paccāgañchi. Yena rājā māgadho seniyo bimbisāro tenupasaṅkami; upasaṅkamitvā rañño māgadhassa seniyassa bimbisārassa etamatthaṃ ārocesi.</p>
<p><a class="sc" id="150"></a><a class="pts-vp-pi" id="pts-vp-pi1.242"></a><a class="ms" id="p_3V_1347"></a><a class="msdiv" id="msdiv298"></a>Atha kho bhagavā vesāliyaṃ yathābhirantaṃ viharitvā yena bhaddiyaṃ tena cārikaṃ pakkāmi mahatā ­bhik­khu­saṃ­ghena saddhiṃ aḍḍhatelasehi bhikkhusatehi. Atha kho bhagavā anupubbena cārikaṃ caramāno yena bhaddiyaṃ tadavasari. Tatra sudaṃ bhagavā bhaddiye viharati jātiyā vane. Assosi kho meṇḍako gahapati—“samaṇo khalu bho gotamo sakyaputto sakyakulā pabbajito bhaddiyaṃ anuppatto bhaddiye viharati jātiyā vane. Taṃ kho pana bhagavantaṃ gotamaṃ evaṃ kalyāṇo kittisaddo abbhuggato—‘itipi so bhagavā arahaṃ sammāsambuddho vij­jācara­ṇa­sam­panno sugato lokavidū anuttaro purisa­damma­sāra­thi satthā devamanussānaṃ buddho <span class="var" title="bhagavāti (si, mr)" id="note391">bhagavā</span>’. So imaṃ lokaṃ sadevakaṃ samārakaṃ sabrahmakaṃ ­sassama­ṇab­rāhma­ṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ pari­yosāna­kal­yāṇaṃ sātthaṃ sabyañjanaṃ kevala­pari­puṇṇaṃ parisuddhaṃ brahmacariyaṃ pakāseti. Sādhu kho pana tathārūpānaṃ arahataṃ dassanaṃ hotī”ti.</p>
<p><a class="sc" id="151"></a><a class="pts-vp-pi" id="pts-vp-pi1.243"></a><a class="ms" id="p_3V_1348"></a>Atha kho meṇḍako gahapati bhadrāni bhadrāni yānāni yojāpetvā bhadraṃ bhadraṃ yānaṃ abhiruhitvā bhadrehi bhadrehi yānehi bhaddiyā niyyāsi bhagavantaṃ dassanāya. Addasaṃsu kho sambahulā titthiyā meṇḍakaṃ gahapatiṃ dūratova āgacchantaṃ, disvāna meṇḍakaṃ gahapatiṃ etadavocuṃ—“kahaṃ tvaṃ, gahapati, gacchasī”ti? “Gacchāmahaṃ, bhante, <span class="var" title="idaṃ padaṃ si, s1-3 potthakesu" id="note392">bhagavantaṃ</span> samaṇaṃ gotamaṃ dassanāyā”ti. “Kiṃ pana tvaṃ, gahapati, kiriyavādo samāno akiriyavādaṃ samaṇaṃ gotamaṃ dassanāya upasaṅka­mis­sasi? Samaṇo hi, gahapati, gotamo akiriyavādo akiriyāya dhammaṃ deseti, tena ca sāvake vinetī”ti. Atha kho meṇḍakassa gahapatissa etadahosi—“nissaṃsayaṃ kho so bhagavā arahaṃ sammāsambuddho bhavissati, <span class="var" title="yathāpime (bj) | yathāyime (pts1)" id="note393">yathayime</span> titthiyā usūyantī”ti. Yāvatikā yānassa bhūmi, yānena gantvā yānā paccorohitvā pattikova yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnassa kho meṇḍakassa gahapatissa bhagavā anupubbiṃ kathaṃ kathesi, seyyathidaṃ—dānakathaṃ … pe … aparappaccayo satthusāsane bhagavantaṃ etadavoca—“abhikkantaṃ, bhante … pe … upāsakaṃ maṃ bhagavā dhāretu ajjatagge pāṇupetaṃ saraṇaṃ gataṃ. Adhivāsetu ca me, bhante, bhagavā svātanāya bhattaṃ saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho meṇḍako gahapati bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="152"></a><a class="ms" id="p_3V_1349"></a>Atha kho meṇḍako gahapati tassā rattiyā accayena paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—“kālo, bhante, niṭṭhitaṃ bhattan”ti. Atha kho bhagavā pubbaṇ­ha­samayaṃ nivāsetvā patta­cīvara­mādāya yena meṇḍakassa gahapatissa nivesanaṃ tenupasaṅkami; upasaṅkamitvā paññatte āsane nisīdi saddhiṃ ­bhik­khu­saṃ­ghena. Atha kho meṇḍakassa gahapatissa bhariyā ca putto ca suṇisā ca dāso ca yena bhagavā tenu­pasaṅka­miṃsu, upasaṅkamitvā bhagavantaṃ abhivādetvā ekamantaṃ nisīdiṃsu. Tesaṃ bhagavā anupubbiṃ kathaṃ kathesi, seyyathidaṃ—dānakathaṃ … pe … aparappaccayā satthusāsane bhagavantaṃ etadavocuṃ—“abhikkantaṃ, bhante … pe … ete mayaṃ, bhante, bhagavantaṃ saraṇaṃ gacchāma dhammañca ­bhik­khu­saṃ­ghañca. Upāsake no bhagavā dhāretu ajjatagge pāṇupete saraṇaṃ gate”ti. Atha kho meṇḍako gahapati buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā bhagavantaṃ bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinno kho meṇḍako gahapati bhagavantaṃ etadavoca—“yāva, bhante, bhagavā bhaddiye viharati tāva ahaṃ buddhap­pamu­khassa ­bhik­khu­saṃ­ghassa dhuvabhattenā”ti. Atha kho bhagavā meṇḍakaṃ gahapatiṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi.</p>
<h2>22. Pañca­gorasā­di­anujā­nana</h2>
<p><a class="sc" id="153"></a><a class="pts-vp-pi" id="pts-vp-pi1.244"></a><a class="ms" id="p_3V_1350"></a><a class="msdiv" id="msdiv299"></a>Atha kho bhagavā bhaddiye yathābhirantaṃ viharitvā meṇḍakaṃ gahapatiṃ anāpucchā yena aṅguttarāpo tena cārikaṃ pakkāmi mahatā ­bhik­khu­saṃ­ghena saddhiṃ aḍḍhatelasehi bhikkhusatehi. Assosi kho meṇḍako gahapati—“bhagavā kira yena aṅguttarāpo tena cārikaṃ pakkanto mahatā ­bhik­khu­saṃ­ghena saddhiṃ aḍḍhatelasehi bhikkhusatehī”ti. Atha kho meṇḍako gahapati dāse ca kammakare ca āṇāpesi— “tena hi, bhaṇe, bahuṃ loṇampi, telampi, taṇḍulampi, khādanīyampi sakaṭesu āropetvā āgacchatha, aḍḍhatelasāni ca gopālakasatāni aḍḍhatelasāni ca dhenusatāni ādāya āgacchantu, <span class="var" title="yattha mayaṃ (bj)" id="note394">yattha</span> bhagavantaṃ passissāma tattha <span class="var" title="dhāruṇhena (bj, s1-3)" id="note395">taruṇena</span> khīrena bhojessāmā”ti. Atha kho meṇḍako gahapati bhagavantaṃ antarāmagge kantāre sambhāvesi. Atha kho meṇḍako gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho meṇḍako gahapati bhagavantaṃ etadavoca—“adhivāsetu me, bhante, bhagavā svātanāya bhattaṃ saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho meṇḍako gahapati bhagavato adhivāsanaṃ viditvā bhagavantaṃ abhivādetvā padakkhiṇaṃ katvā pakkāmi.</p>
<p><a class="sc" id="154"></a><a class="ms" id="p_3V_1351"></a>Atha kho meṇḍako gahapati tassā rattiyā accayena paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—“kālo, bhante, niṭṭhitaṃ bhattan”ti. Atha kho bhagavā pubbaṇ­ha­samayaṃ nivāsetvā patta­cīvara­mādāya yena meṇḍakassa gahapatissa parivesanā tenupasaṅkami; upasaṅkamitvā paññatte āsane nisīdi saddhiṃ ­bhik­khu­saṃ­ghena. Atha kho meṇḍako gahapati aḍḍhatelasāni gopālakasatāni āṇāpesi—“tena hi, bhaṇe, ekamekaṃ dhenuṃ gahetvā ekamekassa bhikkhuno upatiṭṭhatha taruṇena khīrena bhojessāmā”ti. Atha kho meṇḍako gahapati buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappesi sampavāresi, taruṇena ca khīrena. Bhikkhū kukkuccāyantā khīraṃ na paṭiggaṇhanti. “Paṭiggaṇhatha, bhikkhave, paribhuñjathā”ti. Atha kho meṇḍako gahapati buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā taruṇena ca khīrena bhagavantaṃ bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinno kho meṇḍako gahapati bhagavantaṃ etadavoca—“santi, bhante, maggā kantārā, appodakā appabhakkhā, na sukarā apātheyyena gantuṃ. Sādhu, bhante, bhagavā bhikkhūnaṃ pātheyyaṃ anujānātū”ti. Atha kho bhagavā meṇḍakaṃ gahapatiṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi.</p>
<p><a class="sc" id="155"></a><a class="pts-vp-pi" id="pts-vp-pi1.245"></a><a class="ms" id="p_3V_1352"></a>Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, pañca gorase—khīraṃ, dadhiṃ, takkaṃ, navanītaṃ, sappiṃ. Santi, bhikkhave, maggā kantārā appodakā appabhakkhā, na sukarā apātheyyena gantuṃ. Anujānāmi, bhikkhave, pātheyyaṃ pariyesituṃ taṇḍulo ­taṇḍu­lat­thi­kena, muggo muggatthikena, māso māsatthikena, loṇaṃ loṇatthikena, guḷo guḷatthikena, telaṃ telatthikena, sappi sappitthikena. Santi, bhikkhave, manussā, saddhā pasannā, te kap­pi­ya­kārakā­naṃ hatthe hiraññaṃ upanikkhipanti— ‘iminā ayyassa yaṃ kappiyaṃ taṃ dethā’ti. Anujānāmi, bhikkhave, yaṃ tato kappiyaṃ taṃ <span class="var" title="sādiyituṃ (bj)" id="note396">sādituṃ</span>; na tvevāhaṃ, bhikkhave, kenaci pariyāyena jāta­rūpa­rajataṃ <span class="var" title="sādisitabbaṃ (bj)" id="note397">sāditabbaṃ</span> pari­yesi­tab­banti vadāmī”ti.</p>
<h2>23. Keṇiya­jaṭila­vatthu</h2>
<p><a class="sc" id="156"></a><a class="pts-vp-pi" id="pts-vp-pi1.246"></a><a class="ms" id="p_3V_1353"></a><a class="msdiv" id="msdiv300"></a>Atha kho bhagavā anupubbena cārikaṃ caramāno yena āpaṇaṃ tadavasari. Assosi kho keṇiyo jaṭilo—“samaṇo khalu bho gotamo sakyaputto sakyakulā pabbajito āpaṇaṃ <span class="var" title="anuppatto āpaṇe viharati (bj, pts1)" id="note399">anuppatto</span>, taṃ kho pana bhavantaṃ gotamaṃ evaṃ kalyāṇo kittisaddo abbhuggato … pe … sādhu kho pana tathārūpānaṃ arahataṃ dassanaṃ hotī”ti. Atha kho keṇiyassa jaṭilassa etadahosi—“kiṃ nu kho ahaṃ samaṇassa gotamassa harāpeyyan”ti. Atha kho keṇiyassa jaṭilassa etadahosi—“yepi kho te<span class="var" title=" 6D:405, 6D:903, 6D:918; 10M:1326; 16A5:1104" id="note400"> brāhmaṇānaṃ pubbakā isayo mantānaṃ kattāro mantānaṃ pavattāro, yesamidaṃ etarahi brāhmaṇā porāṇaṃ mantapadaṃ gītaṃ pavuttaṃ samihitaṃ, tadanugāyanti tadanubhāsanti, bhāsi­ta­manu­bhāsanti, vācita­manu­vā­centi, seyyathidaṃ—aṭṭhako vāmako vāmadevo vessāmitto <span class="var" title="yamadaggi (mr)" id="note401">yamataggi</span> aṅgīraso bhāradvājo vāseṭṭho kassapo bhagu</span>, rattūparatā viratā vikālabhojanā, te evarūpāni pānāni sādiyiṃsu. Samaṇopi gotamo rattūparato virato vikālabhojanā, arahati samaṇopi gotamo evarūpāni pānāni sādiyitun”ti pahūtaṃ pānaṃ paṭiyādāpetvā kājehi gāhāpetvā yena bhagavā tenupasaṅkami; upasaṅkamitvā bhagavatā saddhiṃ sammodi; sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho keṇiyo jaṭilo bhagavantaṃ etadavoca—“paṭiggaṇhātu me bhavaṃ gotamo pānan”ti. “Tena hi, keṇiya, bhikkhūnaṃ dehī”ti. Atha kho keṇiyo jaṭilo bhikkhūnaṃ deti. Bhikkhū kukkuccāyantā na paṭiggaṇhanti. “Paṭiggaṇhatha, bhikkhave, paribhuñjathā”ti. Atha kho keṇiyo jaṭilo buddhap­pamu­khaṃ bhikkhusaṃghaṃ pahūtehi pānehi sahatthā santappetvā sampavāretvā bhagavantaṃ dhotahatthaṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho keṇiyaṃ jaṭilaṃ bhagavā dhammiyā kathāya sandassesi samādapesi samuttejesi sampahaṃsesi. Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca—“adhivāsetu me bhavaṃ gotamo svātanāya bhattaṃ saddhiṃ ­bhik­khu­saṃ­ghenā”ti. “Mahā kho, keṇiya, bhikkhusaṃgho aḍḍhatelasāni bhikkhusatāni, tvañca brāhmaṇesu abhippasanno”ti.</p>
<p><a class="sc" id="157"></a><a class="ms" id="p_3V_1354"></a>Dutiyampi kho keṇiyo jaṭilo bhagavantaṃ etadavoca—“kiñcāpi kho, bho gotama, mahā bhikkhusaṃgho aḍḍhatelasāni bhikkhusatāni, ahañca brāhmaṇesu abhippasanno, adhivāsetu me bhavaṃ gotamo svātanāya bhattaṃ saddhiṃ ­bhik­khu­saṃ­ghenā”ti. “Mahā kho, keṇiya, bhikkhusaṃgho aḍḍhatelasāni bhikkhusatāni, tvañca brāhmaṇesu abhippasanno”ti. Tatiyampi kho keṇiyo jaṭilo bhagavantaṃ etadavoca—“<span class="var" title="kiñcāpi bho (bj, s1-3, pts1)" id="note403">kiñcāpi kho, bho</span> gotama, mahā bhikkhusaṃgho aḍḍhatelasāni bhikkhusatāni, ahañca brāhmaṇesu abhippasanno, <span class="var" title="me bhavaṃ (bj, s1-3)" id="note404">adhivāsetu bhavaṃ</span> gotamo svātanāya bhattaṃ saddhiṃ ­bhik­khu­saṃ­ghenā”ti. Adhivāsesi bhagavā tuṇhībhāvena. Atha kho keṇiyo jaṭilo bhagavato adhivāsanaṃ viditvā uṭṭhāyāsanā pakkāmi.</p>
<p><a class="sc" id="158"></a><a class="ms" id="p_3V_1355"></a>Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, aṭṭha pānāni—ambapānaṃ jambupānaṃ cocapānaṃ mocapānaṃ <span class="var" title="madhupānaṃ (bj, s1-3, pts1)" id="note406">madhūkapānaṃ</span> muddikapānaṃ sālūkapānaṃ phārusakapānaṃ. Anujānāmi, bhikkhave, sabbaṃ phalarasaṃ ṭhapetvā dhañña­phala­rasaṃ. Anujānāmi, bhikkhave, sabbaṃ pattarasaṃ ṭhapetvā ḍākarasaṃ. Anujānāmi, bhikkhave, sabbaṃ puppharasaṃ ṭhapetvā madhū­ka­puppha­rasaṃ. Anujānāmi, bhikkhave, ucchurasan”ti.</p>
<p><a class="sc" id="159"></a><a class="ms" id="p_3V_1356"></a>Atha kho keṇiyo jaṭilo tassā rattiyā accayena sake assame paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—“kālo, bho gotama, niṭṭhitaṃ bhattan”ti. Atha kho bhagavā pubbaṇ­ha­samayaṃ nivāsetvā patta­cīvara­mādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṃ ­bhik­khu­saṃ­ghena. Atha kho keṇiyo jaṭilo buddhap­pamu­khaṃ bhikkhusaṃghaṃ paṇītena khādanīyena bhojanīyena sahatthā santappetvā sampavāretvā bhagavantaṃ bhuttāviṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho keṇiyaṃ jaṭilaṃ bhagavā imāhi gāthāhi anumodi—</p>
<blockquote class="gatha">
<p><a class="sc" id="160"></a><a class="ms" id="p_3V_1357"></a>“Aggihuttamukhā yaññā,<br> sāvittī chandaso mukhaṃ;<br> Rājā mukhaṃ manussānaṃ,<br> nadīnaṃ sāgaro mukhaṃ.</p>
<p><a class="sc" id="161"></a><a class="ms" id="p_3V_1358"></a>Nakkhattānaṃ mukhaṃ cando,<br> ādicco tapataṃ mukhaṃ;<br> <span class="var" title="puñña­mākaṅ­kha­mānā­naṃ (bj)" id="note407">Puññaṃ ākaṅkhamānānaṃ</span>,<br> saṃgho ve yajataṃ mukhan”ti.</p>
</blockquote>
<p><a class="sc" id="162"></a><a class="ms" id="p_3V_1359"></a>Atha kho bhagavā keṇiyaṃ jaṭilaṃ imāhi gāthāhi anumoditvā uṭṭhāyāsanā pakkāmi.</p>
<h2>24. Roja­malla­vatthu</h2>
<p><a class="sc" id="163"></a><a class="pts-vp-pi" id="pts-vp-pi1.247"></a><a class="ms" id="p_3V_1360"></a><a class="msdiv" id="msdiv301"></a>Atha kho bhagavā āpaṇe yathābhirantaṃ viharitvā yena kusinārā tena cārikaṃ pakkāmi mahatā ­bhik­khu­saṃ­ghena saddhiṃ aḍḍhatelasehi bhikkhusatehi. Assosuṃ kho kosinārakā mallā—“bhagavā kira kusināraṃ āgacchati mahatā ­bhik­khu­saṃ­ghena saddhiṃ aḍḍhatelasehi bhikkhusatehī”ti. Te <span class="var" title="saṃgavaṃ (pts1) | saṅkaraṃ (mr)" id="note408">saṅgaraṃ</span> akaṃsu—“yo bhagavato paccuggamanaṃ na karissati, pañcasatānissa daṇḍo”ti. Tena kho pana samayena rojo mallo āyasmato ānandassa sahāyo hoti. Atha kho bhagavā anupubbena cārikaṃ caramāno yena kusinārā tadavasari. Atha kho kosinārakā mallā bhagavato paccuggamanaṃ akaṃsu. Atha kho rojo mallo bhagavato paccuggamanaṃ karitvā yenāyasmā ānando tenupasaṅkami, upasaṅkamitvā āyasmantaṃ ānandaṃ abhivādetvā ekamantaṃ aṭṭhāsi. Ekamantaṃ ṭhitaṃ kho rojaṃ mallaṃ āyasmā ānando etadavoca— “uḷāraṃ kho te idaṃ, āvuso roja, yaṃ tvaṃ bhagavato paccuggamanaṃ akāsī”ti. “Nāhaṃ, bhante ānanda, bahukato buddhe vā dhamme vā saṃghe vā; api ca ñātīhi saṅgaro kato—‘yo bhagavato paccuggamanaṃ na karissati, pañcasatānissa daṇḍo’ti; so kho ahaṃ, bhante ānanda, ñātīnaṃ daṇḍabhayā evāhaṃ bhagavato paccuggamanaṃ akāsin”ti. Atha kho āyasmā ānando anattamano ahosi “kathañhi nāma rojo mallo evaṃ vakkhatī”ti? Atha kho āyasmā ānando yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—“ayaṃ, bhante, rojo mallo abhiññāto ñātamanusso. <span class="var" title="mahiddhiyo (bj, pts1) | mahitthiko (si) | mahiddhiko (s1-3)" id="note409">Mahatthiko</span> kho pana evarūpānaṃ ñātamanussānaṃ imasmiṃ dhammavinaye pasādo. Sādhu, bhante, bhagavā tathā karotu, yathā rojo mallo imasmiṃ dhammavinaye pasīdeyyā”ti. “Na kho taṃ, ānanda, dukkaraṃ tathāgatena, yathā rojo mallo imasmiṃ dhammavinaye pasīdeyyā”ti.</p>
<p><a class="sc" id="164"></a><a class="pts-vp-pi" id="pts-vp-pi1.248"></a><a class="ms" id="p_3V_1361"></a>Atha kho bhagavā rojaṃ mallaṃ mettena cittena pharitvā uṭṭhāyāsanā vihāraṃ pāvisi. Atha kho rojo mallo bhagavato mettena cittena phuṭṭho, seyyathāpi nāma gāviṃ taruṇavaccho; evameva vihārena vihāraṃ pariveṇena pariveṇaṃ upasaṅkamitvā bhikkhū pucchati—“kahaṃ nu kho, bhante, etarahi so bhagavā viharati arahaṃ sammāsambuddho, dassanakāmā hi mayaṃ taṃ bhagavantaṃ arahantaṃ sammā­sambud­dhan”ti. “Esāvuso roja, vihāro saṃvutadvāro, tena appasaddo upasaṅkamitvā ataramāno āḷindaṃ pavisitvā ukkāsitvā aggaḷaṃ ākoṭehi, vivarissati te bhagavā dvāran”ti. Atha kho rojo mallo yena so vihāro saṃvutadvāro, tena appasaddo upasaṅkamitvā ataramāno āḷindaṃ pavisitvā ukkāsitvā aggaḷaṃ ākoṭesi. Vivari bhagavā dvāraṃ. Atha kho rojo mallo vihāraṃ pavisitvā bhagavantaṃ abhivādetvā ekamantaṃ nisīdi. Ekamantaṃ nisinnassa kho rojassa mallassa bhagavā anupubbiṃ kathaṃ kathesi, seyyathidaṃ— dānakathaṃ … pe … aparappaccayo satthusāsane bhagavantaṃ etadavoca—“sādhu, bhante, ayyā mamaññeva paṭiggaṇheyyuṃ cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­raṃ, no aññesan”ti. “Yesaṃ kho, roja, sekkhena ñāṇena sekkhena dassanena dhammo diṭṭho seyyathāpi tayā, tesampi evaṃ hoti—‘aho nūna ayyā amhākaññeva paṭiggaṇheyyuṃ cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­raṃ, no aññesan’ti. Tena hi, roja, tava ceva paṭig­gahis­santi aññesañcā”ti.</p>
<p><a class="sc" id="165"></a><a class="pts-vp-pi" id="pts-vp-pi1.249"></a><a class="ms" id="p_3V_1362"></a><a class="msdiv" id="msdiv302"></a>Tena kho pana samayena kusinārāyaṃ paṇītānaṃ bhattānaṃ bhattapaṭipāṭi aṭṭhitā hoti. Atha kho rojassa mallassa paṭipāṭiṃ alabhantassa etadahosi—“yannūnāhaṃ bhattaggaṃ olokeyyaṃ, yaṃ bhattagge nāssa, taṃ paṭiyādeyyan”ti. Atha kho rojo mallo bhattaggaṃ olokento dve nāddasa—ḍākañca piṭṭha­khā­danīyañca. Atha kho rojo mallo yenāyasmā ānando tenupasaṅkami; upasaṅkamitvā āyasmantaṃ ānandaṃ etadavoca—“idha me, bhante ānanda, paṭipāṭiṃ alabhantassa etadahosi— ‘yannūnāhaṃ bhattaggaṃ olokeyyaṃ, yaṃ bhattagge nāssa, taṃ paṭiyādeyyan’ti. So kho ahaṃ, bhante ānanda, bhattaggaṃ olokento dve nāddasaṃ—ḍākañca piṭṭha­khā­danīyañca. Sacāhaṃ, bhante ānanda, paṭiyādeyyaṃ ḍākañca piṭṭha­khā­danīyañca, paṭiggaṇheyya me bhagavā”ti? “Tena hi, roja, bhagavantaṃ paṭi­pucchis­sāmī”ti. Atha kho āyasmā ānando bhagavato etamatthaṃ ārocesi. “Tena hānanda, paṭiyādetū”ti. “Tena hi, roja, paṭiyādehī”ti. Atha kho rojo mallo tassā rattiyā accayena pahūtaṃ ḍākañca piṭṭha­khā­danīyañca paṭiyādāpetvā bhagavato upanāmesi—“paṭiggaṇhātu me, bhante, bhagavā ḍākañca piṭṭha­khā­danīyañcā”ti. “Tena hi, roja, bhikkhūnaṃ dehī”ti. Atha kho rojo mallo bhikkhūnaṃ deti. Bhikkhū kukkuccāyantā na paṭiggaṇhanti. “Paṭiggaṇhatha, bhikkhave, paribhuñjathā”ti. Atha kho rojo mallo buddhap­pamu­khaṃ bhikkhusaṃghaṃ pahūtehi ḍākehi ca piṭṭha­khā­danī­yehi ca sahatthā santappetvā sampavāretvā bhagavantaṃ dhotahatthaṃ onīta­patta­pāṇiṃ ekamantaṃ nisīdi. Ekamantaṃ nisinnaṃ kho rojaṃ mallaṃ bhagavā dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, sabbañca ḍākaṃ sabbañca piṭṭha­khā­danīyan”ti.</p>
<h2>25. Vuḍḍha­pabba­ji­ta­vatthu</h2>
<p><a class="sc" id="166"></a><a class="ms" id="p_3V_1363"></a><a class="msdiv" id="msdiv303"></a>Atha kho bhagavā kusinārāyaṃ yathābhirantaṃ viharitvā yena ātumā tena cārikaṃ pakkāmi mahatā ­bhik­khu­saṃ­ghena saddhiṃ aḍḍhatelasehi bhikkhusatehi. Tena kho pana samayena aññataro vuḍḍha­pabba­jito ātumāyaṃ paṭivasati nahāpitapubbo. Tassa dve dārakā honti, mañjukā paṭibhāneyyakā, dakkhā pari­yodāta­sippā sake ācariyake nahāpitakamme. Assosi kho so vuḍḍha­pabba­jito—“bhagavā kira ātumaṃ āgacchati mahatā ­bhik­khu­saṃ­ghena saddhiṃ aḍḍhatelasehi bhikkhusatehī”ti. Atha kho so vuḍḍha­pabba­jito te dārake etadavoca—“bhagavā kira, tātā, ātumaṃ āgacchati mahatā ­bhik­khu­saṃ­ghena saddhiṃ aḍḍhatelasehi bhikkhusatehi. Gacchatha tumhe, tātā, khurabhaṇḍaṃ ādāya <span class="var" title="nāḷiyāvāpakena anugharakaṃ āhiṇḍatha (bj)" id="note410">nāḷiyāvāpakena anugharakaṃ anugharakaṃ āhiṇḍatha</span>, loṇampi, telampi, taṇḍulampi, khādanīyampi saṃharatha, bhagavato āgatassa <span class="var" title="yāgudānaṃ (bj)" id="note411">yāgupānaṃ</span> karissāmā”ti. “Evaṃ, tātā”ti kho te dārakā tassa vuḍḍha­pabba­ji­tassa paṭissuṇitvā khurabhaṇḍaṃ ādāya nāḷiyāvāpakena anugharakaṃ anugharakaṃ āhiṇḍanti, loṇampi, telampi, taṇḍulampi, khādanīyampi saṃharantā. Manussā te dārake mañjuke paṭibhāneyyake passitvā yepi na kārāpetukāmā tepi kārāpenti, kārāpetvāpi bahuṃ denti. Atha kho te dārakā bahuṃ loṇampi, telampi, taṇḍulampi, khādanīyampi saṃhariṃsu.</p>
<p><a class="sc" id="167"></a><a class="pts-vp-pi" id="pts-vp-pi1.250"></a><a class="ms" id="p_3V_1364"></a>Atha kho bhagavā anupubbena cārikaṃ caramāno yena ātumā tadavasari. Tatra sudaṃ bhagavā ātumāyaṃ viharati bhusāgāre. Atha kho so vuḍḍha­pabba­jito tassā rattiyā accayena pahūtaṃ yāguṃ paṭiyādāpetvā bhagavato upanāmesi—“paṭiggaṇhātu me, bhante, bhagavā yāgun”ti. Jānantāpi tathāgatā pucchanti … pe … sāvakānaṃ vā sikkhāpadaṃ paññapessāmāti. Atha kho bhagavā taṃ vuḍḍha­pabba­ji­taṃ etadavoca— “kutāyaṃ, bhikkhu, yāgū”ti? Atha kho so vuḍḍha­pabba­jito bhagavato etamatthaṃ ārocesi. Vigarahi buddho bhagavā—“ananucchavikaṃ, moghapurisa, ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma tvaṃ, moghapurisa, <span class="var" title="pabbajite (bj)" id="note412">pabbajito</span> akappiye <span class="var" title="samādapesi (mr)" id="note413">samādapessasi</span>. Netaṃ, moghapurisa, appasannānaṃ vā pasādāya … pe … vigarahitvā dhammiṃ kathaṃ katvā bhikkhū āmantesi—“na, bhikkhave, <span class="var" title="pabbajitā akappiye samādapetabbā (bj)" id="note414">pabbajitena akappiye samādapetabbaṃ</span>, yo samādapeyya, āpatti dukkaṭassa. Na ca, bhikkhave, nahā­pita­pubbena khurabhaṇḍaṃ pariharitabbaṃ. Yo parihareyya, āpatti dukkaṭassā”ti.</p>
<p><a class="sc" id="168"></a><a class="ms" id="p_3V_1365"></a>Atha kho bhagavā ātumāyaṃ yathābhirantaṃ viharitvā yena sāvatthi tena cārikaṃ pakkāmi. Anupubbena cārikaṃ caramāno yena sāvatthi tadavasari. Tatra sudaṃ bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena sāvatthiyaṃ bahuṃ phala­khā­danīyaṃ uppannaṃ hoti. Atha kho bhikkhūnaṃ etadahosi—“kiṃ nu kho bhagavatā phala­khā­danīyaṃ anuññātaṃ, kiṃ ananuññātan”ti? Bhagavato etamatthaṃ ārocesuṃ. “Anujānāmi, bhikkhave, sabbaṃ phala­khā­danīyan”ti.</p>
<p><a class="sc" id="169"></a><a class="ms" id="p_3V_1366"></a><a class="msdiv" id="msdiv304"></a>Tena kho pana samayena saṃghikāni bījāni puggalikāya bhūmiyā ropiyanti, puggalikāni bījāni saṃghikāya bhūmiyā ropiyanti. Bhagavato etamatthaṃ ārocesuṃ. “Saṃghikāni, bhikkhave, bījāni puggalikāya bhūmiyā ropitāni bhāgaṃ datvā pari­bhuñji­tabbāni. Puggalikāni bījāni saṃghikāya bhūmiyā ropitāni bhāgaṃ datvā pari­bhuñji­tabbānī”ti.</p>
<h2>26. ­Catuma­hāpa­desa­kathā</h2>
<p><a class="sc" id="170"></a><a class="pts-vp-pi" id="pts-vp-pi1.251"></a><a class="ms" id="p_3V_1367"></a><a class="msdiv" id="msdiv305"></a>Tena kho pana samayena bhikkhūnaṃ kismiñci kismiñci ṭhāne kukkuccaṃ uppajjati— “kiṃ nu kho bhagavatā anuññātaṃ, kiṃ ananuññātan”ti? Bhagavato etamatthaṃ ārocesuṃ. “Yaṃ, bhikkhave, mayā ‘idaṃ na kappatī’ti appaṭikkhittaṃ tañce akappiyaṃ anulometi, kappiyaṃ paṭibāhati, taṃ vo na kappati. Yaṃ, bhikkhave, mayā ‘idaṃ na kappatī’ti appaṭikkhittaṃ tañce kappiyaṃ anulometi, akappiyaṃ paṭibāhati, taṃ vo kappati. Yaṃ, bhikkhave, mayā ‘idaṃ kappatī’ti ananuññātaṃ tañce akappiyaṃ anulometi, kappiyaṃ paṭibāhati, taṃ vo na kappati. Yaṃ, bhikkhave, mayā ‘idaṃ kappatī’ti ananuññātaṃ, tañce kappiyaṃ anulometi, akappiyaṃ paṭibāhati, taṃ vo kappatī”ti.</p>
<p><a class="sc" id="171"></a><a class="ms" id="p_3V_1368"></a>Atha kho bhikkhūnaṃ etadahosi—“kappati nu kho yāvakālikena yāmakālikaṃ, na nu kho kappati? Kappati nu kho yāvakālikena sattāhakālikaṃ, na nu kho kappati? Kappati nu kho yāvakālikena yāvajīvikaṃ, na nu kho kappati? Kappati nu kho yāmakālikena sattāhakālikaṃ, na nu kho kappati? Kappati nu kho yāmakālikena yāvajīvikaṃ, na nu kho kappati? Kappati nu kho sattā­ha­kāli­kena yāvajīvikaṃ, na nu kho kappatī”ti? Bhagavato etamatthaṃ ārocesuṃ.</p>
<p><a class="sc" id="172"></a><a class="ms" id="p_3V_1369"></a>“Yāvakālikena, bhikkhave, yāmakālikaṃ, tadahu paṭiggahitaṃ kāle kappati, vikāle na kappati. Yāvakālikena, bhikkhave, sattāhakālikaṃ, tadahu paṭiggahitaṃ kāle kappati, vikāle na kappati. Yāvakālikena, bhikkhave, yāvajīvikaṃ, tadahu paṭiggahitaṃ kāle kappati, vikāle na kappati. Yāmakālikena, bhikkhave, sattāhakālikaṃ, tadahu paṭiggahitaṃ yāme kappati, yāmātikkante na kappati. Yāmakālikena, bhikkhave, yāvajīvikaṃ, tadahu paṭiggahitaṃ yāme kappati, yāmātikkante na kappati. Sattā­ha­kāli­kena, bhikkhave, yāvajīvikaṃ paṭiggahitaṃ, sattāhaṃ kappati, sattā­hā­tik­kante na kappatī”ti.</p>
<p class="endsutta"> <a class="sc" id="173"></a><a class="ms" id="p_3V_1370"></a>Bhesaj­jak­khan­dhako chaṭṭho.</p>
<p class="endsection summary"> <a class="sc" id="174"></a><a class="ms" id="p_3V_1371"></a>Tassuddānaṃ</p>
<blockquote class="uddanagatha">
<p><a class="sc" id="175"></a><a class="ms" id="p_3V_1372"></a>Sāradike vikālepi,<br> vasaṃ mūle piṭṭhehi ca;<br> Kasāvehi paṇṇaṃ phalaṃ,<br> jatu loṇaṃ chakaṇañca.</p>
<p><a class="sc" id="176"></a><a class="ms" id="p_3V_1373"></a>Cuṇṇaṃ cālini maṃsañca,<br> <span class="var" title="añjanī (bj)" id="note416">añjanaṃ</span> <span class="var" title="upapiṃsanī (bj) | upapiṃsanaṃ (s1-3) | upapisanaṃ (pts1)" id="note417">upapisanī</span>;<br> Añjanī uccāpārutā,<br> salākā <span class="var" title="salākodhanī (bj, s1-3) | salākodhani (pts1)" id="note418">salākaṭhāniṃ</span>.</p>
<p><a class="sc" id="177"></a><a class="ms" id="p_3V_1374"></a><span class="var" title="savaṭṭakaṃ (bj) | vaddhakaṃ (s1-3) | bandhakaṃ (pts1)" id="note419">Thavi­kaṃ­sa­baddha­kaṃ</span> suttaṃ,<br> Muddha­ni­tela­natthu ca;<br> Natthukaraṇī <span class="var" title="dhūma (bj)" id="note420">dhūmañca</span>,<br> <span class="var" title="nettañca pidhānaṃ yamakatthaci (bj) | nettañ cāpidhānaṃ thavi (pts1)" id="note421">Nettañ­cā­pidha­nat­thavi</span>.</p>
<p><a class="sc" id="178"></a><a class="ms" id="p_3V_1375"></a>Telapākesu majjañca,<br> atikkhittaṃ abbhañjanaṃ;<br> Tumbaṃ sedaṃ sambhārañca,<br> mahā bhaṅgodakaṃ tathā.</p>
<p><a class="sc" id="179"></a><a class="ms" id="p_3V_1376"></a>Dakakoṭṭhaṃ lohitañca,<br> visāṇaṃ pādabbhañjanaṃ;<br> Pajjaṃ satthaṃ kasāvañca,<br> tilakakkaṃ kabaḷikaṃ.</p>
<p><a class="sc" id="180"></a><a class="pts-vp-pi" id="pts-vp-pi1.252"></a><a class="ms" id="p_3V_1377"></a>Coḷaṃ sāsapakuṭṭañca,<br> dhūma sakkharikāya ca;<br> Vaṇatelaṃ vikāsikaṃ,<br> vikaṭañca paṭiggahaṃ.</p>
<p><a class="sc" id="181"></a><a class="ms" id="p_3V_1378"></a>Gūthaṃ karonto loḷiñca,<br> khāraṃ muttaharītakaṃ;<br> Gandhā virecanañceva,<br> acchākaṭaṃ kaṭākaṭaṃ.</p>
<p><a class="sc" id="182"></a><a class="ms" id="p_3V_1379"></a>Paṭicchādani pabbhārā,<br> ārāma sattāhena ca;<br> Guḷaṃ muggaṃ sovīrañca,<br> sāmaṃpākā punāpace.</p>
<p><a class="sc" id="183"></a><a class="ms" id="p_3V_1380"></a>Punānuññāsi dubbhikkhe,<br> phalañca tilakhādanī;<br> Purebhattaṃ kāyaḍāho,<br> nibbattañca bhagandalaṃ.</p>
<p><a class="sc" id="184"></a><a class="ms" id="p_3V_1381"></a>Vatthikammañca suppiñca,<br> ­manus­sa­maṃsa­meva ca;<br> Hatthiassā sunakho ca,<br> <span class="var" title="sīhabyagghaṃ ca dīpikaṃ (bj) | ahi sīha-byaggha-dīpakaṃ (s1-3, pts1)" id="note422">ahi sīhañca dīpikaṃ</span>.</p>
<p><a class="sc" id="185"></a><a class="ms" id="p_3V_1382"></a>Accha­tarac­cha­maṃsañca,<br> paṭipāṭi ca yāgu ca;<br> Taruṇaṃ aññatra guḷaṃ,<br> suni­dhāvasa­thā­gāraṃ.</p>
<p><a class="sc" id="186"></a><a class="ms" id="p_3V_1383"></a>Gaṅgā koṭisaccakathā,<br> ambapālī ca licchavī;<br> Uddissa kataṃ subhikkhaṃ,<br> punadeva paṭikkhipi.</p>
<p><a class="sc" id="187"></a><a class="ms" id="p_3V_1384"></a>Megho yaso meṇḍako ca,<br> Gorasaṃ pātheyyakena ca;<br> Keṇi ambo jambu coca,<br> Moca­madhu­muddika­sālukaṃ.</p>
<p><a class="sc" id="188"></a><a class="ms" id="p_3V_1385"></a><span class="var" title="phārusakaṃ (bj) | phārusaka (s1-3)" id="note423">Phārusakā</span> ḍākapiṭṭhaṃ,<br> ātumāyaṃ nahāpito;<br> Sāvatthiyaṃ phalaṃ bījaṃ,<br> kismiṃ ṭhāne ca kāliketi.</p>
</blockquote>
<p class="endsutta"> <a class="sc" id="189"></a><a class="ms" id="p_3V_1386"></a>Imamhi khandhake vatthū ekasataṃ chavatthu.</p>
<p class="endsection"> <a class="sc" id="190"></a><a class="ms" id="p_3V_1387"></a>Bhesaj­jak­khan­dhako niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>