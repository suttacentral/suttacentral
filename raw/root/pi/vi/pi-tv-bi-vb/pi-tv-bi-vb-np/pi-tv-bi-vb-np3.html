<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-np3">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>­Nissag­giya­kaṇḍa</p>
<p>Pattavagga</p>
<h1>3. Cīvara­pari­vatta­na­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.247"></a><a class="ms" id="p_2V_2450"></a><a class="msdiv" id="msdiv743"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena thullanandā bhikkhunī aññatarāya bhikkhuniyā saddhiṃ cīvaraṃ parivattetvā paribhuñji. Atha kho sā bhikkhunī taṃ cīvaraṃ <span class="var" title="saṃharitvā (bj, pts1, mr)" id="note392">saṅgharitvā</span> nikkhipi. Thullanandā bhikkhunī taṃ bhikkhuniṃ etadavoca—“yaṃ te, ayye, mayā saddhiṃ cīvaraṃ parivattitaṃ, kahaṃ taṃ cīvaran”ti? Atha kho sā bhikkhunī taṃ cīvaraṃ nīharitvā thullanandāya bhikkhuniyā dassesi. Thullanandā bhikkhunī taṃ bhikkhuniṃ etadavoca—“handāyye, tuyhaṃ cīvaraṃ, āhara metaṃ cīvaraṃ, yaṃ tuyhaṃ tuyhamevetaṃ, yaṃ mayhaṃ mayhamevetaṃ, āhara metaṃ, sakaṃ paccāharā”ti acchindi.</p>
<p><a class="sc" id="2"></a><a class="ms" id="p_2V_2451"></a>Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā bhikkhuniyā saddhiṃ cīvaraṃ parivattetvā acchindissatī”ti. Atha kho tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ … pe … “saccaṃ kira, bhikkhave, thullanandā bhikkhunī bhikkhuniyā saddhiṃ cīvaraṃ parivattetvā <span class="var" title="acchindīti (bj, mr)" id="note393">acchindatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī bhikkhuniyā saddhiṃ cīvaraṃ parivattetvā acchindissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2452"></a><a class="msdiv" id="msdiv744"></a><strong class="rule">“Yā pana bhikkhunī bhikkhuniyā saddhiṃ cīvaraṃ <span class="var" title="parivaṭṭetvā (s1-3)" id="note394">parivattetvā</span> sā pacchā evaṃ vadeyya—‘<span class="var" title="handayye (bj, s1-3, pts1)" id="note395">handāyye</span>, tuyhaṃ cīvaraṃ āhara, metaṃ cīvaraṃ, yaṃ tuyhaṃ tuyhamevetaṃ, yaṃ mayhaṃ mayhamevetaṃ, āhara metaṃ, sakaṃ paccāharā’ti acchindeyya vā acchindāpeyya vā, nissaggiyaṃ pācittiyan”</strong>ti. (<em>3</em>:<strong>28</strong>)</p>
<p><a class="sc" id="4"></a><a class="ms" id="p_2V_2453"></a><a class="msdiv" id="msdiv745"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_2454"></a><strong>Bhikkhuniyā saddhin</strong>ti aññāya bhikkhuniyā saddhiṃ.</p>
<p><a class="sc" id="6"></a><a class="ms" id="p_2V_2455"></a><strong>Cīvaraṃ</strong> nāma channaṃ cīvarānaṃ aññataraṃ cīvaraṃ vikappanupagaṃ pacchimaṃ.</p>
<p><a class="sc" id="7"></a><a class="ms" id="p_2V_2456"></a><strong>Parivattetvā</strong>ti parittena vā vipulaṃ, vipulena vā parittaṃ.</p>
<p><a class="sc" id="8"></a><a class="ms" id="p_2V_2457"></a><strong>Acchindeyyā</strong>ti sayaṃ acchindati nissaggiyaṃ pācittiyaṃ.</p>
<p><a class="sc" id="9"></a><a class="ms" id="p_2V_2458"></a><strong>Acchindāpeyyā</strong>ti aññaṃ āṇāpeti, āpatti dukkaṭassa. Sakiṃ āṇattā bahukampi acchindati, nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ … pe … “idaṃ me, ayye, cīvaraṃ bhikkhuniyā saddhiṃ parivattetvā acchinnaṃ nissaggiyaṃ, imāhaṃ saṃghassa nissajjāmī”ti … pe … dadeyyā”ti … pe … dadeyyun”ti … pe … ayyāya dammī”ti.</p>
<p><a class="sc" id="10"></a><a class="pts-vp-pi" id="pts-vp-pi4.248"></a><a class="ms" id="p_2V_2459"></a><a class="msdiv" id="msdiv746"></a>Upasampannāya upasam­panna­saññā cīvaraṃ parivattetvā acchindati vā acchindāpeti vā, nissaggiyaṃ pācittiyaṃ. Upasampannāya vematikā cīvaraṃ parivattetvā acchindati vā acchindāpeti vā, nissaggiyaṃ pācittiyaṃ. Upasampannāya anupa­sam­panna­saññā cīvaraṃ parivattetvā acchindati vā acchindāpeti vā, nissaggiyaṃ pācittiyaṃ.</p>
<p><a class="sc" id="11"></a><a class="ms" id="p_2V_2460"></a>Aññaṃ parikkhāraṃ parivattetvā acchindati vā acchindāpeti vā, āpatti dukkaṭassa. Anupa­sam­pannāya saddhiṃ cīvaraṃ vā aññaṃ vā parikkhāraṃ parivattetvā acchindati vā acchindāpeti vā, āpatti dukkaṭassa. Anupa­sam­pannāya upasam­panna­saññā, āpatti dukkaṭassa. Anupa­sam­pannāya vematikā, āpatti dukkaṭassa. Anupa­sam­pannāya anupa­sam­panna­saññā, āpatti dukkaṭassa.</p>
<p><a class="sc" id="12"></a><a class="ms" id="p_2V_2461"></a><a class="msdiv" id="msdiv747"></a>Anāpatti—sā vā deti, tassā vā vissasantī gaṇhāti, ummattikāya, ādikammikāyāti.</p>
<p class="endsutta"> <a class="sc" id="13"></a><a class="ms" id="p_2V_2462"></a>Tatiya­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>