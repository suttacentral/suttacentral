<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc60">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Ārāmavagga</p>
<h1>60. Pasā­khejā­ta­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.316"></a><a class="ms" id="p_2V_3173"></a><a class="msdiv" id="msdiv1062"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarā bhikkhunī pasākhe jātaṃ gaṇḍaṃ purisena saddhiṃ ekenekā bhedāpesi. Atha kho so puriso taṃ bhikkhuniṃ dūsetuṃ upakkami. Sā vissaramakāsi. Bhikkhuniyo upadhāvitvā taṃ bhikkhuniṃ etadavocuṃ—“kissa tvaṃ, ayye, vissaramakāsī”ti?</p>
<p><a class="sc" id="2"></a><a class="ms" id="p_2V_3174"></a>Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī pasākhe jātaṃ gaṇḍaṃ purisena saddhiṃ ekenekā bhedāpessatī”ti … pe … “saccaṃ kira, bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā <span class="var" title="bhedāpesīti (bj, pts1, mr)" id="note490">bhedāpetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī pasākhe jātaṃ gaṇḍaṃ purisena saddhiṃ ekenekā bhedāpessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_3175"></a><a class="msdiv" id="msdiv1063"></a><strong class="rule">“Yā pana bhikkhunī pasākhe jātaṃ gaṇḍaṃ vā <span class="var" title="ruhitaṃ (bj, s1-3) | rūhitaṃ (pts1)" id="note491">rudhitaṃ</span> vā anapaloketvā saṃghaṃ vā gaṇaṃ vā purisena saddhiṃ ekenekā bhedāpeyya vā phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyan”</strong>ti. (<em>60</em>:<strong>115</strong>)</p>
<p><a class="sc" id="4"></a><a class="ms" id="p_2V_3176"></a><a class="msdiv" id="msdiv1064"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_3177"></a><strong>Pasākhaṃ</strong> nāma adhonābhi ubbha­jāṇu­maṇḍa­laṃ.
<strong>Jātan</strong>ti tattha jātaṃ.
<strong>Gaṇḍo</strong> nāma yo koci gaṇḍo.
<strong>Rudhitaṃ</strong> nāma yaṃ kiñci vaṇaṃ.
<strong>Anapaloketvā</strong>ti anāpucchā.
<strong>Saṃgho</strong> nāma ­bhik­khu­ni­saṃgho vuccati.
<strong>Gaṇo</strong> nāma sambahulā bhikkhuniyo vuccanti.
<strong>Puriso</strong> nāma manussapuriso, na yakkho, na peto, na tiracchānagato, viññū paṭibalo dūsetuṃ. <strong>Saddhin</strong>ti ekato.
<strong>Ekenekā</strong>ti puriso ceva hoti bhikkhunī ca.</p>
<p><a class="sc" id="6"></a><a class="pts-vp-pi" id="pts-vp-pi4.317"></a><a class="ms" id="p_2V_3178"></a><a class="msdiv" id="msdiv1065"></a>“Bhindā”ti āṇāpeti, āpatti dukkaṭassa. Bhinne āpatti pācittiyassa. “Phālehī”ti āṇāpeti, āpatti dukkaṭassa. Phālite āpatti pācittiyassa. “Dhovā”ti āṇāpeti, āpatti dukkaṭassa. <span class="var" title="dhote (s1-3, pts1)" id="note492">Dhovite</span> āpatti pācittiyassa. “Ālimpā”ti āṇāpeti, āpatti dukkaṭassa. <span class="var" title="ālitte (s1-3)" id="note493">Litte</span> āpatti pācittiyassa. “Bandhāhī”ti āṇāpeti, āpatti dukkaṭassa. Baddhe āpatti pācittiyassa. “Mocehī”ti āṇāpeti, āpatti dukkaṭassa. Mutte āpatti pācittiyassa.</p>
<p><a class="sc" id="7"></a><a class="ms" id="p_2V_3179"></a><a class="msdiv" id="msdiv1066"></a>Anāpatti—apaloketvā bhedāpeti vā phālāpeti vā dhovāpeti vā ālimpāpeti vā <span class="var" title="yā kāci viññū dutiyā (s1-3) | yo koci viññū dutiyo (pts1, mr)" id="note494">bandhāpeti vā mocāpeti vā, yā kāci viññū dutiyikā</span> hoti, ummattikāya, ādikammikāyāti.</p>
<p class="endsutta"> <a class="sc" id="8"></a><a class="ms" id="p_2V_3180"></a>Dasama­sikkhā­padaṃ niṭṭhitaṃ.<br> Ārāmavaggo chaṭṭho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>