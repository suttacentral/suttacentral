<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc8">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Lasuṇavagga</p>
<h1>8. Uccāra­chaḍḍa­na­sikkhā­pada</h1>
</div>
<p><a class="sc" id="1"></a><a class="ms" id="p_2V_2635"></a><a class="msdiv" id="msdiv824"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññataro brāhmaṇo nib­biṭṭha­rā­jabhaṭo “taññeva bhaṭapathaṃ yācissāmī”ti sīsaṃ nahāyitvā ­bhik­khu­nu­passa­yaṃ nissāya rājakulaṃ gacchati. Aññatarā bhikkhunī kaṭāhe vaccaṃ katvā tirokuṭṭe chaḍḍentī tassa brāhmaṇassa matthake āsumbhi. Atha kho so brāhmaṇo ujjhāyati khiyyati vipāceti—“assamaṇiyo imā muṇḍā bandhakiniyo. Kathañhi nāma gūthakaṭāhaṃ matthake āsumbhissanti. Imāsaṃ upassayaṃ jhāpessāmī”ti. Ummukaṃ gahetvā upassayaṃ pavisati. Aññataro upāsako upassayā nikkhamanto addasa taṃ brāhmaṇaṃ ummukaṃ gahetvā upassayaṃ pavisantaṃ. Disvāna taṃ brāhmaṇaṃ etadavoca—“kissa tvaṃ, bho, ummukaṃ gahetvā upassayaṃ pavisasī”ti? “Imā maṃ, bho, muṇḍā bandhakiniyo gūthakaṭāhaṃ matthake āsumbhiṃsu. Imāsaṃ upassayaṃ jhāpessāmī”ti. “Gaccha, bho brāhmaṇa, maṅgalaṃ etaṃ. Sahassaṃ lacchasi tañca bhaṭapathan”ti. Atha kho so brāhmaṇo sīsaṃ nahāyitvā rājakulaṃ gantvā sahassaṃ alattha tañca bhaṭapathaṃ.</p>
<p><a class="sc" id="2"></a><a class="ms" id="p_2V_2636"></a>Atha kho so upāsako upassayaṃ pavisitvā bhikkhunīnaṃ etamatthaṃ ārocetvā paribhāsi. Yā tā bhikkhuniyo appicchā … pe … tā ujjhāyanti khiyyanti vipācenti— “kathañhi nāma bhikkhuniyo uccāraṃ tirokuṭṭe chaḍḍessantī”ti … pe … “saccaṃ kira, bhikkhave, bhikkhuniyo uccāraṃ tirokuṭṭe chaḍḍentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo uccāraṃ tirokuṭṭe chaḍḍessanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2637"></a><a class="msdiv" id="msdiv825"></a><strong class="rule">“Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā <span class="var" title="tirokuḍḍe (bj, s1-3, pts1)" id="note436">tirokuṭṭe</span> vā tiropākāre vā chaḍḍeyya vā chaḍḍāpeyya vā, pācittiyan”</strong>ti. (<em>8</em>:<strong>63</strong>)</p>
<p><a class="sc" id="4"></a><a class="pts-vp-pi" id="pts-vp-pi4.266"></a><a class="ms" id="p_2V_2638"></a><a class="msdiv" id="msdiv826"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_2639"></a><strong>Uccāro</strong> nāma gūtho vuccati.
<strong>Passāvo</strong> nāma muttaṃ vuccati.</p>
<p><a class="sc" id="6"></a><a class="ms" id="p_2V_2640"></a><strong>Saṅkāraṃ</strong> nāma kacavaraṃ vuccati.</p>
<p><a class="sc" id="7"></a><a class="ms" id="p_2V_2641"></a><strong>Vighāsaṃ</strong> nāma calakāni vā aṭṭhikāni vā ucchiṭṭhodakaṃ vā.</p>
<p><a class="sc" id="8"></a><a class="ms" id="p_2V_2642"></a><strong>Kuṭṭo</strong> nāma tayo kuṭṭā—iṭṭhakākuṭṭo, silākuṭṭo, dārukuṭṭo.</p>
<p><a class="sc" id="9"></a><a class="ms" id="p_2V_2643"></a><strong>Pākāro</strong> nāma tayo pākārā—iṭṭhakāpākāro, silāpākāro, dārupākāro.</p>
<p><a class="sc" id="10"></a><a class="ms" id="p_2V_2644"></a><strong>Tirokuṭṭe</strong>ti kuṭṭassa parato.
<strong>Tiropākāre</strong>ti pākārassa parato.</p>
<p><a class="sc" id="11"></a><a class="ms" id="p_2V_2645"></a><strong>Chaḍḍeyyā</strong>ti sayaṃ chaḍḍeti, āpatti pācittiyassa.</p>
<p><a class="sc" id="12"></a><a class="ms" id="p_2V_2646"></a><strong>Chaḍḍāpeyyā</strong>ti aññaṃ āṇāpeti, āpatti dukkaṭassa. Sakiṃ āṇattā bahukampi chaḍḍeti, āpatti pācittiyassa.</p>
<p><a class="sc" id="13"></a><a class="ms" id="p_2V_2647"></a><a class="msdiv" id="msdiv827"></a>Anāpatti—oloketvā chaḍḍeti, avaḷañje chaḍḍeti, ummattikāya, ādikammikāyāti.</p>
<p class="endsutta"> <a class="sc" id="14"></a><a class="ms" id="p_2V_2648"></a>Aṭṭha­ma­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>