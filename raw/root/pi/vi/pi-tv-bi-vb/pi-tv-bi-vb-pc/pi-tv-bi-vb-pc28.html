<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc28">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Naggavagga</p>
<h1>28. Cīvara­dāna­sikkhā­pada</h1>
</div>
<p><a class="sc" id="1"></a><a class="ms" id="p_2V_2851"></a><a class="msdiv" id="msdiv916"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena thullanandā bhikkhunī naṭānampi naṭakānampi laṅghakānampi <span class="var" title="­sokasā­yi­kānampi (bj)" id="note456">sokaj­jhāyi­kānampi</span> <span class="var" title="kumbha­thūni­kānaṃpi (s1-3) | kumbha­thuṇi­kānampi (mr)" id="note457">kumbha­thūṇi­kānampi</span> samaṇacīvaraṃ deti—“mayhaṃ <span class="var" title="parisatiṃ (bj)" id="note458">parisati</span> vaṇṇaṃ bhāsathā”ti. Naṭāpi naṭakāpi laṅghakāpi sokajjhāyikāpi kumbha­thūṇi­kāpi thullanandāya bhikkhuniyā parisati vaṇṇaṃ bhāsanti—“ayyā thullanandā bahussutā bhāṇikā visāradā paṭṭā dhammiṃ kathaṃ kātuṃ; detha ayyāya, karotha ayyāyā”ti.</p>
<p><a class="sc" id="2"></a><a class="ms" id="p_2V_2852"></a>Yā tā bhikkhuniyo appicchā, tā ujjhāyanti khiyyanti vipācenti—“kathañhi nāma ayyā thullanandā agārikassa samaṇacīvaraṃ dassatī”ti … pe … “saccaṃ kira, bhikkhave, thullanandā bhikkhunī agārikassa samaṇacīvaraṃ detī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī agārikassa samaṇacīvaraṃ dassati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2853"></a><a class="msdiv" id="msdiv917"></a><strong class="rule">“Yā pana bhikkhunī <span class="var" title="āgārikassa (s1-3)" id="note459">agārikassa</span> vā paribbājakassa vā paribbājikāya vā samaṇacīvaraṃ dadeyya, pācittiyan”</strong>ti. (<em>28</em>:<strong>83</strong>)</p>
<p><a class="sc" id="4"></a><a class="ms" id="p_2V_2854"></a><a class="msdiv" id="msdiv918"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_2855"></a><strong>Agāriko</strong> nāma yo koci agāraṃ ajjhāvasati.</p>
<p><a class="sc" id="6"></a><a class="ms" id="p_2V_2856"></a><strong>Paribbājako</strong> nāma bhikkhuñca sāmaṇerañca ṭhapetvā yo koci parib­bāja­ka­samā­panno.</p>
<p><a class="sc" id="7"></a><a class="ms" id="p_2V_2857"></a><strong>Paribbājikā</strong> nāma bhikkhuniñca sikkhamānañca sāmaṇeriñca ṭhapetvā yā kāci parib­bāji­ka­samā­pannā.</p>
<p><a class="sc" id="8"></a><a class="pts-vp-pi" id="pts-vp-pi4.286"></a><a class="ms" id="p_2V_2858"></a><strong>Samaṇacīvaraṃ</strong> nāma kappakataṃ vuccati. Deti, āpatti pācittiyassa.</p>
<p><a class="sc" id="9"></a><a class="ms" id="p_2V_2859"></a><a class="msdiv" id="msdiv919"></a>Anāpatti—mātāpitūnaṃ deti, tāvakālikaṃ deti, ummattikāya, ādikammikāyāti.</p>
<p class="endsutta"> <a class="sc" id="10"></a><a class="ms" id="p_2V_2860"></a>Aṭṭha­ma­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>