<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc81">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Kumāri­bhūta­vagga</p>
<h1>81. Pāri­vāsi­ka­sikkhā­pada</h1>
</div>
<p><a class="sc" id="1"></a><a class="ms" id="p_2V_3401"></a><a class="msdiv" id="msdiv1166"></a>Tena samayena buddho bhagavā rājagahe viharati veḷuvane kalanda­ka­nivāpe. Tena kho pana samayena thullanandā bhikkhunī—“sikkhamānaṃ vuṭṭhāpessāmī”ti there bhikkhū sannipātetvā pahūtaṃ khādanīyaṃ bhojanīyaṃ passitvā—“na tāvāhaṃ, ayyā, sikkhamānaṃ vuṭṭhāpessāmī”ti there bhikkhū uyyojetvā devadattaṃ kokālikaṃ kaṭa­modaka­tis­sakaṃ khaṇḍadeviyā puttaṃ samuddadattaṃ sannipātetvā sikkhamānaṃ vuṭṭhāpesi.</p>
<p><a class="sc" id="2"></a><a class="ms" id="p_2V_3402"></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā pāri­vāsi­ka­chanda­dānena sikkhamānaṃ vuṭṭhāpessatī”ti … pe … “saccaṃ kira, bhikkhave, thullanandā bhikkhunī pāri­vāsi­ka­chanda­dānena sikkhamānaṃ <span class="var" title="vuṭṭhāpesīti (bj, pts1, mr)" id="note510">vuṭṭhāpetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī pāri­vāsi­ka­chanda­dānena sikkhamānaṃ vuṭṭhāpessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_3403"></a><a class="msdiv" id="msdiv1167"></a><strong class="rule">“Yā pana bhikkhunī <span class="var" title="pāri­vāsi­kacchan­dadā­nena (s2, s3)" id="note511">pāri­vāsi­ka­chanda­dānena</span> sikkhamānaṃ vuṭṭhāpeyya, pācittiyan”</strong>ti. (<em>81</em>:<strong>136</strong>)</p>
<p><a class="sc" id="4"></a><a class="ms" id="p_2V_3404"></a><a class="msdiv" id="msdiv1168"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="pts-vp-pi" id="pts-vp-pi4.336"></a><a class="ms" id="p_2V_3405"></a><strong>Pāri­vāsi­ka­chanda­dānenā</strong>ti vuṭṭhitāya parisāya.
<strong>Sikkhamānā</strong> nāma dve vassāni chasu dhammesu sikkhitasikkhā.
<strong>Vuṭṭhāpeyyā</strong>ti upasampādeyya.</p>
<p><a class="sc" id="6"></a><a class="ms" id="p_2V_3406"></a>“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kamma­vācā­pari­yosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa.</p>
<p><a class="sc" id="7"></a><a class="ms" id="p_2V_3407"></a><a class="msdiv" id="msdiv1169"></a>Anāpatti—avuṭṭhitāya parisāya vuṭṭhāpeti, ummattikāya, ādikammikāyāti.</p>
<p class="endsutta"> <a class="sc" id="8"></a><a class="ms" id="p_2V_3408"></a>Ekāda­sama­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>