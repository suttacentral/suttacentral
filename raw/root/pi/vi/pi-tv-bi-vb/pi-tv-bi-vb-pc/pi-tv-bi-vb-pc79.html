<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc79">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Kumāri­bhūta­vagga</p>
<h1>79. Sokā­vāsa­sikkhā­pada</h1>
</div>
<p><a class="sc" id="1"></a><a class="ms" id="p_2V_3384"></a><a class="msdiv" id="msdiv1158"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena thullanandā bhikkhunī puri­sa­saṃsaṭ­ṭhaṃ kumāra­ka­saṃsaṭ­ṭhaṃ caṇḍiṃ <span class="var" title="sokavassaṃ (bj) | sokāvassaṃ (s1-3)" id="note505">sokāvāsaṃ</span> caṇḍakāḷiṃ sikkhamānaṃ vuṭṭhāpeti.</p>
<p><a class="sc" id="2"></a><a class="pts-vp-pi" id="pts-vp-pi4.334"></a><a class="ms" id="p_2V_3385"></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā puri­sa­saṃsaṭ­ṭhaṃ kumāra­ka­saṃsaṭ­ṭhaṃ caṇḍiṃ <span class="var" title="sokavassaṃ (bj) | sokāvassaṃ (s1-3)" id="note506">sokāvāsaṃ</span> caṇḍakāḷiṃ sikkhamānaṃ vuṭṭhāpessatī”ti … pe … “saccaṃ kira, bhikkhave, thullanandā bhikkhunī puri­sa­saṃsaṭ­ṭhaṃ kumāra­ka­saṃsaṭ­ṭhaṃ caṇḍiṃ <span class="var" title="sokavassaṃ (bj) | sokāvassaṃ (s1-3)" id="note507">sokāvāsaṃ</span> caṇḍakāḷiṃ sikkhamānaṃ <span class="var" title="vuṭṭhāpesīti (bj, pts1, mr)" id="note508">vuṭṭhāpetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī puri­sa­saṃsaṭ­ṭhaṃ kumāra­ka­saṃsaṭ­ṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_3386"></a><a class="msdiv" id="msdiv1159"></a><strong class="rule">“Yā pana bhikkhunī puri­sa­saṃsaṭ­ṭhaṃ kumāra­ka­saṃsaṭ­ṭhaṃ caṇḍiṃ <span class="var" title="sokavassaṃ (bj) | sokāvassaṃ (s1-3)" id="note509">sokāvāsaṃ</span> sikkhamānaṃ vuṭṭhāpeyya, pācittiyan”</strong>ti. (<em>79</em>:<strong>134</strong>)</p>
<p><a class="sc" id="4"></a><a class="ms" id="p_2V_3387"></a><a class="msdiv" id="msdiv1160"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_3388"></a><strong>Puriso</strong> nāma pat­ta­vīsa­ti­vasso.
<strong>Kumārako</strong> nāma appat­ta­vīsa­ti­vasso.
<strong>Saṃsaṭṭhā</strong> nāma ananulomikena kāyi­kavāca­sikena saṃsaṭṭhā.
<strong>Caṇḍī</strong> nāma kodhanā vuccati.</p>
<p><a class="sc" id="6"></a><a class="ms" id="p_2V_3389"></a><strong>Sokāvāsā</strong> nāma paresaṃ dukkhaṃ uppādeti, sokaṃ āvisati.
<strong>Sikkhamānā</strong> nāma dve vassāni chasu dhammesu sikkhitasikkhā.
<strong>Vuṭṭhāpeyyā</strong>ti upasampādeyya.</p>
<p><a class="sc" id="7"></a><a class="ms" id="p_2V_3390"></a>“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kamma­vācā­pari­yosāne upajjhāyāya āpatti pācittiyassa; gaṇassa ca ācariniyā ca āpatti dukkaṭassa.</p>
<p><a class="sc" id="8"></a><a class="ms" id="p_2V_3391"></a><a class="msdiv" id="msdiv1161"></a>Anāpatti—ajānantī vuṭṭhāpeti, ummattikāya, ādikammikāyāti.</p>
<p class="endsutta"> <a class="sc" id="9"></a><a class="ms" id="p_2V_3392"></a>Navama­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>