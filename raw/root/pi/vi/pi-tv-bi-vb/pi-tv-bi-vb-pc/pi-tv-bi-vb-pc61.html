<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc61">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Gabbhinivagga</p>
<h1>61. Gab­bhi­ni­sikkhā­pada</h1>
</div>
<p><a class="sc" id="1"></a><a class="ms" id="p_2V_3181"></a><a class="msdiv" id="msdiv1067"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bhikkhuniyo gabbhiniṃ vuṭṭhāpenti. Sā piṇḍāya carati. Manussā evamāhaṃsu—“dethāyyāya bhikkhaṃ, <span class="var" title="garugabbhā (s1-3)" id="note495">garubhārā</span> ayyā”ti.</p>
<p><a class="sc" id="2"></a><a class="ms" id="p_2V_3182"></a>Manussā ujjhāyanti khiyyanti vipācenti—“kathañhi nāma bhikkhuniyo gabbhiniṃ vuṭṭhāpessantī”ti.</p>
<p><a class="sc" id="3"></a><a class="ms" id="p_2V_3183"></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhuniyo gabbhiniṃ vuṭṭhāpessantī”ti … pe … “saccaṃ kira, bhikkhave, bhikkhuniyo gabbhiniṃ vuṭṭhāpentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo gabbhiniṃ vuṭṭhāpessanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="4"></a><a class="ms" id="p_2V_3184"></a><a class="msdiv" id="msdiv1068"></a><strong class="rule">“Yā pana bhikkhunī gabbhiniṃ vuṭṭhāpeyya, pācittiyan”</strong>ti. (<em>61</em>:<strong>116</strong>)</p>
<p><a class="sc" id="5"></a><a class="ms" id="p_2V_3185"></a><a class="msdiv" id="msdiv1069"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="6"></a><a class="ms" id="p_2V_3186"></a><strong>Gabbhinī</strong> nāma āpannasattā vuccati.
<strong>Vuṭṭhāpeyyā</strong>ti upasampādeyya.</p>
<p><a class="sc" id="7"></a><a class="ms" id="p_2V_3187"></a>“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kamma­vācā­pari­yosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa.</p>
<p><a class="sc" id="8"></a><a class="pts-vp-pi" id="pts-vp-pi4.318"></a><a class="ms" id="p_2V_3188"></a><a class="msdiv" id="msdiv1070"></a>Gabbhiniyā gabbhinisaññā vuṭṭhāpeti, āpatti pācittiyassa. Gabbhiniyā vematikā vuṭṭhāpeti, āpatti dukkaṭassa. Gabbhiniyā agabbhinisaññā vuṭṭhāpeti, anāpatti. Agabbhiniyā gabbhinisaññā, āpatti dukkaṭassa. Agabbhiniyā vematikā, āpatti dukkaṭassa. Agabbhiniyā agabbhinisaññā, anāpatti.</p>
<p><a class="sc" id="9"></a><a class="ms" id="p_2V_3189"></a><a class="msdiv" id="msdiv1071"></a>Anāpatti—gabbhiniṃ agabbhinisaññā vuṭṭhāpeti, agabbhiniṃ agabbhinisaññā vuṭṭhāpeti, ummattikāya, ādikammikāyāti.</p>
<p class="endsutta"> <a class="sc" id="10"></a><a class="ms" id="p_2V_3190"></a>Paṭha­ma­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>