<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc25">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Naggavagga</p>
<h1>25. Cīvara­saṅka­ma­nīya­sikkhā­pada</h1>
</div>
<p><a class="sc" id="1"></a><a class="ms" id="p_2V_2824"></a><a class="msdiv" id="msdiv902"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarā bhikkhunī piṇḍāya caritvā allacīvaraṃ pattharitvā vihāraṃ pāvisi. Aññatarā bhikkhunī taṃ cīvaraṃ pārupitvā gāmaṃ piṇḍāya pāvisi. Sā nikkhamitvā bhikkhuniyo pucchi—“apāyye, mayhaṃ cīvaraṃ passeyyāthā”ti? Bhikkhuniyo tassā bhikkhuniyā etamatthaṃ ārocesuṃ. Atha kho sā bhikkhunī ujjhāyati khiyyati vipāceti—“kathañhi nāma bhikkhunī mayhaṃ cīvaraṃ anāpucchā pārupissatī”ti.</p>
<p><a class="sc" id="2"></a><a class="ms" id="p_2V_2825"></a>Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī bhikkhuniyā cīvaraṃ anāpucchā pārupissatī”ti … pe … “saccaṃ kira, bhikkhave, bhikkhunī bhikkhuniyā cīvaraṃ anāpucchā <span class="var" title="pārupīti (bj, pts1, mr)" id="note450">pārupatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī bhikkhuniyā cīvaraṃ anāpucchā pārupissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2826"></a><a class="msdiv" id="msdiv903"></a><strong class="rule">“Yā pana bhikkhunī cīvara­saṅ­ka­manī­yaṃ dhāreyya, pācittiyan”</strong>ti. (<em>25</em>:<strong>80</strong>)</p>
<p><a class="sc" id="4"></a><a class="ms" id="p_2V_2827"></a><a class="msdiv" id="msdiv904"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_2828"></a><strong>Cīvara­saṅ­ka­manī­yaṃ</strong> nāma upasampannāya pañcannaṃ cīvarānaṃ aññataraṃ cīvaraṃ tassā vā adinnaṃ taṃ vā anāpucchā nivāseti vā pārupati vā, āpatti pācittiyassa.</p>
<p><a class="sc" id="6"></a><a class="pts-vp-pi" id="pts-vp-pi4.283"></a><a class="ms" id="p_2V_2829"></a><a class="msdiv" id="msdiv905"></a>Upasampannāya upasam­panna­saññā cīvara­saṅ­ka­manī­yaṃ dhāreti, āpatti pācittiyassa. Upasampannāya vematikā cīvara­saṅ­ka­manī­yaṃ dhāreti, āpatti pācittiyassa. Upasampannāya anupa­sam­panna­saññā cīvara­saṅ­ka­manī­yaṃ dhāreti, āpatti pācittiyassa.</p>
<p><a class="sc" id="7"></a><a class="ms" id="p_2V_2830"></a>Anupa­sam­pannāya cīvara­saṅ­ka­manī­yaṃ dhāreti, āpatti dukkaṭassa. Anupa­sam­pannāya upasam­panna­saññā, āpatti dukkaṭassa. Anupa­sam­pannāya vematikā, āpatti dukkaṭassa. Anupa­sam­pannāya anupa­sam­panna­saññā, āpatti dukkaṭassa.</p>
<p><a class="sc" id="8"></a><a class="ms" id="p_2V_2831"></a><a class="msdiv" id="msdiv906"></a>Anāpatti—sā vā deti, taṃ vā āpucchā nivāseti vā pārupati vā, acchin­na­cī­vari­kāya, naṭṭha­cī­vari­kāya, āpadāsu, ummattikāya, ādikammikāyāti.</p>
<p class="endsutta"> <a class="sc" id="9"></a><a class="ms" id="p_2V_2832"></a>Pañca­ma­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>