<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc5">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Lasuṇavagga</p>
<h1>5. Udaka­suddhi­ka­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.262"></a><a class="ms" id="p_2V_2599"></a><a class="msdiv" id="msdiv810"></a>Tena samayena buddho bhagavā sakkesu viharati kapila­vatthus­miṃ nigrodhārāme. Atha kho mahāpajāpati gotamī yena bhagavā tenupasaṅkami; upasaṅkamitvā bhagavantaṃ abhivādetvā adhovāte aṭṭhāsi—“duggandho, bhagavā, mātugāmo”ti. Atha kho bhagavā—“ādiyantu kho bhikkhuniyo udakasuddhikan”ti, mahāpajāpatiṃ gotamiṃ dhammiyā kathāya sandassesi samādapesi samuttejesi sampahaṃsesi. Atha kho mahāpajāpati gotamī bhagavatā dhammiyā kathāya sandassitā samādapitā samuttejitā sampahaṃsitā bhagavantaṃ abhivādetvā padakkhiṇaṃ katvā pakkāmi. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, bhikkhunīnaṃ udakasuddhikan”ti. Tena kho pana samayena aññatarā bhikkhunī—“bhagavatā udakasuddhikā anuññātā”ti atigambhīraṃ udakasuddhikaṃ ādiyantī muttakaraṇe vaṇaṃ akāsi.</p>
<p><a class="sc" id="2"></a><a class="ms" id="p_2V_2600"></a>Atha kho sā bhikkhunī bhikkhunīnaṃ etamatthaṃ āroceti. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī atigambhīraṃ udakasuddhikaṃ ādiyissatī”ti … pe … “saccaṃ kira, bhikkhave, bhikkhunī atigambhīraṃ udakasuddhikaṃ <span class="var" title="ādiyīti (bj, pts1, c1)" id="note432">ādiyatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī atigambhīraṃ udakasuddhikaṃ ādiyissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2601"></a><a class="msdiv" id="msdiv811"></a><strong class="rule">“Udakasuddhikaṃ pana bhikkhuniyā ādiyamānāya dvaṅ­gula­pabba­paramaṃ ādātabbaṃ. Taṃ atikkāmentiyā pācittiyan”</strong>ti. (<em>5</em>:<strong>60</strong>)</p>
<p><a class="sc" id="4"></a><a class="ms" id="p_2V_2602"></a><a class="msdiv" id="msdiv812"></a><strong>Udakasuddhikaṃ</strong> nāma muttakaraṇassa dhovanā vuccati.</p>
<p><a class="sc" id="5"></a><a class="ms" id="p_2V_2603"></a><strong>Ādiyamānāyā</strong>ti dhovantiyā.</p>
<p><a class="sc" id="6"></a><a class="ms" id="p_2V_2604"></a><strong>Dvaṅ­gula­pabba­paramaṃ ādātabban</strong>ti dvīsu aṅgulesu dve pabbaparamā ādātabbā.</p>
<p><a class="sc" id="7"></a><a class="ms" id="p_2V_2605"></a><strong>Taṃ atikkāmentiyā</strong>ti samphassaṃ sādiyantī antamaso kesag­gamattampi atikkāmeti, āpatti pācittiyassa.</p>
<p><a class="sc" id="8"></a><a class="pts-vp-pi" id="pts-vp-pi4.263"></a><a class="ms" id="p_2V_2606"></a><a class="msdiv" id="msdiv813"></a>Ati­rekad­vaṅ­gula­pabbe atirekasaññā ādiyati, āpatti pācittiyassa. Ati­rekad­vaṅ­gula­pabbe vematikā ādiyati, āpatti pācittiyassa. Ati­rekad­vaṅ­gula­pabbe ūnakasaññā ādiyati, āpatti pācittiyassa.</p>
<p><a class="sc" id="9"></a><a class="ms" id="p_2V_2607"></a>Ūnakad­vaṅ­gula­pabbe atirekasaññā, āpatti dukkaṭassa. Ūnakad­vaṅ­gula­pabbe vematikā, āpatti dukkaṭassa. Ūnakad­vaṅ­gula­pabbe ūnakasaññā, anāpatti.</p>
<p><a class="sc" id="10"></a><a class="ms" id="p_2V_2608"></a><a class="msdiv" id="msdiv814"></a>Anāpatti—dvaṅ­gula­pabba­paramaṃ ādiyati, ūnakad­vaṅ­gula­pabba­paramaṃ ādiyati, ābādhapaccayā, ummattikāya, ādikammikāyāti.</p>
<p class="endsutta"> <a class="sc" id="11"></a><a class="ms" id="p_2V_2609"></a>Pañca­ma­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>