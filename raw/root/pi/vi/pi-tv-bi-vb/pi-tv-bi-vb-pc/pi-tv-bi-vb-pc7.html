<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc7">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Lasuṇavagga</p>
<h1>7. Āmaka­dhañña­sikkhā­pada</h1>
</div>
<p><a class="sc" id="1"></a><a class="ms" id="p_2V_2623"></a><a class="msdiv" id="msdiv820"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bhikkhuniyo sassakāle āmakadhaññaṃ viññāpetvā nagaraṃ atiharanti dvāraṭṭhāne—“dethāyye, bhāgan”ti. Palibundhetvā muñciṃsu.</p>
<p><a class="sc" id="2"></a><a class="ms" id="p_2V_2624"></a>Atha kho tā bhikkhuniyo upassayaṃ gantvā bhikkhunīnaṃ etamatthaṃ ārocesuṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhuniyo āmakadhaññaṃ viññāpessantī”ti … pe … “saccaṃ kira, bhikkhave, bhikkhuniyo āmakadhaññaṃ viññāpentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo āmakadhaññaṃ viññāpessanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2625"></a><a class="msdiv" id="msdiv821"></a><strong class="rule">“Yā pana bhikkhunī āmakadhaññaṃ <span class="var" title="viññāpetvā (bj, s1-3) | viññitvā (pts1)" id="note433">viññatvā</span> vā <span class="var" title="viññāpāpetvā (bj, s1-3)" id="note434">viññāpetvā</span> vā bhajjitvā vā bhajjāpetvā vā <span class="var" title="koṭṭitvā (pts1)" id="note435">koṭṭetvā</span> vā koṭṭāpetvā vā pacitvā vā pacāpetvā vā bhuñjeyya, pācittiyan”</strong>ti. (<em>7</em>:<strong>62</strong>)</p>
<p><a class="sc" id="4"></a><a class="ms" id="p_2V_2626"></a><a class="msdiv" id="msdiv822"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_2627"></a><strong>Āmakadhaññaṃ</strong> nāma sāli vīhi yavo godhumo kaṅgu varako kudrusako.</p>
<p><a class="sc" id="6"></a><a class="ms" id="p_2V_2628"></a><strong>Viññatvā</strong>ti sayaṃ viññatvā.
<strong>Viññāpetvā</strong>ti aññaṃ viññāpetvā.</p>
<p><a class="sc" id="7"></a><a class="ms" id="p_2V_2629"></a><strong>Bhajjitvā</strong>ti sayaṃ bhajjitvā.
<strong>Bhajjāpetvā</strong>ti aññaṃ bhajjāpetvā.</p>
<p><a class="sc" id="8"></a><a class="ms" id="p_2V_2630"></a><strong>Koṭṭetvā</strong>ti sayaṃ koṭṭetvā.
<strong>Koṭṭāpetvā</strong>ti aññaṃ koṭṭāpetvā.</p>
<p><a class="sc" id="9"></a><a class="ms" id="p_2V_2631"></a><strong>Pacitvā</strong>ti sayaṃ pacitvā.
<strong>Pacāpetvā</strong>ti aññaṃ pacāpetvā.</p>
<p><a class="sc" id="10"></a><a class="pts-vp-pi" id="pts-vp-pi4.265"></a><a class="ms" id="p_2V_2632"></a>“Bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.</p>
<p><a class="sc" id="11"></a><a class="ms" id="p_2V_2633"></a><a class="msdiv" id="msdiv823"></a>Anāpatti—ābādhapaccayā, aparaṇṇaṃ viññāpeti, ummattikāya, ādikammikāyāti.</p>
<p class="endsutta"> <a class="sc" id="12"></a><a class="ms" id="p_2V_2634"></a>Satta­ma­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>