<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc32">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Tuvaṭṭavagga</p>
<h1>32. Ekattha­ra­ṇa­tu­vaṭṭa­na­sikkhā­pada</h1>
</div>
<p><a class="sc" id="1"></a><a class="ms" id="p_2V_2892"></a><a class="msdiv" id="msdiv936"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bhikkhuniyo dve ekattha­ra­ṇa­pā­vuraṇā tuvaṭṭenti. Manussā vihāracārikaṃ āhiṇḍantā passitvā ujjhāyanti khiyyanti vipācenti— “kathañhi nāma bhikkhuniyo dve ekattha­ra­ṇa­pā­vuraṇā tuvaṭṭessanti, seyyathāpi gihiniyo kāmabhoginiyo”ti.</p>
<p><a class="sc" id="2"></a><a class="ms" id="p_2V_2893"></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhuniyo dve ekattha­ra­ṇa­pā­vuraṇā tuvaṭṭessantī”ti … pe … “saccaṃ kira, bhikkhave, bhikkhuniyo dve ekattha­ra­ṇa­pā­vuraṇā tuvaṭṭentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo dve ekattha­ra­ṇa­pā­vuraṇā tuvaṭṭessanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2894"></a><a class="msdiv" id="msdiv937"></a><strong class="rule">“Yā pana bhikkhuniyo dve <span class="var" title="ekattha­ra­ṇa­pā­puraṇā (bj, s1-3)" id="note464">ekattha­ra­ṇa­pā­vuraṇā</span> tuvaṭṭeyyuṃ, pācittiyan”</strong>ti. (<em>32</em>:<strong>87</strong>)</p>
<p><a class="sc" id="4"></a><a class="ms" id="p_2V_2895"></a><a class="msdiv" id="msdiv938"></a><strong>Yā panā</strong>ti yā yādisā … pe …
<strong>bhikkhuniyo</strong>ti upasampannāyo vuccanti.</p>
<p><a class="sc" id="5"></a><a class="ms" id="p_2V_2896"></a><strong>Dve ekattha­ra­ṇa­pā­vuraṇā tuvaṭṭeyyun</strong>ti taññeva attharitvā taññeva pārupanti, āpatti pācittiyassa.</p>
<p><a class="sc" id="6"></a><a class="ms" id="p_2V_2897"></a><a class="msdiv" id="msdiv939"></a>Ekattha­ra­ṇa­pā­vuraṇe ekattha­ra­ṇa­pāvura­ṇasaññā tuvaṭṭenti, āpatti pācittiyassa. Ekattha­ra­ṇa­pā­vuraṇe vematikā tuvaṭṭenti, āpatti pācittiyassa. Ekattha­ra­ṇa­pā­vuraṇe nānattha­ra­ṇa­pāvura­ṇasaññā tuvaṭṭenti, āpatti pācittiyassa.</p>
<p><a class="sc" id="7"></a><a class="ms" id="p_2V_2898"></a>Ekattharaṇe <span class="var" title="nānāpā­pura­ṇa­saññā (bj) | nānāpāpuraṇe (s1-3) | nānā­pāvura­ṇasaññā (pts1, mr)" id="note465">nānāpāvuraṇe</span>, āpatti dukkaṭassa. Nānattharaṇe <span class="var" title="ekapā­pura­ṇa­saññā (bj) | ekapāpuraṇe (s1-3) | ekattha­ra­ṇa­pāvura­ṇasaññā (pts1) | ekapā­vura­ṇasaññā (mr)" id="note466">ekapāvuraṇe</span>, āpatti dukkaṭassa. Nānattha­ra­ṇa­pā­vuraṇe ekattha­ra­ṇa­pāvura­ṇasaññā, āpatti dukkaṭassa. Nānattha­ra­ṇa­pā­vuraṇe vematikā, āpatti dukkaṭassa. Nānattha­ra­ṇa­pā­vuraṇe nānattha­ra­ṇa­pāvura­ṇasaññā, anāpatti.</p>
<p><a class="sc" id="8"></a><a class="ms" id="p_2V_2899"></a><a class="msdiv" id="msdiv940"></a>Anāpatti—vavatthānaṃ dassetvā nipajjanti, ummattikānaṃ, ādi­kammi­kā­nanti.</p>
<p class="endsutta"> <a class="sc" id="9"></a><a class="ms" id="p_2V_2900"></a>Dutiya­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>