<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc59">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Ārāmavagga</p>
<h1>59. Ovādū­pa­saṅka­ma­na­sikkhā­pada</h1>
</div>
<p><a class="sc" id="1"></a><a class="ms" id="p_2V_3167"></a><a class="msdiv" id="msdiv1058"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bhikkhuniyo uposathampi na pucchanti ovādampi na yācanti. Bhikkhū ujjhāyanti khiyyanti vipācenti—“kathañhi nāma bhikkhuniyo uposathampi na pucchissanti ovādampi na yācissantī”ti … pe … “saccaṃ kira, bhikkhave, bhikkhuniyo uposathampi na pucchanti ovādampi na yācantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo uposathampi na pucchissanti ovādampi na yācissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="2"></a><a class="ms" id="p_2V_3168"></a><a class="msdiv" id="msdiv1059"></a><strong class="rule">“<span class="var" title="anvaḍḍhamāsaṃ pana (s1-3)" id="note488">Anvaddhamāsaṃ</span> bhikkhuniyā ­bhik­khu­saṃ­ghato dve dhammā <span class="var" title="pac­cāsiṃ­si­tabbā (bj, s1-3, pts1)" id="note489">paccāsīsitabbā</span>— uposa­tha­puccha­kañca ovā­dūpa­saṅka­ma­nañca. Taṃ atikkāmentiyā pācittiyan”</strong>ti. (<em>59</em>:<strong>114</strong>)</p>
<p><a class="sc" id="3"></a><a class="ms" id="p_2V_3169"></a><a class="msdiv" id="msdiv1060"></a><strong>Anvaddhamāsan</strong>ti anuposathikaṃ.
<strong>Uposatho</strong> nāma dve uposathā—cātuddasiko ca pannarasiko ca.</p>
<p><a class="sc" id="4"></a><a class="ms" id="p_2V_3170"></a><strong>Ovādo</strong> nāma aṭṭha garudhammā. “Uposathampi na pucchissāmi ovādampi na yācissāmī”ti dhuraṃ nikkhittamatte āpatti pācittiyassa.</p>
<p><a class="sc" id="5"></a><a class="ms" id="p_2V_3171"></a><a class="msdiv" id="msdiv1061"></a>Anāpatti—sati antarāye, pariyesitvā dutiyikaṃ bhikkhuniṃ na labhati, gilānāya, āpadāsu, ummattikāya, ādikammikāyāti.</p>
<p class="endsutta"> <a class="sc" id="6"></a><a class="ms" id="p_2V_3172"></a>Navama­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>