<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc18">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Rat­tandha­kā­ra­vagga</p>
<h1>18. Para­uj­jhāpa­na­ka­sikkhā­pada</h1>
</div>
<p><a class="sc" id="1"></a><a class="ms" id="p_2V_2759"></a><a class="msdiv" id="msdiv869"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena bhaddāya kāpilāniyā antevāsinī bhikkhunī bhaddaṃ kāpilāniṃ sakkaccaṃ upaṭṭheti. Bhaddā kāpilānī bhikkhuniyo etadavoca—“ayaṃ maṃ, ayye, bhikkhunī sakkaccaṃ upaṭṭheti, imissāhaṃ cīvaraṃ dassāmī”ti. Atha kho sā bhikkhunī duggahitena dūpadhāritena paraṃ ujjhāpesi—“ahaṃ kirāyye, ayyaṃ na sakkaccaṃ upaṭṭhemi, na kira me ayyā cīvaraṃ dassatī”ti.</p>
<p><a class="sc" id="2"></a><a class="ms" id="p_2V_2760"></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī duggahitena dūpadhāritena paraṃ ujjhāpessatī”ti … pe … “saccaṃ kira, bhikkhave, bhikkhunī duggahitena dūpadhāritena paraṃ <span class="var" title="ujjhāpesīti (bj, pts1, mr)" id="note441">ujjhāpetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī duggahitena dūpadhāritena paraṃ ujjhāpessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2761"></a><a class="msdiv" id="msdiv870"></a><strong class="rule">“Yā pana bhikkhunī duggahitena dūpadhāritena paraṃ ujjhāpeyya, pācittiyan”</strong>ti. (<em>18</em>:<strong>73</strong>)</p>
<p><a class="sc" id="4"></a><a class="ms" id="p_2V_2762"></a><a class="msdiv" id="msdiv871"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_2763"></a><strong>Duggahitenā</strong>ti aññathā <span class="var" title="uggahitena (pts1, mr)" id="note442">gahitena</span>.</p>
<p><a class="sc" id="6"></a><a class="ms" id="p_2V_2764"></a><strong>Dūpadhāritenā</strong>ti aññathā upadhāritena.</p>
<p><a class="sc" id="7"></a><a class="ms" id="p_2V_2765"></a><strong>Paran</strong>ti upasampannaṃ ujjhāpeti, āpatti pācittiyassa.</p>
<p><a class="sc" id="8"></a><a class="pts-vp-pi" id="pts-vp-pi4.276"></a><a class="ms" id="p_2V_2766"></a><a class="msdiv" id="msdiv872"></a>Upasampannāya upasam­panna­saññā ujjhāpeti, āpatti pācittiyassa. Upasampannāya vematikā ujjhāpeti, āpatti pācittiyassa. Upasampannāya anupa­sam­panna­saññā ujjhāpeti, āpatti pācittiyassa.</p>
<p><a class="sc" id="9"></a><a class="ms" id="p_2V_2767"></a>Anupasampannaṃ ujjhāpeti, āpatti dukkaṭassa. Anupa­sam­pannāya upasam­panna­saññā, āpatti dukkaṭassa. Anupa­sam­pannāya vematikā, āpatti dukkaṭassa. Anupa­sam­pannāya anupa­sam­panna­saññā, āpatti dukkaṭassa.</p>
<p><a class="sc" id="10"></a><a class="ms" id="p_2V_2768"></a><a class="msdiv" id="msdiv873"></a>Anāpatti—ummattikāya, ādikammikāyāti.</p>
<p class="endsutta"> <a class="sc" id="11"></a><a class="ms" id="p_2V_2769"></a>Aṭṭha­ma­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>