<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc57">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Ārāmavagga</p>
<h1>57. Apavāra­ṇā­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.314"></a><a class="ms" id="p_2V_3152"></a><a class="msdiv" id="msdiv1050"></a> Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena sambahulā bhikkhuniyo gāmakāvāse vassaṃvuṭṭhā sāvatthiṃ agamaṃsu. Bhikkhuniyo tā bhikkhuniyo etadavocuṃ—“katthāyyāyo vassaṃvuṭṭhā; <span class="var" title="kacci (s1-3)" id="note486">kattha</span> bhikkhusaṃgho pavārito”ti? “Na mayaṃ, ayye, bhikkhusaṃghaṃ pavāremā”ti.</p>
<p><a class="sc" id="2"></a><a class="ms" id="p_2V_3153"></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhuniyo vassaṃvuṭṭhā bhikkhusaṃghaṃ na pavāressantī”ti … pe … “saccaṃ kira, bhikkhave, bhikkhuniyo vassaṃvuṭṭhā bhikkhusaṃghaṃ na pavārentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo vassaṃvuṭṭhā bhikkhusaṃghaṃ na pavāressanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_3154"></a><a class="msdiv" id="msdiv1051"></a><strong class="rule">“Yā pana bhikkhunī vassaṃvuṭṭhā ubhatosaṃghe tīhi ṭhānehi <span class="var" title="nappavāreyya (bj, s1-3)" id="note487">na pavāreyya</span> diṭṭhena vā sutena vā parisaṅkāya vā, pācittiyan”</strong>ti. (<em>57</em>:<strong>112</strong>)</p>
<p><a class="sc" id="4"></a><a class="ms" id="p_2V_3155"></a><a class="msdiv" id="msdiv1052"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_3156"></a><strong>Vassaṃvuṭṭhā</strong> nāma purimaṃ vā temāsaṃ pacchimaṃ vā temāsaṃ vuṭṭhā. Ubhatosaṃghe tīhi ṭhānehi na pavāressāmi diṭṭhena vā sutena vā parisaṅkāya vā”ti dhuraṃ nikkhittamatte āpatti pācittiyassa.</p>
<p><a class="sc" id="6"></a><a class="ms" id="p_2V_3157"></a><a class="msdiv" id="msdiv1053"></a>Anāpatti—sati antarāye, pariyesitvā na labhati, gilānāya, āpadāsu, ummattikāya, ādikammikāyāti.</p>
<p class="endsutta"> <a class="sc" id="7"></a><a class="ms" id="p_2V_3158"></a>Satta­ma­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>