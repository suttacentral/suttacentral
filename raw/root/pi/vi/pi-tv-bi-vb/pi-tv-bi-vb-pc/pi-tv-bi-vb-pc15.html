<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc15">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Rat­tandha­kā­ra­vagga</p>
<h1>15. Anā­pucchā­pakka­ma­na­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.272"></a><a class="ms" id="p_2V_2721"></a><a class="msdiv" id="msdiv854"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarā bhikkhunī aññatarassa kulassa kulūpikā hoti niccabhattikā. Atha kho sā bhikkhunī pubbaṇ­ha­samayaṃ nivāsetvā patta­cīvara­mādāya yena taṃ kulaṃ tenupasaṅkami; upasaṅkamitvā āsane nisīditvā sāmike anāpucchā pakkāmi. Tassa kulassa dāsī gharaṃ sammajjantī taṃ āsanaṃ bhā­jananta­rikāya pakkhipi. Manussā taṃ āsanaṃ apassantā taṃ bhikkhuniṃ etadavocuṃ—“kahaṃ taṃ, ayye, āsanan”ti? “Nāhaṃ taṃ, āvuso, āsanaṃ passāmī”ti. “Dethāyye, taṃ āsanan”ti paribhāsitvā niccabhattaṃ pacchindiṃsu. Atha kho te manussā gharaṃ sodhentā taṃ āsanaṃ bhā­jananta­rikāya passitvā taṃ bhikkhuniṃ khamāpetvā niccabhattaṃ paṭṭhapesuṃ.</p>
<p><a class="sc" id="2"></a><a class="ms" id="p_2V_2722"></a>Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkamissatī”ti … pe … “saccaṃ kira, bhikkhave, bhikkhunī purebhattaṃ kulāni upasaṅkamitvā āsane nisīditvā sāmike anāpucchā <span class="var" title="pakkamīti (bj, mr) | pakkāmīti (pts1)" id="note440">pakkamatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkamissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2723"></a><a class="msdiv" id="msdiv855"></a><strong class="rule">“Yā pana bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkameyya, pācittiyan”</strong>ti. (<em>15</em>:<strong>70</strong>)</p>
<p><a class="sc" id="4"></a><a class="ms" id="p_2V_2724"></a><a class="msdiv" id="msdiv856"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_2725"></a><strong>Purebhattaṃ</strong> nāma aruṇuggamanaṃ upādāya yāva majjhanhikā.</p>
<p><a class="sc" id="6"></a><a class="ms" id="p_2V_2726"></a><strong>Kulaṃ</strong> nāma cattāri kulāni—khattiyakulaṃ, brāhmaṇakulaṃ, vessakulaṃ, suddakulaṃ.
<strong>Upasaṅkamitvā</strong>ti tattha gantvā.</p>
<p><a class="sc" id="7"></a><a class="ms" id="p_2V_2727"></a><strong>Āsanaṃ</strong> nāma pallaṅkassa okāso vuccati.
<strong>Nisīditvā</strong>ti tasmiṃ nisīditvā.</p>
<p><a class="sc" id="8"></a><a class="ms" id="p_2V_2728"></a><strong>Sāmike anāpucchā pakkameyyā</strong>ti yo tasmiṃ kule manusso viññū taṃ anāpucchā anovassakaṃ atikkāmentiyā āpatti pācittiyassa. Ajjhokāse upacāraṃ atikkāmentiyā āpatti pācittiyassa.</p>
<p><a class="sc" id="9"></a><a class="ms" id="p_2V_2729"></a><a class="msdiv" id="msdiv857"></a>Anāpucchite anā­pucchi­ta­saññā pakkamati, āpatti pācittiyassa. Anāpucchite vematikā pakkamati, āpatti pācittiyassa. Anāpucchite āpucchitasaññā pakkamati, āpatti pācittiyassa.</p>
<p><a class="sc" id="10"></a><a class="ms" id="p_2V_2730"></a>Pallaṅkassa anokāse āpatti dukkaṭassa. Āpucchite anā­pucchi­ta­saññā, āpatti dukkaṭassa. Āpucchite vematikā, āpatti dukkaṭassa. Āpucchite āpucchitasaññā, anāpatti.</p>
<p><a class="sc" id="11"></a><a class="ms" id="p_2V_2731"></a><a class="msdiv" id="msdiv858"></a>Anāpatti—āpucchā gacchati, asaṃhārime, gilānāya, āpadāsu, ummattikāya, ādikammikāyāti.</p>
<p class="endsutta"> <a class="sc" id="12"></a><a class="ms" id="p_2V_2732"></a>Pañca­ma­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>