<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc89">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Chat­tu­pāha­na­vagga</p>
<h1>89. Vāsita­ka­sikkhā­pada</h1>
</div>
<p><a class="sc" id="1"></a><a class="ms" id="p_2V_3476"></a><a class="msdiv" id="msdiv1202"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhuniyo vāsitakena piññākena nahāyanti. Manussā ujjhāyanti khiyyanti vipācenti—“kathañhi nāma bhikkhuniyo vāsitakena piññākena nahāyissanti, seyyathāpi gihiniyo kāmabhoginiyo”ti.</p>
<p><a class="sc" id="2"></a><a class="ms" id="p_2V_3477"></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma chabbaggiyā bhikkhuniyo vāsitakena piññākena nahāyissantī”ti … pe … “saccaṃ kira, bhikkhave, chabbaggiyā bhikkhuniyo vāsitakena piññākena nahāyantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, chabbaggiyā bhikkhuniyo vāsitakena piññākena nahāyissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_3478"></a><a class="msdiv" id="msdiv1203"></a><strong class="rule">“Yā pana bhikkhunī vāsitakena piññākena nahāyeyya, pācittiyan”</strong>ti. (<em>89</em>:<strong>144</strong>)</p>
<p><a class="sc" id="4"></a><a class="ms" id="p_2V_3479"></a><a class="msdiv" id="msdiv1204"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_3480"></a><strong>Vāsitakaṃ</strong> nāma yaṃ kiñci gandha­vāsita­kaṃ.
<strong>Piññākaṃ</strong> nāma tilapiṭṭhaṃ vuccati.
<strong>Nahāyeyyā</strong>ti nahāyati. Payoge dukkaṭaṃ, nahāna­pari­yosāne āpatti pācittiyassa.</p>
<p><a class="sc" id="6"></a><a class="ms" id="p_2V_3481"></a><a class="msdiv" id="msdiv1205"></a>Anāpatti—ābādhappaccayā, pakati­piñ­ñā­kena nahāyati, ummattikāya, ādikammikāyāti.</p>
<p class="endsutta"> <a class="sc" id="7"></a><a class="ms" id="p_2V_3482"></a>Chaṭ­ṭha­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>