<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc30">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Naggavagga</p>
<h1>30. Kathi­nuddhā­ra­sikkhā­pada</h1>
</div>
<p><a class="sc" id="1"></a><a class="ms" id="p_2V_2872"></a><a class="msdiv" id="msdiv925"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarena upāsakena saṃghaṃ uddissa vihāro kārāpito hoti. So tassa vihārassa mahe ubhato­saṃ­ghassa akālacīvaraṃ dātukāmo hoti. Tena kho pana samayena ubhato­saṃ­ghassa kathinaṃ atthataṃ hoti. Atha kho so upāsako saṃghaṃ upasaṅkamitvā kathinuddhāraṃ yāci. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, kathinaṃ uddharituṃ. Evañca pana bhikkhave kathinaṃ uddharitabbaṃ. Byattena bhikkhunā paṭibalena saṃgho ñāpetabbo—</p>
<p><a class="sc" id="2"></a><a class="ms" id="p_2V_2873"></a><a class="msdiv" id="msdiv926"></a>‘Suṇātu me, bhante, saṃgho. Yadi saṃghassa pattakallaṃ, saṃgho kathinaṃ uddhareyya. Esā ñatti.</p>
<p><a class="sc" id="3"></a><a class="ms" id="p_2V_2874"></a>Suṇātu me, bhante, saṃgho. Saṃgho kathinaṃ uddharati. Yassāyasmato khamati kathinassa uddhāro, so tuṇhassa; yassa nakkhamati, so bhāseyya.</p>
<p><a class="sc" id="4"></a><a class="ms" id="p_2V_2875"></a>Ubbhataṃ saṃghena kathinaṃ, khamati saṃghassa, tasmā tuṇhī, evametaṃ dhārayāmī’”ti.</p>
<p><a class="sc" id="5"></a><a class="pts-vp-pi" id="pts-vp-pi4.288"></a><a class="ms" id="p_2V_2876"></a><a class="msdiv" id="msdiv927"></a>Atha kho so upāsako ­bhik­khu­ni­saṃ­ghaṃ upasaṅkamitvā kathinuddhāraṃ yāci. Thullanandā bhikkhunī—“cīvaraṃ amhākaṃ bhavissatī”ti kathinuddhāraṃ paṭibāhi. Atha kho so upāsako ujjhāyati khiyyati vipāceti—“kathañhi nāma bhikkhuniyo amhākaṃ kathinuddhāraṃ na dassantī”ti.</p>
<p><a class="sc" id="6"></a><a class="ms" id="p_2V_2877"></a>Assosuṃ kho bhikkhuniyo tassa upāsakassa ujjhāyantassa khiyyantassa vipācentassa. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā dhammikaṃ kathinuddhāraṃ paṭibāhissatī”ti … pe … “saccaṃ kira, bhikkhave, thullanandā bhikkhunī dhammikaṃ kathinuddhāraṃ <span class="var" title="paṭibāhīti (bj, pts1, mr)" id="note461">paṭibāhatī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī dhammikaṃ kathinuddhāraṃ paṭibāhissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="7"></a><a class="ms" id="p_2V_2878"></a><a class="msdiv" id="msdiv928"></a><strong class="rule">“Yā pana bhikkhunī dhammikaṃ <span class="var" title="kaṭhinuddhāraṃ (bj, s1-3, pts1)" id="note462">kathinuddhāraṃ</span> paṭibāheyya, pācittiyan”</strong>ti. (<em>30</em>:<strong>85</strong>)</p>
<p><a class="sc" id="8"></a><a class="ms" id="p_2V_2879"></a><a class="msdiv" id="msdiv929"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="9"></a><a class="ms" id="p_2V_2880"></a><strong>Dhammiko</strong> nāma kathinuddhāro samaggo ­bhik­khu­ni­saṃgho sannipatitvā uddharati.</p>
<p><a class="sc" id="10"></a><a class="ms" id="p_2V_2881"></a><strong>Paṭibāheyyā</strong>ti “kathaṃ idaṃ <span class="var" title="kathinaṃ uddhareyyāti (bj, pts1, mr) | kaṭhinaṃ uddhareyyāti (s1-3)" id="note463">kathinaṃ na uddhareyyā”ti</span> paṭibāhati, āpatti pācittiyassa.</p>
<p><a class="sc" id="11"></a><a class="ms" id="p_2V_2882"></a><a class="msdiv" id="msdiv930"></a>Dhammike dhammikasaññā paṭibāhati, āpatti pācittiyassa. Dhammike vematikā paṭibāhati, āpatti dukkaṭassa. Dhammike adhammikasaññā paṭibāhati, anāpatti. Adhammike dhammikasaññā, āpatti dukkaṭassa. Adhammike vematikā, āpatti dukkaṭassa. Adhammike adhammikasaññā, anāpatti.</p>
<p><a class="sc" id="12"></a><a class="ms" id="p_2V_2883"></a><a class="msdiv" id="msdiv931"></a>Anāpatti—ānisaṃsaṃ dassetvā paṭibāhati, ummattikāya, ādikammikāyāti.</p>
<p class="endsutta"> <a class="sc" id="13"></a><a class="ms" id="p_2V_2884"></a>Dasama­sikkhā­padaṃ niṭṭhitaṃ.<br> Naggavaggo tatiyo.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>