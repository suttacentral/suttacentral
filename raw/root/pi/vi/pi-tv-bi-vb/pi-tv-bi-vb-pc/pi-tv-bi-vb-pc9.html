<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc9">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Lasuṇavagga</p>
<h1>9. Dutiya­uccāra­chaḍḍa­na­sikkhā­pada</h1>
</div>
<p><a class="sc" id="1"></a><a class="ms" id="p_2V_2649"></a><a class="msdiv" id="msdiv828"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññatarassa brāhmaṇassa ­bhik­khu­nu­passa­yaṃ nissāya yavakhettaṃ hoti. Bhikkhuniyo uccārampi passāvampi saṅkārampi vighāsampi khette chaḍḍenti. Atha kho so brāhmaṇo ujjhāyati khiyyati vipāceti—“kathañhi nāma bhikkhuniyo amhākaṃ yavakhettaṃ dūsessantī”ti.</p>
<p><a class="sc" id="2"></a><a class="ms" id="p_2V_2650"></a>Assosuṃ kho bhikkhuniyo tassa brāhmaṇassa ujjhāyantassa khiyyantassa vipācentassa. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhuniyo uccārampi passāvampi saṅkārampi vighāsampi harite chaḍḍessantī”ti … pe … “saccaṃ kira, bhikkhave, bhikkhuniyo uccārampi passāvampi saṅkārampi vighāsampi harite chaḍḍentī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo uccārampi passāvampi saṅkārampi vighāsampi harite chaḍḍessanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2651"></a><a class="msdiv" id="msdiv829"></a><strong class="rule">“Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā harite chaḍḍeyya vā chaḍḍāpeyya vā, pācittiyan”</strong>ti. (<em>9</em>:<strong>64</strong>)</p>
<p><a class="sc" id="4"></a><a class="ms" id="p_2V_2652"></a><a class="msdiv" id="msdiv830"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_2653"></a><strong>Uccāro</strong> nāma gūtho vuccati.
<strong>Passāvo</strong> nāma muttaṃ vuccati.</p>
<p><a class="sc" id="6"></a><a class="ms" id="p_2V_2654"></a><strong>Saṅkāraṃ</strong> nāma kacavaraṃ vuccati.</p>
<p><a class="sc" id="7"></a><a class="ms" id="p_2V_2655"></a><strong>Vighāsaṃ</strong> nāma calakāni vā aṭṭhikāni vā ucchiṭṭhodakaṃ vā.</p>
<p><a class="sc" id="8"></a><a class="pts-vp-pi" id="pts-vp-pi4.267"></a><a class="ms" id="p_2V_2656"></a><strong>Haritaṃ</strong> nāma pubbaṇṇaṃ aparaṇṇaṃ yaṃ manussānaṃ upa­bho­ga­pari­bhogaṃ ropimaṃ.</p>
<p><a class="sc" id="9"></a><a class="ms" id="p_2V_2657"></a><strong>Chaḍḍeyyā</strong>ti sayaṃ chaḍḍeti, āpatti pācittiyassa.</p>
<p><a class="sc" id="10"></a><a class="ms" id="p_2V_2658"></a><strong>Chaḍḍāpeyyā</strong>ti aññaṃ āṇāpeti, āpatti dukkaṭassa. Sakiṃ āṇattā bahukampi chaḍḍeti, āpatti pācittiyassa.</p>
<p><a class="sc" id="11"></a><a class="ms" id="p_2V_2659"></a><a class="msdiv" id="msdiv831"></a>Harite haritasaññā chaḍḍeti vā chaḍḍāpeti vā, āpatti pācittiyassa. Harite vematikā chaḍḍeti vā chaḍḍāpeti vā, āpatti pācittiyassa. Harite aharitasaññā chaḍḍeti vā chaḍḍāpeti vā, āpatti pācittiyassa.</p>
<p><a class="sc" id="12"></a><a class="ms" id="p_2V_2660"></a>Aharite haritasaññā, āpatti dukkaṭassa. Aharite vematikā, āpatti dukkaṭassa. Aharite aharitasaññā, anāpatti.</p>
<p><a class="sc" id="13"></a><a class="ms" id="p_2V_2661"></a><a class="msdiv" id="msdiv832"></a>Anāpatti—oloketvā <span class="var" title="chaḍḍitakhette (bj)" id="note437">chaḍḍeti, khettamariyāde</span> chaḍḍeti sāmike āpucchitvā apaloketvā chaḍḍeti, ummattikāya, ādikammikāyāti.</p>
<p class="endsutta"> <a class="sc" id="14"></a><a class="ms" id="p_2V_2662"></a>Navama­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>