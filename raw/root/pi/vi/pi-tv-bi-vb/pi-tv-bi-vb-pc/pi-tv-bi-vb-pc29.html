<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pc29">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Pācittiyakaṇḍa</p>
<p>Naggavagga</p>
<h1>29. Kāla­atik­kama­na­sikkhā­pada</h1>
</div>
<p><a class="sc" id="1"></a><a class="ms" id="p_2V_2861"></a><a class="msdiv" id="msdiv920"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena thullanandāya bhikkhuniyā upaṭṭhākakulaṃ thullanandaṃ bhikkhuniṃ etadavoca—“sace mayaṃ, ayye, sakkoma, ­bhik­khu­ni­saṃ­ghassa cīvaraṃ dassāmā”ti. Tena kho pana samayena vassaṃvuṭṭhā bhikkhuniyo cīvaraṃ bhājetukāmā sannipatiṃsu. Thullanandā bhikkhunī tā bhikkhuniyo etadavoca—“āgametha, ayye, atthi ­bhik­khu­ni­saṃ­ghassa cīvarapaccāsā”ti. Bhikkhuniyo thullanandaṃ bhikkhuniṃ etadavocuṃ—“gacchāyye, taṃ cīvaraṃ jānāhī”ti. Thullanandā bhikkhunī yena taṃ kulaṃ tenupasaṅkami; upasaṅkamitvā te manusse etadavoca—“dethāvuso, ­bhik­khu­ni­saṃ­ghassa cīvaran”ti. “Na mayaṃ, ayye, sakkoma ­bhik­khu­ni­saṃ­ghassa cīvaraṃ dātun”ti.</p>
<p><a class="sc" id="2"></a><a class="ms" id="p_2V_2862"></a>Thullanandā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā dubba­la­cīvara­pac­cāsāya cīvara­kālasa­mayaṃ atikkāmessatī”ti … pe … “saccaṃ kira, bhikkhave, thullanandā bhikkhunī dubba­la­cīvara­pac­cāsāya cīvara­kālasa­mayaṃ <span class="var" title="atikkāmesīti (bj, pts1, mr)" id="note460">atikkāmetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī dubba­la­cīvara­pac­cāsāya cīvara­kālasa­mayaṃ atikkāmessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_2863"></a><a class="msdiv" id="msdiv921"></a><strong class="rule">“Yā pana bhikkhunī dubba­la­cīvara­pac­cāsāya cīvara­kālasa­mayaṃ atikkāmeyya, pācittiyan”</strong>ti. (<em>29</em>:<strong>84</strong>)</p>
<p><a class="sc" id="4"></a><a class="ms" id="p_2V_2864"></a><a class="msdiv" id="msdiv922"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="5"></a><a class="ms" id="p_2V_2865"></a><strong>Dubba­la­cīvara­pac­cāsā</strong> nāma “sace mayaṃ sakkoma, dassāma karissāmā”ti vācā bhinnā hoti.</p>
<p><a class="sc" id="6"></a><a class="pts-vp-pi" id="pts-vp-pi4.287"></a><a class="ms" id="p_2V_2866"></a><strong>Cīvara­kālasa­mayo</strong> nāma anatthate kathine vassānassa pacchimo māso, atthate kathine pañca māsā.</p>
<p><a class="sc" id="7"></a><a class="ms" id="p_2V_2867"></a><strong>Cīvara­kālasa­mayaṃ atikkāmeyyā</strong>ti anatthate kathine vassānassa pacchimaṃ divasaṃ atikkāmeti, āpatti pācittiyassa. Atthate kathine kathi­nuddhā­ra­divasaṃ atikkāmeti, āpatti pācittiyassa.</p>
<p><a class="sc" id="8"></a><a class="ms" id="p_2V_2868"></a><a class="msdiv" id="msdiv923"></a>Dubbalacīvare dubba­la­cīvara­saññā cīvara­kālasa­mayaṃ atikkāmeti, āpatti pācittiyassa. Dubbalacīvare vematikā cīvara­kālasa­mayaṃ atikkāmeti, āpatti dukkaṭassa. Dubbalacīvare adubba­la­cīvara­saññā cīvara­kālasa­mayaṃ atikkāmeti, anāpatti.</p>
<p><a class="sc" id="9"></a><a class="ms" id="p_2V_2869"></a>Adubbalacīvare dubba­la­cīvara­saññā, āpatti dukkaṭassa. Adubbalacīvare vematikā, āpatti dukkaṭassa. Adubbalacīvare adubba­la­cīvara­saññā, anāpatti.</p>
<p><a class="sc" id="10"></a><a class="ms" id="p_2V_2870"></a><a class="msdiv" id="msdiv924"></a>Anāpatti—ānisaṃsaṃ dassetvā nivāreti, ummattikāya, ādikammikāyāti.</p>
<p class="endsutta"> <a class="sc" id="11"></a><a class="ms" id="p_2V_2871"></a>Navama­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>