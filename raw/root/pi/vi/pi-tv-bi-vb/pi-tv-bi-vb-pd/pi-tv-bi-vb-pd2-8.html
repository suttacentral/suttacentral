<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-pd2-8">
<article>
<div class="hgroup">
<h1 class="division"> <span class="add">Pāṭidesanīyā 2 8: </span>Theravāda Vinaya</h1>
</div>
<h2>2. Bhik­khu­ni­vibhaṅga</h2>
<h3> 2.5 Pāṭi­desa­nīyakaṇḍa</h3>
<h2>2.5.2–‍8 Tela-madhu-phāṇita-maccha-maṃsa-khīra-dadhi­viñ­ñāpa­na­sikkhā­pada</h2>
<p><a class="sc" id="1"></a><a class="ms" id="p_2V_3544"></a><a class="msdiv" id="msdiv1234"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena chabbaggiyā bhikkhuniyo telaṃ viññāpetvā bhuñjanti … pe … madhuṃ viññāpetvā bhuñjanti … pe … phāṇitaṃ viññāpetvā bhuñjanti … pe … macchaṃ viññāpetvā bhuñjanti … pe … maṃsaṃ viññāpetvā bhuñjanti … pe … khīraṃ viññāpetvā bhuñjanti … pe … dadhiṃ viññāpetvā bhuñjanti. Manussā ujjhāyanti khiyyanti vipācenti—“kathañhi nāma bhikkhuniyo dadhiṃ viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.</p>
<p><a class="sc" id="2"></a><a class="ms" id="p_2V_3545"></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma chabbaggiyā bhikkhuniyo dadhiṃ viññāpetvā bhuñjissantī”ti … pe … “saccaṃ kira, bhikkhave, chabbaggiyā bhikkhuniyo dadhiṃ viññāpetvā bhuñjantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, chabbaggiyā bhikkhuniyo dadhiṃ viññāpetvā bhuñjissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="3"></a><a class="ms" id="p_2V_3546"></a><strong class="rule">“Yā pana bhikkhunī dadhiṃ viññāpetvā bhuñjeyya, paṭidesetabbaṃ tāya bhikkhuniyā—‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</strong>ti.</p>
<p><a class="sc" id="4"></a><a class="ms" id="p_2V_3547"></a>Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="ms" id="p_2V_3548"></a><a class="msdiv" id="msdiv1235"></a>Tena kho pana samayena bhikkhuniyo gilānā honti. Gilānapucchikā bhikkhuniyo gilānā bhikkhuniyo etadavocuṃ—“kacci, ayye, khamanīyaṃ, kacci yāpanīyan”ti? “Pubbe mayaṃ, ayye, dadhiṃ viññāpetvā bhuñjimhā, tena no phāsu hoti; idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti … pe … bhagavato etamatthaṃ ārocesuṃ … pe … anujānāmi, bhikkhave, gilānāya bhikkhuniyā dadhiṃ viññāpetvā bhuñjituṃ. Evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="6"></a><a class="pts-vp-pi" id="pts-vp-pi4.348"></a><a class="ms" id="p_2V_3549"></a><a class="msdiv" id="msdiv1236"></a><strong class="rule">“Yā pana bhikkhunī agilānā (telaṃ … pe … madhuṃ … pe … phāṇitaṃ … pe … macchaṃ … pe … maṃsaṃ … pe … khīraṃ … pe … ) dadhiṃ viññāpetvā bhuñjeyya, paṭidesetabbaṃ tāya bhikkhuniyā—‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”</strong>ti. (2--<em>8</em>:<strong>223–‍229</strong>)</p>
<p><a class="sc" id="7"></a><a class="ms" id="p_2V_3550"></a><a class="msdiv" id="msdiv1237"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="8"></a><a class="ms" id="p_2V_3551"></a><strong>Agilānā</strong> nāma yassā vinā dadhinā phāsu hoti.</p>
<p><a class="sc" id="9"></a><a class="ms" id="p_2V_3552"></a><strong>Gilānā</strong> nāma yassā vinā dadhinā na phāsu hoti.</p>
<p><a class="sc" id="10"></a><a class="ms" id="p_2V_3553"></a><strong>Telaṃ</strong> nāma tilatelaṃ sāsapatelaṃ madhukatelaṃ eraṇḍatelaṃ vasātelaṃ.</p>
<p><a class="sc" id="11"></a><a class="ms" id="p_2V_3554"></a><strong>Madhu</strong> nāma makkhikāmadhu.
<strong>Phāṇitaṃ</strong> nāma ucchumhā nibbattaṃ.
<strong>Maccho</strong> nāma odako vuccati.
<strong>Maṃsaṃ</strong> nāma yesaṃ maṃsaṃ kappati tesaṃ maṃsaṃ.
<strong>Khīraṃ</strong> nāma gokhīraṃ vā ajikākhīraṃ vā mahiṃsakhīraṃ vā yesaṃ maṃsaṃ kappati tesaṃ khīraṃ. <strong>Dadhi</strong> nāma tesaññeva dadhi.</p>
<p><a class="sc" id="12"></a><a class="ms" id="p_2V_3555"></a>Agilānā attano atthāya viññāpeti, payoge dukkaṭaṃ. Paṭilābhena bhuñjissāmīti paṭiggaṇhāti, āpatti dukkaṭassa. Ajjhohāre ajjhohāre āpatti pāṭi­de­sanīyassa.</p>
<p><a class="sc" id="13"></a><a class="ms" id="p_2V_3556"></a><a class="msdiv" id="msdiv1238"></a>Agilānā agilānasaññā dadhiṃ viññāpetvā bhuñjati, āpatti pāṭi­de­sanīyassa. Agilānā vematikā dadhiṃ viññāpetvā bhuñjati, āpatti pāṭi­de­sanīyassa. Agilānā gilānasaññā dadhiṃ viññāpetvā bhuñjati, āpatti pāṭi­de­sanīyassa.</p>
<p><a class="sc" id="14"></a><a class="ms" id="p_2V_3557"></a>Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā anāpatti.</p>
<p><a class="sc" id="15"></a><a class="ms" id="p_2V_3558"></a><a class="msdiv" id="msdiv1239"></a>Anāpatti—gilānāya, gilānā hutvā viññāpetvā agilānā bhuñjati, gilānāya sesakaṃ bhuñjati, ñātakānaṃ pavāritānaṃ, aññassatthāya, attano dhanena, ummattikāya, ādikammikāyāti.</p>
<p class="endsutta"> <a class="sc" id="16"></a><a class="ms" id="p_2V_3559"></a>Aṭṭha­ma­pāṭi­desa­nīya­sikkhā­padaṃ niṭṭhitaṃ.</p>
<p><a class="sc" id="17"></a><a class="ms" id="p_2V_3560"></a>Uddiṭṭhā kho, ayyāyo, aṭṭha pāṭidesanīyā dhammā. Tatthāyyāyo pucchāmi— “kaccittha parisuddhā”? Dutiyampi pucchāmi—“kaccittha parisuddhā”? Tatiyampi pucchāmi—“kaccittha parisuddhā”? Pari­sud­dhetthāy­yāyo, tasmā tuṇhī, evametaṃ dhārayāmīti.</p>
<p class="endsection"> <a class="sc" id="18"></a><a class="ms" id="p_2V_3561"></a>Bhik­khu­ni­vibhaṅge pāṭi­desa­nīyakaṇ­ḍaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>