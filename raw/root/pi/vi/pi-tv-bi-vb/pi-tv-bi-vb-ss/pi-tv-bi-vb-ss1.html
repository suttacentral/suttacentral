<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-bi-vb-ss1">
<article>
<div class="hgroup">
<p class="division">Theravāda Vinaya</p>
<p>Bhik­khu­ni­vibhaṅga</p>
<p>Saṃ­ghā­di­sesa­kaṇḍa</p>
<h1>1. Ussa­yavā­dikā­sikkhā­pada</h1>
</div>
<p><a class="sc" id="1"></a><a class="pts-vp-pi" id="pts-vp-pi4.223"></a><a class="ms" id="p_2V_2203"></a>Ime kho panāyyāyo sattarasa saṃghādisesā<br> dhammā uddesaṃ āgacchanti.</p>
<p><a class="sc" id="2"></a><a class="ms" id="p_2V_2204"></a><a class="msdiv" id="msdiv678"></a>Tena samayena buddho bhagavā sāvatthiyaṃ viharati jetavane anātha­piṇḍi­kassa ārāme. Tena kho pana samayena aññataro upāsako ­bhik­khu­ni­saṃ­ghassa <span class="var" title="uddositaṃ (bj, s1-3, pts1)" id="note349">udositaṃ</span> datvā kālaṅkato hoti. Tassa dve puttā honti—eko assaddho appasanno, eko saddho pasanno. Te pettikaṃ sāpateyyaṃ vibhajiṃsu. Atha kho so assaddho appasanno taṃ saddhaṃ pasannaṃ etadavoca—“amhākaṃ udosito, taṃ bhājemā”ti. Evaṃ vutte, so saddho pasanno taṃ assaddhaṃ appasannaṃ etadavoca—“māyyo, evaṃ avaca. Amhākaṃ pitunā ­bhik­khu­ni­saṃ­ghassa dinno”ti. Dutiyampi kho so assaddho appasanno taṃ saddhaṃ pasannaṃ etadavoca—“amhākaṃ udosito, taṃ bhājemā”ti. Atha kho so saddho pasanno taṃ assaddhaṃ appasannaṃ etadavoca—“māyyo, evaṃ avaca. Amhākaṃ pitunā ­bhik­khu­ni­saṃ­ghassa dinno”ti. Tatiyampi kho so assaddho appasanno taṃ saddhaṃ pasannaṃ etadavoca—“amhākaṃ udosito, taṃ bhājemā”ti. Atha kho so saddho pasanno—“sace mayhaṃ bhavissati, ahampi ­bhik­khu­ni­saṃ­ghassa dassāmī”ti—taṃ assaddhaṃ appasannaṃ etadavoca—“bhājemā”ti. Atha kho so udosito tehi bhājīyamāno tassa assaddhassa appasannassa <span class="var" title="pāpuṇi (bj, s1-3)" id="note350">pāpuṇāti</span>. Atha kho so assaddho appasanno bhikkhuniyo upasaṅkamitvā etadavoca—“nikkhamathāyye, amhākaṃ udosito”ti.</p>
<p><a class="sc" id="3"></a><a class="pts-vp-pi" id="pts-vp-pi4.224"></a><a class="ms" id="p_2V_2205"></a>Evaṃ vutte thullanandā bhikkhunī taṃ purisaṃ etadavoca—“māyyo, evaṃ avaca, tumhākaṃ pitunā ­bhik­khu­ni­saṃ­ghassa dinno”ti. “Dinno na dinno”ti vohārike mahāmatte pucchiṃsu. Mahāmattā evamāhaṃsu—“ko, ayye, jānāti ­bhik­khu­ni­saṃ­ghassa dinno”ti? Evaṃ vutte, thullanandā bhikkhunī te mahāmatte etadavoca—“<span class="var" title="api nāyyo (si, mr) | apinvayyā (s1-3) | api nayyo (pts1)" id="note351">api nāyyā</span> tumhehi diṭṭhaṃ vā sutaṃ vā sakkhiṃ ṭhapayitvā dānaṃ diyyamānan”ti? Atha kho te mahāmattā—“saccaṃ kho ayyā āhā”ti taṃ udositaṃ ­bhik­khu­ni­saṃ­ghassa akaṃsu. Atha kho so puriso parājito ujjhāyati khiyyati vipāceti—“assamaṇiyo imā muṇḍā bandhakiniyo. Kathañhi nāma amhākaṃ udositaṃ acchin­dā­pessantī”ti. Thullanandā bhikkhunī mahāmattānaṃ etamatthaṃ ārocesi. Mahāmattā taṃ purisaṃ daṇḍāpesuṃ. Atha kho so puriso daṇḍito ­bhik­khu­nu­passa­yassa avidūre ājīvakaseyyaṃ kārāpetvā ājīvake uyyojesi—“etā bhikkhuniyo accāvadathā”ti.</p>
<p><a class="sc" id="4"></a><a class="ms" id="p_2V_2206"></a>Thullanandā bhikkhunī mahāmattānaṃ etamatthaṃ ārocesi. Mahāmattā taṃ purisaṃ bandhāpesuṃ. Manussā ujjhāyanti khiyyanti vipācenti—“paṭhamaṃ bhikkhuniyo udositaṃ acchindāpesuṃ, dutiyaṃ daṇḍāpesuṃ, tatiyaṃ bandhāpesuṃ. Idāni ghātāpessantī”ti.</p>
<p><a class="sc" id="5"></a><a class="ms" id="p_2V_2207"></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā ussayavādikā viharissatī”ti. Atha kho tā bhikkhuniyo bhikkhūnaṃ etamatthaṃ ārocesuṃ … pe … “saccaṃ kira, bhikkhave, thullanandā bhikkhunī ussayavādikā viharatī”ti. “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī ussayavādikā viharissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class="sc" id="6"></a><a class="ms" id="p_2V_2208"></a><a class="msdiv" id="msdiv679"></a><strong class="rule">“Yā pana bhikkhunī <span class="var" title="usuyyavādikā (s1-3)" id="note352">ussayavādikā</span> vihareyya gahapatinā vā gaha­pati­puttena vā dāsena vā <span class="var" title="kammakarena (bj, s1-3)" id="note353">kammakārena</span> vā antamaso ­sa­maṇa­pa­rib­bāja­kenāpi, ayaṃ bhikkhunī paṭha­mā­patti­kaṃ dhammaṃ āpannā nissāraṇīyaṃ saṃghādisesan”</strong>ti. (<em>1</em>:<strong>9</strong>)</p>
<p><a class="sc" id="7"></a><a class="ms" id="p_2V_2209"></a><a class="msdiv" id="msdiv680"></a><strong>Yā panā</strong>ti yā yādisā … pe …
<strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class="sc" id="8"></a><a class="ms" id="p_2V_2210"></a><strong>Ussayavādikā</strong> nāma aḍḍakārikā vuccati.</p>
<p><a class="sc" id="9"></a><a class="ms" id="p_2V_2211"></a><strong>Gahapati</strong> nāma yo koci agāraṃ ajjhāvasati.</p>
<p><a class="sc" id="10"></a><a class="ms" id="p_2V_2212"></a><strong>Gahapatiputto</strong> nāma ye keci puttabhātaro.</p>
<p><a class="sc" id="11"></a><a class="ms" id="p_2V_2213"></a><strong>Dāso</strong> nāma antojāto dhanakkīto karamarānīto.</p>
<p><a class="sc" id="12"></a><a class="ms" id="p_2V_2214"></a><strong>Kammakāro</strong> nāma bhaṭako āhatako.</p>
<p><a class="sc" id="13"></a><a class="ms" id="p_2V_2215"></a><strong>­Sa­maṇa­pa­rib­bājako</strong> nāma bhikkhuñca bhikkhuniñca sikkhamānañca sāmaṇerañca sāmaṇeriñca ṭhapetvā yo koci parib­bāja­ka­samā­panno.</p>
<p><a class="sc" id="14"></a><a class="pts-vp-pi" id="pts-vp-pi4.225"></a><a class="ms" id="p_2V_2216"></a>Aḍḍaṃ karissāmīti dutiyaṃ vā pariyesati gacchati vā, āpatti dukkaṭassa. Ekassa āroceti, āpatti dukkaṭassa. Dutiyassa āroceti, āpatti thullaccayassa. Aḍḍapariyosāne āpatti saṃ­ghā­di­sesassa.</p>
<p><a class="sc" id="15"></a><a class="ms" id="p_2V_2217"></a><strong>Paṭha­mā­patti­kan</strong>ti saha vatthujjhācārā āpajjati asamanu­bhāsa­nāya.</p>
<p><a class="sc" id="16"></a><a class="ms" id="p_2V_2218"></a><strong>Nissāraṇīyan</strong>ti saṃghamhā nissārīyati.</p>
<p><a class="sc" id="17"></a><a class="ms" id="p_2V_2219"></a><strong>Saṃghādisesan</strong>ti saṃghova tassā āpattiyā mānattaṃ deti mūlāya paṭikassati abbheti, na sambahulā na ekā bhikkhunī. Tena vuccati “saṃghādiseso”ti. Tasseva āpatti­nikāyassa nāmakammaṃ adhivacanaṃ. Tenapi vuccati “saṃghādiseso”ti.</p>
<p><a class="sc" id="18"></a><a class="ms" id="p_2V_2220"></a><a class="msdiv" id="msdiv681"></a>Anāpatti—manussehi ākaḍḍhīyamānā gacchati, ārakkhaṃ yācati, anodissa ācikkhati, ummattikāya … pe … ādikammikāyāti.</p>
<p class="endsutta"> <a class="sc" id="19"></a><a class="ms" id="p_2V_2221"></a>Paṭha­ma­saṃ­ghādi­sesa­sikkhā­padaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>