<!DOCTYPE html>
<html>
<head>
<meta charset="UTF-8">
<meta author="VRI">
</head>
<body>
<div id="text" lang="pi">
<section class="sutta" id="pi-tv-bi-pm">
<article>
<div class="hgroup">
<h1>Bhik­khu­nī­pāti­mokkha­pāḷi</h1>
</div>
<p class="namo">Namo tassa bhagavato arahato sammā­sambud­dhassa</p>
<h2><span class="add"><a id="prelim">Preliminaries</a></span></h2>
<h3>Pubbakaraṇaṃ</h3>
<blockquote class="gatha">
<p><a class="sc" id="1"></a>Sammajjanī padīpo ca, udakaṃ āsanena ca;<br> Uposathassa etāni, “pubbakaraṇa”nti vuccati.</p>
</blockquote>
<h3>Pubbakiccaṃ</h3>
<blockquote class="gatha">
<p><a class="sc" id="2"></a>Chanda, pārisuddhi, utukkhānaṃ, ­bhik­khu­ni­gaṇanā ca ovādo;<br> Uposathassa etāni, “pubbakicca”nti vuccati.</p>
</blockquote>
<h3>Pattakallaaṅgā</h3>
<blockquote class="gatha">
<p><a class="sc" id="3"></a>Uposatho, yāvatikā ca bhikkhunī kammappattā;<br> Sabhāgāpattiyo ca na vijjanti;<br> Vajjanīyā ca puggalā tasmiṃ na honti, “pattakalla”nti vuccati.</p>
</blockquote>
<p><a class="sc" id="4"></a>Pub­bakara­ṇa­pubba­kiccāni samāpetvā desitā­patti­kassa samaggassa ­bhik­khu­ni­saṅghassa anumatiyā pātimokkhaṃ uddisituṃ ārādhanaṃ karoma.</p>
<h2><span class="add"><a id="nidana">Nidānuddeso</a></span></h2>
<p><a class="sc" id="5"></a><span class="evam">Suṇātu me ayye saṅgho</span>. Ajjuposatho pannaraso, yadi saṅghassa pattakallaṃ, saṅgho uposathaṃ kareyya, pātimokkhaṃ uddiseyya.</p>
<p><a class="sc" id="6"></a>Kiṃ saṅghassa pubbakiccaṃ? Pārisuddhiṃ ayyāyo ārocetha, pātimokkhaṃ uddisissāmi, taṃ sabbāva santā sādhukaṃ suṇoma manasi karoma. Yassā siyā āpatti, sā āvikareyya, asantiyā āpattiyā tuṇhī bhavitabbaṃ, tuṇhībhāvena kho panāyyāyo, “parisuddhā”ti vedissāmi. Yathā kho pana pac­ce­ka­puṭṭhassā veyyākaraṇaṃ hoti, evamevaṃ evarūpāya parisāya yāvatatiyaṃ anusāvitaṃ hoti. Yā pana bhikkhunī yāvatatiyaṃ anusāviyamāne saramānā santiṃ āpattiṃ nāvikareyya, sam­pajā­na­musā­vādassā hoti. Sam­pajā­na­musā­vādo kho panāyyāyo, antarāyiko dhammo vutto bhagavatā, tasmā saramānāya bhikkhuniyā āpannāya visud­dhā­pekkhāya santī āpatti āvikātabbā, āvikatā hissā phāsu hoti.</p>
<p><a class="sc" id="7"></a>Uddiṭṭhaṃ kho, ayyāyo, nidānaṃ. Tatthāyyāyo pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhetthāy­yāyo, tasmā tuṇhī, evametaṃ dhārayāmīti.</p>
<p class="endsection">Nidānaṃ niṭṭhitaṃ.</p>
<h2><span class="add"><a id="pj" data-uid data-type="subdivision" data-name="Pārājika">Pārājikuddeso</a></span></h2>
<p>Tatrime aṭṭha pārājikā dhammā uddesaṃ āgacchanti.</p>
<h4><span class="add"><a id="pj1" data-uid>Pārājika 1. Methuna­dhamma­sikkhā­padaṃ</a></span></h4>
<p><a class="sc" id="8"></a>Yā pana bhikkhunī chandaso methunaṃ dhammaṃ paṭiseveyya, antamaso tiracchā­na­ga­tenapi, pārājikā hoti asaṃvāsā.</p>
<h4><span class="add"><a id="pj2" data-uid>Pārājika 2. Adinnā­dāna­sikkhā­padaṃ</a></span></h4>
<p><a class="sc" id="9"></a>Yā pana bhikkhunī gāmā vā araññā vā adinnaṃ they­ya­saṅ­khā­taṃ ādiyeyya, yathārūpe adinnādāne rājāno coraṃ gahetvā haneyyuṃ vā bandheyyuṃ vā pabbājeyyuṃ vā corāsi bālāsi mūḷhāsi thenāsīti, tathārūpaṃ bhikkhunī adinnaṃ ādiyamānā ayampi pārājikā hoti asaṃvāsā.</p>
<h4><span class="add"><a id="pj3" data-uid>Pārājika 3. ­Manus­sa­vig­ga­ha­sikkhā­padaṃ</a></span></h4>
<p><a class="sc" id="10"></a>Yā pana bhikkhunī sañcicca manus­savig­gahaṃ jīvitā voropeyya, satthahārakaṃ vāssa pariyeseyya, maraṇavaṇṇaṃ vā saṃvaṇṇeyya, maraṇāya vā samādapeyya, “ambho purisa, kiṃ tuyhiminā pāpakena dujjīvitena, mataṃ te jīvitā seyyo”ti, iti cittamanā cittasaṅkappā aneka­pariyā­yena maraṇavaṇṇaṃ vā saṃvaṇṇeyya, maraṇāya vā samādapeyya, ayampi pārājikā hoti asaṃvāsā.</p>
<h4><span class="add"><a id="pj4" data-uid>Pārājika 4. Uttari­manus­sa­dhamma­sikkhā­padaṃ</a></span></h4>
<p><a class="sc" id="11"></a>Yā pana bhikkhunī anabhijānaṃ uttari­manus­sa­dhammaṃ attupanāyikaṃ ala­mariya­ñāṇadas­sanaṃ samudācareyya, “iti jānāmi, iti passāmī”ti, tato aparena samayena sama­nug­gāhīya­mānā vā asama­nug­gāhīya­mānā vā āpannā visuddhāpekkhā evaṃ vadeyya, “ajānamevaṃ, ayye, avacaṃ jānāmi, apassaṃ passāmi, tucchaṃ musā vilapi”nti, aññatra adhimānā, ayampi pārājikā hoti asaṃvāsā.</p>
<h4><span class="add"><a id="pj5" data-uid>Pārājika 5. Ubbhajā­ṇu­maṇḍa­li­kā­sikkhā­padaṃ</a></span></h4>
<p><a class="sc" id="12"></a>Yā pana bhikkhunī avassutā avassutassa purisa­pugga­lassa, adhakkhakaṃ ubbha­jāṇu­maṇḍa­laṃ āmasanaṃ vā parāmasanaṃ vā gahaṇaṃ vā chupanaṃ vā paṭipīḷanaṃ vā sādiyeyya, ayampi pārājikā hoti asaṃvāsā ubbhajā­ṇu­maṇḍa­likā.</p>
<h4><span class="add"><a id="pj6" data-uid>Pārājika 6. Vajjap­pa­ṭicchā­di­kā­sikkhā­padaṃ</a></span></h4>
<p><a class="sc" id="13"></a>Yā pana bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeyya, na gaṇassa āroceyya, yadā ca sā ṭhitā vā assa cutā vā nāsitā vā avassaṭā vā, sā pacchā evaṃ vadeyya: “pubbevāhaṃ, ayye, aññāsiṃ etaṃ bhikkhuniṃ ‘evarūpā ca evarūpā ca sā bhaginī’ti, no ca kho attanā paṭicodessaṃ, na gaṇassa ārocessa”nti, ayampi pārājikā hoti asaṃvāsā vajjap­pa­ṭicchā­dikā.</p>
<h4><span class="add"><a id="pj7" data-uid>Pārājika 7. Ukkhittā­nu­vatti­kā­sikkhā­padaṃ</a></span></h4>
<p><a class="sc" id="14"></a>Yā pana bhikkhunī samaggena saṅghena ukkhittaṃ bhikkhuṃ dhammena vinayena satthusāsanena anādaraṃ appaṭikāraṃ akatasahāyaṃ tamanuvatteyya, sā bhikkhunī bhikkhunīhi evamassa vacanīyā: “eso kho, ayye, bhikkhu samaggena saṅghena ukkhitto, dhammena vinayena satthusāsanena anādaro appaṭikāro akatasahāyo, māyye, etaṃ bhikkhuṃ anuvattī”ti, evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyaṃ ce sama­nubhā­si­yamānā taṃ paṭi­nissaj­jeyya, iccetaṃ kusalaṃ, no ce paṭi­nissaj­jeyya, ayampi pārājikā hoti asaṃvāsā ukkhittā­nu­vattikā.</p>
<h4><span class="add"><a id="pj8" data-uid>Pārājika 8. Aṭṭha­vatthu­kā­sikkhā­padaṃ</a></span></h4>
<p><a class="sc" id="15"></a>Yā pana bhikkhunī avassutā avassutassa purisa­pugga­lassa hatthaggahaṇaṃ vā sādiyeyya, saṅghā­ṭi­kaṇṇag­gahaṇaṃ vā sādiyeyya, santiṭṭheyya vā, sallapeyya vā, saṅketaṃ vā gaccheyya, purisassa vā abbhāgamanaṃ sādiyeyya, channaṃ vā anupaviseyya, kāyaṃ vā tadatthāya upasaṃhareyya etassa asaddhammassa paṭi­sevanat­thāya, ayampi pārājikā hoti asaṃvāsā aṭṭhavatthukā.</p>
<hr>
<p><a class="sc" id="16"></a>Uddiṭṭhā kho, ayyāyo, aṭṭha pārājikā dhammā. Yesaṃ bhikkhunī aññataraṃ vā aññataraṃ vā āpajjitvā na labhati bhikkhunīhi saddhiṃ saṃvāsaṃ yathā pure, tathā pacchā, pārājikā hoti asaṃvāsā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhetthāy­yāyo, tasmā tuṇhī, evametaṃ dhārayāmīti.</p>
<p class="endsection">Pārājikaṃ niṭṭhitaṃ.</p>
<h2><span class="add"><a id="ss" data-uid data-type="subdivision" data-name="Saṅghā­disesā">Saṅghā­dise­sud­deso</a></span></h2>
<p><a class="sc" id="17"></a>Ime kho panāyyāyo sattarasa saṅghādisesā dhammā uddesaṃ āgacchanti.</p>
<h4><span class="add"><a id="ss1" data-uid>Saṅghādisesa 1. Ussa­yavā­dikā­sikkhā­padaṃ</a></span></h4>
<p><a class="sc" id="18"></a>Yā pana bhikkhunī ussayavādikā vihareyya gahapatinā vā gaha­pati­puttena vā dāsena vā kammakārena vā antamaso ­sa­maṇa­pa­rib­bāja­kenāpi, ayampi bhikkhunī paṭha­mā­patti­kaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss2" data-uid>Saṅghādisesa 2. Corī­vuṭṭhā­pikā­sikkhā­padaṃ</a></span></h4>
<p><a class="sc" id="19"></a>Yā pana bhikkhunī jānaṃ coriṃ vajjhaṃ viditaṃ anapaloketvā rājānaṃ vā saṅghaṃ vā gaṇaṃ vā pūgaṃ vā seṇiṃ vā, aññatra kappā vuṭṭhāpeyya, ayampi bhikkhunī paṭha­mā­patti­kaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss3" data-uid>Saṅghādisesa 3. Ekagā­mantara­gamana­sikkhā­padaṃ</a></span></h4>
<p><a class="sc" id="20"></a>Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ekā vā rattiṃ vippavaseyya, ekā vā gaṇamhā ohiyeyya, ayampi bhikkhunī paṭha­mā­patti­kaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss4" data-uid>Saṅghādisesa 4. Ukkhitta­ka­o­sāra­ṇa­sikkhā­padaṃ</a></span></h4>
<p><a class="sc" id="21"></a>Yā pana bhikkhunī samaggena saṅghena ukkhittaṃ bhikkhuniṃ dhammena vinayena satthusāsanena anapaloketvā kārakasaṅghaṃ, anaññāya gaṇassa chandaṃ osāreyya, ayampi bhikkhunī paṭha­mā­patti­kaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss5" data-uid>Saṅghādisesa 5. Bhoja­na­paṭig­gaha­ṇa­paṭha­ma­sikkhā­padaṃ</a></span></h4>
<p><a class="sc" id="22"></a>Yā pana bhikkhunī avassutā avassutassa purisa­pugga­lassa hatthato khādanīyaṃ vā, bhojanīyaṃ vā sahatthā paṭiggahetvā khādeyya vā bhuñjeyya vā, ayampi bhikkhunī paṭha­mā­patti­kaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss6" data-uid>Saṅghādisesa 6. Bhoja­na­paṭig­gaha­ṇa­dutiya­sikkhā­padaṃ</a></span></h4>
<p><a class="sc" id="23"></a>Yā pana bhikkhunī evaṃ vadeyya: “kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā, iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā, taṃ tvaṃ sahatthā paṭiggahetvā khāda vā bhuñja vā”ti, ayampi bhikkhunī paṭha­mā­patti­kaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss7" data-uid>Saṅghādisesa 7. Sañ­carit­ta­sikkhā­padaṃ</a></span></h4>
<p><a class="sc" id="24"></a>Yā pana bhikkhunī sañcarittaṃ samāpajjeyya itthiyā vā purisamatiṃ, purisassa vā itthimatiṃ, jāyattane vā jārattane vā antamaso taṅkhaṇikāyapi, ayampi bhikkhunī paṭha­mā­patti­kaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss8" data-uid>Saṅghādisesa 8. Duṭṭha­dosa­sikkhā­padaṃ</a></span></h4>
<p><a class="sc" id="25"></a>Yā pana bhikkhunī bhikkhuniṃ duṭṭhā dosā appatītā amūlakena pārājikena dhammena anuddhaṃseyya: “appeva nāma naṃ imamhā brahmacariyā cāveyya”nti, tato aparena samayena sama­nug­gāhīya­mānā vā asa manug­gāhīya­mānā vā amūlakañceva taṃ adhikaraṇaṃ hoti, bhikkhunī ca dosaṃ patiṭṭhāti, ayampi bhikkhunī paṭha­mā­patti­kaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss9" data-uid>Saṅghādisesa 9. Añña­bhāgi­ya­sikkhā­padaṃ</a></span></h4>
<p><a class="sc" id="26"></a>Yā pana bhikkhunī bhikkhuniṃ duṭṭhā dosā appatītā aññabhāgiyassa adhikaraṇassa kiñcidesaṃ lesamattaṃ upādāya pārājikena dhammena anuddhaṃseyya, “appeva nāma naṃ imamhā brahmacariyā cāveyya”nti, tato aparena samayena sama­nug­gāhīya­mānā vā asama­nug­gāhīya­mānā vā añña­bhāgi­yañ­ceva taṃ adhikaraṇaṃ hoti. Kocideso lesamatto upādinno, bhikkhunī ca dosaṃ patiṭṭhāti, ayampi bhikkhunī paṭha­mā­patti­kaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss10" data-uid>Saṅghādisesa 10. Sikkhaṃ­paccā­cik­kha­ṇa­sikkhā­padaṃ</a></span></h4>
<p><a class="sc" id="27"></a>Yā pana bhikkhunī kupitā anattamanā evaṃ vadeyya: “buddhaṃ paccācikkhāmi dhammaṃ paccācikkhāmi, saṅghaṃ paccācikkhāmi, sikkhaṃ paccācikkhāmi, kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī”ti. Sā bhikkhunī bhikkhunīhi evamassa vacanīyā: “māyye kupitā anattamanā evaṃ avaca ‘buddhaṃ paccācikkhāmi, dhammaṃ paccācikkhāmi, saṅghaṃ paccācikkhāmi, sikkhaṃ paccācikkhāmi, kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti, abhiramāyye, svākkhāto dhammo, cara brahmacariyaṃ sammā dukkhassa antakiriyāyā”ti, evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jeyya, iccetaṃ kusalaṃ, no ce paṭi­nissaj­jeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss11" data-uid>Saṅghādisesa 11. Adhika­ra­ṇa­kupita­sikkhā­padaṃ</a></span></h4>
<p><a class="sc" id="28"></a>Yā pana bhikkhunī kismiñcideva adhikaraṇe paccākatā kupitā anattamanā evaṃ vadeyya: “chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo”ti, sā bhikkhunī bhikkhunīhi evamassa vacanīyā: “māyye, kismiñcideva adhikaraṇe paccākatā kupitā anattamanā evaṃ avaca ‘chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo’ti, ayyā kho chandāpi gaccheyya, dosāpi gaccheyya, mohāpi gaccheyya, bhayāpi gaccheyyā”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jeyya, iccetaṃ kusalaṃ, no ce paṭi­nissaj­jeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss12" data-uid>Saṅghādisesa 12. Pāpa­samā­cāra­paṭha­ma­sikkhā­padaṃ</a></span></h4>
<p><a class="sc" id="29"></a>Bhikkhuniyo paneva saṃsaṭṭhā viharanti pāpācārā pāpasaddā pāpasilokā ­bhik­khu­ni­saṅghassa vihesikā aññamaññissā vajjap­pa­ṭicchā­dikā, tā bhikkhuniyo bhikkhunīhi evamassu vacanīyā: “bhaginiyo kho saṃsaṭṭhā viharanti pāpācārā pāpasaddā pāpasilokā ­bhik­khu­ni­saṅghassa vihesikā aññamaññissā vajjap­pa­ṭicchā­dikā, viviccathāyye, vivekaññeva bhaginīnaṃ saṅgho vaṇṇetī”ti, evañca tā bhikkhuniyo bhikkhunīhi vuccamānā tatheva paggaṇheyyuṃ, tā bhikkhuniyo bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jey­yuṃ, iccetaṃ kusalaṃ, no ce paṭi­nissaj­jey­yuṃ, imāpi bhikkhuniyo yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss13" data-uid>Saṅghādisesa 13. Pāpa­samā­cāra­dutiya­sikkhā­padaṃ</a></span></h4>
<p><a class="sc" id="30"></a>Yā pana bhikkhunī evaṃ vadeyya: “saṃsaṭṭhāva, ayye, tumhe viharatha, mā tumhe nānā viharittha, santi saṅghe aññāpi bhikkhuniyo evācārā evaṃsaddā evaṃsilokā ­bhik­khu­ni­saṅghassa vihesikā aññamaññissā vajjap­pa­ṭicchā­dikā, tā saṅgho na kiñci āha tumhaññeva saṅgho uññāya paribhavena akkhantiyā vebhassiyā dubbalyā evamāha: ‘bhaginiyo kho saṃsaṭṭhā viharanti pāpācārā pāpasaddā pāpasilokā ­bhik­khu­ni­saṅghassa vihesikā aññamaññissā vajjap­pa­ṭicchā­dikā, viviccathāyye, vivekaññeva bhaginīnaṃ saṅgho vaṇṇetī”’ti, sā bhikkhunī bhikkhunīhi evamassa vacanīyā: “māyye, evaṃ avaca, saṃsaṭṭhāva ayye tumhe viharatha, mā tumhe nānā viharittha, santi saṅghe aññāpi bhikkhuniyo evācārā evaṃsaddā evaṃsilokā ­bhik­khu­ni­saṅghassa vihesikā aññamaññissā vajjap­pa­ṭicchā­dikā, tā saṅgho na kiñci āha, tumhaññeva saṅgho uññāya paribhavena akkhantiyā vebhassiyā dubbalyā evamāha: ‘bhaginiyo kho saṃsaṭṭhā viharanti pāpācārā pāpasaddā pāpasilokā ­bhik­khu­ni­saṅghassa vihesikā aññamaññissā vajjap­pa­ṭicchā­dikā, viviccathāyye, vivekaññeva bhaginīnaṃ saṅgho vaṇṇetī”’ti, evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jeyya, iccetaṃ kusalaṃ, no ce paṭi­nissaj­jeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss14" data-uid>Saṅghādisesa 14. Saṅgha­bheda­ka­sikkhā­padaṃ</a></span></h4>
<p><a class="sc" id="31"></a>Yā pana bhikkhunī samaggassa saṅghassa bhedāya parakkameyya, bheda­na­saṃ­vatta­ni­kaṃ vā adhikaraṇaṃ samādāya paggayha tiṭṭheyya, sā bhikkhunī bhikkhunīhi evamassa vacanīyā: “māyyā, samaggassa saṅghassa bhedāya parakkami, bheda­na­saṃ­vatta­ni­kaṃ vā adhikaraṇaṃ samādāya paggayha aṭṭhāsi, sametāyyā, saṅghena, samaggo hi saṅgho sammodamāno avivadamāno ekuddeso phāsu viharatī”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jeyya, iccetaṃ kusalaṃ. No ce paṭi­nissaj­jeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss15" data-uid>Saṅghādisesa 15. Bhedā­nu­vatta­ka­sikkhā­padaṃ</a></span></h4>
<p><a class="sc" id="32"></a>Tassāyeva kho pana bhikkhuniyā bhikkhuniyo honti anuvattikā vaggavādikā ekā vā dve vā tisso vā, tā evaṃ vadeyyuṃ: “māyyāyo, etaṃ bhikkhuniṃ kiñci avacuttha dhammavādinī cesā bhikkhunī, vinayavādinī cesā bhikkhunī, amhākañcesā bhikkhunī chandañca ruciñca ādāya voharati, jānāti, no bhāsati, amhākampetaṃ khamatī”ti, tā bhikkhuniyo bhikkhunīhi evamassu vacanīyā: “māyyāyo, evaṃ avacuttha, na cesā bhikkhunī dhammavādinī, na cesā bhikkhunī vinayavādinī, māyyānampi saṅghabhedo ruccittha, sametāyyānaṃ saṅghena, samaggo hi saṅgho sammodamāno avivadamāno ekuddeso phāsu viharatī”ti, evañca tā bhikkhuniyo bhikkhunīhi vuccamānā tatheva paggaṇheyyuṃ, tā bhikkhuniyo bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jey­yuṃ. Iccetaṃ kusalaṃ. No ce paṭi­nissaj­jey­yuṃ, imāpi bhikkhuniyo yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss16" data-uid>Saṅghādisesa 16. Dubba­ca­sikkhā­padaṃ</a></span></h4>
<p><a class="sc" id="33"></a>Bhikkhunī paneva dubbacajātikā hoti uddesa­pariyā­pan­nesu sikkhāpadesu bhikkhunīhi sahadhammikaṃ vuccamānā attānaṃ avacanīyaṃ karoti: “mā maṃ ayyāyo kiñci avacuttha kalyāṇaṃ vā pāpakaṃ vā, ahampāyyāyo, na kiñci vakkhāmi kalyāṇaṃ vā pāpakaṃ vā, viramathāyyāyo, mama vacanāyā”ti, sā bhikkhunī bhikkhunīhi evamassa vacanīyā: “māyyā, attānaṃ avacanīyaṃ akāsi, vacanīyameva, ayyā, attānaṃ karotu, ayyāpi bhikkhuniyo vadatu sahadhammena, bhikkhuniyopi ayyaṃ vakkhanti sahadhammena, evaṃ saṃvaddhā hi tassa bhagavato parisā yadidaṃ añña­mañña­vaca­nena añña­mañña­vuṭṭhā­panenā”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jeyya, iccetaṃ kusalaṃ. No ce paṭi­nissaj­jeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class="add"><a id="ss17" data-uid>Saṅghādisesa 17. Kula­dūsaka­sikkhā­padaṃ</a></span></h4>
<p><a class="sc" id="34"></a>Bhikkhunī paneva aññataraṃ gāmaṃ vā nigamaṃ vā upanissāya viharati kuladūsikā pāpasamācārā, tassā kho pāpakā samācārā dissanti ceva suyyanti ca, kulāni ca tāya duṭṭhāni dissanti ceva suyyanti ca, sā bhikkhunī bhikkhunīhi evamassa vacanīyā: “ayyā, kho kuladūsikā pāpasamācārā, ayyāya kho pāpakā samācārā dissanti ceva suyyanti ca, kulāni cāyyāya, duṭṭhāni dissanti ceva suyyanti ca, pakkamatāyyā imamhā āvāsā, alaṃ te idha vāsenā”ti. Evañca sā bhikkhunī bhikkhunīhi vuccamānā tā bhikkhuniyo evaṃ vadeyya: “chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo, tādisikāya āpattiyā ekaccaṃ pabbājenti ekaccaṃ na pabbājentī”ti, sā bhikkhunī bhikkhunīhi evamassa vacanīyā: “māyyā, evaṃ avaca, na ca bhikkhuniyo chandagāminiyo, na ca bhikkhuniyo dosagāminiyo , na ca bhikkhuniyo mohagāminiyo, na ca bhikkhuniyo bhayagāminiyo, ayyā kho kuladūsikā pāpasamācārā, ayyāya kho pāpakā samācārā dissanti ceva suyyanti ca, kulāni cāyyāya duṭṭhāni dissanti ceva suyyanti ca, pakkamatāyyā, imamhā āvāsā alaṃ te idha vāsenā”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jeyya, iccetaṃ kusalaṃ. No ce paṭi­nissaj­jeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<hr>
<p><a class="sc" id="35"></a>Uddiṭṭhā kho ayyāyo sattarasa saṅghādisesā dhammā nava paṭhamāpattikā, aṭṭha yāvatatiyakā, yesaṃ bhikkhunī aññataraṃ vā aññataraṃ vā āpajjati, tāya bhikkhuniyā ubhatosaṅghe pakkhamānattaṃ caritabbaṃ. Ciṇṇamānattā bhikkhunī yattha siyā vīsatigaṇo ­bhik­khu­ni­saṅgho, tattha sā bhikkhunī abbhetabbā. Ekāyapi ce ūno vīsatigaṇo ­bhik­khu­ni­saṅgho taṃ bhikkhuniṃ abbheyya, sā ca bhikkhunī anabbhitā, tā ca bhikkhuniyo gārayhā, ayaṃ tattha sāmīci. Tatthāyyāyo pucchāmi, kaccittha parisuddhā, dutiyampi, pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhetthāy­yāyo, tasmā tuṇhī, evametaṃ dhārayāmīti.</p>
<p class="endsection">Saṅghādiseso niṭṭhito.</p>
<h2><span class="add"><a id="np" data-uid data-type="subdivision">Nissaggiya pācittiyā</a></span></h2>
<p><a class="sc" id="36"></a>Ime kho panāyyāyo tiṃsa nissaggiyā pācittiyā dhammā uddesaṃ āgacchanti.</p>
<h3><span class="add" data-uid data-type="vagga" id="vagga1">Pattavaggo</span></h3>
<h4><span class="add"><a id="np1" data-uid>Nissaggiya pācittiya 1. Pat­tasanni­caya­sikkhā­padaṃ</a></span></h4>
<p><a class="sc" id="37"></a>Yā pana bhikkhunī patta­sanni­cayaṃ kareyya, nissaggiyaṃ pācittiyaṃ.</p>
<h4><span class="add"><a id="np2" data-uid>Nissaggiya pācittiya 2. Akāla­cīvara­bhāja­na­sikkhā­padaṃ</a></span></h4>
<p><a class="sc" id="38"></a>Yā pana bhikkhunī akālacīvaraṃ “kālacīvara”nti adhiṭṭhahitvā bhājāpeyya, nissaggiyaṃ pācittiyaṃ.</p>
<h4><span class="add"><a id="np3" data-uid>Nissaggiya pācittiya 3. Cīvara­pari­vatta­na­sikkhā­padaṃ</a></span></h4>
<p><a class="sc" id="39"></a>Yā pana bhikkhunī bhikkhuniyā saddhiṃ cīvaraṃ parivattetvā sā pacchā evaṃ vadeyya: “handāyye, tuyhaṃ cīvaraṃ, āhara metaṃ cīvaraṃ, yaṃ tuyhaṃ tuyhamevetaṃ, yaṃ mayhaṃ mayhamevetaṃ, āhara metaṃ cīvaraṃ, sakaṃ paccāharā”ti acchindeyya vā acchindāpeyya vā, nissaggiyaṃ pācittiyaṃ.</p>
<h4><span class="add"><a id="np4" data-uid>Nissaggiya pācittiya 4. Añña­viñ­ñāpa­na­sikkhā­padaṃ</a></span></h4>
<p><a class="sc" id="40"></a>Yā pana bhikkhunī aññaṃ viññāpetvā aññaṃ viññāpeyya, nissaggiyaṃ pācittiyaṃ.</p>
<h4><span class="add"><a id="np5" data-uid>Nissaggiya pācittiya 5. Aññacetāpana sikkhāpadaṃ</a></span></h4>
<p><a class="sc" id="41"></a>Yā pana bhikkhunī aññaṃ cetāpetvā aññaṃ cetāpeyya, nissaggiyaṃ pācittiyaṃ.</p>
<h4><span class="add"><a id="np6" data-uid>Nissaggiya pācittiya 6. Paṭha­ma­saṅghi­ka­cetā­pana­sikkhā­padaṃ</a></span></h4>
<p><a class="sc" id="42"></a>Yā pana bhikkhunī aññadatthikena parikkhārena aññuddisikena saṅghikena aññaṃ cetāpeyya, nissaggiyaṃ pācittiyaṃ.</p>
<h4><span class="add"><a id="np7" data-uid>Nissaggiya pācittiya 7. Dutiya­saṅghi­ka­cetā­pana­sikkhā­padaṃ</a></span></h4>
<p><a class="sc" id="43"></a>Yā pana bhikkhunī aññadatthikena parikkhārena aññuddisikena saṅghikena saññācikena aññaṃ cetāpeyya, nissaggiyaṃ pācittiyaṃ.</p>
<h4><span class="add"><a id="np8" data-uid>Nissaggiya pācittiya 8. Paṭha­ma­gaṇika­cetā­pana­sikkhā­padaṃ</a></span></h4>
<p><a class="sc" id="44"></a>Yā pana bhikkhunī aññadatthikena parikkhārena aññuddisikena mahājanikena aññaṃ cetāpeyya, nissaggiyaṃ pācittiyaṃ.</p>
<h4><span class="add"><a id="np9" data-uid>Nissaggiya pācittiya 9. Dutiya­gaṇika­cetā­pana­sikkhā­padaṃ</a></span></h4>
<p><a class="sc" id="45"></a>Yā pana bhikkhunī aññadatthikena parikkhārena aññuddisikena mahājanikena saññācikena aññaṃ cetāpeyya, nissaggiyaṃ pācittiyaṃ.</p>
<h4><span class="add"><a id="np10" data-uid>Nissaggiya pācittiya 10. Pug­gali­ka­cetā­pana­sikkhā­padaṃ</a></span></h4>
<p><a class="sc" id="46"></a>Yā pana bhikkhunī aññadatthikena parikkhārena aññuddisikena puggalikena saññācikena aññaṃ cetāpeyya, nissaggiyaṃ pācittiyaṃ.</p>
<p class="endsection">Pattavaggo paṭhamo.</p>
<h3><span class="add" data-uid data-type="vagga" id="vagga2">Cīvaravaggo</span></h3>
<h4><span class="add"><a id="np11" data-uid>Nissaggiya pācittiya 11. ­Garupā­vuraṇa­sikkhā­padaṃ</a></span></h4>
<p><a class="sc" id="47"></a>Garupāvuraṇaṃ pana bhikkhuniyā cetāpentiyā catuk­kaṃ­sa­paramaṃ cetāpetabbaṃ. Tato ce uttari cetāpeyya, nissaggiyaṃ pācittiyaṃ.</p>
<h4><span class="add"><a id="np12" data-uid>Nissaggiya pācittiya 12. Lahu­pā­vura­ṇa­sikkhā­padaṃ</a></span></h4>
<p><a class="sc" id="48"></a>Lahupāvuraṇaṃ pana bhikkhuniyā cetāpentiyā aḍḍha­teyya­kaṃsa­paramaṃ cetāpetabbaṃ. Tato ce uttari cetāpeyya, nissaggiyaṃ pācittiyaṃ.</p>
<h4><span class="add"><a id="np13" data-uid>Nissaggiya pācittiya 13. Kathi­na­sikkhā­padaṃ</a></span></h4>
<p><a class="sc" id="49"></a>­Niṭṭhi­ta­cīvaras­miṃ bhikkhuniyā ubbhatasmiṃ kathine dasāhaparamaṃ atirekacīvaraṃ dhāretabbaṃ. Taṃ atikkāmentiyā, nissaggiyaṃ pācittiyaṃ.</p>
<h4><span class="add"><a id="np14" data-uid>Nissaggiya pācittiya 14. Udosita­sikkhā­padaṃ</a></span></h4>
<p><a class="sc" id="50"></a>­Niṭṭhi­ta­cīvaras­miṃ bhikkhuniyā ubbhatasmiṃ kathine ekarattampi ce bhikkhunī ticīvarena vippavaseyya, aññatra ­bhik­khu­ni­sam­mutiyā nissaggiyaṃ pācittiyaṃ.</p>
<h4><span class="add"><a id="np15" data-uid>Nissaggiya pācittiya 15. Akāla­cīvara­sikkhā­padaṃ</a></span></h4>
<p><a class="sc" id="51"></a>­Niṭṭhi­ta­cīvaras­miṃ bhikkhuniyā ubbhatasmiṃ kathine bhikkhuniyā paneva akālacīvaraṃ uppajjeyya, ākaṅkhamānāya bhikkhuniyā paṭig­ga­hetab­baṃ, paṭiggahetvā khippameva kāretabbaṃ, no cassa pāripūri, māsaparamaṃ tāya bhikkhuniyā taṃ cīvaraṃ nikkhipitabbaṃ ūnassa pāripūriyā satiyā paccāsāya. Tato ce uttari nikkhipeyya satiyāpi paccāsāya, nissaggiyaṃ pācittiyaṃ.</p>
<h4><span class="add"><a id="np16" data-uid>Nissaggiya pācittiya 16. Aññāta­ka­viñ­ñat­ti­sikkhā­padaṃ</a></span></h4>
<p><a class="sc" id="52"></a>Yā pana bhikkhunī aññātakaṃ gahapatiṃ vā gahapatāniṃ vā cīvaraṃ viññāpeyya aññatra samayā, nissaggiyaṃ pācittiyaṃ. Tatthāyaṃ samayo acchinnacīvarā vā hoti bhikkhunī, naṭṭhacīvarā vā, ayaṃ tattha samayo.</p>
<h4><span class="add"><a id="np17" data-uid>Nissaggiya pācittiya 17. Tatutta­ri­sikkhā­padaṃ</a></span></h4>
<p><a class="sc" id="53"></a>Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya, santa­rutta­ra­paramaṃ tāya bhikkhuniyā tato cīvaraṃ sāditabbaṃ. Tato ce uttari sādiyeyya, nissaggiyaṃ pācittiyaṃ.</p>
<h4><span class="add"><a id="np18" data-uid>Nissaggiya pācittiya 18. Paṭha­ma­u­pak­kha­ṭa­sikkhā­padaṃ</a></span></h4>
<p><a class="sc" id="54"></a>Bhikkhuniṃ paneva uddissa aññātakassa gahapatissa vā gahapatāniyā vā cīvara­ce­tāpannaṃ upakkhaṭaṃ hoti: “iminā cīvara­cetā­pan­nena cīvaraṃ cetāpetvā itthannāmaṃ bhikkhuniṃ cīvarena acchādessāmī”ti. Tatra cesā bhikkhunī pubbe appavāritā upasaṅkamitvā cīvare vikappaṃ āpajjeyya: “sādhu vata, maṃ āyasmā iminā cīvara­cetā­pan­nena evarūpaṃ vā evarūpaṃ vā cīvaraṃ cetāpetvā acchādehī”ti kal­yāṇa­kam­yataṃ upādāya, nissaggiyaṃ pācittiyaṃ.</p>
<h4><span class="add"><a id="np19" data-uid>Nissaggiya pācittiya 19. Dutiya­u­pak­kha­ṭa­sikkhā­padaṃ</a></span></h4>
<p><a class="sc" id="55"></a>Bhikkhuniṃ paneva uddissa ubhinnaṃ aññātakānaṃ gahapatīnaṃ vā gahapatānīnaṃ vā pac­ce­ka­cīvara­ce­tāpannāni upakkhaṭāni honti: “imehi mayaṃ pac­ce­ka­cīvara­cetā­pan­nehi pac­ce­ka­cīvarāni cetāpetvā itthannāmaṃ bhikkhuniṃ cīvarehi acchādessāmā”ti. Tatra cesā bhikkhūnī pubbe appavāritā upasaṅkamitvā cīvare vikappaṃ āpajjeyya: “sādhu vata maṃ āyasmanto imehi pac­ce­ka­cīvara­cetā­pan­nehi evarūpaṃ vā evarūpaṃ vā cīvaraṃ cetāpetvā acchādetha ubhova santā ekenā”ti kal­yāṇa­kam­yataṃ upādāya, nissaggiyaṃ pācittiyaṃ.</p>
<h4><span class="add"><a id="np20" data-uid>Nissaggiya pācittiya 20. Rāja­sikkhā­padaṃ</a></span></h4>
<p><a class="sc" id="56"></a>Bhikkhuniṃ paneva uddissa rājā vā rājabhoggo vā brāhmaṇo vā gahapatiko vā dūtena cīvara­ce­tāpannaṃ pahiṇeyya: “iminā cīvara­cetā­pan­nena cīvaraṃ cetāpetvā itthannāmaṃ bhikkhuniṃ cīvarena acchādehī”ti. So ce dūto taṃ bhikkhuniṃ upasaṅkamitvā evaṃ vadeyya: “idaṃ kho, ayye, ayyaṃ uddissa cīvara­ce­tāpannaṃ ābhataṃ, paṭig­gaṇ­hātāyyā cīvara­cetā­panna”nti. Tāya bhikkhuniyā so dūto evamassa vacanīyo: “na kho mayaṃ, āvuso, cīvara­ce­tāpannaṃ paṭiggaṇhāma, cīvarañca kho mayaṃ paṭiggaṇhāma kālena kappiya”nti. So ce dūto taṃ bhikkhuniṃ evaṃ vadeyya: “atthi panāyyāya, koci veyyāvaccakaro”ti, cīvaratthikāya, bhikkhave, bhikkhuniyā veyyāvaccakaro niddisitabbo ārāmiko vā upāsako vā: “eso kho, āvuso, bhikkhunīnaṃ veyyāvaccakaro”ti. So ce dūto taṃ vey­yāvac­ca­karaṃ saññāpetvā taṃ bhikkhuniṃ upasaṅkamitvā evaṃ vadeyya: “yaṃ kho, ayye, ayyā vey­yāvac­ca­karaṃ niddisi, saññatto so mayā, upa­saṅka­ma­tāyyā kālena, cīvarena taṃ acchādessatī”ti. Cīvaratthikāya, bhikkhave, bhikkhuniyā veyyāvaccakaro upasaṅkamitvā dvattikkhattuṃ codetabbo sāretabbo: “attho me, āvuso, cīvarenā”ti, dvattikkhattuṃ codayamānā sārayamānā taṃ cīvaraṃ abhi­nip­phā­deyya, iccetaṃ kusalaṃ, no ce abhi­nip­phā­deyya, catukkhattuṃ pañcakkhattuṃ chak­khat­tu­paramaṃ tuṇhībhūtāya uddissa ṭhātabbaṃ, catukkhattuṃ pañcakkhattuṃ chak­khat­tu­paramaṃ tuṇhībhūtā uddissa tiṭṭhamānā taṃ cīvaraṃ abhi­nip­phā­deyya, iccetaṃ kusalaṃ. Tato ce uttari vāyamamānā taṃ cīvaraṃ abhi­nip­phā­deyya, nissaggiyaṃ pācittiyaṃ. No ce abhi­nip­phā­deyya, yatassā cīvara­ce­tāpannaṃ ābhataṃ, tattha sāmaṃ vā gantabbaṃ, dūto vā pāhetabbo: “yaṃ kho tumhe āyasmanto bhikkhuniṃ uddissa cīvara­ce­tāpannaṃ pahiṇittha, na taṃ tassā bhikkhuniyā kiñci atthaṃ anubhoti, yuñ­jan­tā­yasmanto sakaṃ, mā vo sakaṃ vinassā”ti, ayaṃ tattha sāmīci.</p>
<p class="endsection">Cīvaravaggo dutiyo.</p>
<h3><span class="add" data-uid data-type="vagga" id="vagga3">Pattavaggo</span></h3>
<h4><span class="add"><a id="np21" data-uid>Nissaggiya pācittiya 21. Rūpiya­sikkhā­padaṃ</a></span></h4>
<p><a class="sc" id="57"></a>Yā pana bhikkhunī jāta­rūpa­rajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyaṃ.</p>
<h4><span class="add"><a id="np22" data-uid>Nissaggiya pācittiya 22. Rūpiya­saṃvo­hā­ra­sikkhā­padaṃ</a></span></h4>
<p><a class="sc" id="58"></a>Yā pana bhikkhunī nānappakārakaṃ rūpiya­saṃ­vohāraṃ samāpajjeyya, nissaggiyaṃ pācittiyaṃ.</p>
<h4><span class="add"><a id="np23" data-uid>Nissaggiya pācittiya 23. Kaya­vik­ka­ya­sikkhā­padaṃ</a></span></h4>
<p><a class="sc" id="59"></a>Yā pana bhikkhunī nānappakārakaṃ kayavikkayaṃ samāpajjeyya, nissaggiyaṃ pācittiyaṃ.</p>
<h4><span class="add"><a id="np24" data-uid>Nissaggiya pācittiya 24. Ūnapañ­ca­bandha­na­sikkhā­padaṃ</a></span></h4>
<p><a class="sc" id="60"></a>Yā pana bhikkhunī ūnapañ­ca­bandha­nena pattena aññaṃ navaṃ pattaṃ cetāpeyya, nissaggiyaṃ pācittiyaṃ. Tāya bhikkhuniyā so patto ­bhik­khu­ni­parisāya nissajjitabbo, yo ca tassā ­bhik­khu­ni­parisāya pattapariyanto, so tassā bhikkhuniyā padātabbo: “ayaṃ te bhikkhuni patto yāvabhedanāya dhāretabbo”ti, ayaṃ tattha sāmīci.</p>
<h4><span class="add"><a id="np25" data-uid>Nissaggiya pācittiya 25. Bhesaj­ja­sikkhā­padaṃ</a></span></h4>
<p><a class="sc" id="61"></a>Yāni kho pana tāni gilānānaṃ bhikkhunīnaṃ paṭisāyanīyāni bhesajjāni, seyyathidaṃ: sappi navanītaṃ telaṃ madhu phāṇitaṃ, tāni paṭiggahetvā sattāhaparamaṃ sanni­dhi­kārakaṃ pari­bhuñji­tabbāni. Taṃ atikkāmentiyā, nissaggiyaṃ pācittiyaṃ.</p>
<h4><span class="add"><a id="np26" data-uid>Nissaggiya pācittiya 26. Cīvara­acchin­dana­sikkhā­padaṃ</a></span></h4>
<p><a class="sc" id="62"></a>Yā pana bhikkhunī bhikkhuniyā sāmaṃ cīvaraṃ datvā kupitā anattamanā acchindeyya vā acchindāpeyya vā, nissaggiyaṃ pācittiyaṃ.</p>
<h4><span class="add"><a id="np27" data-uid>Nissaggiya pācittiya 27. Sutta­viñ­ñat­ti­sikkhā­padaṃ</a></span></h4>
<p><a class="sc" id="63"></a>Yā pana bhikkhunī sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyaṃ.</p>
<h4><span class="add"><a id="np28" data-uid>Nissaggiya pācittiya 28. Mahā­pesakā­ra­sikkhā­padaṃ</a></span></h4>
<p><a class="sc" id="64"></a>Bhikkhuniṃ paneva uddissa aññātako gahapati vā gahapatānī vā tantavāyehi cīvaraṃ vāyāpeyya, tatra cesā bhikkhunī pubbe appavāritā tantavāye upasaṅkamitvā cīvare vikappaṃ āpajjeyya: “idaṃ kho āvuso cīvaraṃ maṃ uddissa viyyati, āyatañca karotha, vitthatañca appitañca suvītañca suppavāyitañca suvilekhitañca suvi­tacchi­tañca karotha, appeva nāma mayampi āyasmantānaṃ kiñcimattaṃ anupa­daj­jeyyāmā”ti, evañca sā bhikkhunī vatvā kiñcimattaṃ anupadajjeyya antamaso piṇḍa­pāta­mattampi, nissaggiyaṃ pācittiyaṃ.</p>
<h4><span class="add"><a id="np29" data-uid>Nissaggiya pācittiya 29. Acceka­cīvara­sikkhā­padaṃ</a></span></h4>
<p><a class="sc" id="65"></a>Dasāhānāgataṃ kat­ti­ka­te­māsika­puṇṇamaṃ bhikkhuniyā paneva accekacīvaraṃ uppajjeyya, accekaṃ maññamānāya bhikkhuniyā paṭig­ga­hetab­baṃ, paṭiggahetvā yāva cīvara­kālasa­mayaṃ nikkhipitabbaṃ. Tato ce uttari nikkhipeyya, nissaggiyaṃ pācittiyaṃ.</p>
<h4><span class="add"><a id="np30" data-uid>Nissaggiya pācittiya 30. Pari­ṇata­sikkhā­padaṃ</a></span></h4>
<p><a class="sc" id="66"></a>Yā pana bhikkhunī jānaṃ saṅghikaṃ lābhaṃ pariṇataṃ attano pariṇāmeyya, nissaggiyaṃ pācittiyaṃ.</p>
<p class="endsection">Pattavaggo tatiyo.</p>
<hr>
<p><a class="sc" id="67"></a>Uddiṭṭhā kho, ayyāyo, tiṃsa nissaggiyā pācittiyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhetthāy­yāyo, tasmā tuṇhī, evametaṃ dhārayāmīti.</p>
<p class="endsection">­Nissag­giya­pācit­tiyā niṭṭhitā.</p>
<h2><span class="add"><a id="pc" data-uid data-type="subdivision" data-name="Pācit­tiyā">Suddha­pācit­tiyā</a></span></h2>
<p><a class="sc" id="68"></a>Ime kho panāyyāyo, chasaṭṭhisatā pācittiyā dhammā uddesaṃ āgacchanti.</p>
<h3><span class="add" data-uid data-type="vagga" id="vagga4">Lasuṇavaggo</span></h3>
<h4><span class="add"><a id="pc1" data-uid>Pācittiya 1. Lasuṇa­sikkhā­padaṃ</a></span></h4>
<p>Yā pana bhikkhunī lasuṇaṃ khādeyya pācittiyaṃ.</p>
<h4><span class="add"><a id="pc2" data-uid>Pācittiya 2. ­Sambā­dha­loma­sikkhā­padaṃ</a></span></h4>
<p><a class="sc" id="69"></a>Yā pana bhikkhunī sambādhe lomaṃ saṃharāpeyya, pācittiyaṃ.</p>
<h4><span class="add"><a id="pc3" data-uid>Pācittiya 3. Talaghāta­ka­sikkhā­padaṃ</a></span></h4>
<p>Talaghātake pācittiyaṃ.</p>
<h4><span class="add"><a id="pc4" data-uid>Pācittiya 4. Jatu­maṭṭha­ka­sikkhā­padaṃ</a></span></h4>
<p>Jatumaṭṭhake pācittiyaṃ.</p>
<h4><span class="add"><a id="pc5" data-uid>Pācittiya 5. Udaka­suddhi­ka­sikkhā­padaṃ</a></span></h4>
<p><a class="sc" id="70"></a>Udakasuddhikaṃ pana bhikkhuniyā ādiyamānāya dvaṅ­gula­pabba­paramaṃ ādātabbaṃ. Taṃ atikkāmentiyā pācittiyaṃ.</p>
<h4><span class="add"><a id="pc6" data-uid>Pācittiya 6. Upatiṭ­ṭha­na­sikkhā­padaṃ</a></span></h4>
<p><a class="sc" id="71"></a>Yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiyaṃ.</p>
<h4><span class="add"><a id="pc7" data-uid>Pācittiya 7. Āmaka­dhañña­sikkhā­padaṃ</a></span></h4>
<p><a class="sc" id="72"></a>Yā pana bhikkhunī āmakadhaññaṃ viññatvā vā viññāpetvā vā bhajjitvā vā bhajjāpetvā vā koṭṭetvā vā koṭṭāpetvā vā pacitvā vā pacāpetvā vā bhuñjeyya, pācittiyaṃ.</p>
<h4><span class="add"><a id="pc8" data-uid>Pācittiya 8. Paṭha­ma­uccāra­chaḍḍa­na­sikkhā­padaṃ</a></span></h4>
<p><a class="sc" id="73"></a>Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā tirokuṭṭe vā tiropākāre vā chaḍḍeyya vā chaḍḍāpeyya vā, pācittiyaṃ.</p>
<h4><span class="add"><a id="pc9" data-uid>Pācittiya 9. Dutiya­uccāra­chaḍḍa­na­sikkhā­padaṃ</a></span></h4>
<p><a class="sc" id="74"></a>Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā harite chaḍḍeyya vā chaḍḍāpeyya vā, pācittiyaṃ.</p>
<h4><span class="add"><a id="pc10" data-uid>Pācittiya 10. Nacca­gīta­sikkhā­padaṃ</a></span></h4>
<p><a class="sc" id="75"></a>Yā pana bhikkhunī naccaṃ vā gītaṃ vā vāditaṃ vā dassanāya gaccheyya, pācittiyaṃ.</p>
<p class="endsection">Lasuṇavaggo paṭhamo.</p>
<h3><span class="add" data-uid data-type="vagga" id="vagga5">Rat­tandha­kā­ra­vaggo</span></h3>
<h4><span class="add"><a id="pc11" data-uid>Pācittiya 11. Rat­tandha­kā­ra­sikkhā­padaṃ</a></span></h4>
<p><a class="sc" id="76"></a>Yā pana bhikkhunī rattandhakāre appadīpe purisena saddhiṃ ekenekā santiṭṭheyya vā sallapeyya vā, pācittiyaṃ.</p>
<h4><span class="add"><a id="pc12" data-uid>Pācittiya 12. Paṭicchan­nokā­sa­sikkhā­padaṃ</a></span></h4>
<p><a class="sc" id="77"></a>Yā pana bhikkhunī paṭicchanne okāse purisena saddhiṃ ekenekā santiṭṭheyya vā sallapeyya vā, pācittiyaṃ.</p>
<h4><span class="add"><a id="pc13" data-uid>Pācittiya 13. Ajjhokā­sa­salla­pa­na­sikkhā­padaṃ</a></span></h4>
<p><a class="sc" id="78"></a>Yā pana bhikkhunī ajjhokāse purisena saddhiṃ ekenekā santiṭṭheyya vā sallapeyya vā, pācittiyaṃ.</p>
<h4><span class="add"><a id="pc14" data-uid>Pācittiya 14. Duti­yi­ka­uy­yoja­na­sikkhā­padaṃ</a></span></h4>
<p><a class="sc" id="79"></a>Yā pana bhikkhunī rathikāya vā byūhe vā siṅghāṭake vā purisena saddhiṃ ekenekā santiṭṭheyya vā sallapeyya vā nikaṇṇikaṃ vā jappeyya dutiyikaṃ vā bhikkhuniṃ uyyojeyya, pācittiyaṃ.</p>
<h4><span class="add"><a id="pc15" data-uid>Pācittiya 15. Anā­pucchā­pakka­ma­na­sikkhā­padaṃ</a></span></h4>
<p><a class="sc" id="80"></a>Yā pana bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkameyya, pācittiyaṃ.</p>
<h4><span class="add"><a id="pc16" data-uid>Pācittiya 16. Anā­pucchā­a­bhi­ni­sīda­na­sikkhā­padaṃ</a></span></h4>
<p><a class="sc" id="81"></a>Yā pana bhikkhunī pacchābhattaṃ kulāni upasaṅkamitvā sāmike anāpucchā āsane abhinisīdeyya vā abhinipajjeyya vā, pācittiyaṃ.</p>
<h4><span class="add"><a id="pc17" data-uid>Pācittiya 17. Anā­pucchā­san­tha­ra­ṇa­sikkhā­padaṃ</a></span></h4>
<p><a class="sc" id="82"></a>Yā pana bhikkhunī vikāle kulāni upasaṅkamitvā sāmike anāpucchā seyyaṃ santharitvā vā santharāpetvā vā abhinisīdeyya vā abhinipajjeyya vā, pācittiyaṃ.</p>
<h4><span class="add"><a id="pc18" data-uid>Pācittiya 18. Para­uj­jhāpa­na­ka­sikkhā­padaṃ</a></span></h4>
<p><a class="sc" id="83"></a>Yā pana bhikkhunī duggahitena dūpadhāritena paraṃ ujjhāpeyya, pācittiyaṃ.</p>
<h4><span class="add"><a id="pc19" data-uid>Pācittiya 19. Para­a­bhisa­pa­na­sikkhā­padaṃ</a></span></h4>
<p><a class="sc" id="84"></a>Yā pana bhikkhunī attānaṃ vā paraṃ vā nirayena vā brahmacariyena vā abhisapeyya, pācittiyaṃ.</p>
<h4><span class="add"><a id="pc20" data-uid>Pācittiya 20. Rodana­sikkhā­padaṃ</a></span></h4>
<p><a class="sc" id="85"></a>Yā pana bhikkhunī attānaṃ vadhitvā vadhitvā rodeyya, pācittiyaṃ.</p>
<p class="endsection">Rat­tandha­kā­ra­vaggo dutiyo.</p>
<h3><span class="add" data-uid data-type="vagga" id="vagga6">Naggavaggo</span></h3>
<h4><span class="add"><a id="pc21" data-uid>Pācittiya 21. Nagga­sikkhā­padaṃ</a></span></h4>
<p>Yā pana bhikkhunī naggā nahāyeyya, pācittiyaṃ.</p>
<h4><span class="add"><a id="pc22" data-uid>Pācittiya 22. Uda­kasāṭi­ka­sikkhā­padaṃ</a></span></h4>
<p><a class="sc" id="86"></a>Udakasāṭikaṃ pana bhikkhuniyā kārayamānāya pamāṇikā kāretabbā, tatridaṃ pamāṇaṃ , dīghaso catasso vidatthiyo sugata­vidat­thiyā, tiriyaṃ dve vidatthiyo. Taṃ atikkāmentiyā chedanakaṃ pācittiyaṃ.</p>
<h4><span class="add"><a id="pc23" data-uid>Pācittiya 23. Cīvara­sib­ba­na­sikkhā­padaṃ</a></span></h4>
<p><a class="sc" id="87"></a>Yā pana bhikkhunī bhikkhuniyā cīvaraṃ visibbetvā vā visibbāpetvā vā sā pacchā anantarāyikinī neva sibbeyya, na sibbāpanāya ussukkaṃ kareyya aññatra catūhapañcāhā, pācittiyaṃ.</p>
<h4><span class="add"><a id="pc24" data-uid>Pācittiya 24. Saṅghā­ṭi­cāra­sikkhā­padaṃ</a></span></h4>
<p><a class="sc" id="88"></a>Yā pana bhikkhunī pañcāhikaṃ saṅghāṭicāraṃ atikkāmeyya, pācittiyaṃ.</p>
<h4><span class="add"><a id="pc25" data-uid>Pācittiya 25. Cīvara­saṅka­ma­nīya­sikkhā­padaṃ</a></span></h4>
<p><a class="sc" id="89"></a>Yā pana bhikkhunī cīvara­saṅ­ka­manī­yaṃ dhāreyya, pācittiyaṃ.</p>
<h4><span class="add"><a id="pc26" data-uid>Pācittiya 26. Gaṇa­cīvara­sikkhā­padaṃ</a></span></h4>
<p><a class="sc" id="90"></a>Yā pana bhikkhunī gaṇassa cīvaralābhaṃ antarāyaṃ kareyya, pācittiyaṃ.</p>
<h4><span class="add"><a id="pc27" data-uid>Pācittiya 27. Paṭi­bāha­na­sikkhā­padaṃ</a></span></h4>
<p><a class="sc" id="91"></a>Yā pana bhikkhunī dhammikaṃ cīvara­vibhaṅ­gaṃ paṭibāheyya, pācittiyaṃ.</p>
<h4><span class="add"><a id="pc28" data-uid>Pācittiya 28. Cīvara­dāna­sikkhā­padaṃ</a></span></h4>
<p><a class="sc" id="92"></a>Yā pana bhikkhunī agārikassa vā paribbājakassa vā paribbājikāya vā samaṇacīvaraṃ dadeyya, pācittiyaṃ.</p>
<h4><span class="add"><a id="pc29" data-uid>Pācittiya 29. Kāla­atik­kama­na­sikkhā­padaṃ</a></span></h4>
<p><a class="sc" id="93"></a>Yā pana bhikkhunī dubba­la­cīvara­pac­cāsāya cīvara­kālasa­mayaṃ atikkāmeyya, pācittiyaṃ.</p>
<h4><span class="add"><a id="pc30" data-uid>Pācittiya 30. Kathi­nuddhā­ra­sikkhā­padaṃ</a></span></h4>
<p><a class="sc" id="94"></a>Yā pana bhikkhunī dhammikaṃ kathinuddhāraṃ paṭibāheyya, pācittiyaṃ.</p>
<p class="endsection">Naggavaggo tatiyo.</p>
<h3><span class="add" data-uid data-type="vagga" id="vagga7">Tuvaṭṭavaggo</span></h3>
<h4><span class="add"><a id="pc31" data-uid>Pācittiya 31. Eka­mañca­tu­vaṭṭa­na­sikkhā­padaṃ</a></span></h4>
<p><a class="sc" id="95"></a>Yā pana bhikkhuniyo dve ekamañce tuvaṭṭeyyuṃ, pācittiyaṃ.</p>
<h4><span class="add"><a id="pc32" data-uid>Pācittiya 32. Ekattha­ra­ṇa­tu­vaṭṭa­na­sikkhā­padaṃ</a></span></h4>
<p><a class="sc" id="96"></a>Yā pana bhikkhuniyo dve ekattha­ra­ṇa­pā­vuraṇā tuvaṭṭeyyuṃ, pācittiyaṃ.</p>
<h4><span class="add"><a id="pc33" data-uid>Pācittiya 33. Aphāsu­ka­raṇa­sikkhā­padaṃ</a></span></h4>
<p><a class="sc" id="97"></a>Yā pana bhikkhunī bhikkhuniyā sañcicca aphāsuṃ kareyya, pācittiyaṃ.</p>
<h4><span class="add"><a id="pc34" data-uid>Pācittiya 34. Nau­paṭṭhā­pana­sikkhā­padaṃ</a></span></h4>
<p><a class="sc" id="98"></a>Yā pana bhikkhunī dukkhitaṃ sahajīviniṃ neva upaṭṭhaheyya, na upaṭṭhāpanāya ussukkaṃ kareyya, pācittiyaṃ.</p>
<h4><span class="add"><a id="pc35" data-uid>Pācittiya 35. Nik­kaḍḍha­na­sikkhā­padaṃ</a></span></h4>
<p><a class="sc" id="99"></a>Yā pana bhikkhunī bhikkhuniyā upassayaṃ datvā kupitā anattamanā nikkaḍḍheyya vā nikkaḍḍhāpeyya vā, pācittiyaṃ.</p>
<h4><span class="add"><a id="pc36" data-uid>Pācittiya 36. ­Saṃsaṭ­ṭha­sikkhā­padaṃ</a></span></h4>
<p><a class="sc" id="100"></a>Yā pana bhikkhunī saṃsaṭṭhā vihareyya gahapatinā vā gaha­pati­puttena vā, sā bhikkhunī bhikkhunīhi evamassa vacanīyā: “māyye, saṃsaṭṭhā vihari gahapatināpi gaha­pati­put­tenāpi, viviccāyye, vivekaññeva bhaginiyā saṅgho vaṇṇetī”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jeyya, iccetaṃ kusalaṃ. No ce paṭi­nissaj­jeyya, pācittiyaṃ.</p>
<h4><span class="add"><a id="pc37" data-uid>Pācittiya 37. Anto­raṭṭha­sikkhā­padaṃ</a></span></h4>
<p><a class="sc" id="101"></a>Yā pana bhikkhunī antoraṭṭhe sāsaṅkasammate sappaṭibhaye asatthikā cārikaṃ careyya, pācittiyaṃ.</p>
<h4><span class="add"><a id="pc38" data-uid>Pācittiya 38. Tiro­raṭṭha­sikkhā­padaṃ</a></span></h4>
<p><a class="sc" id="102"></a>Yā pana bhikkhunī tiroraṭṭhe sāsaṅkasammate sappaṭibhaye asatthikā cārikaṃ careyya, pācittiyaṃ.</p>
<h4><span class="add"><a id="pc39" data-uid>Pācittiya 39. Anto­vassa­sikkhā­padaṃ</a></span></h4>
<p><a class="sc" id="103"></a>Yā pana bhikkhunī antovassaṃ cārikaṃ careyya, pācittiyaṃ.</p>
<h4><span class="add"><a id="pc40" data-uid>Pācittiya 40. Cārika­na­pakka­ma­na­sikkhā­padaṃ</a></span></h4>
<p><a class="sc" id="104"></a>Yā pana bhikkhunī vassaṃvuṭṭhā cārikaṃ na pakkameyya antamaso ­chappañ­ca­yojanā­nipi, pācittiyaṃ.</p>
<p class="endsection">Tuvaṭṭavaggo catuttho.</p>
<h3><span class="add" data-uid data-type="vagga" id="vagga8">Cittāgāravaggo</span></h3>
<h4><span class="add"><a id="pc41" data-uid>Pācittiya 41. Rājā­gāra­sikkhā­padaṃ</a></span></h4>
<p><a class="sc" id="105"></a>Yā pana bhikkhunī rājāgāraṃ vā cittāgāraṃ vā ārāmaṃ vā uyyānaṃ vā pokkharaṇiṃ vā dassanāya gaccheyya, pācittiyaṃ.</p>
<h4><span class="add"><a id="pc42" data-uid>Pācittiya 42. Āsandi­pari­bhuñ­jana­sikkhā­padaṃ</a></span></h4>
<p><a class="sc" id="106"></a>Yā pana bhikkhunī āsandiṃ vā pallaṅkaṃ vā paribhuñjeyya, pācittiyaṃ.</p>
<h4><span class="add"><a id="pc43" data-uid>Pācittiya 43. Sut­takanta­na­sikkhā­padaṃ</a></span></h4>
<p>Yā pana bhikkhunī suttaṃ kanteyya, pācittiyaṃ.</p>
<h4><span class="add"><a id="pc44" data-uid>Pācittiya 44. Gihi­vey­yāvac­ca­sikkhā­padaṃ</a></span></h4>
<p><a class="sc" id="107"></a>Yā pana bhikkhunī gihi­vey­yāvac­caṃ kareyya, pācittiyaṃ.</p>
<h4><span class="add"><a id="pc45" data-uid>Pācittiya 45. Adhika­ra­ṇa­sikkhā­padaṃ</a></span></h4>
<p><a class="sc" id="108"></a>Yā pana bhikkhunī bhikkhuniyā: “ehāyye, imaṃ adhikaraṇaṃ vūpasamehī”ti vuccamānā: “sādhū”ti paṭissuṇitvā sā pacchā anantarāyikinī neva vūpasameyya, na vūpasamāya ussukkaṃ kareyya, pācittiyaṃ.</p>
<h4><span class="add"><a id="pc46" data-uid>Pācittiya 46. Bhoja­na­dāna­sikkhā­padaṃ</a></span></h4>
<p><a class="sc" id="109"></a>Yā pana bhikkhunī agārikassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyaṃ.</p>
<h4><span class="add"><a id="pc47" data-uid>Pācittiya 47. Āvasa­tha­cīvara­sikkhā­padaṃ</a></span></h4>
<p><a class="sc" id="110"></a>Yā pana bhikkhunī āvasa­tha­cīvaraṃ anissajjetvā paribhuñjeyya, pācittiyaṃ.</p>
<h4><span class="add"><a id="pc48" data-uid>Pācittiya 48. Āvasa­tha­vihāra­sikkhā­padaṃ</a></span></h4>
<p><a class="sc" id="111"></a>Yā pana bhikkhunī āvasathaṃ anissajjitvā cārikaṃ pakkameyya, pācittiyaṃ.</p>
<h4><span class="add"><a id="pc49" data-uid>Pācittiya 49. Tiracchā­na­vijjā­pariyā­puṇana­sikkhā­padaṃ</a></span></h4>
<p><a class="sc" id="112"></a>Yā pana bhikkhunī tiracchā­na­vijjaṃ pariyāpuṇeyya, pācittiyaṃ.</p>
<h4><span class="add"><a id="pc50" data-uid>Pācittiya 50. Tiracchā­na­vijjā­vācana­sikkhā­padaṃ</a></span></h4>
<p><a class="sc" id="113"></a>Yā pana bhikkhunī tiracchā­na­vijjaṃ vāceyya, pācittiyaṃ.</p>
<p class="endsection">Cittāgāravaggo pañcamo.</p>
<h3><span class="add" data-uid data-type="vagga" id="vagga9">Ārāmavaggo</span></h3>
<h4><span class="add"><a id="pc51" data-uid>Pācittiya 51. Ārāma­pa­visa­na­sikkhā­padaṃ</a></span></h4>
<p><a class="sc" id="114"></a>Yā pana bhikkhunī jānaṃ sabhikkhukaṃ ārāmaṃ anāpucchā paviseyya, pācittiyaṃ.</p>
<h4><span class="add"><a id="pc52" data-uid>Pācittiya 52. Bhik­khu­akkosa­na­sikkhā­padaṃ</a></span></h4>
<p><a class="sc" id="115"></a>Yā pana bhikkhunī bhikkhuṃ akkoseyya vā paribhāseyya vā, pācittiyaṃ.</p>
<h4><span class="add"><a id="pc53" data-uid>Pācittiya 53. Gaṇa­pari­bhāsa­na­sikkhā­padaṃ</a></span></h4>
<p><a class="sc" id="116"></a>Yā pana bhikkhunī caṇḍīkatā gaṇaṃ paribhāseyya, pācittiyaṃ.</p>
<h4><span class="add"><a id="pc54" data-uid>Pācittiya 54. ­Pavāri­ta­sikkhā­padaṃ</a></span></h4>
<p><a class="sc" id="117"></a>Yā pana bhikkhunī nimantitā vā pavāritā vā khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</p>
<h4><span class="add"><a id="pc55" data-uid>Pācittiya 55. Kula­maccha­ri­nī­sikkhā­padaṃ</a></span></h4>
<p>Yā pana bhikkhunī kulamaccharinī assa, pācittiyaṃ.</p>
<h4><span class="add"><a id="pc56" data-uid>Pācittiya 56. Abhik­khu­kāvāsa­sikkhā­padaṃ</a></span></h4>
<p><a class="sc" id="118"></a>Yā pana bhikkhunī abhikkhuke āvāse vassaṃ vaseyya, pācittiyaṃ.</p>
<h4><span class="add"><a id="pc57" data-uid>Pācittiya 57. Apavāra­ṇā­sikkhā­padaṃ</a></span></h4>
<p><a class="sc" id="119"></a>Yā pana bhikkhunī vassaṃvuṭṭhā ubhatosaṅghe tīhi ṭhānehi na pavāreyya diṭṭhena vā sutena vā parisaṅkāya vā, pācittiyaṃ.</p>
<h4><span class="add"><a id="pc58" data-uid>Pācittiya 58. Ovāda­sikkhā­padaṃ</a></span></h4>
<p><a class="sc" id="120"></a>Yā pana bhikkhunī ovādāya vā saṃvāsāya vā na gaccheyya, pācittiyaṃ.</p>
<h4><span class="add"><a id="pc59" data-uid>Pācittiya 59. Ovādū­pa­saṅka­ma­na­sikkhā­padaṃ</a></span></h4>
<p><a class="sc" id="121"></a>Anvaddhamāsaṃ bhikkhuniyā ­bhik­khu­saṅghato dve dhammā paccāsīsitabbā uposa­tha­puccha­kañca ovā­dūpa­saṅka­ma­nañca. Taṃ atikkāmentiyā pācittiyaṃ.</p>
<h4><span class="add"><a id="pc60" data-uid>Pācittiya 60. Pasā­khejā­ta­sikkhā­padaṃ</a></span></h4>
<p><a class="sc" id="122"></a>Yā pana bhikkhunī pasākhe jātaṃ gaṇḍaṃ vā rudhitaṃ vā anapaloketvā saṅghaṃ vā gaṇaṃ vā purisena saddhiṃ ekenekā bhedāpeyya vā phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyaṃ.</p>
<p class="endsection">Ārāmavaggo chaṭṭho.</p>
<h3><span class="add" data-uid data-type="vagga" id="vagga10">Gabbhinivaggo</span></h3>
<h4><span class="add"><a id="pc61" data-uid>Pācittiya 61. Gab­bhi­nī­sikkhā­padaṃ</a></span></h4>
<p><a class="sc" id="123"></a>Yā pana bhikkhunī gabbhiniṃ vuṭṭhāpeyya, pācittiyaṃ.</p>
<h4><span class="add"><a id="pc62" data-uid>Pācittiya 62. Pāyan­tī­sikkhā­padaṃ</a></span></h4>
<p><a class="sc" id="124"></a>Yā pana bhikkhunī pāyantiṃ vuṭṭhāpeyya, pācittiyaṃ.</p>
<h4><span class="add"><a id="pc63" data-uid>Pācittiya 63. Paṭha­ma­sikkha­māna­sikkhā­padaṃ</a></span></h4>
<p><a class="sc" id="125"></a>Yā pana bhikkhunī dve vassāni chasu dhammesu asikkhi­ta­sikkhaṃ sikkhamānaṃ vuṭṭhāpeyya, pācittiyaṃ.</p>
<h4><span class="add"><a id="pc64" data-uid>Pācittiya 64. Dutiya­sikkha­māna­sikkhā­padaṃ</a></span></h4>
<p><a class="sc" id="126"></a>Yā pana bhikkhunī dve vassāni chasu dhammesu sikkhi­ta­sikkhaṃ sikkhamānaṃ saṅghena asammataṃ vuṭṭhāpeyya, pācittiyaṃ.</p>
<h4><span class="add"><a id="pc65" data-uid>Pācittiya 65. Paṭha­ma­gihi­gata­sikkhā­padaṃ</a></span></h4>
<p><a class="sc" id="127"></a>Yā pana bhikkhunī ūnad­vāda­sa­vassaṃ gihigataṃ vuṭṭhāpeyya, pācittiyaṃ.</p>
<h4><span class="add"><a id="pc66" data-uid>Pācittiya 66. Dutiya­gihi­gata­sikkhā­padaṃ</a></span></h4>
<p><a class="sc" id="128"></a>Yā pana bhikkhunī pari­puṇṇad­vāda­sa­vassaṃ gihigataṃ dve vassāni chasu dhammesu asikkhi­ta­sikkhaṃ vuṭṭhāpeyya, pācittiyaṃ.</p>
<h4><span class="add"><a id="pc67" data-uid>Pācittiya 67. Tatiya­gihi­gata­sikkhā­padaṃ</a></span></h4>
<p><a class="sc" id="129"></a>Yā pana bhikkhunī pari­puṇṇad­vāda­sa­vassaṃ gihigataṃ dve vassāni chasu dhammesu sikkhi­ta­sikkhaṃ saṅghena asammataṃ vuṭṭhāpeyya, pācittiyaṃ.</p>
<h4><span class="add"><a id="pc68" data-uid>Pācittiya 68. Paṭha­ma­saha­jīvi­nī­sikkhā­padaṃ</a></span></h4>
<p><a class="sc" id="130"></a>Yā pana bhikkhunī sahajīviniṃ vuṭṭhāpetvā dve vassāni neva anuggaṇheyya na anuggaṇhāpeyya, pācittiyaṃ.</p>
<h4><span class="add"><a id="pc69" data-uid>Pācittiya 69. Pavat­ti­nī­nānu­bandha­na­sikkhā­padaṃ</a></span></h4>
<p><a class="sc" id="131"></a>Yā pana bhikkhunī vuṭṭhāpitaṃ pavattiniṃ dve vassāni nānubandheyya, pācittiyaṃ.</p>
<h4><span class="add"><a id="pc70" data-uid>Pācittiya 70. Dutiya­saha­jīvi­nī­sikkhā­padaṃ</a></span></h4>
<p><a class="sc" id="132"></a>Yā pana bhikkhunī sahajīviniṃ vuṭṭhāpetvā neva vūpakāseyya na vūpakāsāpeyya antamaso ­chappañ­ca­yojanā­nipi, pācittiyaṃ.</p>
<p class="endsection">Gabbhinivaggo sattamo.</p>
<h3><span class="add" data-uid data-type="vagga" id="vagga11">Kumāri­bhūta­vaggo</span></h3>
<h4><span class="add"><a id="pc71" data-uid>Pācittiya 71. Paṭha­ma­kumāri­bhūta­sikkhā­padaṃ</a></span></h4>
<p><a class="sc" id="133"></a>Yā pana bhikkhunī ūna­vīsa­ti­vassaṃ kumāribhūtaṃ vuṭṭhāpeyya, pācittiyaṃ.</p>
<h4><span class="add"><a id="pc72" data-uid>Pācittiya 72. Dutiya­kumāri­bhūta­sikkhā­padaṃ</a></span></h4>
<p><a class="sc" id="134"></a>Yā pana bhikkhunī pari­puṇṇa­vīsati­vassaṃ kumāribhūtaṃ dve vassāni chasu dhammesu asikkhi­ta­sikkhaṃ vuṭṭhāpeyya, pācittiyaṃ.</p>
<h4><span class="add"><a id="pc73" data-uid>Pācittiya 73. Tatiya­kumāri­bhūta­sikkhā­padaṃ</a></span></h4>
<p><a class="sc" id="135"></a>Yā pana bhikkhunī pari­puṇṇa­vīsati­vassaṃ kumāribhūtaṃ dve vassāni chasu dhammesu sikkhi­ta­sikkhaṃ saṅghena asammataṃ vuṭṭhāpeyya, pācittiyaṃ.</p>
<h4><span class="add"><a id="pc74" data-uid>Pācittiya 74. Ūnad­vāda­sa­vassa­sikkhā­padaṃ</a></span></h4>
<p><a class="sc" id="136"></a>Yā pana bhikkhunī ūnad­vāda­sa­vassā vuṭṭhāpeyya, pācittiyaṃ.</p>
<h4><span class="add"><a id="pc75" data-uid>Pācittiya 75. Pari­puṇṇad­vāda­sa­vassa­sikkhā­padaṃ</a></span></h4>
<p><a class="sc" id="137"></a>Yā pana bhikkhunī pari­puṇṇad­vāda­sa­vassā saṅghena asammatā vuṭṭhāpeyya, pācittiyaṃ.</p>
<h4><span class="add"><a id="pc76" data-uid>Pācittiya 76. Khiy­yana­dhamma­sikkhā­padaṃ</a></span></h4>
<p><a class="sc" id="138"></a>Yā pana bhikkhunī, “alaṃ tāva te, ayye, vuṭṭhāpitenā”ti vuccamānā, “sādhū”ti paṭissuṇitvā sā pacchā khiy­ya­na­dham­maṃ āpajjeyya, pācittiyaṃ.</p>
<h4><span class="add"><a id="pc77" data-uid>Pācittiya 77. Paṭha­ma­sikkha­māna­na­vuṭṭhā­pana­sikkhā­padaṃ</a></span></h4>
<p><a class="sc" id="139"></a>Yā pana bhikkhunī sikkhamānaṃ, “sace me tvaṃ, ayye, cīvaraṃ dassasi, evāhaṃ taṃ vuṭṭhāpessāmī”ti vatvā sā pacchā anantarāyikinī neva vuṭṭhāpeyya, na vuṭṭhāpanāya ussukkaṃ kareyya, pācittiyaṃ.</p>
<h4><span class="add"><a id="pc78" data-uid>Pācittiya 78. Dutiya­sikkha­māna­na­vuṭṭhā­pana­sikkhā­padaṃ</a></span></h4>
<p><a class="sc" id="140"></a>Yā pana bhikkhunī sikkhamānaṃ, “sace maṃ tvaṃ, ayye, dve vassāni anubandhissasi, evāhaṃ taṃ vuṭṭhāpessāmī”ti vatvā sā pacchā anantarāyikinī neva vuṭṭhāpeyya, na vuṭṭhāpanāya ussukkaṃ kareyya, pācittiyaṃ.</p>
<h4><span class="add"><a id="pc79" data-uid>Pācittiya 79. Sokā­vāsa­sikkhā­padaṃ</a></span></h4>
<p><a class="sc" id="141"></a>Yā pana bhikkhunī puri­sa­saṃsaṭ­ṭhaṃ kumāra­ka­saṃsaṭ­ṭhaṃ caṇḍiṃ sokāvāsaṃ sikkhamānaṃ vuṭṭhāpeyya, pācittiyaṃ.</p>
<h4><span class="add"><a id="pc80" data-uid>Pācittiya 80. Ananuññā­ta­sikkhā­padaṃ</a></span></h4>
<p><a class="sc" id="142"></a>Yā pana bhikkhunī mātāpitūhi vā sāmikena vā ananuññātaṃ sikkhamānaṃ vuṭṭhāpeyya, pācittiyaṃ.</p>
<h4><span class="add"><a id="pc81" data-uid>Pācittiya 81. Pāri­vāsi­ka­sikkhā­padaṃ</a></span></h4>
<p><a class="sc" id="143"></a>Yā pana bhikkhunī pāri­vāsi­ka­chanda­dānena sikkhamānaṃ vuṭṭhāpeyya, pācittiyaṃ.</p>
<h4><span class="add"><a id="pc82" data-uid>Pācittiya 82. Anu­vassa­sikkhā­padaṃ</a></span></h4>
<p><a class="sc" id="144"></a>Yā pana bhikkhunī anuvassaṃ vuṭṭhāpeyya, pācittiyaṃ.</p>
<h4><span class="add"><a id="pc83" data-uid>Pācittiya 83. Eka­vassa­sikkhā­padaṃ</a></span></h4>
<p><a class="sc" id="145"></a>Yā pana bhikkhunī ekaṃ vassaṃ dve vuṭṭhāpeyya, pācittiyaṃ.</p>
<p class="endsection">Kumāri­bhūta­vaggo aṭṭhamo.</p>
<h3><span class="add" data-uid data-type="vagga" id="vagga12">Chat­tu­pāha­na­vaggo</span></h3>
<h4><span class="add"><a id="pc84" data-uid>Pācittiya 84. Chat­tu­pāha­na­sikkhā­padaṃ</a></span></h4>
<p><a class="sc" id="146"></a>Yā pana bhikkhunī agilānā chattupāhanaṃ dhāreyya, pācittiyaṃ.</p>
<h4><span class="add"><a id="pc85" data-uid>Pācittiya 85. Yāna­sikkhā­padaṃ</a></span></h4>
<p><a class="sc" id="147"></a>Yā pana bhikkhunī agilānā yānena yāyeyya, pācittiyaṃ.</p>
<h4><span class="add"><a id="pc86" data-uid>Pācittiya 86. Saṅghā­ṇi­sikkhā­padaṃ</a></span></h4>
<p>Yā pana bhikkhunī saṅghāṇiṃ dhāreyya, pācittiyaṃ.</p>
<h4><span class="add"><a id="pc87" data-uid>Pācittiya 87. Itthā­laṅkā­ra­sikkhā­padaṃ</a></span></h4>
<p><a class="sc" id="148"></a>Yā pana bhikkhunī itthālaṅkāraṃ dhāreyya, pācittiyaṃ.</p>
<h4><span class="add"><a id="pc88" data-uid>Pācittiya 88. Gan­dhavaṇṇa­ka­sikkhā­padaṃ</a></span></h4>
<p><a class="sc" id="149"></a>Yā pana bhikkhunī gan­dhavaṇṇa­kena nahāyeyya, pācittiyaṃ.</p>
<h4><span class="add"><a id="pc89" data-uid>Pācittiya 89. Vāsita­ka­sikkhā­padaṃ</a></span></h4>
<p><a class="sc" id="150"></a>Yā pana bhikkhunī vāsitakena piññākena nahāyeyya, pācittiyaṃ.</p>
<h4><span class="add"><a id="pc90" data-uid>Pācittiya 90. Bhik­khu­ni­ummad­dāpa­na­sikkhā­padaṃ</a></span></h4>
<p><a class="sc" id="151"></a>Yā pana bhikkhunī bhikkhuniyā ummaddāpeyya vā parimaddāpeyya vā, pācittiyaṃ.</p>
<h4><span class="add"><a id="pc91" data-uid>Pācittiya 91. Sikkha­māna­ummad­dāpa­na­sikkhā­padaṃ</a></span></h4>
<p><a class="sc" id="152"></a>Yā pana bhikkhunī sikkhamānāya ummaddāpeyya vā parimaddāpeyya vā, pācittiyaṃ.</p>
<h4><span class="add"><a id="pc92" data-uid>Pācittiya 92. Sāma­ṇerī­ummad­dāpa­na­sikkhā­padaṃ</a></span></h4>
<p><a class="sc" id="153"></a>Yā pana bhikkhunī sāmaṇeriyā ummaddāpeyya vā parimaddāpeyya vā, pācittiyaṃ.</p>
<h4><span class="add"><a id="pc93" data-uid>Pācittiya 93. Gihini­ummad­dāpa­na­sikkhā­padaṃ</a></span></h4>
<p><a class="sc" id="154"></a>Yā pana bhikkhunī gihiniyā ummaddāpeyya vā parimaddāpeyya vā, pācittiyaṃ.</p>
<h4><span class="add"><a id="pc94" data-uid>Pācittiya 94. Anā­pucchā­sikkhā­padaṃ</a></span></h4>
<p><a class="sc" id="155"></a>Yā pana bhikkhunī bhikkhussa purato anāpucchā āsane nisīdeyya, pācittiyaṃ.</p>
<h4><span class="add"><a id="pc95" data-uid>Pācittiya 95. Pañ­hā­puccha­na­sikkhā­padaṃ</a></span></h4>
<p><a class="sc" id="156"></a>Yā pana bhikkhunī anokāsakataṃ bhikkhuṃ pañhaṃ puccheyya, pācittiyaṃ.</p>
<h4><span class="add"><a id="pc96" data-uid>Pācittiya 96. Asaṃ­kacci­ka­sikkhā­padaṃ</a></span></h4>
<p><a class="sc" id="157"></a>Yā pana bhikkhunī asaṃkaccikā gāmaṃ paviseyya, pācittiyaṃ.</p>
<p class="endsection">Chat­tu­pāha­na­vaggo navamo.</p>
<h3><span class="add" data-uid data-type="vagga" id="vagga13">Musāvādavaggo</span></h3>
<h4><span class="add"><a id="pc97" data-uid>Pācittiya 97. Musā­vāda­sikkhā­padaṃ</a></span></h4>
<p>Sam­pajā­na­musā­vāde pācittiyaṃ.</p>
<h4><span class="add"><a id="pc98" data-uid>Pācittiya 98. Omasavā­da­sikkhā­padaṃ</a></span></h4>
<p>Omasavāde pācittiyaṃ.</p>
<h4><span class="add"><a id="pc99" data-uid>Pācittiya 99. Pesuñ­ña­sikkhā­padaṃ</a></span></h4>
<p>Bhik­khu­ni­pe­suññe pācittiyaṃ.</p>
<h4><span class="add"><a id="pc100" data-uid>Pācittiya 100. Pada­so­dham­ma­sikkhā­padaṃ</a></span></h4>
<p><a class="sc" id="158"></a>Yā pana bhikkhunī anupasampannaṃ padaso dhammaṃ vāceyya, pācittiyaṃ.</p>
<h4><span class="add"><a id="pc101" data-uid>Pācittiya 101. Paṭha­ma­saha­seyya­sikkhā­padaṃ</a></span></h4>
<p><a class="sc" id="159"></a>Yā pana bhikkhunī anupa­sam­pannāya uttari­di­ratta­ti­rattaṃ sahaseyyaṃ kappeyya, pācittiyaṃ.</p>
<h4><span class="add"><a id="pc102" data-uid>Pācittiya 102. Dutiya­saha­seyya­sikkhā­padaṃ</a></span></h4>
<p><a class="sc" id="160"></a>Yā pana bhikkhunī purisena sahaseyyaṃ kappeyya, pācittiyaṃ.</p>
<h4><span class="add"><a id="pc103" data-uid>Pācittiya 103. Dhamma­desanā­sikkhā­padaṃ</a></span></h4>
<p><a class="sc" id="161"></a>Yā pana bhikkhunī purisassa uttari­chappañ­cavācāhi dhammaṃ deseyya aññatra viññunā itthiviggahena, pācittiyaṃ.</p>
<h4><span class="add"><a id="pc104" data-uid>Pācittiya 104. Bhūtā­rocana­sikkhā­padaṃ</a></span></h4>
<p><a class="sc" id="162"></a>Yā pana bhikkhunī anupa­sam­pannāya uttari­manus­sa­dhammaṃ āroceyya, bhūtasmiṃ pācittiyaṃ.</p>
<h4><span class="add"><a id="pc105" data-uid>Pācittiya 105. Duṭṭhul­lā­rocana­sikkhā­padaṃ</a></span></h4>
<p><a class="sc" id="163"></a>Yā pana bhikkhunī bhikkhuniyā duṭṭhullaṃ āpattiṃ anupa­sam­pannāya āroceyya aññatra ­bhik­khu­ni­sam­mutiyā, pācittiyaṃ.</p>
<h4><span class="add"><a id="pc106" data-uid>Pācittiya 106. Patha­vī­kha­ṇa­na­sikkhā­padaṃ</a></span></h4>
<p><a class="sc" id="164"></a>Yā pana bhikkhunī pathaviṃ khaṇeyya vā khaṇāpeyya vā, pācittiyaṃ.</p>
<p class="endsection">Musāvādavaggo dasamo.</p>
<h3><span class="add" data-uid data-type="vagga" id="vagga14">Bhūtagāmavaggo</span></h3>
<h4><span class="add"><a id="pc107" data-uid>Pācittiya 107. Bhūta­gāma­sikkhā­padaṃ</a></span></h4>
<p>Bhūta­gāma­pātab­yatāya pācittiyaṃ.</p>
<h4><span class="add"><a id="pc108" data-uid>Pācittiya 108. Aññavā­daka­sikkhā­padaṃ</a></span></h4>
<p>Aññavādake, vihesake pācittiyaṃ.</p>
<h4><span class="add"><a id="pc109" data-uid>Pācittiya 109. Ujjhāpa­na­ka­sikkhā­padaṃ</a></span></h4>
<p>Ujjhāpanake, khiyyanake pācittiyaṃ.</p>
<h4><span class="add"><a id="pc110" data-uid>Pācittiya 110. Paṭha­ma­se­nāsa­na­sikkhā­padaṃ</a></span></h4>
<p><a class="sc" id="165"></a>Yā pana bhikkhunī saṅghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamantī neva uddhareyya, na uddharāpeyya, anāpucchaṃ vā gaccheyya, pācittiyaṃ.</p>
<h4><span class="add"><a id="pc111" data-uid>Pācittiya 111. Dutiya­se­nāsa­na­sikkhā­padaṃ</a></span></h4>
<p><a class="sc" id="166"></a>Yā pana bhikkhunī saṅghike vihāre seyyaṃ santharitvā vā santharāpetvā vā taṃ pakkamantī neva uddhareyya, na uddharāpeyya, anāpucchaṃ vā gaccheyya, pācittiyaṃ.</p>
<h4><span class="add"><a id="pc112" data-uid>Pācittiya 112. Anupa­khaj­ja­sikkhā­padaṃ</a></span></h4>
<p><a class="sc" id="167"></a>Yā pana bhikkhunī saṅghike vihāre jānaṃ pubbupagataṃ bhikkhuniṃ anupakhajja seyyaṃ kappeyya, “yassā sambādho bhavissati, sā pakkamissatī”ti etadeva paccayaṃ karitvā anaññaṃ, pācittiyaṃ.</p>
<h4><span class="add"><a id="pc113" data-uid>Pācittiya 113. Nik­kaḍḍha­na­sikkhā­padaṃ</a></span></h4>
<p><a class="sc" id="168"></a>Yā pana bhikkhunī bhikkhuniṃ kupitā anattamanā saṅghikā vihārā nikkaḍḍheyya vā nikkaḍḍhāpeyya vā, pācittiyaṃ.</p>
<h4><span class="add"><a id="pc114" data-uid>Pācittiya 114. Vehāsa­kuṭi­sikkhā­padaṃ</a></span></h4>
<p><a class="sc" id="169"></a>Yā pana bhikkhunī saṅghike vihāre upari­vehāsa­kuṭiyā āhaccapādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyaṃ.</p>
<h4><span class="add"><a id="pc115" data-uid>Pācittiya 115. Mahalla­ka­vihāra­sikkhā­padaṃ</a></span></h4>
<p><a class="sc" id="170"></a>Mahallakaṃ pana bhikkhuniyā vihāraṃ kārayamānāya yāva dvārakosā aggaḷaṭ­ṭhapa­nāya, ālokasan­dhi­pari­kammāya dvattic­chada­nassa pariyāyaṃ appaharite ṭhitāya adhiṭṭhātabbaṃ. Tato ce uttari appaharitepi ṭhitā adhiṭṭhaheyya, pācittiyaṃ.</p>
<h4><span class="add"><a id="pc116" data-uid>Pācittiya 116. Sappā­ṇa­ka­sikkhā­padaṃ</a></span></h4>
<p><a class="sc" id="171"></a>Yā pana bhikkhunī jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyaṃ.</p>
<p class="endsection">Bhūtagāmavaggo ekādasamo.</p>
<h3><span class="add" data-uid data-type="vagga" id="vagga15">Bhojanavaggo</span></h3>
<h4><span class="add"><a id="pc117" data-uid>Pācittiya 117. Āvasa­tha­piṇḍa­sikkhā­padaṃ</a></span></h4>
<p><a class="sc" id="172"></a>Agilānāya bhikkhuniyā eko āvasathapiṇḍo bhuñjitabbo. Tato ce uttari bhuñjeyya, pācittiyaṃ.</p>
<h4><span class="add"><a id="pc118" data-uid>Pācittiya 118. Gaṇa­bhoja­na­sikkhā­padaṃ</a></span></h4>
<p><a class="sc" id="173"></a>Gaṇabhojane aññatra samayā pācittiyaṃ. Tatthāyaṃ samayo, gilānasamayo, cīvara­dāna­samayo , cīvara­kāra­samayo, addhā­nagama­na­samayo, nāvābhiru­hana­samayo, mahāsamayo, samaṇa­bhatta­samayo, ayaṃ tattha samayo.</p>
<h4><span class="add"><a id="pc119" data-uid>Pācittiya 119. Kāṇa­mātu­sikkhā­padaṃ</a></span></h4>
<p><a class="sc" id="174"></a>Bhikkhuniṃ paneva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānāya bhikkhuniyā dvatti­patta­pūrā paṭiggahetabbā. Tato ce uttari paṭiggaṇheyya, pācittiyaṃ. Dvatti­patta­pūre paṭiggahetvā tato nīharitvā bhikkhunīhi saddhiṃ saṃ­vibha­ji­tab­baṃ, ayaṃ tattha sāmīci.</p>
<h4><span class="add"><a id="pc120" data-uid>Pācittiya 120. Vikāla­bhoja­na­sikkhā­padaṃ</a></span></h4>
<p><a class="sc" id="175"></a>Yā pana bhikkhunī vikāle khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</p>
<h4><span class="add"><a id="pc121" data-uid>Pācittiya 121. Sanni­dhi­kāraka­sikkhā­padaṃ</a></span></h4>
<p><a class="sc" id="176"></a>Yā pana bhikkhunī sanni­dhi­kārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</p>
<h4><span class="add"><a id="pc122" data-uid>Pācittiya 122. Danta­pona­sikkhā­padaṃ</a></span></h4>
<p><a class="sc" id="177"></a>Yā pana bhikkhunī adinnaṃ mukhadvāraṃ āhāraṃ āhareyya aññatra udakadantaponā, pācittiyaṃ.</p>
<h4><span class="add"><a id="pc123" data-uid>Pācittiya 123. Uyyoja­na­sikkhā­padaṃ</a></span></h4>
<p><a class="sc" id="178"></a>Yā pana bhikkhunī bhikkhuniṃ, “ehāyye, gāmaṃ vā nigamaṃ vā piṇḍāya pavisissāmā”ti tassā dāpetvā vā adāpetvā vā uyyojeyya, “gacchāyye, na me tayā saddhiṃ kathā vā nisajjā vā phāsu hoti, ekikāya me kathā vā nisajjā vā phāsu hotī”ti etadeva paccayaṃ karitvā anaññaṃ, pācittiyaṃ.</p>
<h4><span class="add"><a id="pc124" data-uid>Pācittiya 124. Sabhoja­na­sikkhā­padaṃ</a></span></h4>
<p><a class="sc" id="179"></a>Yā pana bhikkhunī sabhojane kule anupakhajja nisajjaṃ kappeyya, pācittiyaṃ.</p>
<h4><span class="add"><a id="pc125" data-uid>Pācittiya 125. Raho­pa­ṭicchan­na­sikkhā­padaṃ</a></span></h4>
<p><a class="sc" id="180"></a>Yā pana bhikkhunī purisena saddhiṃ raho paṭicchanne āsane nisajjaṃ kappeyya, pācittiyaṃ.</p>
<h4><span class="add"><a id="pc126" data-uid>Pācittiya 126. Raho­nisaj­ja­sikkhā­padaṃ</a></span></h4>
<p><a class="sc" id="181"></a>Yā pana bhikkhunī purisena saddhiṃ ekenekā raho nisajjaṃ kappeyya, pācittiyaṃ.</p>
<p class="endsection">Bhojanavaggo dvādasamo.</p>
<h3><span class="add" data-uid data-type="vagga" id="vagga16">Cārittavaggo</span></h3>
<h4><span class="add"><a id="pc127" data-uid>Pācittiya 127. Cārit­ta­sikkhā­padaṃ</a></span></h4>
<p><a class="sc" id="182"></a>Yā pana bhikkhunī nimantitā sabhattā samānā santiṃ bhikkhuniṃ anāpucchā purebhattaṃ vā pacchābhattaṃ vā kulesu cārittaṃ āpajjeyya aññatra samayā, pācittiyaṃ. Tatthāyaṃ samayo, cīvara­dāna­samayo, cīvara­kāra­samayo, ayaṃ tattha samayo.</p>
<h4><span class="add"><a id="pc128" data-uid>Pācittiya 128. Mahā­nāma­sikkhā­padaṃ</a></span></h4>
<p><a class="sc" id="183"></a>Agilānāya bhikkhuniyā catumā­sappac­caya­pavāraṇā sāditabbā aññatra punapavāraṇāya, aññatra nicca­pavāra­ṇāya. Tato ce uttari sādiyeyya, pācittiyaṃ.</p>
<h4><span class="add"><a id="pc129" data-uid>Pācittiya 129. Uyyutta­senā­sikkhā­padaṃ</a></span></h4>
<p><a class="sc" id="184"></a>Yā pana bhikkhunī uyyuttaṃ senaṃ dassanāya gaccheyya aññatra tathā­rūpap­pac­cayā, pācittiyaṃ.</p>
<h4><span class="add"><a id="pc130" data-uid>Pācittiya 130. Senāvā­sa­sikkhā­padaṃ</a></span></h4>
<p><a class="sc" id="185"></a>Siyā ca tassā bhikkhuniyā kocideva paccayo senaṃ gamanāya, diratta­ti­rattaṃ tāya bhikkhuniyā senāya vasitabbaṃ. Tato ce uttari vaseyya, pācittiyaṃ.</p>
<h4><span class="add"><a id="pc131" data-uid>Pācittiya 131. Uyyodhi­ka­sikkhā­padaṃ</a></span></h4>
<p><a class="sc" id="186"></a>Diratta­ti­rattaṃ ce bhikkhunī senāya vasamānā uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyaṃ.</p>
<h4><span class="add"><a id="pc132" data-uid>Pācittiya 132. Surā­pāna­sikkhā­padaṃ</a></span></h4>
<p>Surāmerayapāne pācittiyaṃ.</p>
<h4><span class="add"><a id="pc133" data-uid>Pācittiya 133. Aṅguli­patoda­ka­sikkhā­padaṃ</a></span></h4>
<p>Aṅgulipatodake pācittiyaṃ.</p>
<h4><span class="add"><a id="pc134" data-uid>Pācittiya 134. Hasa­dhamma­sikkhā­padaṃ</a></span></h4>
<p>Udake hasadhamme pācittiyaṃ.</p>
<h4><span class="add"><a id="pc135" data-uid>Pācittiya 135. Anāda­riya­sikkhā­padaṃ</a></span></h4>
<p>Anādariye pācittiyaṃ.</p>
<h4><span class="add"><a id="pc136" data-uid>Pācittiya 136. Bhiṃsā­pana­sikkhā­padaṃ</a></span></h4>
<p><a class="sc" id="187"></a>Yā pana bhikkhunī bhikkhuniṃ bhiṃsāpeyya, pācittiyaṃ.</p>
<p class="endsection">Cārittavaggo terasamo.</p>
<h3><span class="add" data-uid data-type="vagga" id="vagga17">Jotivaggo</span></h3>
<h4><span class="add"><a id="pc137" data-uid>Pācittiya 137. Joti­sikkhā­padaṃ</a></span></h4>
<p><a class="sc" id="188"></a>Yā pana bhikkhunī agilānā visib­ba­nā­pekkhā jotiṃ samādaheyya vā samādahāpeyya vā aññatra tathā­rūpap­pac­cayā, pācittiyaṃ.</p>
<h4><span class="add"><a id="pc138" data-uid>Pācittiya 138. Nahāna­sikkhā­padaṃ</a></span></h4>
<p><a class="sc" id="189"></a>Yā pana bhikkhunī orenaddhamāsaṃ nahāyeyya aññatra samayā, pācittiyaṃ. Tatthāyaṃ samayo “diyaḍḍho māso seso gimhāna”nti “vassānassa paṭhamo māso” iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhā­nagama­na­samayo, vāta­vuṭṭhi­samayo, ayaṃ tattha samayo.</p>
<h4><span class="add"><a id="pc139" data-uid>Pācittiya 139. Dubbaṇ­ṇa­karaṇa­sikkhā­padaṃ</a></span></h4>
<p><a class="sc" id="190"></a>Navaṃ pana bhikkhuniyā cīvaralābhāya tiṇṇaṃ dubbaṇ­ṇa­karaṇā­naṃ aññataraṃ dubbaṇ­ṇa­karaṇaṃ ādātabbaṃ nīlaṃ vā kaddamaṃ vā kāḷasāmaṃ vā. Anādā ce bhikkhunī tiṇṇaṃ dubbaṇ­ṇa­karaṇā­naṃ aññataraṃ dubbaṇ­ṇa­karaṇaṃ navaṃ cīvaraṃ paribhuñjeyya, pācittiyaṃ.</p>
<h4><span class="add"><a id="pc140" data-uid>Pācittiya 140. Vikap­pa­na­sikkhā­padaṃ</a></span></h4>
<p><a class="sc" id="191"></a>Yā pana bhikkhunī bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā apac­cuddhā­ra­ṇaṃ paribhuñjeyya, pācittiyaṃ.</p>
<h4><span class="add"><a id="pc141" data-uid>Pācittiya 141. Apa­nidhā­pana­sikkhā­padaṃ</a></span></h4>
<p><a class="sc" id="192"></a>Yā pana bhikkhunī bhikkhuniyā pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā antamaso hasāpekkhāpi, pācittiyaṃ.</p>
<h4><span class="add"><a id="pc142" data-uid>Pācittiya 142. Sañ­cicca­sikkhā­padaṃ</a></span></h4>
<p><a class="sc" id="193"></a>Yā pana bhikkhunī sañcicca pāṇaṃ jīvitā voropeyya, pācittiyaṃ.</p>
<h4><span class="add"><a id="pc143" data-uid>Pācittiya 143. Sappā­ṇa­ka­sikkhā­padaṃ</a></span></h4>
<p><a class="sc" id="194"></a>Yā pana bhikkhunī jānaṃ sappāṇakaṃ udakaṃ paribhuñjeyya, pācittiyaṃ.</p>
<h4><span class="add"><a id="pc144" data-uid>Pācittiya 144. Ukko­ṭana­sikkhā­padaṃ</a></span></h4>
<p><a class="sc" id="195"></a>Yā pana bhikkhunī jānaṃ yathādhammaṃ niha­tādhika­ra­ṇaṃ punakammāya ukkoṭeyya, pācittiyaṃ.</p>
<h4><span class="add"><a id="pc145" data-uid>Pācittiya 145. Theyya­sattha­sikkhā­padaṃ</a></span></h4>
<p><a class="sc" id="196"></a>Yā pana bhikkhunī jānaṃ theyyasatthena saddhiṃ saṃvidhāya ekaddhā­na­maggaṃ paṭipajjeyya antamaso gāmantarampi, pācittiyaṃ.</p>
<h4><span class="add"><a id="pc146" data-uid>Pācittiya 146. Ariṭ­ṭha­sikkhā­padaṃ</a></span></h4>
<p><a class="sc" id="197"></a>Yā pana bhikkhunī evaṃ vadeyya: “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti. Sā bhikkhunī bhikkhunīhi evamassa vacanīyā: “māyye evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, aneka­pariyā­yenāyye antarāyikā dhammā antarāyikā vuttā bhagavatā, alañca pana te paṭisevato antarāyāyā”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ sama­nubhā­si­tabbā tassa paṭinissaggāya. Yāvatatiyañce sama­nubhā­si­yamānā taṃ paṭi­nissaj­jeyya, iccetaṃ kusalaṃ. No ce paṭi­nissaj­jeyya, pācittiyaṃ.</p>
<p class="endsection">Jotivaggo cuddasamo.</p>
<h3><span class="add" data-uid data-type="vagga" id="vagga18">Diṭṭhivaggo</span></h3>
<h4><span class="add"><a id="pc147" data-uid>Pācittiya 147. Ukkhitta­sambho­ga­sikkhā­padaṃ</a></span></h4>
<p><a class="sc" id="198"></a>Yā pana bhikkhunī jānaṃ tathāvādiniyā bhikkhuniyā aka­ṭānu­dhammāya taṃ diṭṭhiṃ appaṭi­nissaṭ­ṭhāya saddhiṃ sambhuñjeyya vā, saṃvaseyya vā, saha vā seyyaṃ kappeyya, pācittiyaṃ.</p>
<h4><span class="add"><a id="pc148" data-uid>Pācittiya 148. Kaṇṭa­ka­sikkhā­padaṃ</a></span></h4>
<p><a class="sc" id="199"></a>Samaṇuddesāpi ce evaṃ vadeyya: “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti. Sā samaṇuddesā bhikkhunīhi evamassa vacanīyā: “māyye, samaṇuddese evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, aneka­pariyā­yenāyye, samaṇuddese antarāyikā dhammā antarāyikā vuttā bhagavatā, alañca pana te paṭisevato antarāyāyā”ti. Evañca sā samaṇuddesā bhikkhunīhi vuccamānā tatheva paggaṇheyya, sā samaṇuddesā bhikkhunīhi evamassa vacanīyā: “ajjatagge te, ayye, samaṇuddese na ceva so bhagavā satthā apadisitabbo, yampi caññā samaṇuddesā labhanti bhikkhunīhi saddhiṃ diratta­ti­rattaṃ sahaseyyaṃ, sāpi te natthi, cara pire, vinassā”ti. Yā pana bhikkhunī jānaṃ tathānāsitaṃ samaṇuddesaṃ upalāpeyya vā, upaṭṭhāpeyya vā, sambhuñjeyya vā, saha vā seyyaṃ kappeyya, pācittiyaṃ.</p>
<h4><span class="add"><a id="pc149" data-uid>Pācittiya 149. Saha­dham­mika­sikkhā­padaṃ</a></span></h4>
<p><a class="sc" id="200"></a>Yā pana bhikkhunī bhikkhunīhi sahadhammikaṃ vuccamānā evaṃ vadeyya: “na tāvāhaṃ, ayye, etasmiṃ sikkhāpade sikkhissāmi, yāva na aññaṃ bhikkhuniṃ byattaṃ vinayadharaṃ paripucchāmī”ti, pācittiyaṃ. Sikkhamānāya, bhikkhave, bhikkhuniyā aññātabbaṃ pari­pucchi­tab­baṃ pari­pañhi­tabbaṃ, ayaṃ tattha sāmīci.</p>
<h4><span class="add"><a id="pc150" data-uid>Pācittiya 150. Vilekha­na­sikkhā­padaṃ</a></span></h4>
<p><a class="sc" id="201"></a>Yā pana bhikkhunī pātimokkhe uddissamāne evaṃ vadeyya: “kiṃ panimehi khuddā­nu­khudda­kehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī”ti, sikkhā­pada­vivaṇ­ṇake pācittiyaṃ.</p>
<h4><span class="add"><a id="pc151" data-uid>Pācittiya 151. Mohana­sikkhā­padaṃ</a></span></h4>
<p><a class="sc" id="202"></a>Yā pana bhikkhunī anvaddhamāsaṃ pātimokkhe uddissamāne evaṃ vadeyya: “idāneva kho ahaṃ, ayye, jānāmi ayampi kira dhammo suttāgato sutta­pariyā­panno anvaddhamāsaṃ uddesaṃ āgacchatī”ti, tañce bhikkhuniṃ aññā bhikkhuniyo jāneyyuṃ nisinnapubbaṃ imāya bhikkhuniyā dvattikkhattuṃ pātimokkhe uddissamāne, ko pana vādo bhiyyo, na ca tassā bhikkhuniyā aññāṇakena mutti atthi, yañca tattha āpattiṃ āpannā, tañca yathādhammo kāretabbo, uttari cassā moho āropetabbo: “tassā te, ayye, alābhā, tassā te dulladdhaṃ, yaṃ tvaṃ pātimokkhe uddissamāne na sādhukaṃ aṭṭhiṃ katvā manasi karosī”ti, idaṃ tasmiṃ mohanake pācittiyaṃ.</p>
<h4><span class="add"><a id="pc152" data-uid>Pācittiya 152. Pahāra­sikkhā­padaṃ</a></span></h4>
<p><a class="sc" id="203"></a>Yā pana bhikkhunī bhikkhuniyā kupitā anattamanā pahāraṃ dadeyya, pācittiyaṃ.</p>
<h4><span class="add"><a id="pc153" data-uid>Pācittiya 153. ­Talasat­tika­sikkhā­padaṃ</a></span></h4>
<p><a class="sc" id="204"></a>Yā pana bhikkhunī bhikkhuniyā kupitā anattamanā talasattikaṃ uggireyya, pācittiyaṃ.</p>
<h4><span class="add"><a id="pc154" data-uid>Pācittiya 154. Amūla­ka­sikkhā­padaṃ</a></span></h4>
<p><a class="sc" id="205"></a>Yā pana bhikkhunī bhikkhuniṃ amūlakena saṅghādisesena anuddhaṃseyya, pācittiyaṃ.</p>
<h4><span class="add"><a id="pc155" data-uid>Pācittiya 155. Sañ­cicca­sikkhā­padaṃ</a></span></h4>
<p><a class="sc" id="206"></a>Yā pana bhikkhunī bhikkhuniyā sañcicca kukkuccaṃ upadaheyya, “itissā muhuttampi aphāsu bhavissatī”ti etadeva paccayaṃ karitvā anaññaṃ, pācittiyaṃ.</p>
<h4><span class="add"><a id="pc156" data-uid>Pācittiya 156. Upassuti sikkhāpadaṃ</a></span></h4>
<p><a class="sc" id="207"></a>Yā pana bhikkhunī bhikkhunīnaṃ bhaṇḍa­na­jātānaṃ kalahajātānaṃ vivādāpannānaṃ upassutiṃ tiṭṭheyya, “yaṃ imā bhaṇissanti, taṃ sossāmī”ti etadeva paccayaṃ karitvā anaññaṃ, pācittiyaṃ.</p>
<p class="endsection">Diṭṭhivaggo pannarasamo.</p>
<h3><span class="add" data-uid data-type="vagga" id="vagga19">Dhammikavaggo</span></h3>
<h4><span class="add"><a id="pc157" data-uid>Pācittiya 157. Kammap­paṭi­bāha­na­sikkhā­padaṃ</a></span></h4>
<p><a class="sc" id="208"></a>Yā pana bhikkhunī dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyaṃ.</p>
<h4><span class="add"><a id="pc158" data-uid>Pācittiya 158. Chanda­ṃadat­vāgama­na­sikkhā­padaṃ</a></span></h4>
<p><a class="sc" id="209"></a>Yā pana bhikkhunī saṅghe viniccha­ya­kathāya vattamānāya chandaṃ adatvā uṭṭhāyāsanā pakkameyya, pācittiyaṃ.</p>
<h4><span class="add"><a id="pc159" data-uid>Pācittiya 159. Dubba­la­sikkhā­padaṃ</a></span></h4>
<p><a class="sc" id="210"></a>Yā pana bhikkhunī samaggena saṅghena cīvaraṃ datvā pacchā khīyanadhammaṃ āpajjeyya, “yathāsanthutaṃ bhikkhuniyo saṅghikaṃ lābhaṃ pariṇāmentī”ti, pācittiyaṃ.</p>
<h4><span class="add"><a id="pc160" data-uid>Pācittiya 160. Pari­ṇāma­na­sikkhā­padaṃ</a></span></h4>
<p><a class="sc" id="211"></a>Yā pana bhikkhunī jānaṃ saṅghikaṃ lābhaṃ pariṇataṃ puggalassa pariṇāmeyya, pācittiyaṃ.</p>
<h4><span class="add"><a id="pc161" data-uid>Pācittiya 161. Ratana­sikkhā­padaṃ</a></span></h4>
<p><a class="sc" id="212"></a>Yā pana bhikkhunī ratanaṃ vā ratanasammataṃ vā aññatra ajjhārāmā vā ajjhāvasathā vā uggaṇheyya vā uggaṇhāpeyya vā, pācittiyaṃ. Ratanaṃ vā pana bhikkhuniyā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṃ, “yassa bhavissati, so harissatī”ti, ayaṃ tattha sāmīci.</p>
<h4><span class="add"><a id="pc162" data-uid>Pācittiya 162. Sūci­ghara­sikkhā­padaṃ</a></span></h4>
<p><a class="sc" id="213"></a>Yā pana bhikkhunī aṭṭhimayaṃ vā dantamayaṃ vā visāṇamayaṃ vā sūcigharaṃ kārāpeyya, bhedanakaṃ pācittiyaṃ.</p>
<h4><span class="add"><a id="pc163" data-uid>Pācittiya 163. Mañca­pīṭha­sikkhā­padaṃ</a></span></h4>
<p><a class="sc" id="214"></a>Navaṃ pana bhikkhuniyā mañcaṃ vā pīṭhaṃ vā kārayamānāya aṭṭhaṅ­gu­lapāda­kaṃ kāretabbaṃ sugataṅgulena aññatra heṭṭhimāya aṭaniyā. Taṃ atikkāmentiyā chedanakaṃ pācittiyaṃ.</p>
<h4><span class="add"><a id="pc164" data-uid>Pācittiya 164. Tūlonad­dha­sikkhā­padaṃ</a></span></h4>
<p><a class="sc" id="215"></a>Yā pana bhikkhunī mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyaṃ.</p>
<h4><span class="add"><a id="pc165" data-uid>Pācittiya 165. Kaṇ­ḍuppaṭic­chādi­sikkhā­padaṃ</a></span></h4>
<p><a class="sc" id="216"></a>Kaṇḍup­pa­ṭicchā­diṃ pana bhikkhuniyā kārayamānāya pamāṇikā kāretabbā, tatridaṃ pamāṇaṃ, dīghaso catasso vidatthiyo sugata­vidat­thiyā, tiriyaṃ dve vidatthiyo. Taṃ atikkāmentiyā chedanakaṃ pācittiyaṃ.</p>
<h4><span class="add"><a id="pc166" data-uid>Pācittiya 166. Nanda­sikkhā­padaṃ</a></span></h4>
<p><a class="sc" id="217"></a>Yā pana bhikkhunī sugata­cīva­rappa­māṇaṃ cīvaraṃ kārāpeyya, atirekaṃ vā, chedanakaṃ pācittiyaṃ. Tatridaṃ sugatassa sugata­cīva­rappa­māṇaṃ, dīghaso nava vidatthiyo sugata­vidat­thiyā, tiriyaṃ cha vidatthiyo, idaṃ sugatassa sugata­cīva­rappa­māṇanti.</p>
<p class="endsection">Dhammikavaggo soḷasamo.</p>
<hr>
<p><a class="sc" id="218"></a>Uddiṭṭhā kho, ayyāyo, chasaṭṭhisatā pācittiyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhetthāy­yāyo, tasmā tuṇhī, evametaṃ dhārayāmīti.</p>
<p class="endsection">Pācittiyā niṭṭhitā.</p>
<h2><span class="add"><a id="pd" data-uid data-type="subdivision">Pāṭidesanīyā</a></span></h2>
<p><a class="sc" id="219"></a>Ime kho panāyyāyo aṭṭha pāṭidesanīyā dhammā uddesaṃ āgacchanti.</p>
<h4><span class="add"><a id="pd1" data-uid>Pāṭidesanīya 1. Sappi­viñ­ñāpa­na­sikkhā­padaṃ</a></span></h4>
<p><a class="sc" id="220"></a>Yā pana bhikkhunī agilānā sappiṃ viññāpetvā bhuñjeyya, paṭidesetabbaṃ tāya bhikkhuniyā: “gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.</p>
<h4><span class="add"><a id="pd2" data-uid>Pāṭidesanīya 2. Tela­viñ­ñāpa­na­sikkhā­padaṃ</a></span></h4>
<p><a class="sc" id="221"></a>Yā pana bhikkhunī agilānā telaṃ viññāpetvā bhuñjeyya … pe … taṃ paṭidesemīti.</p>
<h4><span class="add"><a id="pd3" data-uid>Pāṭidesanīya 3. Madhu­viñ­ñāpa­na­sikkhā­padaṃ</a></span></h4>
<p><a class="sc" id="222"></a>Yā pana bhikkhunī agilānā madhuṃ viññāpetvā bhuñjeyya … pe … taṃ paṭidesemīti.</p>
<h4><span class="add"><a id="pd4" data-uid>Pāṭidesanīya 4. Phāṇi­ta­viñ­ñāpa­na­sikkhā­padaṃ</a></span></h4>
<p><a class="sc" id="223"></a>Yā pana bhikkhunī agilānā phāṇitaṃ viññāpetvā bhuñjeyya … pe … taṃ paṭidesemīti.</p>
<h4><span class="add"><a id="pd5" data-uid>Pāṭidesanīya 5. Maccha­viñ­ñāpa­na­sikkhā­padaṃ</a></span></h4>
<p><a class="sc" id="224"></a>Yā pana bhikkhunī agilānā macchaṃ viññāpetvā bhuñjeyya … pe … taṃ paṭidesemīti.</p>
<h4><span class="add"><a id="pd6" data-uid>Pāṭidesanīya 6. Maṃsa­viñ­ñāpa­na­sikkhā­padaṃ</a></span></h4>
<p><a class="sc" id="225"></a>Yā pana bhikkhunī agilānā maṃsaṃ viññāpetvā bhuñjeyya … pe … taṃ paṭidesemīti.</p>
<h4><span class="add"><a id="pd7" data-uid>Pāṭidesanīya 7. Khīra­viñ­ñāpa­na­sikkhā­padaṃ</a></span></h4>
<p><a class="sc" id="226"></a>Yā pana bhikkhunī agilānā khīraṃ viññāpetvā bhuñjeyya … pe … taṃ paṭidesemīti.</p>
<h4><span class="add"><a id="pd8" data-uid>Pāṭidesanīya 8. Dadhi­viñ­ñāpa­na­sikkhā­padaṃ</a></span></h4>
<p><a class="sc" id="227"></a>Yā pana bhikkhunī agilānā dadhiṃ viññāpetvā bhuñjeyya, paṭidesetabbaṃ tāya bhikkhuniyā: “gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.</p>
<hr>
<p><a class="sc" id="228"></a>Uddiṭṭhā kho, ayyāyo, aṭṭha pāṭidesanīyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhetthāy­yāyo, tasmā tuṇhī, evametaṃ dhārayāmīti.</p>
<p class="endsection">Pāṭidesanīyā niṭṭhitā.</p>
<h2><span class="add"><a id="sk" data-uid data-type="subdivision">Sekhiyā</a></span></h2>
<p><a class="sc" id="229"></a>Ime kho panāyyāyo, sekhiyā dhammā uddesaṃ āgacchanti.</p>
<h3><span class="add" data-uid data-type="vagga" id="vagga20">Parimaṇ­ḍala­vaggo</span></h3>
<h4><span class="add"><a id="sk1" data-uid>Sekhiya 1. Parimaṇ­ḍala­sikkhā­padaṃ</a></span></h4>
<p>Parimaṇḍalaṃ nivāsessāmīti sikkhā karaṇīyā.</p>
<h4><span class="add"><a id="sk2" data-uid>Sekhiya 2. Dutiya­parimaṇ­ḍala­sikkhā­padaṃ</a></span></h4>
<p>Parimaṇḍalaṃ pārupissāmīti sikkhā karaṇīyā.</p>
<h4><span class="add"><a id="sk3" data-uid>Sekhiya 3. ­Suppaṭic­chan­na­sikkhā­padaṃ</a></span></h4>
<p><a class="sc" id="230"></a>Suppaṭicchannā antaraghare gamissāmīti sikkhā karaṇīyā.</p>
<h4><span class="add"><a id="sk4" data-uid>Sekhiya 4. Dutiya­suppaṭic­chan­na­sikkhā­padaṃ</a></span></h4>
<p><a class="sc" id="231"></a>Suppaṭicchannā antaraghare nisīdissāmīti sikkhā karaṇīyā.</p>
<h4><span class="add"><a id="sk5" data-uid>Sekhiya 5. ­Susaṃ­vuta­sikkhā­padaṃ</a></span></h4>
<p>Susaṃvutā antaraghare gamissāmīti sikkhā karaṇīyā.</p>
<h4><span class="add"><a id="sk6" data-uid>Sekhiya 6. Dutiya­susaṃ­vuta­sikkhā­padaṃ</a></span></h4>
<p><a class="sc" id="232"></a>Susaṃvutā antaraghare nisīdissāmīti sikkhā karaṇīyā.</p>
<h4><span class="add"><a id="sk7" data-uid>Sekhiya 7. Okkhitta­cak­khu­sikkhā­padaṃ</a></span></h4>
<p><a class="sc" id="233"></a>Okkhitta­cak­khunī antaraghare gamissāmīti sikkhā karaṇīyā.</p>
<h4><span class="add"><a id="sk8" data-uid>Sekhiya 8. Dutiya-okkhitta­cak­khu­sikkhā­padaṃ</a></span></h4>
<p><a class="sc" id="234"></a>Okkhitta­cak­khunī antaraghare nisīdissāmīti sikkhā karaṇīyā.</p>
<h4><span class="add"><a id="sk9" data-uid>Sekhiya 9. Ukkhitta­ka­sikkhā­padaṃ</a></span></h4>
<p><a class="sc" id="235"></a>Na ukkhittakāya antaraghare gamissāmīti sikkhā karaṇīyā.</p>
<h4><span class="add"><a id="sk10" data-uid>Sekhiya 10. Dutiya-ukkhitta­ka­sikkhā­padaṃ</a></span></h4>
<p><a class="sc" id="236"></a>Na ukkhittakāya antaraghare nisīdissāmīti sikkhā karaṇīyā.</p>
<p class="endsection">Parimaṇ­ḍala­vaggo paṭhamo.</p>
<h3><span class="add" data-uid data-type="vagga" id="vagga21">Ujjag­ghi­ka­vaggo</span></h3>
<h4><span class="add"><a id="sk11" data-uid>Sekhiya 11. Ujjag­ghi­ka­sikkhā­padaṃ</a></span></h4>
<p><a class="sc" id="237"></a>Na ujjagghikāya antaraghare gamissāmīti sikkhā karaṇīyā.</p>
<h4><span class="add"><a id="sk12" data-uid>Sekhiya 12. Dutiya-ujjag­ghi­ka­sikkhā­padaṃ</a></span></h4>
<p><a class="sc" id="238"></a>Na ujjagghikāya antaraghare nisīdissāmīti sikkhā karaṇīyā.</p>
<h4><span class="add"><a id="sk13" data-uid>Sekhiya 13. Ucca­sadda­sikkhā­padaṃ</a></span></h4>
<p>Appasaddā antaraghare gamissāmīti sikkhā karaṇīyā.</p>
<h4><span class="add"><a id="sk14" data-uid>Sekhiya 14. Dutiya-ucca­sadda­sikkhā­padaṃ</a></span></h4>
<p><a class="sc" id="239"></a>Appasaddā antaraghare nisīdissāmīti sikkhā karaṇīyā.</p>
<h4><span class="add"><a id="sk15" data-uid>Sekhiya 15. Kāyap­pacāla­ka­sikkhā­padaṃ</a></span></h4>
<p><a class="sc" id="240"></a>Na kāyappacālakaṃ antaraghare gamissāmīti sikkhā karaṇīyā.</p>
<h4><span class="add"><a id="sk16" data-uid>Sekhiya 16. Dutiya­kā­yap­pacāla­ka­sikkhā­padaṃ</a></span></h4>
<p><a class="sc" id="241"></a>Na kāyappacālakaṃ antaraghare nisīdissāmīti sikkhā karaṇīyā.</p>
<h4><span class="add"><a id="sk17" data-uid>Sekhiya 17. Bāhup­pacāla­ka­sikkhā­padaṃ</a></span></h4>
<p><a class="sc" id="242"></a>Na bāhuppacālakaṃ antaraghare gamissāmīti sikkhā karaṇīyā.</p>
<h4><span class="add"><a id="sk18" data-uid>Sekhiya 18. Dutiya­bāhup­pacāla­ka­sikkhā­padaṃ</a></span></h4>
<p><a class="sc" id="243"></a>Na bāhuppacālakaṃ antaraghare nisīdissāmīti sikkhā karaṇīyā.</p>
<h4><span class="add"><a id="sk19" data-uid>Sekhiya 19. Sīsap­pacāla­ka­sikkhā­padaṃ</a></span></h4>
<p><a class="sc" id="244"></a>Na sīsappacālakaṃ antaraghare gamissāmīti sikkhā karaṇīyā.</p>
<h4><span class="add"><a id="sk20" data-uid>Sekhiya 20. Dutiya­sīsap­pacāla­ka­sikkhā­padaṃ</a></span></h4>
<p><a class="sc" id="245"></a>Na sīsappacālakaṃ antaraghare nisīdissāmīti sikkhā karaṇīyā.</p>
<p class="endsection">Ujjag­ghi­ka­vaggo dutiyo.</p>
<h3><span class="add" data-uid data-type="vagga" id="vagga22">Kham­bha­kata­vaggo</span></h3>
<h4><span class="add"><a id="sk21" data-uid>Sekhiya 21. Kham­bha­kata­sikkhā­padaṃ</a></span></h4>
<p><a class="sc" id="246"></a>Na khambhakatā antaraghare gamissāmīti sikkhā karaṇīyā.</p>
<h4><span class="add"><a id="sk22" data-uid>Sekhiya 22. Dutiya­kham­bha­kata­sikkhā­padaṃ</a></span></h4>
<p><a class="sc" id="247"></a>Na khambhakatā antaraghare nisīdissāmīti sikkhā karaṇīyā.</p>
<h4><span class="add"><a id="sk23" data-uid>Sekhiya 23. Oguṇ­ṭhi­ta­sikkhā­padaṃ</a></span></h4>
<p><a class="sc" id="248"></a>Na oguṇṭhitā antaraghare gamissāmīti sikkhā karaṇīyā.</p>
<h4><span class="add"><a id="sk24" data-uid>Sekhiya 24. Dutiya-oguṇ­ṭhi­ta­sikkhā­padaṃ</a></span></h4>
<p><a class="sc" id="249"></a>Na oguṇṭhitā antaraghare nisīdissāmīti sikkhā karaṇīyā.</p>
<h4><span class="add"><a id="sk25" data-uid>Sekhiya 25. Ukkuṭi­ka­sikkhā­padaṃ</a></span></h4>
<p><a class="sc" id="250"></a>Na ukkuṭikāya antaraghare gamissāmīti sikkhā karaṇīyā.</p>
<h4><span class="add"><a id="sk26" data-uid>Sekhiya 26. Pal­latthi­ka­sikkhā­padaṃ</a></span></h4>
<p><a class="sc" id="251"></a>Na pallatthikāya antaraghare nisīdissāmīti sikkhā karaṇīyā.</p>
<h4><span class="add"><a id="sk27" data-uid>Sekhiya 27. Sakkac­ca­paṭig­gaha­ṇa­sikkhā­padaṃ</a></span></h4>
<p><a class="sc" id="252"></a>Sakkaccaṃ piṇḍapātaṃ paṭig­gahes­sāmīti sikkhā karaṇīyā.</p>
<h4><span class="add"><a id="sk28" data-uid>Sekhiya 28. Pat­tasaññi­nī­paṭig­gaha­ṇa­sikkhā­padaṃ</a></span></h4>
<p><a class="sc" id="253"></a>Pattasaññinī piṇḍapātaṃ paṭig­gahes­sāmīti sikkhā karaṇīyā.</p>
<h4><span class="add"><a id="sk29" data-uid>Sekhiya 29. Sama­sūpa­ka­paṭig­gaha­ṇa­sikkhā­padaṃ</a></span></h4>
<p><a class="sc" id="254"></a>Samasūpakaṃ piṇḍapātaṃ paṭig­gahes­sāmīti sikkhā karaṇīyā.</p>
<h4><span class="add"><a id="sk30" data-uid>Sekhiya 30. Sama­titti­ka­sikkhā­padaṃ</a></span></h4>
<p><a class="sc" id="255"></a>Samatittikaṃ piṇḍapātaṃ paṭig­gahes­sāmīti sikkhā karaṇīyā.</p>
<p class="endsection">Kham­bha­kata­vaggo tatiyo.</p>
<h3><span class="add" data-uid data-type="vagga" id="vagga23">Sakkaccavaggo</span></h3>
<h4><span class="add"><a id="sk31" data-uid>Sekhiya 31. Sakkac­ca­bhuñ­jana­sikkhā­padaṃ</a></span></h4>
<p><a class="sc" id="256"></a>Sakkaccaṃ piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk32" data-uid>Sekhiya 32. Pat­tasaññi­nī­bhuñ­jana­sikkhā­padaṃ</a></span></h4>
<p><a class="sc" id="257"></a>Pattasaññinī piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk33" data-uid>Sekhiya 33. ­Sapadā­na­sikkhā­padaṃ</a></span></h4>
<p><a class="sc" id="258"></a>Sapadānaṃ piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk34" data-uid>Sekhiya 34. Sama­sūpa­ka­sikkhā­padaṃ</a></span></h4>
<p><a class="sc" id="259"></a>Samasūpakaṃ piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk35" data-uid>Sekhiya 35. Na ­thūpaka­ta­sikkhā­padaṃ</a></span></h4>
<p><a class="sc" id="260"></a>Na thūpakato omadditvā piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk36" data-uid>Sekhiya 36. Odanap­paṭic­chāda­na­sikkhā­padaṃ</a></span></h4>
<p><a class="sc" id="261"></a>Na sūpaṃ vā byañjanaṃ vā odanena paṭic­chā­dessāmi bhiyyokamyataṃ upādāyāti sikkhā karaṇīyā.</p>
<h4><span class="add"><a id="sk37" data-uid>Sekhiya 37. Sūpodana­viñ­ñat­ti­sikkhā­padaṃ</a></span></h4>
<p><a class="sc" id="262"></a>Na sūpaṃ vā odanaṃ vā agilānā attano atthāya viññāpetvā bhuñjissāmīti sikkhā karaṇīyā.</p>
<h4><span class="add"><a id="sk38" data-uid>Sekhiya 38. Ujjhā­na­saññi­nī­sikkhā­padaṃ</a></span></h4>
<p><a class="sc" id="263"></a>Na ujjhānasaññinī paresaṃ pattaṃ olokessāmīti sikkhā karaṇīyā.</p>
<h4><span class="add"><a id="sk39" data-uid>Sekhiya 39. Kabaḷa­sikkhā­padaṃ</a></span></h4>
<p>Nātimahantaṃ kabaḷaṃ karissāmīti sikkhā karaṇīyā.</p>
<h4><span class="add"><a id="sk40" data-uid>Sekhiya 40. Ālopa­sikkhā­padaṃ</a></span></h4>
<p>Parimaṇḍalaṃ ālopaṃ karissāmīti sikkhā karaṇīyā.</p>
<p class="endsection">Sakkaccavaggo catuttho.</p>
<h3><span class="add" data-uid data-type="vagga" id="vagga24">Kabaḷavaggo</span></h3>
<h4><span class="add"><a id="sk41" data-uid>Sekhiya 41. Anāha­ṭa­sikkhā­padaṃ</a></span></h4>
<p><a class="sc" id="264"></a>Na anāhaṭe kabaḷe mukhadvāraṃ vivarissāmīti sikkhā karaṇīyā.</p>
<h4><span class="add"><a id="sk42" data-uid>Sekhiya 42. Bhuñ­jamā­na­sikkhā­padaṃ</a></span></h4>
<p><a class="sc" id="265"></a>Na bhuñjamānā sabbahatthaṃ mukhe ­pak­khi­pis­sāmīti sikkhā karaṇīyā.</p>
<h4><span class="add"><a id="sk43" data-uid>Sekhiya 43. Saka­baḷa­sikkhā­padaṃ</a></span></h4>
<p><a class="sc" id="266"></a>Na sakabaḷena mukhena byāharissāmīti sikkhā karaṇīyā.</p>
<h4><span class="add"><a id="sk44" data-uid>Sekhiya 44. Piṇ­ḍukkhepa­ka­sikkhā­padaṃ</a></span></h4>
<p>Na piṇḍukkhepakaṃ bhuñjissāmīti sikkhā karaṇīyā.</p>
<h4><span class="add"><a id="sk45" data-uid>Sekhiya 45. Kabaḷā­vac­cheda­ka­sikkhā­padaṃ</a></span></h4>
<p><a class="sc" id="267"></a>Na kabaḷā­vac­cheda­kaṃ bhuñjissāmīti sikkhā karaṇīyā.</p>
<h4><span class="add"><a id="sk46" data-uid>Sekhiya 46. Ava­gaṇḍa­kā­ra­ka­sikkhā­padaṃ</a></span></h4>
<p>Na ava­gaṇḍa­kā­ra­kaṃ bhuñjissāmīti sikkhā karaṇīyā.</p>
<h4><span class="add"><a id="sk47" data-uid>Sekhiya 47. Hattha­nid­dhuna­ka­sikkhā­padaṃ</a></span></h4>
<p><a class="sc" id="268"></a>Na hattha­nid­dhunakaṃ bhuñjissāmīti sikkhā karaṇīyā.</p>
<h4><span class="add"><a id="sk48" data-uid>Sekhiya 48. Sitthā­vakāra­ka­sikkhā­padaṃ</a></span></h4>
<p>Na sitthā­vakāra­kaṃ bhuñjissāmīti sikkhā karaṇīyā.</p>
<h4><span class="add"><a id="sk49" data-uid>Sekhiya 49. Jiv­hānic­chā­raka­sikkhā­padaṃ</a></span></h4>
<p>Na jiv­hānic­chā­rakaṃ bhuñjissāmīti sikkhā karaṇīyā.</p>
<h4><span class="add"><a id="sk50" data-uid>Sekhiya 50. Capucapu­kāra­ka­sikkhā­padaṃ</a></span></h4>
<p>Na capucapu­kārakaṃ bhuñjissāmīti sikkhā karaṇīyā.</p>
<p class="endsection">Kabaḷavaggo pañcamo.</p>
<h3><span class="add" data-uid data-type="vagga" id="vagga25">Surusuruvaggo</span></h3>
<h4><span class="add"><a id="sk51" data-uid>Sekhiya 51. Surusu­ru­kāra­ka­sikkhā­padaṃ</a></span></h4>
<p>Na surusu­ru­kārakaṃ bhuñjissāmīti sikkhā karaṇīyā.</p>
<h4><span class="add"><a id="sk52" data-uid>Sekhiya 52. Hattha­nille­ha­ka­sikkhā­padaṃ</a></span></h4>
<p>Na hattha­nille­ha­kaṃ bhuñjissāmīti sikkhā karaṇīyā.</p>
<h4><span class="add"><a id="sk53" data-uid>Sekhiya 53. Patta­nille­ha­ka­sikkhā­padaṃ</a></span></h4>
<p>Na patta­nille­ha­kaṃ bhuñjissāmīti sikkhā karaṇīyā.</p>
<h4><span class="add"><a id="sk54" data-uid>Sekhiya 54. Oṭṭha­nille­ha­ka­sikkhā­padaṃ</a></span></h4>
<p>Na oṭṭha­nille­ha­kaṃ bhuñjissāmīti sikkhā karaṇīyā.</p>
<h4><span class="add"><a id="sk55" data-uid>Sekhiya 55. Sāmisa­sikkhā­padaṃ</a></span></h4>
<p><a class="sc" id="269"></a>Na sāmisena hatthena pānīyathālakaṃ paṭig­gahes­sāmīti sikkhā karaṇīyā.</p>
<h4><span class="add"><a id="sk56" data-uid>Sekhiya 56. ­Sasit­tha­ka­sikkhā­padaṃ</a></span></h4>
<p><a class="sc" id="270"></a>Na sasitthakaṃ pattadhovanaṃ antaraghare chaḍḍessāmīti sikkhā karaṇīyā.</p>
<h4><span class="add"><a id="sk57" data-uid>Sekhiya 57. Chatta­pāṇi­sikkhā­padaṃ</a></span></h4>
<p><a class="sc" id="271"></a>Na chattapāṇissa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk58" data-uid>Sekhiya 58. Daṇḍa­pāṇi­sikkhā­padaṃ</a></span></h4>
<p><a class="sc" id="272"></a>Na daṇḍapāṇissa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk59" data-uid>Sekhiya 59. Sattha­pāṇi­sikkhā­padaṃ</a></span></h4>
<p><a class="sc" id="273"></a>Na satthapāṇissa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk60" data-uid>Sekhiya 60. Āvudha­pāṇi­sikkhā­padaṃ</a></span></h4>
<p><a class="sc" id="274"></a>Na āvudhapāṇissa agilānassa dhammaṃ desessāmīti sikkhā karaṇīyā.</p>
<p class="endsection">Surusuruvaggo chaṭṭho.</p>
<h3><span class="add" data-uid data-type="vagga" id="vagga26">Pādukavaggo</span></h3>
<h4><span class="add"><a id="sk61" data-uid>Sekhiya 61. Pāduka­sikkhā­padaṃ</a></span></h4>
<p><a class="sc" id="275"></a>Na pādukāruḷhassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk62" data-uid>Sekhiya 62. Upāha­na­sikkhā­padaṃ</a></span></h4>
<p><a class="sc" id="276"></a>Na upāha­nā­ruḷhassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk63" data-uid>Sekhiya 63. Yāna­sikkhā­padaṃ</a></span></h4>
<p><a class="sc" id="277"></a>Na yānagatassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk64" data-uid>Sekhiya 64. Sayana­sikkhā­padaṃ</a></span></h4>
<p><a class="sc" id="278"></a>Na sayanagatassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk65" data-uid>Sekhiya 65. Pal­latthi­ka­sikkhā­padaṃ</a></span></h4>
<p><a class="sc" id="279"></a>Na pallatthikāya nisinnassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk66" data-uid>Sekhiya 66. Veṭhi­ta­sikkhā­padaṃ</a></span></h4>
<p><a class="sc" id="280"></a>Na veṭhitasīsassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk67" data-uid>Sekhiya 67. Oguṇ­ṭhi­ta­sikkhā­padaṃ</a></span></h4>
<p><a class="sc" id="281"></a>Na oguṇ­ṭhi­ta­sīsassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk68" data-uid>Sekhiya 68. Chamā­sikkhā­padaṃ</a></span></h4>
<p><a class="sc" id="282"></a>Na chamāyaṃ nisīditvā āsane nisinnassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk69" data-uid>Sekhiya 69. Nīcā­sana­sikkhā­padaṃ</a></span></h4>
<p><a class="sc" id="283"></a>Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk70" data-uid>Sekhiya 70. Ṭhitā­sikkhā­padaṃ</a></span></h4>
<p><a class="sc" id="284"></a>Na ṭhitā nisinnassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk71" data-uid>Sekhiya 71. Paccha­to­gacchan­tī­sikkhā­padaṃ</a></span></h4>
<p><a class="sc" id="285"></a>Na pacchato gacchantī purato gacchantassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk72" data-uid>Sekhiya 72. Uppa­the­na­gacchan­tī­sikkhā­padaṃ</a></span></h4>
<p><a class="sc" id="286"></a>Na uppathena gacchantī pathena gacchantassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk73" data-uid>Sekhiya 73. Ṭhitā­uccāra­sikkhā­padaṃ</a></span></h4>
<p><a class="sc" id="287"></a>Na ṭhitā agilānā uccāraṃ vā passāvaṃ vā karissāmīti sikkhā karaṇīyā.</p>
<h4><span class="add"><a id="sk74" data-uid>Sekhiya 74. Harite­uccā­ra­sikkhā­padaṃ</a></span></h4>
<p><a class="sc" id="288"></a>Na harite agilānā uccāraṃ vā passāvaṃ vā kheḷaṃ vā karissāmīti sikkhā karaṇīyā.</p>
<h4><span class="add"><a id="sk75" data-uid>Sekhiya 75. Udake­uccā­ra­sikkhā­padaṃ</a></span></h4>
<p><a class="sc" id="289"></a>Na udake agilānā uccāraṃ vā passāvaṃ vā kheḷaṃ vā karissāmīti sikkhā karaṇīyā.</p>
<p class="endsection">Pādukavaggo sattamo.</p>
<hr>
<p><a class="sc" id="290"></a>Uddiṭṭhā kho, ayyāyo, sekhiyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhetthāy­yāyo, tasmā tuṇhī, evametaṃ dhārayāmīti.</p>
<p class="endsection">Sekhiyā niṭṭhitā.</p>
<h2><span class="add"><a id="as" data-uid data-type="subdivision">Adhika­ra­ṇa­sama­thā</a></span></h2>
<p><a class="sc" id="291"></a>Ime kho panāyyāyo, satta adhika­ra­ṇa­sama­thā dhammā uddesaṃ āgacchanti.</p>
<p><a class="sc" id="292"></a>Uppan­nup­pan­nā­naṃ adhikaraṇānaṃ samathāya vūpasamāya.</p>
<h4><span class="add"><a id="as1" data-uid>Adhika­ra­ṇa­sama­tha 1</a></span></h4>
<p>Sammukhāvinayo dātabbo.</p>
<h4><span class="add"><a id="as2" data-uid>Adhika­ra­ṇa­sama­tha 2</a></span></h4>
<p>Sativinayo dātabbo.</p>
<h4><span class="add"><a id="as3" data-uid>Adhika­ra­ṇa­sama­tha 3</a></span></h4>
<p>Amūḷhavinayo dātabbo.</p>
<h4><span class="add"><a id="as4" data-uid>Adhika­ra­ṇa­sama­tha 4</a></span></h4>
<p>Paṭiññāya kāretabbaṃ.</p>
<h4><span class="add"><a id="as5" data-uid>Adhika­ra­ṇa­sama­tha 5</a></span></h4>
<p>Yebhuyyasikā.</p>
<h4><span class="add"><a id="as6" data-uid>Adhika­ra­ṇa­sama­tha 6</a></span></h4>
<p>Tassa­pāpiya­sikā.</p>
<h4><span class="add"><a id="as7" data-uid>Adhika­ra­ṇa­sama­tha 7</a></span></h4>
<p>Tiṇa­vatthā­ra­koti.</p>
<hr>
<p><a class="sc" id="293"></a>Uddiṭṭhā kho ayyāyo satta adhika­ra­ṇa­sama­thā dhammā. Tatthāyyāyo pucchāmi, kaccittha parisuddhā, dutiyampi pucchāmi, kaccittha parisuddhā , tatiyampi pucchāmi, kaccittha parisuddhā, pari­sud­dhetthāy­yāyo, tasmā tuṇhī, evametaṃ dhārayāmīti.</p>
<p class="endsection">Adhika­ra­ṇa­sama­thā niṭṭhitā.</p>
<h2><span class="add"><a id="conc">Conclusion</a></span></h2>
<p><a class="sc" id="294"></a>Uddiṭṭhaṃ kho ayyāyo nidānaṃ, uddiṭṭhā aṭṭha pārājikā dhammā, uddiṭṭhā sattarasa saṅghādisesā dhammā, uddiṭṭhā tiṃsa nissaggiyā pācittiyā dhammā, uddiṭṭhā chasaṭṭhi satā pācittiyā dhammā, uddiṭṭhā aṭṭha pāṭidesanīyā dhammā, uddiṭṭhā sekhiyā dhammā, uddiṭṭhā satta adhika­ra­ṇa­sama­thā dhammā. Ettakaṃ tassa bhagavato suttāgataṃ sutta­pariyā­pannaṃ anvaddhamāsaṃ uddesaṃ āgacchati, tattha sabbāheva samaggāhi sammodamānāhi avivadamānāhi sikkhitabbanti.</p>
<p class="endsection">Vitthāruddeso catuttho.</p>
<p class="endsutta">Bhik­khu­ni­pāti­mokkhaṃ niṭṭhitaṃ.</p>
</article>
<aside id="metaarea">
<p>Text extracted from the <span class="smallcaps">VRI</span> edition of the Dvemātikāpāḷi. Headings and minor punctuation added by Bhikkhu Sujato.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
