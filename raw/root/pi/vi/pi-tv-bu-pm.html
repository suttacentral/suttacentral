<!DOCTYPE html>
<html>
<head>
<meta charset="UTF-8">
<meta author=" Text based on the VRI Tipitaka">
</head>
<body>
<div id="text" lang="pi">
<section class="sutta" id="pi-tv-bu-pm">
<article>
<div class="hgroup">
<p class="division">Dvemātikāpāḷi</p>
<h1>Theravāda Bhik­khu­pāti­mokkha</h1>
</div>
<p class="namo">Namo tassa bhagavato arahato sammā­sambud­dhassa</p>
<h2><span class="add"><a id="prelim">Introduction</a></span></h2>
<h3><span class="add">Pubbakaraṇaṃ</span></h3>
<p><a class="sc" id="1"></a>Sammajjanī padīpo ca, udakaṃ āsanena ca;<br> Uposathassa etāni, “pubbakaraṇa”nti vuccati.</p>
<h3><span class="add">Pubbakiccaṃ</span></h3>
<p><a class="sc" id="2"></a>Chanda, pārisuddhi, utukkhānaṃ, bhikkhugaṇanā ca ovādo;<br> Uposathassa etāni, “pubbakicca”nti vuccati.</p>
<h3><span class="add">Pattakallaaṅgā</span></h3>
<p><a class="sc" id="3"></a>Uposatho, yāvatikā ca bhikkhū kammappattā;<br> Sabhāgāpattiyo ca na vijjanti;<br> Vajjanīyā ca puggalā tasmiṃ na honti, “pattakalla”nti vuccati.</p>
<p><a class="sc" id="4"></a>Pub­bakara­ṇa­pubba­kiccāni samāpetvā desitā­patti­kassa samaggassa ­bhik­khu­saṅghassa anumatiyā pātimokkhaṃ uddisituṃ ārādhanaṃ karoma.</p>
<h2><a id="nidana">Nidānuddeso</a></h2>
<p><a class="sc" id="5"></a>Suṇātu me bhante saṅgho. Ajjuposatho pannaraso, yadi saṅghassa pattakallaṃ, saṅgho uposathaṃ kareyya, pātimokkhaṃ uddiseyya.</p>
<p><a class="sc" id="6"></a>Kiṃ saṅghassa pubbakiccaṃ? Pārisuddhiṃ āyasmanto ārocetha, pātimokkhaṃ uddisissāmi, taṃ sabbeva santā sādhukaṃ suṇoma manasi karoma. Yassa siyā āpatti, so āvikareyya, asantiyā āpattiyā tuṇhī bhavitabbaṃ, tuṇhībhāvena kho panāyasmante “parisuddhā”ti vedissāmi. Yathā kho pana pac­ce­ka­puṭṭhassa veyyākaraṇaṃ hoti, evamevaṃ evarūpāya parisāya yāvatatiyaṃ anusāvitaṃ hoti. Yo pana bhikkhu yāvatatiyaṃ anusāviyamāne saramāno santiṃ āpattiṃ nāvikareyya, sam­pajā­na­musā­vādassa hoti. Sam­pajā­na­musā­vādo kho panāyasmanto antarāyiko dhammo vutto bhagavatā, tasmā saramānena bhikkhunā āpannena visud­dhā­pekkhena santī āpatti āvikātabbā, āvikatā hissa phāsu hoti.</p>
<hr>
<p><a class="sc" id="7"></a>Uddiṭṭhaṃ kho āyasmanto nidānaṃ. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection">Nidānaṃ niṭṭhitaṃ.</p>
<h2><a id="pj">Pārājikuddeso</a></h2>
<p><a class="sc" id="8"></a>Tatrime cattāro pārājikā dhammā uddesaṃ āgacchanti.</p>
<h4><span class="add"><a id="pj1">Pārājika 1. Methunadhamma</a></span></h4>
<p><a class="sc" id="9"></a>Yo pana bhikkhu bhikkhūnaṃ sikkhā­sājīva­samā­panno sikkhaṃ appaccakkhāya dubbalyaṃ anāvikatvā methunaṃ dhammaṃ paṭiseveyya, antamaso tiracchā­na­gatā­yapi, pārājiko hoti asaṃvāso.</p>
<h4><span class="add"><a id="pj2">Pārājika 2. Adinnādāna</a></span></h4>
<p><a class="sc" id="10"></a>Yo pana bhikkhu gāmā vā araññā vā adinnaṃ they­ya­saṅ­khā­taṃ ādiyeyya, yathārūpe adinnādāne rājāno coraṃ gahetvā haneyyuṃ vā bandheyyuṃ vā pabbājeyyuṃ vā corosi bālosi mūḷhosi thenosīti, tathārūpaṃ bhikkhu adinnaṃ ādiyamāno ayampi pārājiko hoti asaṃvāso.</p>
<h4><span class="add"><a id="pj3">Pārājika 3. Manussaviggaha</a></span></h4>
<p><a class="sc" id="11"></a>Yo pana bhikkhu sañcicca manus­savig­gahaṃ jīvitā voropeyya, satthahārakaṃ vāssa pariyeseyya, maraṇavaṇṇaṃ vā saṃvaṇṇeyya, maraṇāya vā samādapeyya “ambho purisa kiṃ tuyhiminā pāpakena dujjīvitena, mataṃ te jīvitā seyyo”ti, iti cittamano cittasaṅkappo aneka­pariyā­yena maraṇavaṇṇaṃ vā saṃvaṇṇeyya, maraṇāya vā samādapeyya, ayampi pārājiko hoti asaṃvāso.</p>
<h4><span class="add"><a id="pj4">Pārājika 4. Uttari­manus­sa­dhamma</a></span></h4>
<p><a class="sc" id="12"></a>Yo pana bhikkhu anabhijānaṃ uttari­manus­sa­dhammaṃ attupanāyikaṃ ala­mariya­ñāṇadas­sanaṃ samudācareyya “iti jānāmi, iti passāmī”ti, tato aparena samayena sama­nug­gāhīya­māno vā asama­nug­gāhīya­māno vā āpanno visuddhāpekkho evaṃ vadeyya “ajānamevaṃ āvuso avacaṃ jānāmi, apassaṃ passāmi, tucchaṃ musā vilapi”nti, aññatra adhimānā, ayampi pārājiko hoti asaṃvāso.</p>
<hr>
<p><a class="sc" id="13"></a>Uddiṭṭhā kho āyasmanto cattāro pārājikā dhammā. Yesaṃ bhikkhu aññataraṃ vā aññataraṃ vā āpajjitvā na labhati bhikkhūhi saddhiṃ saṃvāsaṃ yathā pure, tathā pacchā, pārājiko hoti asaṃvāso. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection">Pārājikaṃ niṭṭhitaṃ</p>
<h2><a id="ss">Saṅghā­dise­sud­deso</a></h2>
<p><a class="sc" id="14"></a>Ime kho panāyasmanto terasa saṅghādisesā dhammā uddesaṃ āgacchanti.</p>
<h4><span class="add"><a id="ss1">Saṅghādisesa 1. Sukkavissaṭṭhi</a></span></h4>
<p><a class="sc" id="15"></a>Sañcetanikā sukkavissaṭṭhi aññatra supinantā saṅghādiseso.</p>
<h4><span class="add"><a id="ss2">Saṅghādisesa 2. Kāyasaṃsagga</a></span></h4>
<p><a class="sc" id="16"></a>Yo pana bhikkhu otiṇṇo vipariṇatena cittena mātugāmena saddhiṃ kāyasaṃsaggaṃ samāpajjeyya hatthaggāhaṃ vā veṇiggāhaṃ vā aññatarassa vā aññatarassa vā aṅgassa parāmasanaṃ, saṅghādiseso.</p>
<h4><span class="add"><a id="ss3">Saṅghādisesa 3. Duṭṭhullavācā</a></span></h4>
<p><a class="sc" id="17"></a>Yo pana bhikkhu otiṇṇo vipariṇatena cittena mātugāmaṃ duṭṭhullāhi vācāhi obhāseyya yathā taṃ yuvā yuvatiṃ methu­nu­pa­saṃhi­tāhi, saṅghādiseso.</p>
<h4><span class="add"><a id="ss4">Saṅghādisesa 4. Attakā­ma­pāri­cariya</a></span></h4>
<p><a class="sc" id="18"></a>Yo pana bhikkhu otiṇṇo vipariṇatena cittena mātugāmassa santike attakā­ma­pāri­cari­yāya vaṇṇaṃ bhāseyya “etadaggaṃ bhagini pāricariyānaṃ yā mādisaṃ sīlavantaṃ kalyāṇadhammaṃ brahmacāriṃ etena dhammena paricareyyā”ti methunu­pasaṃ­hi­tena, saṅghādiseso.</p>
<h4><span class="add"><a id="ss5">Saṅghādisesa 5. Sañcaritta</a></span></h4>
<p><a class="sc" id="19"></a>Yo pana bhikkhu sañcarittaṃ samāpajjeyya itthiyā vā purisamatiṃ purisassa vā itthimatiṃ, jāyattane vā jārattane vā, antamaso taṅkhaṇikāyapi, saṅghādiseso.</p>
<h4><span class="add"><a id="ss6">Saṅghādisesa 6. Kuṭikāra</a></span></h4>
<p><a class="sc" id="20"></a>Saññācikāya pana bhikkhunā kuṭiṃ kārayamānena assāmikaṃ attuddesaṃ pamāṇikā kāretabbā, tatridaṃ pamāṇaṃ, dīghaso dvādasa vidatthiyo sugata­vidat­thiyā, tiriyaṃ sattantarā, bhikkhū abhinetabbā vatthudesanāya, tehi bhikkhūhi vatthu desetabbaṃ anārambhaṃ saparikkamanaṃ. Sārambhe ce bhikkhu vatthusmiṃ aparikkamane saññācikāya kuṭiṃ kāreyya, bhikkhū vā anabhineyya vatthudesanāya, pamāṇaṃ vā atikkāmeyya, saṅghādiseso.</p>
<h4><span class="add"><a id="ss7">Saṅghādisesa 7. Vihārakāra</a></span></h4>
<p><a class="sc" id="21"></a>Mahallakaṃ pana bhikkhunā vihāraṃ kārayamānena sassāmikaṃ attuddesaṃ bhikkhū abhinetabbā vatthudesanāya, tehi bhikkhūhi vatthu desetabbaṃ anārambhaṃ saparikkamanaṃ. Sārambhe ce bhikkhu vatthusmiṃ aparikkamane mahallakaṃ vihāraṃ kāreyya, bhikkhū vā anabhineyya vatthudesanāya, saṅghādiseso.</p>
<h4><span class="add"><a id="ss8">Saṅghādisesa 8. Duṭṭhadosa</a></span></h4>
<p><a class="sc" id="22"></a>Yo pana bhikkhu bhikkhuṃ duṭṭho doso appatīto amūlakena pārājikena dhammena anuddhaṃseyya “appeva nāma naṃ imamhā brahmacariyā cāveyya”nti, tato aparena samayena sama­nug­gāhīya­māno vā asama­nug­gāhīya­māno vā amūlakañceva taṃ adhikaraṇaṃ hoti, bhikkhu ca dosaṃ patiṭṭhāti, saṅghādiseso.</p>
<h4><span class="add"><a id="ss9">Saṅghādisesa 9. Aññabhāgiya</a></span></h4>
<p><a class="sc" id="23"></a>Yo pana bhikkhu bhikkhuṃ duṭṭho doso appatīto aññabhāgiyassa adhikaraṇassa kiñcidesaṃ lesamattaṃ upādāya pārājikena dhammena anuddhaṃseyya “appeva nāma naṃ imamhā brahmacariyā cāveyya”nti, tato aparena samayena sama­nug­gāhīya­māno vā asama­nug­gāhīya­māno vā añña­bhāgi­yañ­ceva taṃ adhikaraṇaṃ hoti kocideso lesamatto upādinno, bhikkhu ca dosaṃ patiṭṭhāti, saṅghādiseso.</p>
<h4><span class="add"><a id="ss10">Saṅghādisesa 10. Saṅghabheda</a></span></h4>
<p><a class="sc" id="24"></a>Yo pana bhikkhu samaggassa saṅghassa bhedāya parakkameyya, bheda­na­saṃ­vatta­ni­kaṃ vā adhikaraṇaṃ samādāya paggayha tiṭṭheyya, so bhikkhu bhikkhūhi evamassa vacanīyo “māyasmā samaggassa saṅghassa bhedāya parakkami, bheda­na­saṃ­vatta­ni­kaṃ vā adhikaraṇaṃ samādāya paggayha aṭṭhāsi, sametāyasmā saṅghena, samaggo hi saṅgho sammodamāno avivadamāno ekuddeso phāsu viharatī”ti, evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ sama­nubhā­si­tabbo tassa paṭinissaggāya, yāvatatiyañce sama­nubhā­si­yamāno taṃ paṭi­nissaj­jeyya, iccetaṃ kusalaṃ, no ce paṭi­nissaj­jeyya, saṅghādiseso.</p>
<h4><span class="add"><a id="ss11">Saṅghādisesa 11. Bhedānuvattaka</a></span></h4>
<p><a class="sc" id="25"></a>Tasseva kho pana bhikkhussa bhikkhū honti anuvattakā vaggavādakā eko vā dve vā tayo vā, te evaṃ vadeyyuṃ “māyasmanto etaṃ bhikkhuṃ kiñci avacuttha, dhammavādī ceso bhikkhu, vinayavādī ceso bhikkhu, amhākañceso bhikkhu chandañca ruciñca ādāya voharati, jānāti, no bhāsati, amhākampetaṃ khamatī”ti, te bhikkhū bhikkhūhi evamassu vacanīyā “māyasmanto evaṃ avacuttha, na ceso bhikkhu dhammavādī, na ceso bhikkhu vinayavādī, ­mā­yasman­tānampi saṅghabhedo ruccittha, same­tā­yasman­tānaṃ saṅghena, samaggo hi saṅgho sammodamāno avivadamāno ekuddeso phāsu viharatī”ti, evañca te bhikkhū bhikkhūhi vuccamānā tatheva paggaṇheyyuṃ, te bhikkhū bhikkhūhi yāvatatiyaṃ sama­nubhā­si­tabbā tassa paṭinissaggāya, yāvatatiyañce sama­nubhā­si­yamānā taṃ paṭi­nissaj­jey­yuṃ, iccetaṃ kusalaṃ, no ce paṭi­nissaj­jey­yuṃ, saṅghādiseso.</p>
<h4><span class="add"><a id="ss12">Saṅghādisesa 12. Dubbaca</a></span></h4>
<p><a class="sc" id="26"></a>Bhikkhu paneva dubbacajātiko hoti uddesa­pariyā­pan­nesu sikkhāpadesu bhikkhūhi sahadhammikaṃ vuccamāno attānaṃ avacanīyaṃ karoti “mā maṃ āyasmanto kiñci avacuttha kalyāṇaṃ vā pāpakaṃ vā, ahampāyasmante na kiñci vakkhāmi kalyāṇaṃ vā pāpakaṃ vā, vira­ma­thā­yasmanto mama vacanāyā”ti, so bhikkhu bhikkhūhi evamassa vacanīyo “māyasmā attānaṃ avacanīyaṃ akāsi, vacanīya­mevā­yasmā attānaṃ karotu, āyasmāpi bhikkhū vadatu sahadhammena, bhikkhūpi āyasmantaṃ vakkhanti sahadhammena, evaṃ saṃvaddhā hi tassa bhagavato parisā yadidaṃ añña­mañña­vaca­nena añña­mañña­vuṭṭhā­panenā”ti, evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ sama­nubhā­si­tabbo tassa paṭinissaggāya, yāvatatiyañce sama­nubhā­si­yamāno taṃ paṭi­nissaj­jeyya, iccetaṃ kusalaṃ, no ce paṭi­nissaj­jeyya, saṅghādiseso.</p>
<h4><span class="add"><a id="ss13">Saṅghādisesa 13. Kuladūsaka</a></span></h4>
<p><a class="sc" id="27"></a>Bhikkhu paneva aññataraṃ gāmaṃ vā nigamaṃ vā upanissāya viharati kuladūsako pāpasamācāro, tassa kho pāpakā samācārā dissanti ceva suyyanti ca, kulāni ca tena duṭṭhāni dissanti ceva suyyanti ca, so bhikkhu bhikkhūhi evamassa vacanīyo “āyasmā kho kuladūsako pāpasamācāro, āyasmato kho pāpakā samācārā dissanti ceva suyyanti ca, kulāni cāyasmatā duṭṭhāni dissanti ceva suyyanti ca, pakkamatāyasmā imamhā āvāsā, alaṃ te idha vāsenā”ti, evañca so bhikkhu bhikkhūhi vuccamāno te bhikkhū evaṃ vadeyya “chandagāmino ca bhikkhū, dosagāmino ca bhikkhū, mohagāmino ca bhikkhū, bhayagāmino ca bhikkhū tādisikāya āpattiyā ekaccaṃ pabbājenti, ekaccaṃ na pabbājentī”ti, so bhikkhu bhikkhūhi evamassa vacanīyo “māyasmā evaṃ avaca, na ca bhikkhū chandagāmino, na ca bhikkhū dosagāmino, na ca bhikkhū mohagāmino, na ca bhikkhū bhayagāmino, āyasmā kho kuladūsako pāpasamācāro, āyasmato kho pāpakā samācārā dissanti ceva suyyanti ca, kulāni cāyasmatā duṭṭhāni dissanti ceva suyyanti ca, pakkamatāyasmā imamhā āvāsā, alaṃ te idha vāsenā”ti, evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ sama­nubhā­si­tabbo tassa paṭinissaggāya, yāvatatiyañce sama­nubhā­si­yamāno taṃ paṭi­nissaj­jeyya, iccetaṃ kusalaṃ, no ce paṭi­nissaj­jeyya, saṅghādiseso.</p>
<hr>
<p><a class="sc" id="28"></a>Uddiṭṭhā kho āyasmanto terasa saṅghādisesā dhammā nava paṭhamāpattikā, cattāro yāvatatiyakā. Yesaṃ bhikkhu aññataraṃ vā aññataraṃ vā āpajjitvā yāvatīhaṃ jānaṃ paṭicchādeti, tāvatīhaṃ tena bhikkhunā akāmā parivatthabbaṃ. Pari­vuttha­pari­vāsena bhikkhunā uttari chārattaṃ ­bhik­khu­mānattāya paṭi­pajji­tabbaṃ, ciṇṇamānatto bhikkhu yattha siyā vīsatigaṇo bhikkhusaṅgho, tattha so bhikkhu abbhetabbo. Ekenapi ce ūno vīsatigaṇo bhikkhusaṅgho taṃ bhikkhuṃ abbheyya, so ca bhikkhu anabbhito, te ca bhikkhū gārayhā, ayaṃ tattha sāmīci. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection">Saṅghādiseso niṭṭhito</p>
<h2><a id="ay">Aniyatuddeso</a></h2>
<p><a class="sc" id="29"></a>Ime kho panāyasmanto dve aniyatā dhammā uddesaṃ āgacchanti.</p>
<h4><span class="add"><a id="ay1">Aniyata 1. Paṭhamaaniyata</a></span></h4>
<p><a class="sc" id="30"></a>Yo pana bhikkhu mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappeyya, tamenaṃ sad­dhey­yavacasā upāsikā disvā tiṇṇaṃ dhammānaṃ aññatarena vadeyya pārājikena vā saṅghādisesena vā pācittiyena vā, nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo pārājikena vā saṅghādisesena vā pācittiyena vā, yena vā sā sad­dhey­yavacasā upāsikā vadeyya, tena so bhikkhu kāretabbo, ayaṃ dhammo aniyato.</p>
<h4><span class="add"><a id="ay2">Aniyata 2. Dutiyaaniyata</a></span></h4>
<p><a class="sc" id="31"></a>Na heva kho pana paṭicchannaṃ āsanaṃ hoti nālaṃ­kamma­niyaṃ, alañca kho hoti mātugāmaṃ duṭṭhullāhi vācāhi obhāsituṃ, yo pana bhikkhu tathārūpe āsane mātugāmena saddhiṃ eko ekāya raho nisajjaṃ kappeyya, tamenaṃ sad­dhey­yavacasā upāsikā disvā dvinnaṃ dhammānaṃ aññatarena vadeyya saṅghādisesena vā pācittiyena vā, nisajjaṃ bhikkhu paṭijānamāno dvinnaṃ dhammānaṃ aññatarena kāretabbo saṅghādisesena vā pācittiyena vā, yena vā sā sad­dhey­yavacasā upāsikā vadeyya, tena so bhikkhu kāretabbo, ayampi dhammo aniyato.</p>
<hr>
<p><a class="sc" id="32"></a>Uddiṭṭhā kho āyasmanto dve aniyatā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection">Aniyato niṭṭhito</p>
<h2><a id="np">­Nissag­giya­pācit­tiyā</a></h2>
<p><a class="sc" id="33"></a>Ime kho panāyasmanto tiṃsa nissaggiyā pācittiyā dhammā uddesaṃ āgacchanti.</p>
<h3><span class="add">Chapter 1. Kaṭhina</span></h3>
<h4><span class="add"><a id="np1">Nissaggiya Pācittiya 1. Kathina</a></span></h4>
<p><a class="sc" id="34"></a>­Niṭṭhi­ta­cīvaras­miṃ bhikkhunā ubbhatasmiṃ kathine dasāhaparamaṃ atirekacīvaraṃ dhāretabbaṃ, taṃ atikkāmayato nissaggiyaṃ pācittiyaṃ.</p>
<h4><span class="add"><a id="np2">Nissaggiya Pācittiya 2. Udosita</a></span></h4>
<p><a class="sc" id="35"></a>­Niṭṭhi­ta­cīvaras­miṃ bhikkhunā ubbhatasmiṃ kathine ekarattampi ce bhikkhu ticīvarena vippavaseyya, aññatra ­bhik­khu­sam­mutiyā nissaggiyaṃ pācittiyaṃ.</p>
<h4><span class="add"><a id="np3">Nissaggiya Pācittiya 3. Akālacīvara</a></span></h4>
<p><a class="sc" id="36"></a>­Niṭṭhi­ta­cīvaras­miṃ bhikkhunā ubbhatasmiṃ kathine bhikkhuno paneva akālacīvaraṃ uppajjeyya, ākaṅkhamānena bhikkhunā paṭig­ga­hetab­baṃ, paṭiggahetvā khippameva kāretabbaṃ, no cassa pāripūri, māsaparamaṃ tena bhikkhunā taṃ cīvaraṃ nikkhipitabbaṃ ūnassa pāripūriyā satiyā paccāsāya. Tato ce uttari nikkhipeyya satiyāpi paccāsāya, nissaggiyaṃ pācittiyaṃ.</p>
<h4><span class="add"><a id="np4">Nissaggiya Pācittiya 4. Purāṇacīvara</a></span></h4>
<p><a class="sc" id="37"></a>Yo pana bhikkhu aññātikāya bhikkhuniyā purāṇacīvaraṃ dhovāpeyya vā rajāpeyya vā ākoṭāpeyya vā, nissaggiyaṃ pācittiyaṃ.</p>
<h4><span class="add"><a id="np5">Nissaggiya Pācittiya 5. Cīvara­paṭig­gahaṇa</a></span></h4>
<p><a class="sc" id="38"></a>Yo pana bhikkhu aññātikāya bhikkhuniyā hatthato cīvaraṃ paṭiggaṇheyya aññatra pārivattakā, nissaggiyaṃ pācittiyaṃ.</p>
<h4><span class="add"><a id="np6">Nissaggiya Pācittiya 6. Aññāta­ka­viñ­ñatti</a></span></h4>
<p><a class="sc" id="39"></a>Yo pana bhikkhu aññātakaṃ gahapatiṃ vā gahapatāniṃ vā cīvaraṃ viññāpeyya aññatra samayā, nissaggiyaṃ pācittiyaṃ. Tatthāyaṃ samayo, acchinnacīvaro vā hoti bhikkhu, naṭṭhacīvaro vā, ayaṃ tattha samayo.</p>
<h4><span class="add"><a id="np7">Nissaggiya Pācittiya 7. Tatuttari</a></span></h4>
<p><a class="sc" id="40"></a>Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya, santa­rutta­ra­paramaṃ tena bhikkhunā tato cīvaraṃ sāditabbaṃ. Tato ce uttari sādiyeyya, nissaggiyaṃ pācittiyaṃ.</p>
<h4><span class="add"><a id="np8">Nissaggiya Pācittiya 8. Paṭha­ma­u­pak­khaṭa</a></span></h4>
<p><a class="sc" id="41"></a>Bhikkhuṃ paneva uddissa aññātakassa gahapatissa vā gahapatāniyā vā cīvara­ce­tāpannaṃ upakkhaṭaṃ hoti “iminā cīvara­cetā­pan­nena cīvaraṃ cetāpetvā itthannāmaṃ bhikkhuṃ cīvarena acchādessāmī”ti, tatra ce so bhikkhu pubbe appavārito upasaṅkamitvā cīvare vikappaṃ āpajjeyya “sādhu vata maṃ āyasmā iminā cīvara­cetā­pan­nena evarūpaṃ vā evarūpaṃ vā cīvaraṃ cetāpetvā acchādehī”ti kal­yāṇa­kam­yataṃ upādāya, nissaggiyaṃ pācittiyaṃ.</p>
<h4><span class="add"><a id="np9">Nissaggiya Pācittiya 9. Dutiya­u­pak­khaṭa</a></span></h4>
<p><a class="sc" id="42"></a>Bhikkhuṃ paneva uddissa ubhinnaṃ aññātakānaṃ gahapatīnaṃ vā gahapatānīnaṃ vā pac­ce­ka­cīvara­ce­tāpannāni upakkhaṭāni honti “imehi mayaṃ pac­ce­ka­cīvara­cetā­pan­nehi pac­ce­ka­cīvarāni cetāpetvā itthannāmaṃ bhikkhuṃ cīvarehi acchādessāmā”ti, tatra ce so bhikkhu pubbe appavārito upasaṅkamitvā cīvare vikappaṃ āpajjeyya “sādhu vata maṃ āyasmanto imehi pac­ce­ka­cīvara­cetā­pan­nehi evarūpaṃ vā evarūpaṃ vā cīvaraṃ cetāpetvā acchādetha ubhova santā ekenā”ti kal­yāṇa­kam­yataṃ upādāya, nissaggiyaṃ pācittiyaṃ.</p>
<h4><span class="add"><a id="np10">Nissaggiya Pācittiya 10. Rāja</a></span></h4>
<p><a class="sc" id="43"></a>Bhikkhuṃ paneva uddissa rājā vā rājabhoggo vā brāhmaṇo vā gahapatiko vā dūtena cīvara­ce­tāpannaṃ pahiṇeyya “iminā cīvara­cetā­pan­nena cīvaraṃ cetāpetvā itthannāmaṃ bhikkhuṃ cīvarena acchādehī”ti. So ce dūto taṃ bhikkhuṃ upasaṅkamitvā evaṃ vadeyya “idaṃ kho, bhante, āyasmantaṃ uddissa cīvara­ce­tāpannaṃ ābhataṃ, paṭiggaṇhātu āyasmā cīvara­cetā­panna”nti. Tena bhikkhunā so dūto evamassa vacanīyo “na kho mayaṃ, āvuso, cīvara­ce­tāpannaṃ paṭiggaṇhāma, cīvarañca kho mayaṃ paṭiggaṇhāma kālena kappiya”nti. So ce dūto taṃ bhikkhuṃ evaṃ vadeyya “atthi panāyasmato koci veyyāvaccakaro”ti. Cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā “eso kho, āvuso, bhikkhūnaṃ veyyāvaccakaro”ti. So ce dūto taṃ vey­yāvac­ca­karaṃ saññāpetvā taṃ bhikkhuṃ upasaṅkamitvā evaṃ vadeyya “yaṃ kho, bhante, āyasmā vey­yāvac­ca­karaṃ niddisi, saññatto so mayā, upa­saṅka­ma­tāyasmā kālena, cīvarena taṃ acchādessatī”ti. Cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṃ codetabbo sāretabbo “attho me, āvuso, cīvarenā”ti, dvattikkhattuṃ codayamāno sārayamāno taṃ cīvaraṃ abhi­nip­phā­deyya, iccetaṃ kusalaṃ, no ce abhi­nip­phā­deyya, catukkhattuṃ pañcakkhattuṃ chak­khat­tu­paramaṃ tuṇhībhūtena uddissa ṭhātabbaṃ, catukkhattuṃ pañcakkhattuṃ chak­khat­tu­paramaṃ tuṇhībhūto uddissa tiṭṭhamāno taṃ cīvaraṃ abhi­nip­phā­deyya, iccetaṃ kusalaṃ, tato ce uttari vāyamamāno taṃ cīvaraṃ abhi­nip­phā­deyya, nissaggiyaṃ pācittiyaṃ. No ce abhi­nip­phā­deyya, yatassa cīvara­ce­tāpannaṃ ābhataṃ, tattha sāmaṃ vā gantabbaṃ, dūto vā pāhetabbo “yaṃ kho tumhe āyasmanto bhikkhuṃ uddissa cīvara­ce­tāpannaṃ pahiṇittha, na taṃ tassa bhikkhuno kiñci atthaṃ anubhoti, yuñ­jan­tā­yasmanto sakaṃ, mā vo sakaṃ vinassā”ti, ayaṃ tattha sāmīci.</p>
<p class="endsection">Kathinavaggo paṭhamo.</p>
<h3><span class="add">Chapter 2. Kosiya</span></h3>
<h4><span class="add"><a id="np11">Nissaggiya Pācittiya 11. Kosiya</a></span></h4>
<p><a class="sc" id="44"></a>Yo pana bhikkhu kosiyamissakaṃ santhataṃ kārāpeyya, nissaggiyaṃ pācittiyaṃ.</p>
<h4><span class="add"><a id="np12">Nissaggiya Pācittiya 12. Suddhakāḷaka</a></span></h4>
<p><a class="sc" id="45"></a>Yo pana bhikkhu suddha­kāḷakā­naṃ eḷakalomānaṃ santhataṃ kārāpeyya, nissaggiyaṃ pācittiyaṃ.</p>
<h4><span class="add"><a id="np13">Nissaggiya Pācittiya 13. Dvebhāga</a></span></h4>
<p><a class="sc" id="46"></a>Navaṃ pana bhikkhunā santhataṃ kārayamānena dve bhāgā suddha­kāḷakā­naṃ eḷakalomānaṃ ādātabbā, tatiyaṃ odātānaṃ, catutthaṃ gocariyānaṃ. Anādā ce bhikkhu dve bhāge suddha­kāḷakā­naṃ eḷakalomānaṃ, tatiyaṃ odātānaṃ, catutthaṃ gocariyānaṃ, navaṃ santhataṃ kārāpeyya, nissaggiyaṃ pācittiyaṃ.</p>
<h4><span class="add"><a id="np14">Nissaggiya Pācittiya 14. Chabbassa</a></span></h4>
<p><a class="sc" id="47"></a>Navaṃ pana bhikkhunā santhataṃ kārāpetvā chabbassāni dhāretabbaṃ, orena ce channaṃ vassānaṃ taṃ santhataṃ vissajjetvā vā avissajjetvā vā aññaṃ navaṃ santhataṃ kārāpeyya aññatra ­bhik­khu­sam­mutiyā, nissaggiyaṃ pācittiyaṃ.</p>
<h4><span class="add"><a id="np15">Nissaggiya Pācittiya 15. Nisīda­na­san­thata</a></span></h4>
<p><a class="sc" id="48"></a>Nisīda­na­san­tha­taṃ pana bhikkhunā kārayamānena purāṇa­san­tha­tassa sāmantā sugatavidatthi ādātabbā dubbaṇ­ṇa­karaṇāya. Anādā ce bhikkhu purāṇasantha tassa sāmantā sugata­vidat­thiṃ, navaṃ nisīda­na­san­tha­taṃ kārāpeyya, nissaggiyaṃ pācittiyaṃ.</p>
<h4><span class="add"><a id="np16">Nissaggiya Pācittiya 16. Eḷakaloma</a></span></h4>
<p><a class="sc" id="49"></a>Bhikkhuno paneva addhā­na­maggap­paṭi­pannassa eḷakalomāni uppajjeyyuṃ, ākaṅkhamānena bhikkhunā paṭig­ga­hetab­bāni, paṭiggahetvā tiyoja­na­paramaṃ sahatthā haritabbāni asante hārake. Tato ce uttari hareyya, asantepi hārake, nissaggiyaṃ pācittiyaṃ.</p>
<h4><span class="add"><a id="np17">Nissaggiya Pācittiya 17. Eḷaka­lo­madho­vāpana</a></span></h4>
<p><a class="sc" id="50"></a>Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṃ pācittiyaṃ.</p>
<h4><span class="add"><a id="np18">Nissaggiya Pācittiya 18. Rūpiya</a></span></h4>
<p><a class="sc" id="51"></a>Yo pana bhikkhu jāta­rūpa­rajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyaṃ.</p>
<h4><span class="add"><a id="np19">Nissaggiya Pācittiya 19. Rūpiya­saṃvo­hāra</a></span></h4>
<p><a class="sc" id="52"></a>Yo pana bhikkhu nānappakārakaṃ rūpiya­saṃ­vohāraṃ samāpajjeyya, nissaggiyaṃ pācittiyaṃ.</p>
<h4><span class="add"><a id="np20">Nissaggiya Pācittiya 20. Kayavikkaya</a></span></h4>
<p><a class="sc" id="53"></a>Yo pana bhikkhu nānappakārakaṃ kayavikkayaṃ samāpajjeyya, nissaggiyaṃ pācittiyaṃ.</p>
<p class="endsection">Kosiyavaggo dutiyo.</p>
<h3><span class="add">Chapter 3. Patta</span></h3>
<h4><span class="add"><a id="np21">Nissaggiya Pācittiya 21. Patta</a></span></h4>
<p><a class="sc" id="54"></a>Dasāhaparamaṃ atirekapatto dhāretabbo, taṃ atikkāmayato nissaggiyaṃ pācittiyaṃ.</p>
<h4><span class="add"><a id="np22">Nissaggiya Pācittiya 22. Ūnapañ­ca­bandhana</a></span></h4>
<p><a class="sc" id="55"></a>Yo pana bhikkhu ūnapañ­ca­bandha­nena pattena aññaṃ navaṃ pattaṃ cetāpeyya, nissaggiyaṃ pācittiyaṃ. Tena bhikkhunā so patto ­bhik­khu­parisāya nissajjitabbo, yo ca tassā ­bhik­khu­parisāya pattapariyanto, so tassa bhikkhuno padātabbo “ayaṃ te bhikkhu patto yāva bhedanāya dhāretabbo”ti, ayaṃ tattha sāmīci.</p>
<h4><span class="add"><a id="np23">Nissaggiya Pācittiya 23. Bhesajja</a></span></h4>
<p><a class="sc" id="56"></a>Yāni kho pana tāni gilānānaṃ bhikkhūnaṃ paṭisāyanīyāni bhesajjāni, seyyathidaṃ—sappi navanītaṃ telaṃ madhu phāṇitaṃ, tāni paṭiggahetvā sattāhaparamaṃ sanni­dhi­kārakaṃ pari­bhuñji­tabbāni, taṃ atikkāmayato nissaggiyaṃ pācittiyaṃ.</p>
<h4><span class="add"><a id="np24">Nissaggiya Pācittiya 24. Vassikasāṭika</a></span></h4>
<p><a class="sc" id="57"></a>“Māso seso gimhāna”nti bhikkhunā vassi­ka­sāṭika­cīvaraṃ pariyesitabbaṃ, “addhamāso seso gimhāna”nti katvā nivāsetabbaṃ. Orena ce “māso seso gimhāna”nti vassi­ka­sāṭika­cīvaraṃ pariyeseyya, orena“ddhamāso seso gimhāna”nti katvā nivāseyya, nissaggiyaṃ pācittiyaṃ.</p>
<h4><span class="add"><a id="np25">Nissaggiya Pācittiya 25. Cīvara­acchin­dana</a></span></h4>
<p><a class="sc" id="58"></a>Yo pana bhikkhu bhikkhussa sāmaṃ cīvaraṃ datvā kupito anattamano acchindeyya vā acchindāpeyya vā, nissaggiyaṃ pācittiyaṃ.</p>
<h4><span class="add"><a id="np26">Nissaggiya Pācittiya 26. Suttaviññatti</a></span></h4>
<p><a class="sc" id="59"></a>Yo pana bhikkhu sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyaṃ.</p>
<h4><span class="add"><a id="np27">Nissaggiya Pācittiya 27. Mahāpesakāra</a></span></h4>
<p><a class="sc" id="60"></a>Bhikkhuṃ paneva uddissa aññātako gahapati vā gahapatānī vā tantavāyehi cīvaraṃ vāyāpeyya, tatra ce so bhikkhu pubbe appavārito tantavāye upasaṅkamitvā cīvare vikappaṃ āpajjeyya “idaṃ kho, āvuso, cīvaraṃ maṃ uddissa viyyati, āyatañca karotha, vitthatañca, appitañca, suvītañca, suppavāyitañca, suvilekhitañca, suvi­tacchi­tañca karotha, appeva nāma mayampi āyasmantānaṃ kiñcimattaṃ anupa­daj­jeyyāmā”ti. Evañca so bhikkhu vatvā kiñcimattaṃ anupadajjeyya antamaso piṇḍa­pāta­mattampi, nissaggiyaṃ pācittiyaṃ.</p>
<h4><span class="add"><a id="np28">Nissaggiya Pācittiya 28. Accekacīvara</a></span></h4>
<p><a class="sc" id="61"></a>Dasāhānāgataṃ kat­ti­ka­te­māsika­puṇṇamaṃ bhikkhuno paneva accekacīvaraṃ uppajjeyya, accekaṃ maññamānena bhikkhunā paṭig­ga­hetab­baṃ, paṭiggahetvā yāva cīvara­kālasa­mayaṃ nikkhipitabbaṃ. Tato ce uttari nikkhipeyya, nissaggiyaṃ pācittiyaṃ.</p>
<h4><span class="add"><a id="np29">Nissaggiya Pācittiya 29. Sāsaṅka</a></span></h4>
<p><a class="sc" id="62"></a>Upavassaṃ kho pana kat­ti­ka­puṇṇamaṃ yāni kho pana tāni āraññakāni senāsanāni sāsaṅ­ka­samma­tāni sappaṭibhayāni, tathārūpesu bhikkhu senāsanesu viharanto ākaṅkhamāno tiṇṇaṃ cīvarānaṃ aññataraṃ cīvaraṃ antaraghare nikkhipeyya, siyā ca tassa bhikkhuno kocideva paccayo tena cīvarena vippavāsāya, chā­ratta­pa­ramaṃ tena bhikkhunā tena cīvarena vippa­vasi­tabbaṃ. Tato ce uttari vippavaseyya aññatra ­bhik­khu­sam­mutiyā, nissaggiyaṃ pācittiyaṃ.</p>
<h4><span class="add"><a id="np30">Nissaggiya Pācittiya 30. Pariṇata</a></span></h4>
<p><a class="sc" id="63"></a>Yo pana bhikkhu jānaṃ saṅghikaṃ lābhaṃ pariṇataṃ attano pariṇāmeyya, nissaggiyaṃ pācittiyaṃ.</p>
<p class="endsection">Pattavaggo tatiyo.</p>
<hr>
<p><a class="sc" id="64"></a>Uddiṭṭhā kho āyasmanto tiṃsa nissaggiyā pācittiyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection">­Nissag­giya­pācit­tiyā niṭṭhitā</p>
<h2><a id="pc">Suddha­pācit­tiyā</a></h2>
<p><a class="sc" id="65"></a>Ime kho panāyasmanto dvenavuti pācittiyā dhammā uddesaṃ āgacchanti.</p>
<h3><span class="add">Chapter 1. Musāvāda</span></h3>
<h4><span class="add"><a id="pc1">Pācittiya 1. Musāvāda</a></span></h4>
<p>Sam­pajā­na­musā­vāde pācittiyaṃ.</p>
<h4><span class="add"><a id="pc2">Pācittiya 2. Omasavāda</a></span></h4>
<p>Omasavāde pācittiyaṃ.</p>
<h4><span class="add"><a id="pc3">Pācittiya 3. Pesuñña</a></span></h4>
<p>Bhikkhupesuññe pācittiyaṃ.</p>
<h4><span class="add"><a id="pc4">Pācittiya 4. Padasodhamma</a></span></h4>
<p><a class="sc" id="66"></a>Yo pana bhikkhu anupasampannaṃ padaso dhammaṃ vāceyya, pācittiyaṃ.</p>
<h4><span class="add"><a id="pc5">Pācittiya 5. Paṭha­ma­saha­seyya</a></span></h4>
<p><a class="sc" id="67"></a>Yo pana bhikkhu anupa­sam­pan­nena uttari­di­ratta­ti­rattaṃ sahaseyyaṃ kappeyya, pācittiyaṃ.</p>
<h4><span class="add"><a id="pc6">Pācittiya 6. Dutiya­saha­seyya</a></span></h4>
<p><a class="sc" id="68"></a>Yo pana bhikkhu mātugāmena sahaseyyaṃ kappeyya, pācittiyaṃ.</p>
<h4><span class="add"><a id="pc7">Pācittiya 7. Dhammadesanā</a></span></h4>
<p><a class="sc" id="69"></a>Yo pana bhikkhu mātugāmassa uttari­chappañ­cavācāhi dhammaṃ deseyya aññatra viññunā purisa­vigga­hena, pācittiyaṃ.</p>
<h4><span class="add"><a id="pc8">Pācittiya 8. Bhūtārocana</a></span></h4>
<p><a class="sc" id="70"></a>Yo pana bhikkhu anupa­sam­pannassa uttari­manus­sa­dhammaṃ āroceyya, bhūtasmiṃ pācittiyaṃ.</p>
<h4><span class="add"><a id="pc9">Pācittiya 9. Duṭṭhul­lā­rocana</a></span></h4>
<p><a class="sc" id="71"></a>Yo pana bhikkhu bhikkhussa duṭṭhullaṃ āpattiṃ anupa­sam­pannassa āroceyya aññatra ­bhik­khu­sam­mutiyā, pācittiyaṃ.</p>
<h4><span class="add"><a id="pc10">Pācittiya 10. Pathavīkhaṇana</a></span></h4>
<p><a class="sc" id="72"></a>Yo pana bhikkhu pathaviṃ khaṇeyya vā khaṇāpeyya vā pācittiyaṃ.</p>
<p class="endsection">Musāvādavaggo paṭhamo</p>
<h3><span class="add">Chapter 2. Bhūtagāma</span></h3>
<h4><span class="add"><a id="pc11">Pācittiya 11. Bhūtagāma</a></span></h4>
<p>Bhūta­gāma­pātab­yatāya pācittiyaṃ.</p>
<h4><span class="add"><a id="pc12">Pācittiya 12. Aññavādaka</a></span></h4>
<p>Aññavādake, vihesake pācittiyaṃ.</p>
<h4><span class="add"><a id="pc13">Pācittiya 13. Ujjhāpanaka</a></span></h4>
<p>Ujjhāpanake, khiyyanake pācittiyaṃ.</p>
<h4><span class="add"><a id="pc14">Pācittiya 14. Paṭha­ma­se­nāsana</a></span></h4>
<p><a class="sc" id="73"></a>Yo pana bhikkhu saṅghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamanto neva uddhareyya, na uddharāpeyya, anāpucchaṃ vā gaccheyya, pācittiyaṃ.</p>
<h4><span class="add"><a id="pc15">Pācittiya 15. Dutiyasenāsana</a></span></h4>
<p><a class="sc" id="74"></a>Yo pana bhikkhu saṅghike vihāre seyyaṃ santharitvā vā santharāpetvā vā taṃ pakkamanto neva uddhareyya, na uddharāpeyya, anāpucchaṃ vā gaccheyya, pācittiyaṃ.</p>
<h4><span class="add"><a id="pc16">Pācittiya 16. Anupakhajja</a></span></h4>
<p><a class="sc" id="75"></a>Yo pana bhikkhu saṅghike vihāre jānaṃ pubbupagataṃ bhikkhuṃ anupakhajja seyyaṃ kappeyya “yassa sambādho bhavissati, so pakkamissatī”ti etadeva paccayaṃ karitvā anaññaṃ, pācittiyaṃ.</p>
<h4><span class="add"><a id="pc17">Pācittiya 17. Nikkaḍḍhana</a></span></h4>
<p><a class="sc" id="76"></a>Yo pana bhikkhu bhikkhuṃ kupito anattamano saṅghikā vihārā nikkaḍḍheyya vā nikkaḍḍhāpeyya vā, pācittiyaṃ.</p>
<h4><span class="add"><a id="pc18">Pācittiya 18. Vehāsakuṭi</a></span></h4>
<p><a class="sc" id="77"></a>Yo pana bhikkhu saṅghike vihāre upari­vehāsa­kuṭiyā āhaccapādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyaṃ.</p>
<h4><span class="add"><a id="pc19">Pācittiya 19. Mahalla­ka­vihāra</a></span></h4>
<p><a class="sc" id="78"></a>Mahallakaṃ pana bhikkhunā vihāraṃ kārayamānena yāva dvārakosā aggaḷaṭ­ṭhapa­nāya ālokasan­dhi­pari­kammāya dvattic­chada­nassa pariyāyaṃ appaharite ṭhitena adhiṭṭhātabbaṃ, tato ce uttari appaharitepi ṭhito adhiṭṭhaheyya, pācittiyaṃ.</p>
<h4><span class="add"><a id="pc20">Pācittiya 20. Sappāṇaka</a></span></h4>
<p><a class="sc" id="79"></a>Yo pana bhikkhu jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyaṃ.</p>
<p class="endsection">Bhūtagāmavaggo dutiyo</p>
<h3><span class="add">Chapter 3. Ovāda</span></h3>
<h4><span class="add"><a id="pc21">Pācittiya 21. Ovāda</a></span></h4>
<p><a class="sc" id="80"></a>Yo pana bhikkhu asammato bhikkhuniyo ovadeyya, pācittiyaṃ.</p>
<h4><span class="add"><a id="pc22">Pācittiya 22. Atthaṅgata</a></span></h4>
<p><a class="sc" id="81"></a>Sammatopi ce bhikkhu atthaṅgate sūriye bhikkhuniyo ovadeyya, pācittiyaṃ.</p>
<h4><span class="add"><a id="pc23">Pācittiya 23. Bhik­khu­nu­passaya</a></span></h4>
<p><a class="sc" id="82"></a>Yo pana bhikkhu ­bhik­khu­nu­passa­yaṃ upasaṅkamitvā bhikkhuniyo ovadeyya aññatra samayā, pācittiyaṃ. Tatthāyaṃ samayo, gilānā hoti bhikkhunī, ayaṃ tattha samayo.</p>
<h4><span class="add"><a id="pc24">Pācittiya 24. Āmisa</a></span></h4>
<p><a class="sc" id="83"></a>Yo pana bhikkhu evaṃ vadeyya “āmisahetu therā bhikkhū bhikkhuniyo ovadantī”ti, pācittiyaṃ.</p>
<h4><span class="add"><a id="pc25">Pācittiya 25. Cīvaradāna</a></span></h4>
<p><a class="sc" id="84"></a>Yo pana bhikkhu aññātikāya bhikkhuniyā cīvaraṃ dadeyya aññatra pārivattakā, pācittiyaṃ.</p>
<h4><span class="add"><a id="pc26">Pācittiya 26. Cīvarasibbana</a></span></h4>
<p><a class="sc" id="85"></a>Yo pana bhikkhu aññātikāya bhikkhuniyā cīvaraṃ sibbeyya vā sibbāpeyya vā, pācittiyaṃ.</p>
<h4><span class="add"><a id="pc27">Pācittiya 27. Saṃvidhāna</a></span></h4>
<p><a class="sc" id="86"></a>Yo pana bhikkhu bhikkhuniyā saddhiṃ saṃvidhāya ekaddhā­na­maggaṃ paṭipajjeyya antamaso gāmantarampi aññatra samayā, pācittiyaṃ. Tatthāyaṃ samayo, satthagamanīyo hoti maggo, sāsaṅkasammato, sappaṭibhayo, ayaṃ tattha samayo.</p>
<h4><span class="add"><a id="pc28">Pācittiya 28. Nāvābhiruhana</a></span></h4>
<p><a class="sc" id="87"></a>Yo pana bhikkhu bhikkhuniyā saddhiṃ saṃvidhāya ekaṃ nāvaṃ abhiruheyya uddhaṃgāminiṃ vā adhogāminiṃ vā aññatra tiriyaṃ taraṇāya, pācittiyaṃ.</p>
<h4><span class="add"><a id="pc29">Pācittiya 29. Paripācita</a></span></h4>
<p><a class="sc" id="88"></a>Yo pana bhikkhu jānaṃ ­bhik­khu­ni­pari­pācitaṃ piṇḍapātaṃ bhuñjeyya aññatra pubbe gihisamārambhā, pācittiyaṃ.</p>
<h4><span class="add"><a id="pc30">Pācittiya 30. Rahonisajja</a></span></h4>
<p><a class="sc" id="89"></a>Yo pana bhikkhu bhikkhuniyā saddhiṃ eko ekāya raho nisajjaṃ kappeyya, pācittiyaṃ.</p>
<p class="endsection">Ovādavaggo tatiyo</p>
<h3><span class="add">Chapter 4. Bhojanavaggo</span></h3>
<h4><span class="add"><a id="pc31">Pācittiya 31. Āvasathapiṇḍa</a></span></h4>
<p><a class="sc" id="90"></a>Agilānena bhikkhunā eko āvasathapiṇḍo bhuñjitabbo. Tato ce uttari bhuñjeyya, pācittiyaṃ.</p>
<h4><span class="add"><a id="pc32">Pācittiya 32. Gaṇabhojana</a></span></h4>
<p><a class="sc" id="91"></a>Gaṇabhojane aññatra samayā pācittiyaṃ. Tatthāyaṃ samayo, gilānasamayo, cīvara­dāna­samayo, cīvara­kāra­samayo, addhā­nagama­na­samayo, nāvābhiru­hana­samayo, mahāsamayo, samaṇa­bhatta­samayo, ayaṃ tattha samayo.</p>
<h4><span class="add"><a id="pc33">Pācittiya 33. Param­para­bhojana</a></span></h4>
<p><a class="sc" id="92"></a>Param­para­bhojane aññatra samayā pācittiyaṃ. Tatthāyaṃ samayo, gilānasamayo, cīvara­dāna­samayo, cīvara­kāra­samayo, ayaṃ tattha samayo.</p>
<h4><span class="add"><a id="pc34">Pācittiya 34. Kāṇamātu</a></span></h4>
<p><a class="sc" id="93"></a>Bhikkhuṃ paneva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānena bhikkhunā dvatti­patta­pūrā paṭiggahetabbā. Tato ce uttari paṭiggaṇheyya, pācittiyaṃ. Dvatti­patta­pūre paṭiggahetvā tato nīharitvā bhikkhūhi saddhiṃ saṃ­vibha­ji­tab­baṃ, ayaṃ tattha sāmīci.</p>
<h4><span class="add"><a id="pc35">Pācittiya 35. Paṭha­ma­pavāraṇā</a></span></h4>
<p><a class="sc" id="94"></a>Yo pana bhikkhu bhuttāvī pavārito anatirittaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</p>
<h4><span class="add"><a id="pc36">Pācittiya 36. Dutiyapavāraṇā</a></span></h4>
<p><a class="sc" id="95"></a>Yo pana bhikkhu bhikkhuṃ bhuttāviṃ pavāritaṃ anatirittena khādanīyena vā bhojanīyena vā abhihaṭṭhuṃ pavāreyya “handa bhikkhu khāda vā bhuñja vā”ti jānaṃ āsādanāpekkho, bhuttasmiṃ pācittiyaṃ.</p>
<h4><span class="add"><a id="pc37">Pācittiya 37. Vikālabhojana</a></span></h4>
<p><a class="sc" id="96"></a>Yo pana bhikkhu vikāle khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</p>
<h4><span class="add"><a id="pc38">Pācittiya 38. Sannidhikāraka</a></span></h4>
<p><a class="sc" id="97"></a>Yo pana bhikkhu sanni­dhi­kārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</p>
<h4><span class="add"><a id="pc39">Pācittiya 39. Paṇītabhojana</a></span></h4>
<p><a class="sc" id="98"></a>Yāni kho pana tāni paṇīta­bhoja­nāni, seyyathidaṃ—sappi, navanītaṃ, telaṃ, madhu, phāṇitaṃ, maccho, maṃsaṃ, khīraṃ, dadhi. Yo pana bhikkhu evarūpāni paṇīta­bhoja­nāni agilāno attano atthāya viññāpetvā bhuñjeyya, pācittiyaṃ.</p>
<h4><span class="add"><a id="pc40">Pācittiya 40. Dantapona</a></span></h4>
<p><a class="sc" id="99"></a>Yo pana bhikkhu adinnaṃ mukhadvāraṃ āhāraṃ āhareyya aññatra udakadantaponā, pācittiyaṃ.</p>
<p class="endsection">Bhojanavaggo catuttho</p>
<h3><span class="add">Chapter 5. Acelaka</span></h3>
<h4><span class="add"><a id="pc41">Pācittiya 41. Acelaka</a></span></h4>
<p><a class="sc" id="100"></a>Yo pana bhikkhu acelakassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyaṃ.</p>
<h4><span class="add"><a id="pc42">Pācittiya 42. Uyyojana</a></span></h4>
<p><a class="sc" id="101"></a>Yo pana bhikkhu bhikkhuṃ “ehāvuso, gāmaṃ vā nigamaṃ vā piṇḍāya pavisissāmā”ti tassa dāpetvā vā adāpetvā vā uyyojeyya “gacchāvuso, na me tayā saddhiṃ kathā vā nisajjā vā phāsu hoti, ekakassa me kathā vā nisajjā vā phāsu hotī”ti etadeva paccayaṃ karitvā anaññaṃ, pācittiyaṃ.</p>
<h4><span class="add"><a id="pc43">Pācittiya 43. Sabhojana</a></span></h4>
<p><a class="sc" id="102"></a>Yo pana bhikkhu sabhojane kule anupakhajja nisajjaṃ kappeyya, pācittiyaṃ.</p>
<h4><span class="add"><a id="pc44">Pācittiya 44. Raho­pa­ṭicchanna</a></span></h4>
<p><a class="sc" id="103"></a>Yo pana bhikkhu mātugāmena saddhiṃ raho paṭicchanne āsane nisajjaṃ kappeyya, pācittiyaṃ.</p>
<h4><span class="add"><a id="pc45">Pācittiya 45. Rahonisajja</a></span></h4>
<p><a class="sc" id="104"></a>Yo pana bhikkhu mātugāmena saddhiṃ eko ekāya raho nisajjaṃ kappeyya, pācittiyaṃ.</p>
<h4><span class="add"><a id="pc46">Pācittiya 46. Cāritta</a></span></h4>
<p><a class="sc" id="105"></a>Yo pana bhikkhu nimantito sabhatto samāno santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjeyya aññatra samayā, pācittiyaṃ. Tatthāyaṃ samayo, cīvara­dāna­samayo, cīvara­kāra­samayo, ayaṃ tattha samayo.</p>
<h4><span class="add"><a id="pc47">Pācittiya 47. Mahānāma</a></span></h4>
<p><a class="sc" id="106"></a>Agilānena bhikkhunā catumā­sappac­caya­pavāraṇā sāditabbā aññatra punapavāraṇāya, aññatra nicca­pavāra­ṇāya. Tato ce uttari sādiyeyya, pācittiyaṃ.</p>
<h4><span class="add"><a id="pc48">Pācittiya 48. Uyyuttasenā</a></span></h4>
<p><a class="sc" id="107"></a>Yo pana bhikkhu uyyuttaṃ senaṃ dassanāya gaccheyya aññatra tathā­rūpap­pac­cayā, pācittiyaṃ.</p>
<h4><span class="add"><a id="pc49">Pācittiya 49. Senāvāsa</a></span></h4>
<p><a class="sc" id="108"></a>Siyā ca tassa bhikkhuno kocideva paccayo senaṃ gamanāya, diratta­ti­rattaṃ tena bhikkhunā senāya vasitabbaṃ. Tato ce uttari vaseyya, pācittiyaṃ.</p>
<h4><span class="add"><a id="pc50">Pācittiya 50. Uyyodhika</a></span></h4>
<p><a class="sc" id="109"></a>Diratta­ti­rattaṃ ce bhikkhu senāya vasamāno uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyaṃ.</p>
<p class="endsection">Acelakavaggo pañcamo</p>
<h3><span class="add">Chapter 6. Surāpāna</span></h3>
<h4><span class="add"><a id="pc51">Pācittiya 51. Surāpāna</a></span></h4>
<p>Surāmerayapāne pācittiyaṃ.</p>
<h4><span class="add"><a id="pc52">Pācittiya 52. Aṅgulipatodaka</a></span></h4>
<p>Aṅgulipatodake pācittiyaṃ.</p>
<h4><span class="add"><a id="pc53">Pācittiya 53. Hasadhamma</a></span></h4>
<p>Udake hasadhamme pācittiyaṃ.</p>
<h4><span class="add"><a id="pc54">Pācittiya 54. Anādariya</a></span></h4>
<p>Anādariye pācittiyaṃ.</p>
<h4><span class="add"><a id="pc55">Pācittiya 55. Bhiṃsāpana</a></span></h4>
<p>Yo pana bhikkhu bhikkhuṃ bhiṃsāpeyya, pācittiyaṃ.</p>
<h4><span class="add"><a id="pc56">Pācittiya 56. Joti</a></span></h4>
<p><a class="sc" id="110"></a>Yo pana bhikkhu agilāno visib­ba­nā­pekkho jotiṃ samādaheyya vā samādahāpeyya vā aññatra tathā­rūpap­pac­cayā, pācittiyaṃ.</p>
<h4><span class="add"><a id="pc57">Pācittiya 57. Nahāna</a></span></h4>
<p><a class="sc" id="111"></a>Yo pana bhikkhu orenaddhamāsaṃ nahāyeyya aññatra samayā, pācittiyaṃ. Tatthāyaṃ samayo “diyaḍḍho māso seso gimhāna”nti “vassānassa paṭhamo māso” iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhā­nagama­na­samayo, vāta­vuṭṭhi­samayo, ayaṃ tattha samayo.</p>
<h4><span class="add"><a id="pc58">Pācittiya 58. Dubbaṇṇakaraṇa</a></span></h4>
<p><a class="sc" id="112"></a>Navaṃ pana bhikkhunā cīvaralābhena tiṇṇaṃ dubbaṇ­ṇa­karaṇā­naṃ aññataraṃ dubbaṇ­ṇa­karaṇaṃ ādātabbaṃ nīlaṃ vā kaddamaṃ vā kāḷasāmaṃ vā. Anādā ce bhikkhu tiṇṇaṃ dubbaṇ­ṇa­karaṇā­naṃ aññataraṃ dubbaṇ­ṇa­karaṇaṃ navaṃ cīvaraṃ paribhuñjeyya, pācittiyaṃ.</p>
<h4><span class="add"><a id="pc59">Pācittiya 59. Vikappana</a></span></h4>
<p><a class="sc" id="113"></a>Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā appac­cuddhā­ra­ṇaṃ paribhuñjeyya, pācittiyaṃ.</p>
<h4><span class="add"><a id="pc60">Pācittiya 60. Apanidhāna</a></span></h4>
<p><a class="sc" id="114"></a>Yo pana bhikkhu bhikkhussa pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā antamaso hasāpekkhopi, pācittiyaṃ.</p>
<p class="endsection">Surāpānavaggo chaṭṭho</p>
<h3><span class="add">Chapter 7. Sappāṇa</span></h3>
<h4><span class="add"><a id="pc61">Pācittiya 61. Sañcicca</a></span></h4>
<p><a class="sc" id="115"></a>Yo pana bhikkhu sañcicca pāṇaṃ jīvitā voropeyya, pācittiyaṃ.</p>
<h4><span class="add"><a id="pc62">Pācittiya 62. Sappāṇaka</a></span></h4>
<p><a class="sc" id="116"></a>Yo pana bhikkhu jānaṃ sappāṇakaṃ udakaṃ paribhuñjeyya, pācittiyaṃ.</p>
<h4><span class="add"><a id="pc63">Pācittiya 63. Ukkoṭana</a></span></h4>
<p><a class="sc" id="117"></a>Yo pana bhikkhu jānaṃ yathādhammaṃ niha­tādhika­ra­ṇaṃ punakammāya ukkoṭeyya, pācittiyaṃ.</p>
<h4><span class="add"><a id="pc64">Pācittiya 64. Duṭṭhulla</a></span></h4>
<p><a class="sc" id="118"></a>Yo pana bhikkhu bhikkhussa jānaṃ duṭṭhullaṃ āpattiṃ paṭicchādeyya, pācittiyaṃ.</p>
<h4><span class="add"><a id="pc65">Pācittiya 65. Ūnavīsativassa</a></span></h4>
<p><a class="sc" id="119"></a>Yo pana bhikkhu jānaṃ ūna­vīsa­ti­vassaṃ puggalaṃ upasampādeyya, so ca puggalo anupasampanno, te ca bhikkhū gārayhā, idaṃ tasmiṃ pācittiyaṃ.</p>
<h4><span class="add"><a id="pc66">Pācittiya 66. Theyyasattha</a></span></h4>
<p><a class="sc" id="120"></a>Yo pana bhikkhu jānaṃ theyyasatthena saddhiṃ saṃvidhāya ekaddhā­na­maggaṃ paṭipajjeyya antamaso gāmantarampi, pācittiyaṃ.</p>
<h4><span class="add"><a id="pc67">Pācittiya 67. Saṃvidhāna</a></span></h4>
<p><a class="sc" id="121"></a>Yo pana bhikkhu mātugāmena saddhiṃ saṃvidhāya ekaddhā­na­maggaṃ paṭipajjeyya antamaso gāmantarampi, pācittiyaṃ.</p>
<h4><span class="add"><a id="pc68">Pācittiya 68. Ariṭṭha</a></span></h4>
<p><a class="sc" id="122"></a>Yo pana bhikkhu evaṃ vadeyya “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti, so bhikkhu bhikkhūhi evamassa vacanīyo “māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, aneka­pariyā­yenā­vuso antarāyikā dhammā antarāyikā vuttā bhagavatā, alañca pana te paṭisevato antarāyāyā”ti. Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ sama­nubhā­si­tabbo tassa paṭinissaggāya. Yāvatatiyañce sama­nubhā­si­yamāno taṃ paṭi­nissaj­jeyya, iccetaṃ kusalaṃ. No ce paṭi­nissaj­jeyya, pācittiyaṃ.</p>
<h4><span class="add"><a id="pc69">Pācittiya 69. Ukkhitta­sambhoga</a></span></h4>
<p><a class="sc" id="123"></a>Yo pana bhikkhu jānaṃ tathāvādinā bhikkhunā akaṭā­nu­dham­mena taṃ diṭṭhiṃ appa­ṭi­nissaṭ­ṭhena saddhiṃ sambhuñjeyya vā, saṃvaseyya vā, saha vā seyyaṃ kappeyya, pācittiyaṃ.</p>
<h4><span class="add"><a id="pc70">Pācittiya 70. Kaṇṭaka</a></span></h4>
<p><a class="sc" id="124"></a>Samaṇuddesopi ce evaṃ vadeyya “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti, so samaṇuddeso bhikkhūhi evamassa vacanīyo “māvuso, samaṇuddesa evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, aneka­pariyā­yenā­vuso, samaṇuddesa antarāyikā dhammā antarāyikā vuttā bhagavatā, alañca pana te paṭisevato antarāyāyā”ti, evañca so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo “ajjatagge te, āvuso, samaṇuddesa na ceva so bhagavā satthā apadisitabbo, yampi caññe samaṇuddesā labhanti bhikkhūhi saddhiṃ diratta­ti­rattaṃ sahaseyyaṃ, sāpi te natthi, cara pire, vinassā”ti. Yo pana bhikkhu jānaṃ tathānāsitaṃ samaṇuddesaṃ upalāpeyya vā, upaṭṭhāpeyya vā, sambhuñjeyya vā, saha vā seyyaṃ kappeyya, pācittiyaṃ.</p>
<p class="endsection">Sappāṇakavaggo sattamo</p>
<h3><span class="add">Chapter 8. Sahadhammika</span></h3>
<h4><span class="add"><a id="pc71">Pācittiya 71. Sahadhammika</a></span></h4>
<p><a class="sc" id="125"></a>Yo pana bhikkhu bhikkhūhi sahadhammikaṃ vuccamāno evaṃ vadeyya “na tāvāhaṃ, āvuso, etasmiṃ sikkhāpade sikkhissāmi, yāva na aññaṃ bhikkhuṃ byattaṃ vinayadharaṃ paripucchāmī”ti, pācittiyaṃ. Sikkhamānena, bhikkhave, bhikkhunā aññātabbaṃ pari­pucchi­tab­baṃ pari­pañhi­tabbaṃ, ayaṃ tattha sāmīci.</p>
<h4><span class="add"><a id="pc72">Pācittiya 72. Vilekhana</a></span></h4>
<p><a class="sc" id="126"></a>Yo pana bhikkhu pātimokkhe uddissamāne evaṃ vadeyya “kiṃ panimehi khuddā­nu­khudda­kehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī”ti, sikkhā­pada­vivaṇ­ṇake pācittiyaṃ.</p>
<h4><span class="add"><a id="pc73">Pācittiya 73. Mohana</a></span></h4>
<p><a class="sc" id="127"></a>Yo pana bhikkhu anvaddhamāsaṃ pātimokkhe uddissamāne evaṃ vadeyya “idāneva kho ahaṃ jānāmi, ayampi kira dhammo suttāgato sutta­pariyā­panno anvaddhamāsaṃ uddesaṃ āgacchatī”ti. Tañce bhikkhuṃ aññe bhikkhū jāneyyuṃ nisinnapubbaṃ iminā bhikkhunā dvattikkhattuṃ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṃ āpanno, tañca yathādhammo kāretabbo, uttari cassa moho āropetabbo “tassa te, āvuso, alābhā, tassa te dulladdhaṃ, yaṃ tvaṃ pātimokkhe uddissamānena sādhukaṃ aṭṭhiṃ katvā manasi karosī”ti, idaṃ tasmiṃ mohanake pācittiyaṃ.</p>
<h4><span class="add"><a id="pc74">Pācittiya 74. Pahāra</a></span></h4>
<p><a class="sc" id="128"></a>Yo pana bhikkhu bhikkhussa kupito anattamano pahāraṃ dadeyya, pācittiyaṃ.</p>
<h4><span class="add"><a id="pc75">Pācittiya 75. Talasattika</a></span></h4>
<p><a class="sc" id="129"></a>Yo pana bhikkhu bhikkhussa kupito anattamano talasattikaṃ uggireyya, pācittiyaṃ.</p>
<h4><span class="add"><a id="pc76">Pācittiya 76. Amūlaka</a></span></h4>
<p><a class="sc" id="130"></a>Yo pana bhikkhu bhikkhuṃ amūlakena saṅghādisesena anuddhaṃseyya, pācittiyaṃ.</p>
<h4><span class="add"><a id="pc77">Pācittiya 77. Sañcicca</a></span></h4>
<p><a class="sc" id="131"></a>Yo pana bhikkhu bhikkhussa sañcicca kukkuccaṃ upadaheyya “itissa muhuttampi aphāsu bhavissatī”ti etadeva paccayaṃ karitvā anaññaṃ, pācittiyaṃ.</p>
<h4><span class="add"><a id="pc78">Pācittiya 78. Upassuti</a></span></h4>
<p><a class="sc" id="132"></a>Yo pana bhikkhu bhikkhūnaṃ bhaṇḍa­na­jātānaṃ kalahajātānaṃ vivādāpannānaṃ upassutiṃ tiṭṭheyya “yaṃ ime bhaṇissanti, taṃ sossāmī”ti etadeva paccayaṃ karitvā anaññaṃ, pācittiyaṃ.</p>
<h4><span class="add"><a id="pc79">Pācittiya 79. Kammap­paṭi­bāhana</a></span></h4>
<p><a class="sc" id="133"></a>Yo pana bhikkhu dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyaṃ.</p>
<h4><span class="add"><a id="pc80">Pācittiya 80. Chanda­ṃadat­vāgamana</a></span></h4>
<p><a class="sc" id="134"></a>Yo pana bhikkhu saṅghe viniccha­ya­kathāya vattamānāya chandaṃ adatvā uṭṭhāyāsanā pakkameyya, pācittiyaṃ.</p>
<h4><span class="add"><a id="pc81">Pācittiya 81. Dubbala</a></span></h4>
<p><a class="sc" id="135"></a>Yo pana bhikkhu samaggena saṅghena cīvaraṃ datvā pacchā khīyanadhammaṃ āpajjeyya “yathāsanthutaṃ bhikkhū saṅghikaṃ lābhaṃ pariṇāmentī”ti, pācittiyaṃ.</p>
<h4><span class="add"><a id="pc82">Pācittiya 82. Pariṇāmana</a></span></h4>
<p><a class="sc" id="136"></a>Yo pana bhikkhu jānaṃ saṅghikaṃ lābhaṃ pariṇataṃ puggalassa pariṇāmeyya, pācittiyaṃ.</p>
<p class="endsection">Saha­dham­mika­vaggo aṭṭhamo</p>
<h3><span class="add">Chapter 9. Ratana</span></h3>
<h4><span class="add"><a id="pc83">Pācittiya 83. Antepura</a></span></h4>
<p><a class="sc" id="137"></a>Yo pana bhikkhu rañño khattiyassa mud­dhā­bhisit­tassa anikkhan­ta­rājake anig­ga­ta­ratanake pubbe appa­ṭisaṃ­vidito indakhīlaṃ atikkāmeyya, pācittiyaṃ.</p>
<h4><span class="add"><a id="pc84">Pācittiya 84. Ratana</a></span></h4>
<p><a class="sc" id="138"></a>Yo pana bhikkhu ratanaṃ vā ratanasammataṃ vā aññatra ajjhārāmā vā ajjhāvasathā vā uggaṇheyya vā uggaṇhāpeyya vā, pācittiyaṃ. Ratanaṃ vā pana bhikkhunā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṃ “yassa bhavissati, so harissatī”ti, ayaṃ tattha sāmīci.</p>
<h4><span class="add"><a id="pc85">Pācittiya 85. Vikāla­gāmap­pavesana</a></span></h4>
<p><a class="sc" id="139"></a>Yo pana bhikkhu santaṃ bhikkhuṃ anā­pucchā­vikāle gāmaṃ paviseyya aññatra tathārūpā accāyikā karaṇīyā, pācittiyaṃ.</p>
<h4><span class="add"><a id="pc86">Pācittiya 86. Sūcighara</a></span></h4>
<p><a class="sc" id="140"></a>Yo pana bhikkhu aṭṭhimayaṃ vā dantamayaṃ vā visāṇamayaṃ vā sūcigharaṃ kārāpeyya, bhedanakaṃ pācittiyaṃ.</p>
<h4><span class="add"><a id="pc87">Pācittiya 87. Mañcapīṭha</a></span></h4>
<p><a class="sc" id="141"></a>Navaṃ pana bhikkhunā mañcaṃ vā pīṭhaṃ vā kārayamānena aṭṭhaṅ­gu­lapāda­kaṃ kāretabbaṃ sugataṅgulena aññatra heṭṭhimāya aṭaniyā. Taṃ atikkāmayato chedanakaṃ pācittiyaṃ.</p>
<h4><span class="add"><a id="pc88">Pācittiya 88. Tūlonaddha</a></span></h4>
<p><a class="sc" id="142"></a>Yo pana bhikkhu mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyaṃ.</p>
<h4><span class="add"><a id="pc89">Pācittiya 89. Nisīdana</a></span></h4>
<p><a class="sc" id="143"></a>Nisīdanaṃ pana bhikkhunā kārayamānena pamāṇikaṃ kāretabbaṃ, tatridaṃ pamāṇaṃ, dīghaso dve vidatthiyo sugata­vidat­thiyā, tiriyaṃ diyaḍḍhaṃ, dasā vidatthi. Taṃ atikkāmayato chedanakaṃ pācittiyaṃ.</p>
<h4><span class="add"><a id="pc90">Pācittiya 90. Kaṇ­ḍuppaṭic­chādi</a></span></h4>
<p><a class="sc" id="144"></a>Kaṇḍup­pa­ṭicchā­diṃ pana bhikkhunā kārayamānena pamāṇikā kāretabbā, tatridaṃ pamāṇaṃ, dīghaso catasso vidatthiyo sugata­vidat­thiyā, tiriyaṃ dve vidatthiyo. Taṃ atikkāmayato chedanakaṃ pācittiyaṃ.</p>
<h4><span class="add"><a id="pc91">Pācittiya 91. Vassikasāṭika</a></span></h4>
<p><a class="sc" id="145"></a>Vassikasāṭikaṃ pana bhikkhunā kārayamānena pamāṇikā kāretabbā, tatridaṃ pamāṇaṃ, dīghaso cha vidatthiyo sugata­vidat­thiyā, tiriyaṃ aḍḍhateyyā. Taṃ atikkāmayato chedanakaṃ pācittiyaṃ.</p>
<h4><span class="add"><a id="pc92">Pācittiya 92. Nanda</a></span></h4>
<p><a class="sc" id="146"></a>Yo pana bhikkhu sugata­cīva­rappa­māṇaṃ cīvaraṃ kārāpeyya, atirekaṃ vā, chedanakaṃ pācittiyaṃ. Tatridaṃ sugatassa sugata­cīva­rappa­māṇaṃ, dīghaso nava vidatthiyo sugata­vidat­thiyā, tiriyaṃ cha vidatthiyo, idaṃ sugatassa sugata­cīva­rappa­māṇanti.</p>
<p class="endsection">Ratanavaggo navamo</p>
<hr>
<p><a class="sc" id="147"></a>Uddiṭṭhā kho āyasmanto dvenavuti pācittiyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection">Pācittiyā niṭṭhitā</p>
<h2><a id="pd">Pāṭidesanīya</a></h2>
<p><a class="sc" id="148"></a>Ime kho panāyasmanto cattāro pāṭidesanīyā dhammā uddesaṃ āgacchanti.</p>
<h4><span class="add"><a id="pd1">Pāṭidesanīya 1. Paṭha­ma­pāṭi­desa­nīya</a></span></h4>
<p><a class="sc" id="149"></a>Yo pana bhikkhu aññātikāya bhikkhuniyā antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā “gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.</p>
<h4><span class="add"><a id="pd2">Pāṭidesanīya 2. Dutiya­pāṭi­desa­nīya</a></span></h4>
<p><a class="sc" id="150"></a>Bhikkhū paneva kulesu nimantitā bhuñjanti, tatra ce sā bhikkhunī vosāsamānarūpā ṭhitā hoti “idha sūpaṃ detha, idha odanaṃ dethā”ti. Tehi bhikkhūhi sā bhikkhunī apasādetabbā “apasakka tāva bhagini, yāva bhikkhū bhuñjantī”ti. Ekassapi ce bhikkhuno na paṭibhāseyya taṃ bhikkhuniṃ apasādetuṃ “apasakka tāva bhagini, yāva bhikkhū bhuñjantī”ti, paṭidesetabbaṃ tehi bhikkhūhi “gārayhaṃ, āvuso, dhammaṃ āpajjimhā asappāyaṃ pāṭidesanīyaṃ, taṃ paṭidesemā”ti.</p>
<h4><span class="add"><a id="pd3">Pāṭidesanīya 3. Tatiya­pāṭi­desa­nīya</a></span></h4>
<p><a class="sc" id="151"></a>Yāni kho pana tāni sekkha­samma­tāni kulāni, yo pana bhikkhu tathārūpesu sekkha­samma­tesu kulesu pubbe animantito agilāno khādanīyaṃ vā, bhojanīyaṃ vā sahatthā paṭiggahetvā khādeyya vā, bhuñjeyya vā, paṭidesetabbaṃ tena bhikkhunā “gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.</p>
<h4><span class="add"><a id="pd4">Pāṭidesanīya 4. Catut­tha­pāṭi­desa­nīya</a></span></h4>
<p><a class="sc" id="152"></a>Yāni kho pana tāni āraññakāni senāsanāni sāsaṅ­ka­samma­tāni sappaṭibhayāni, yo pana bhikkhu tathārūpesu senāsanesu pubbe appaṭi­saṃ­viditaṃ khādanīyaṃ vā, bhojanīyaṃ vā ajjhārāme sahatthā paṭiggahetvā agilāno khādeyya vā, bhuñjeyya vā, paṭidesetabbaṃ tena bhikkhunā “gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.</p>
<hr>
<p><a class="sc" id="153"></a>Uddiṭṭhā kho āyasmanto cattāro pāṭidesanīyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection">Pāṭidesanīyā niṭṭhitā</p>
<h2><a id="sk">Sekhiya</a></h2>
<p><a class="sc" id="154"></a>Ime kho panāyasmanto sekhiyā dhammā uddesaṃ āgacchanti.</p>
<h3><span class="add">Chapter 1. Parimaṇḍala</span></h3>
<h4><span class="add"><a id="sk1">Sekhiya 1. Parimaṇḍala</a></span></h4>
<p>Parimaṇḍalaṃ nivāsessāmīti sikkhā karaṇīyā.</p>
<h4><span class="add"><a id="sk2">Sekhiya 2.</a></span></h4>
<p>Parimaṇḍalaṃ pārupissāmīti sikkhā karaṇīyā.</p>
<h4><span class="add"><a id="sk3">Sekhiya 3. Suppaṭicchanna</a></span></h4>
<p><a class="sc" id="155"></a>Suppaṭicchanno antaraghare gamissāmīti sikkhā karaṇīyā.</p>
<h4><span class="add"><a id="sk4">Sekhiya 4.</a></span></h4>
<p><a class="sc" id="156"></a>Suppaṭicchanno antaraghare nisīdissāmīti sikkhā karaṇīyā.</p>
<h4><span class="add"><a id="sk5">Sekhiya 5. Susaṃvuta</a></span></h4>
<p>Susaṃvuto antaraghare gamissāmīti sikkhā karaṇīyā.</p>
<h4><span class="add"><a id="sk6">Sekhiya 6.</a></span></h4>
<p><a class="sc" id="157"></a>Susaṃvuto antaraghare nisīdissāmīti sikkhā karaṇīyā.</p>
<h4><span class="add"><a id="sk7">Sekhiya 7. Okkhittacakkhu</a></span></h4>
<p><a class="sc" id="158"></a>Okkhittacakkhu antaraghare gamissāmīti sikkhā karaṇīyā.</p>
<h4><span class="add"><a id="sk8">Sekhiya 8.</a></span></h4>
<p><a class="sc" id="159"></a>Okkhittacakkhu antaraghare nisīdissāmīti sikkhā karaṇīyā.</p>
<h4><span class="add"><a id="sk9">Sekhiya 9. Ukkhittaka</a></span></h4>
<p><a class="sc" id="160"></a>Na ukkhittakāya antaraghare gamissāmīti sikkhā karaṇīyā.</p>
<h4><span class="add"><a id="sk10">Sekhiya 10.</a></span></h4>
<p><a class="sc" id="161"></a>Na ukkhittakāya antaraghare nisīdissāmīti sikkhā karaṇīyā.</p>
<p class="endsection">Parimaṇ­ḍala­vaggo paṭhamo</p>
<h3><span class="add">Chapter 2. Ujjagghika</span></h3>
<h4><span class="add"><a id="sk11">Sekhiya 11. Ujjagghika</a></span></h4>
<p><a class="sc" id="162"></a>Na ujjagghikāya antaraghare gamissāmīti sikkhā karaṇīyā.</p>
<h4><span class="add"><a id="sk12">Sekhiya 12.</a></span></h4>
<p><a class="sc" id="163"></a>Na ujjagghikāya antaraghare nisīdissāmīti sikkhā karaṇīyā.</p>
<h4><span class="add"><a id="sk13">Sekhiya 13. Uccasadda</a></span></h4>
<p>Appasaddo antaraghare gamissāmīti sikkhā karaṇīyā.</p>
<h4><span class="add"><a id="sk14">Sekhiya 14.</a></span></h4>
<p><a class="sc" id="164"></a>Appasaddo antaraghare nisīdissāmīti sikkhā karaṇīyā.</p>
<h4><span class="add"><a id="sk15">Sekhiya 15. Kāyappacālaka</a></span></h4>
<p><a class="sc" id="165"></a>Na kāyappacālakaṃ antaraghare gamissāmīti sikkhā karaṇīyā.</p>
<h4><span class="add"><a id="sk16">Sekhiya 16.</a></span></h4>
<p><a class="sc" id="166"></a>Na kāyappacālakaṃ antaraghare nisīdissāmīti sikkhā karaṇīyā.</p>
<h4><span class="add"><a id="sk17">Sekhiya 17. Bāhuppacālaka</a></span></h4>
<p><a class="sc" id="167"></a>Na bāhuppacālakaṃ antaraghare gamissāmīti sikkhā karaṇīyā.</p>
<h4><span class="add"><a id="sk18">Sekhiya 18.</a></span></h4>
<p><a class="sc" id="168"></a>Na bāhuppacālakaṃ antaraghare nisīdissāmīti sikkhā karaṇīyā.</p>
<h4><span class="add"><a id="sk19">Sekhiya 19. Sīsappacālaka</a></span></h4>
<p><a class="sc" id="169"></a>Na sīsappacālakaṃ antaraghare gamissāmīti sikkhā karaṇīyā.</p>
<h4><span class="add"><a id="sk20">Sekhiya 20.</a></span></h4>
<p><a class="sc" id="170"></a>Na sīsappacālakaṃ antaraghare nisīdissāmīti sikkhā karaṇīyā.</p>
<p class="endsection">Ujjag­ghi­ka­vaggo dutiyo</p>
<h3><span class="add">Chapter 3. Khambhakata</span></h3>
<h4><span class="add"><a id="sk21">Sekhiya 21. Khambhakata</a></span></h4>
<p><a class="sc" id="171"></a>Na khambhakato antaraghare gamissāmīti sikkhā karaṇīyā.</p>
<h4><span class="add"><a id="sk22">Sekhiya 22.</a></span></h4>
<p><a class="sc" id="172"></a>Na khambhakato antaraghare nisīdissāmīti sikkhā karaṇīyā.</p>
<h4><span class="add"><a id="sk23">Sekhiya 23. Oguṇṭhita</a></span></h4>
<p><a class="sc" id="173"></a>Na oguṇṭhito antaraghare gamissāmīti sikkhā karaṇīyā.</p>
<h4><span class="add"><a id="sk24">Sekhiya 24.</a></span></h4>
<p><a class="sc" id="174"></a>Na oguṇṭhito antaraghare nisīdissāmīti sikkhā karaṇīyā.</p>
<h4><span class="add"><a id="sk25">Sekhiya 25. Ukkuṭika</a></span></h4>
<p><a class="sc" id="175"></a>Na ukkuṭikāya antaraghare gamissāmīti sikkhā karaṇīyā.</p>
<h4><span class="add"><a id="sk26">Sekhiya 26. Pallatthika</a></span></h4>
<p><a class="sc" id="176"></a>Na pallatthikāya antaraghare nisīdissāmīti sikkhā karaṇīyā.</p>
<h4><span class="add"><a id="sk27">Sekhiya 27. Sakkac­ca­paṭig­gahaṇa</a></span></h4>
<p><a class="sc" id="177"></a>Sakkaccaṃ piṇḍapātaṃ paṭig­gahes­sāmīti sikkhā karaṇīyā.</p>
<h4><span class="add"><a id="sk28">Sekhiya 28. Patta­saññī­paṭig­gahaṇa</a></span></h4>
<p><a class="sc" id="178"></a>Pattasaññī piṇḍapātaṃ paṭig­gahes­sāmīti sikkhā karaṇīyā.</p>
<h4><span class="add"><a id="sk29">Sekhiya 29. Sama­sūpa­ka­paṭig­gahaṇa</a></span></h4>
<p><a class="sc" id="179"></a>Samasūpakaṃ piṇḍapātaṃ paṭig­gahes­sāmīti sikkhā karaṇīyā.</p>
<h4><span class="add"><a id="sk30">Sekhiya 30. Samatittika</a></span></h4>
<p><a class="sc" id="180"></a>Samatittikaṃ piṇḍapātaṃ paṭig­gahes­sāmīti sikkhā karaṇīyā.</p>
<p class="endsection">Kham­bha­kata­vaggo tatiyo</p>
<h3><span class="add">Chapter 4. Sakkacca</span></h3>
<h4><span class="add"><a id="sk31">Sekhiya 31. Sakkac­ca­bhuñ­jana</a></span></h4>
<p><a class="sc" id="181"></a>Sakkaccaṃ piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk32">Sekhiya 32. Pat­tasaññī­bhuñ­jana</a></span></h4>
<p><a class="sc" id="182"></a>Pattasaññī piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk33">Sekhiya 33. Sapadāna</a></span></h4>
<p><a class="sc" id="183"></a>Sapadānaṃ piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk34">Sekhiya 34. Samasūpaka</a></span></h4>
<p><a class="sc" id="184"></a>Samasūpakaṃ piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk35">Sekhiya 35. Nathūpakata</a></span></h4>
<p><a class="sc" id="185"></a>Na thūpakato omadditvā piṇḍapātaṃ bhuñjissāmīti sikkhā karaṇīyā.</p>
<h4><span class="add"><a id="sk36">Sekhiya 36. Odanap­paṭic­chādana</a></span></h4>
<p><a class="sc" id="186"></a>Na sūpaṃ vā byañjanaṃ vā odanena paṭic­chā­dessāmi bhiyyokamyataṃ upādāyāti sikkhā karaṇīyā.</p>
<h4><span class="add"><a id="sk37">Sekhiya 37. Sūpodana­viñ­ñatti</a></span></h4>
<p><a class="sc" id="187"></a>Na sūpaṃ vā odanaṃ vā agilāno attano atthāya viññāpetvā bhuñjissāmīti sikkhā karaṇīyā.</p>
<h4><span class="add"><a id="sk38">Sekhiya 38. Ujjhānasaññī</a></span></h4>
<p><a class="sc" id="188"></a>Na ujjhānasaññī paresaṃ pattaṃ olokessāmīti sikkhā karaṇīyā.</p>
<h4><span class="add"><a id="sk39">Sekhiya 39. Kabaḷa</a></span></h4>
<p>Nātimahantaṃ kabaḷaṃ karissāmīti sikkhā karaṇīyā.</p>
<h4><span class="add"><a id="sk40">Sekhiya 40. Ālopa</a></span></h4>
<p>Parimaṇḍalaṃ ālopaṃ karissāmīti sikkhā karaṇīyā.</p>
<p class="endsection">Sakkaccavaggo catuttho</p>
<h3><span class="add">Chapter 5. Kabaḷa</span></h3>
<h4><span class="add"><a id="sk41">Sekhiya 41. Anāhaṭa</a></span></h4>
<p><a class="sc" id="189"></a>Na anāhaṭe kabaḷe mukhadvāraṃ vivarissāmīti sikkhā karaṇīyā.</p>
<h4><span class="add"><a id="sk42">Sekhiya 42. Bhuñjamāna</a></span></h4>
<p><a class="sc" id="190"></a>Na bhuñjamāno sabbahatthaṃ mukhe ­pak­khi­pis­sāmīti sikkhā karaṇīyā.</p>
<h4><span class="add"><a id="sk43">Sekhiya 43. Sakabaḷa</a></span></h4>
<p><a class="sc" id="191"></a>Na sakabaḷena mukhena byāharissāmīti sikkhā karaṇīyā.</p>
<h4><span class="add"><a id="sk44">Sekhiya 44. Piṇḍukkhepaka</a></span></h4>
<p>Na piṇḍukkhepakaṃ bhuñjissāmīti sikkhā karaṇīyā.</p>
<h4><span class="add"><a id="sk45">Sekhiya 45. Kabaḷā­vac­chedaka</a></span></h4>
<p><a class="sc" id="192"></a>Na kabaḷā­vac­cheda­kaṃ bhuñjissāmīti sikkhā karaṇīyā.</p>
<h4><span class="add"><a id="sk46">Sekhiya 46. Avagaṇḍakāraka</a></span></h4>
<p>Na ava­gaṇḍa­kā­ra­kaṃ bhuñjissāmīti sikkhā karaṇīyā.</p>
<h4><span class="add"><a id="sk47">Sekhiya 47. Hattha­nid­dhunaka</a></span></h4>
<p><a class="sc" id="193"></a>Na hattha­nid­dhunakaṃ bhuñjissāmīti sikkhā karaṇīyā.</p>
<h4><span class="add"><a id="sk48">Sekhiya 48. Sitthāvakāraka</a></span></h4>
<p>Na sitthā­vakāra­kaṃ bhuñjissāmīti sikkhā karaṇīyā.</p>
<h4><span class="add"><a id="sk49">Sekhiya 49. Jiv­hānic­chā­raka</a></span></h4>
<p>Na jiv­hānic­chā­rakaṃ bhuñjissāmīti sikkhā karaṇīyā.</p>
<h4><span class="add"><a id="sk50">Sekhiya 50. Capucapukāraka</a></span></h4>
<p>Na capucapu­kārakaṃ bhuñjissāmīti sikkhā karaṇīyā.</p>
<p class="endsection">Kabaḷavaggo pañcamo</p>
<h3><span class="add">Chapter 6. Surusuru</span></h3>
<h4><span class="add"><a id="sk51">Sekhiya 51. Surusurukāraka</a></span></h4>
<p>Na surusu­ru­kārakaṃ bhuñjissāmīti sikkhā karaṇīyā.</p>
<h4><span class="add"><a id="sk52">Sekhiya 52. Hattha­nille­haka</a></span></h4>
<p>Na hattha­nille­ha­kaṃ bhuñjissāmīti sikkhā karaṇīyā.</p>
<h4><span class="add"><a id="sk53">Sekhiya 53. Pattanillehaka</a></span></h4>
<p>Na patta­nille­ha­kaṃ bhuñjissāmīti sikkhā karaṇīyā.</p>
<h4><span class="add"><a id="sk54">Sekhiya 54. Oṭṭhanillehaka</a></span></h4>
<p>Na oṭṭha­nille­ha­kaṃ bhuñjissāmīti sikkhā karaṇīyā.</p>
<h4><span class="add"><a id="sk55">Sekhiya 55. Sāmisa</a></span></h4>
<p><a class="sc" id="194"></a>Na sāmisena hatthena pānīyathālakaṃ paṭig­gahes­sāmīti sikkhā karaṇīyā.</p>
<h4><span class="add"><a id="sk56">Sekhiya 56. Sasitthaka</a></span></h4>
<p><a class="sc" id="195"></a>Na sasitthakaṃ pattadhovanaṃ antaraghare chaḍḍessāmīti sikkhā karaṇīyā.</p>
<h4><span class="add"><a id="sk57">Sekhiya 57. Chattapāṇi</a></span></h4>
<p><a class="sc" id="196"></a>Na chattapāṇissa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk58">Sekhiya 58. Daṇḍapāṇi</a></span></h4>
<p><a class="sc" id="197"></a>Na daṇḍapāṇissa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk59">Sekhiya 59. Satthapāṇi</a></span></h4>
<p><a class="sc" id="198"></a>Na satthapāṇissa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk60">Sekhiya 60. Āvudhapāṇi</a></span></h4>
<p><a class="sc" id="199"></a>Na āvudhapāṇissa agilānassa dhammaṃ desessāmīti sikkhā karaṇīyā.</p>
<p class="endsection">Surusuruvaggo chaṭṭho</p>
<h3><span class="add">Chapter 7. Pāduka</span></h3>
<h4><span class="add"><a id="sk61">Sekhiya 61. Pāduka</a></span></h4>
<p><a class="sc" id="200"></a>Na pādukāruḷhassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk62">Sekhiya 62. Upāhana</a></span></h4>
<p><a class="sc" id="201"></a>Na upāha­nā­ruḷhassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk63">Sekhiya 63. Yāna</a></span></h4>
<p><a class="sc" id="202"></a>Na yānagatassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk64">Sekhiya 64. Sayana</a></span></h4>
<p><a class="sc" id="203"></a>Na sayanagatassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk65">Sekhiya 65. Pallatthika</a></span></h4>
<p><a class="sc" id="204"></a>Na pallatthikāya nisinnassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk66">Sekhiya 66. Veṭhita</a></span></h4>
<p><a class="sc" id="205"></a>Na veṭhitasīsassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk67">Sekhiya 67. Oguṇṭhita</a></span></h4>
<p><a class="sc" id="206"></a>Na oguṇ­ṭhi­ta­sīsassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk68">Sekhiya 68. Chamā</a></span></h4>
<p><a class="sc" id="207"></a>Na chamāyaṃ nisīditvā āsane nisinnassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk69">Sekhiya 69. Nīcāsana</a></span></h4>
<p><a class="sc" id="208"></a>Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk70">Sekhiya 70. Ṭhita</a></span></h4>
<p><a class="sc" id="209"></a>Na ṭhito nisinnassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk71">Sekhiya 71. Pacchatogamana</a></span></h4>
<p><a class="sc" id="210"></a>Na pacchato gacchanto purato gacchantassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk72">Sekhiya 72. Uppa­the­nagamana</a></span></h4>
<p><a class="sc" id="211"></a>Na uppathena gacchanto pathena gacchantassa agilānassa dhammaṃ desessāmīti sikkhā karaṇīyā.</p>
<h4><span class="add"><a id="sk73">Sekhiya 73. Ṭhitouccāra</a></span></h4>
<p><a class="sc" id="212"></a>Na ṭhito agilāno uccāraṃ vā passāvaṃ vā karissāmīti sikkhā karaṇīyā.</p>
<h4><span class="add"><a id="sk74">Sekhiya 74. Hariteuccāra</a></span></h4>
<p><a class="sc" id="213"></a>Na harite agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā.</p>
<h4><span class="add"><a id="sk75">Sekhiya 75. Udakeuccāra</a></span></h4>
<p><a class="sc" id="214"></a>Na udake agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā.</p>
<p class="endsection">Pādukavaggo sattamo</p>
<hr>
<p><a class="sc" id="215"></a>Uddiṭṭhā kho āyasmanto sekhiyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection">Sekhiyā niṭṭhitā</p>
<h2><a id="as">Adhika­ra­ṇa­sama­thā</a></h2>
<p><a class="sc" id="216"></a>Ime kho panāyasmanto satta adhika­ra­ṇa­sama­thā dhammā uddesaṃ āgacchanti.</p>
<p><a class="sc" id="217"></a>Uppan­nup­pan­nā­naṃ adhikaraṇānaṃ samathāya vūpasamāya:</p>
<h4><span class="add"><a id="as1">Adhika­ra­ṇa­sama­tha 1</a></span></h4>
<p>Sammukhāvinayo dātabbo.</p>
<h4><span class="add"><a id="as2">Adhika­ra­ṇa­sama­tha 2</a></span></h4>
<p>Sativinayo dātabbo.</p>
<h4><span class="add"><a id="as3">Adhika­ra­ṇa­sama­tha 3</a></span></h4>
<p>Amūḷhavinayo dātabbo.</p>
<h4><span class="add"><a id="as4">Adhika­ra­ṇa­sama­tha 4</a></span></h4>
<p>Paṭiññāya kāretabbaṃ.</p>
<h4><span class="add"><a id="as5">Adhika­ra­ṇa­sama­tha 5</a></span></h4>
<p>Yebhuyyasikā.</p>
<h4><span class="add"><a id="as6">Adhika­ra­ṇa­sama­tha 6</a></span></h4>
<p>Tassa­pāpiya­sikā.</p>
<h4><span class="add"><a id="as7">Adhika­ra­ṇa­sama­tha 7</a></span></h4>
<p>Tiṇa­vatthā­ra­koti.</p>
<hr>
<p><a class="sc" id="218"></a>Uddiṭṭhā kho āyasmanto satta adhika­ra­ṇa­sama­thā dhammā. Tatthāyasmante, pucchāmi kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, pari­sud­dhet­thā­yasmanto, tasmā tuṇhī, evametaṃ dhārayāmīti.</p>
<p class="endsection">Adhika­ra­ṇa­sama­thā niṭṭhitā</p>
<h2><span class="add"><a id="conc">Conclusion</a></span></h2>
<p><a class="sc" id="219"></a>Uddiṭṭhaṃ kho āyasmanto nidānaṃ, uddiṭṭhā cattāro pārājikā dhammā, uddiṭṭhā terasa saṅghādisesā dhammā, uddiṭṭhā dve aniyatā dhammā, uddiṭṭhā tiṃsa nissaggiyā pācittiyā dhammā, uddiṭṭhā dvenavuti pācittiyā dhammā, uddiṭṭhā cattāro pāṭidesanīyā dhammā, uddiṭṭhā sekhiyā dhammā, uddiṭṭhā satta adhika­ra­ṇa­sama­thā dhammā. Ettakaṃ tassa bhagavato suttāgataṃ sutta­pariyā­pannaṃ anvaddhamāsaṃ uddesaṃ āgacchati. Tattha sabbeheva samaggehi sammodamānehi avivadamānehi sikkhitabbanti.</p>
<p class="endsutta">Bhik­khu­pāti­mokkhaṃ niṭṭhitaṃ</p>
</article>
<aside id="metaarea">
<p>Text based on the <span class="smallcaps">VRI</span> Tipitaka, Dvemātikapāḷī.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>