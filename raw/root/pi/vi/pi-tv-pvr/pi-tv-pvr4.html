<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-pvr4">
<article>
<div class="hgroup">
<p class="division">Parivāra</p>
<h1>4. Antarapeyyāla</h1>
</div>
<h2 class="extra">Katipucchāvāra</h2>
<p><a class="sc" id="1"></a><a class="pts-vp-pi" id="pts-vp-pi5.91"></a><a class="ms" id="p_5V_1152"></a><a class="msdiv" id="msdiv271"></a>Kati āpattiyo? Kati āpattikkhandhā? Kati vinītavatthūni? Kati agāravā? Kati gāravā? Kati vinītavatthūni? Kati vipattiyo? Kati āpatti­sa­muṭṭhānā? Kati vivādamūlāni? Kati anuvādamūlāni? Kati sāraṇīyā dhammā? Kati bheda­ka­ra­vatthūni? Kati adhikaraṇāni? Kati samathā?</p>
<p><a class="sc" id="2"></a><a class="ms" id="p_5V_1153"></a>Pañca āpattiyo. Pañca āpattikkhandhā. Pañca vinītavatthūni. Satta āpattiyo. Satta āpattikkhandhā. Satta vinītavatthūni. Cha agāravā. Cha gāravā. Cha vinītavatthūni. Catasso vipattiyo. Cha āpatti­sa­muṭṭhānā. Cha vivādamūlāni. Cha anuvādamūlāni. Cha sāraṇīyā dhammā. Aṭṭhārasa bheda­ka­ra­vatthūni. Cattāri adhikaraṇāni. Satta samathā.</p>
<p><a class="sc" id="3"></a><a class="ms" id="p_5V_1154"></a>Tattha katamā pañca āpattiyo? Pārājikāpatti, saṃ­ghā­di­sesā­patti, pācittiyāpatti, pāṭi­de­sanīyā­patti, dukkaṭāpatti—imā pañca āpattiyo. (1)</p>
<p><a class="sc" id="4"></a><a class="ms" id="p_5V_1155"></a>Tattha katame pañca āpattikkhandhā? Pārāji­kā­pat­tik­khan­dho, saṃ­ghā­di­sesā­pat­tik­khan­dho, pācit­ti­yāpat­tik­khan­dho, pāṭi­de­sanīyā­pat­tik­khan­dho, ­dukka­ṭā­pat­tik­khan­dho—ime pañca āpattikkhandhā. (2)</p>
<p><a class="sc" id="5"></a><a class="ms" id="p_5V_1156"></a>Tattha katamāni pañca vinītavatthūni? Pañcahi āpat­tik­khan­dhehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto— imāni pañca vinītavatthūni. (3)</p>
<p><a class="sc" id="6"></a><a class="ms" id="p_5V_1157"></a>Tattha katamā satta āpattiyo? Pārājikāpatti, saṃ­ghā­di­sesā­patti, thullac­cayā­patti, pācittiyāpatti, pāṭi­de­sanīyā­patti, dukkaṭāpatti, dub­bhāsi­tā­patti—imā satta āpattiyo. (4)</p>
<p><a class="sc" id="7"></a><a class="ms" id="p_5V_1158"></a>Tattha katame satta āpattikkhandhā? Pārāji­kā­pat­tik­khan­dho, saṃ­ghā­di­sesā­pat­tik­khan­dho, thullac­cayā­pat­tik­khan­dho, pācit­ti­yāpat­tik­khan­dho, pāṭi­de­sanīyā­pat­tik­khan­dho, ­dukka­ṭā­pat­tik­khan­dho, dub­bhāsi­tā­pat­tik­khan­dho—ime satta āpattikkhandhā. (5)</p>
<p><a class="sc" id="8"></a><a class="ms" id="p_5V_1159"></a>Tattha katamāni satta vinītavatthūni? Sattahi āpat­tik­khan­dhehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto— imāni satta vinītavatthūni. (6)</p>
<p><a class="sc" id="9"></a><a class="pts-vp-pi" id="pts-vp-pi5.92"></a><a class="ms" id="p_5V_1160"></a>Tattha katame cha agāravā? Buddhe agāravo, dhamme agāravo, saṃghe agāravo, sikkhāya agāravo, appamāde agāravo, paṭisandhāre agāravo—ime cha agāravā. (7)</p>
<p><a class="sc" id="10"></a><a class="ms" id="p_5V_1161"></a>Tattha katame cha gāravā? Buddhe gāravo, dhamme gāravo, saṃghe gāravo, sikkhāya gāravo, appamāde gāravo, paṭisandhāre gāravo—ime cha gāravā. (8)</p>
<p><a class="sc" id="11"></a><a class="ms" id="p_5V_1162"></a>Tattha katamāni cha vinītavatthūni? Chahi agāravehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto—imāni cha vinītavatthūni. (9)</p>
<p><a class="sc" id="12"></a><a class="ms" id="p_5V_1163"></a>Tattha katamā catasso vipattiyo? Sīlavipatti, ācāravipatti, diṭṭhivipatti, ājīvavipatti—imā catasso vipattiyo. (10)</p>
<p><a class="sc" id="13"></a><a class="ms" id="p_5V_1164"></a>Tattha katame cha āpatti­sa­muṭṭhānā? Atthāpatti kāyato samuṭṭhāti, na vācato na cittato; atthāpatti vācato samuṭṭhāti, na kāyato na cittato; atthāpatti kāyato ca vācato ca samuṭṭhāti, na cittato; atthāpatti kāyato ca cittato ca samuṭṭhāti, na vācato; atthāpatti vācato ca cittato ca samuṭṭhāti, na kāyato; atthāpatti kāyato ca vācato ca cittato ca samuṭṭhāti—ime cha āpatti­sa­muṭṭhānā. (11)</p>
<p><a class="sc" id="14"></a><a class="ms" id="p_5V_1165"></a><a class="msdiv" id="msdiv272"></a>Tattha katamāni cha vivādamūlāni? Idha bhikkhu kodhano hoti upanāhī. Yo so bhikkhu kodhano hoti upanāhī so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so bhikkhu satthari agāravo viharati appatisso, dhamme … pe … saṃghe … pe … sikkhāya na paripūrakārī, so saṃghe vivādaṃ janeti. Yo hoti vivādo bahujanāhitāya bahu­janā­su­khāya bahuno janassa anatthāya ahitāya dukkhāya devamanussānaṃ. Evarūpañce tumhe vivādamūlaṃ ajjhattaṃ vā bahiddhā vā samanupas­seyyā­tha tatra tumhe tasseva pāpakassa vivādamūlassa pahānāya vāyameyyātha. Evarūpañce tumhe vivādamūlaṃ ajjhattaṃ vā bahiddhā vā na samanupas­seyyā­tha tatra tumhe tasseva pāpakassa vivādamūlassa āyatiṃ anavassavāya paṭi­paj­jeyyā­tha. Evametassa pāpakassa vivādamūlassa pahānaṃ hoti. Evametassa pāpakassa vivādamūlassa āyatiṃ anavassavo hoti.</p>
<p><a class="sc" id="15"></a><a class="ms" id="p_5V_1166"></a>Puna caparaṃ bhikkhu makkhī hoti paḷāsī … pe … issukī hoti maccharī, saṭho hoti māyāvī, pāpiccho hoti micchādiṭṭhi, sandiṭ­ṭhi­parāmāsī hoti ādhānaggāhī ­duppaṭi­nissaggī. Yo so bhikkhu sandiṭ­ṭhi­parāmāsī hoti ādhānaggāhī ­duppaṭi­nissaggī so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so bhikkhu satthari agāravo viharati appatisso dhamme … pe … saṃghe … pe … sikkhāya na paripūrakārī, so saṃghe vivādaṃ janeti. Yo so hoti vivādo bahujanāhitāya bahu­janā­su­khāya bahuno janassa anatthāya ahitāya dukkhāya devamanussānaṃ. Evarūpañce tumhe vivādamūlaṃ ajjhattaṃ vā bahiddhā vā samanupas­seyyā­tha tatra tumhe tasseva pāpakassa vivādamūlassa pahānāya vāyameyyātha. Evarūpañce tumhe vivādamūlaṃ ajjhattaṃ vā bahiddhā vā na samanupas­seyyā­tha tatra tumhe tasseva pāpakassa vivādamūlassa āyatiṃ anavassavāya paṭi­paj­jeyyā­tha. Evametassa pāpakassa vivādamūlassa pahānaṃ hoti. Evametassa pāpakassa vivādamūlassa āyatiṃ anavassavo hoti. Imāni cha vivādamūlāni. (12)</p>
<p><a class="sc" id="16"></a><a class="ms" id="p_5V_1167"></a><a class="msdiv" id="msdiv273"></a>Tattha katamāni cha anuvādamūlāni? Idha bhikkhu kodhano hoti upanāhī. Yo so bhikkhu kodhano hoti upanāhī so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so bhikkhu satthari agāravo viharati appatisso dhamme … pe … saṃghe … pe … sikkhāya na paripūrakārī so saṃghe anuvādaṃ janeti. Yo hoti anuvādo bahujanāhitāya bahu­janā­su­khāya bahuno janassa anatthāya ahitāya dukkhāya devamanussānaṃ. Evarūpañce tumhe anuvādamūlaṃ ajjhattaṃ vā bahiddhā vā samanupas­seyyā­tha tatra tumhe tasseva pāpakassa anuvādamūlassa pahānāya vāyameyyātha. Evarūpañce tumhe anuvādamūlaṃ ajjhattaṃ vā bahiddhā vā na samanupas­seyyā­tha tatra tumhe tasseva pāpakassa anuvādamūlassa āyatiṃ anavassavāya paṭi­paj­jeyyā­tha. Evametassa pāpakassa anuvādamūlassa pahānaṃ hoti. Evametassa pāpakassa anuvādamūlassa āyatiṃ anavassavo hoti.</p>
<p><a class="sc" id="17"></a><a class="ms" id="p_5V_1168"></a>Puna caparaṃ bhikkhu makkhī hoti palāsī … pe … issukī hoti maccharī, saṭho hoti māyāvī, pāpiccho hoti micchādiṭṭhi, sandiṭ­ṭhi­parāmāsī hoti ādhānaggāhī ­duppaṭi­nissaggī. Yo so bhikkhu sandiṭ­ṭhi­parāmāsī hoti ādhānaggāhī ­duppaṭi­nissaggī so sattharipi agāravo viharati appatisso, dhammepi agāravo viharati appatisso, saṃghepi agāravo viharati appatisso, sikkhāyapi na paripūrakārī hoti. Yo so bhikkhu satthari agāravo viharati appatisso dhamme … pe … saṃghe … pe … sikkhāya na paripūrakārī so saṃghe anuvādaṃ janeti. Yo hoti anuvādo bahujanāhitāya bahu­janā­su­khāya bahuno janassa anatthāya ahitāya dukkhāya devamanussānaṃ. Evarūpañce tumhe anuvādamūlaṃ ajjhattaṃ vā bahiddhā vā samanupas­seyyā­tha tatra tumhe tasseva pāpakassa anuvādamūlassa pahānāya vāyameyyātha. Evarūpañce tumhe anuvādamūlaṃ ajjhattaṃ vā bahiddhā vā na samanupas­seyyā­tha tatra tumhe tasseva pāpakassa anuvādamūlassa āyatiṃ anavassavāya paṭi­paj­jeyyā­tha. Evametassa pāpakassa anuvādamūlassa pahānaṃ hoti. Evametassa pāpakassa anuvādamūlassa āyatiṃ anavassavo hoti. Imāni cha anuvādamūlāni. (13)</p>
<p><a class="sc" id="18"></a><a class="ms" id="p_5V_1169"></a><a class="msdiv" id="msdiv274"></a>Tattha katame cha sāraṇīyā dhammā? Idha bhikkhuno mettaṃ kāyakammaṃ paccupaṭṭhitaṃ hoti sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.</p>
<p><a class="sc" id="19"></a><a class="ms" id="p_5V_1170"></a>Puna caparaṃ bhikkhuno mettaṃ vacīkammaṃ paccupaṭṭhitaṃ hoti sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.</p>
<p><a class="sc" id="20"></a><a class="ms" id="p_5V_1171"></a>Puna caparaṃ bhikkhuno mettaṃ manokammaṃ paccupaṭṭhitaṃ hoti sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.</p>
<p><a class="sc" id="21"></a><a class="ms" id="p_5V_1172"></a>Puna caparaṃ bhikkhu ye te lābhā dhammikā dhammaladdhā antamaso patta­pariyā­panna­mattampi tathārūpehi lābhehi appaṭi­vibhat­ta­bhogī hoti sīlavantehi sabrahmacārīhi sādhāraṇabhogī. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.</p>
<p><a class="sc" id="22"></a><a class="pts-vp-pi" id="pts-vp-pi5.93"></a><a class="ms" id="p_5V_1173"></a>Puna caparaṃ bhikkhu yāni tāni sīlāni akhaṇḍāni acchiddāni asabalāni akammāsāni bhujissāni viññu­pasat­thāni aparāmaṭṭhāni samā­dhi­saṃ­vatta­ni­kāni, tathārūpesu sīlesu sīla­sāmañ­ña­gato viharati sabrahmacārīhi āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati.</p>
<p><a class="sc" id="23"></a><a class="ms" id="p_5V_1174"></a>Puna caparaṃ bhikkhu yāyaṃ diṭṭhi ariyā niyyānikā niyyāti takkarassa sammā dukkhakkhayāya tathārūpāya diṭṭhiyā diṭṭhi­sāmañ­ña­gato viharati sabrahmacārīhi āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṃvattati. Ime cha sāraṇīyā dhammā. (14)</p>
<p><a class="sc" id="24"></a><a class="ms" id="p_5V_1175"></a><a class="msdiv" id="msdiv275"></a>Tattha katamāni aṭṭhārasa bheda­ka­ra­vatthūni? Idha bhikkhu adhammaṃ “dhammo”ti dīpeti, dhammaṃ “adhammo”ti dīpeti, avinayaṃ “vinayo”ti dīpeti, vinayaṃ “avinayo”ti dīpeti, abhāsitaṃ alapitaṃ tathāgatena “bhāsitaṃ lapitaṃ tathāgatenā”ti dīpeti, bhāsitaṃ lapitaṃ tathāgatena “abhāsitaṃ alapitaṃ tathāgatenā”ti dīpeti, anāciṇṇaṃ tathāgatena “āciṇṇaṃ tathāgatenā”ti dīpeti, āciṇṇaṃ tathāgatena “anāciṇṇaṃ tathāgatenā”ti dīpeti, apaññattaṃ tathāgatena “paññattaṃ tathāgatenā”ti dīpeti, paññattaṃ tathāgatena “apaññattaṃ tathāgatenā”ti dīpeti, āpattiṃ “anāpattī”ti dīpeti, anāpattiṃ “āpattī”ti dīpeti, lahukaṃ āpattiṃ “garukā āpattī”ti dīpeti, garukaṃ āpattiṃ “lahukā āpattī”ti dīpeti, sāvasesaṃ āpattiṃ “anavasesā āpattī”ti dīpeti, anavasesaṃ āpattiṃ “sāvasesā āpattī”ti dīpeti, duṭṭhullaṃ āpattiṃ “aduṭṭhullā āpattī”ti dīpeti, aduṭṭhullaṃ āpattiṃ “duṭṭhullā āpattī”ti dīpeti. Imāni aṭṭhārasa bheda­ka­ra­vatthūni. (15)</p>
<p><a class="sc" id="25"></a><a class="ms" id="p_5V_1176"></a>Tattha katamāni cattāri adhikaraṇāni? Vivā­dādhika­ra­ṇaṃ, anuvā­dādhika­ra­ṇaṃ, āpat­tādhika­ra­ṇaṃ, kic­cādhika­ra­ṇaṃ—imāni cattāri adhikaraṇāni. (16)</p>
<p><a class="sc" id="26"></a><a class="ms" id="p_5V_1177"></a>Tattha katame satta samathā? Sammukhāvinayo, sativinayo, amūḷhavinayo, paṭiñ­ñā­ta­karaṇaṃ, yebhuyyasikā, tassa­pāpiya­sikā, tiṇavatthārako—ime satta samathā. (17)</p>
<p class="endsutta"> <a class="sc" id="27"></a><a class="ms" id="p_5V_1178"></a>Katipucchāvāro niṭṭhito.</p>
<p class="endsection summary"> <a class="sc" id="28"></a><a class="ms" id="p_5V_1179"></a>Tassuddānaṃ</p>
<blockquote class="uddanagatha">
<p><a class="sc" id="29"></a><a class="ms" id="p_5V_1180"></a>Āpatti āpattikkhandhā,<br> vinītā sattadhā puna;<br> Vinītāgāravā ceva,<br> gāravā mūlameva ca.</p>
<p><a class="sc" id="30"></a><a class="ms" id="p_5V_1181"></a>Puna vinītā vipatti,<br> samuṭṭhānā vivādanā;<br> Anuvādā sāraṇīyaṃ,<br> bhe­dādhika­ra­ṇena ca;<br> Satteva samathā vuttā,<br> padā sattarasā imeti.</p>
</blockquote>
<h3>4.1. Cha­āpatti­sa­muṭṭhā­na­vāra</h3>
<p><a class="sc" id="31"></a><a class="ms" id="p_5V_1182"></a><a class="msdiv" id="msdiv276"></a>Paṭhamena āpatti­sa­muṭṭhā­nena pārājikaṃ āpajjeyyāti? Na hīti vattabbaṃ. Saṃghādisesaṃ āpajjeyyāti? Siyāti vattabbaṃ. Thullaccayaṃ āpajjeyyāti? Siyāti vattabbaṃ. Pācittiyaṃ āpajjeyyāti? Siyāti vattabbaṃ. Pāṭidesanīyaṃ āpajjeyyāti? Siyāti vattabbaṃ. Dukkaṭaṃ āpajjeyyāti? Siyāti vattabbaṃ. Dubbhāsitaṃ āpajjeyyāti? Na hīti vattabbaṃ.</p>
<p><a class="sc" id="32"></a><a class="ms" id="p_5V_1183"></a>Dutiyena āpatti­sa­muṭṭhā­nena pārājikaṃ āpajjeyyāti? Na hīti vattabbaṃ. Saṃghādisesaṃ āpajjeyyāti? Siyāti vattabbaṃ. Thullaccayaṃ āpajjeyyāti? Siyāti vattabbaṃ. Pācittiyaṃ āpajjeyyāti? Siyāti vattabbaṃ. Pāṭidesanīyaṃ āpajjeyyāti? Na hīti vattabbaṃ. Dukkaṭaṃ āpajjeyyāti? Siyāti vattabbaṃ. Dubbhāsitaṃ āpajjeyyāti? Na hīti vattabbaṃ.</p>
<p><a class="sc" id="33"></a><a class="ms" id="p_5V_1184"></a>Tatiyena āpatti­sa­muṭṭhā­nena pārājikaṃ āpajjeyyāti? Na hīti vattabbaṃ. Saṃghādisesaṃ āpajjeyyāti? Siyāti vattabbaṃ. Thullaccayaṃ āpajjeyyāti? Siyāti vattabbaṃ. Pācittiyaṃ āpajjeyyāti? Siyāti vattabbaṃ. Pāṭidesanīyaṃ āpajjeyyāti? Siyāti vattabbaṃ. Dukkaṭaṃ āpajjeyyāti? Siyāti vattabbaṃ. Dubbhāsitaṃ āpajjeyyāti? Na hīti vattabbaṃ.</p>
<p><a class="sc" id="34"></a><a class="pts-vp-pi" id="pts-vp-pi5.94"></a><a class="ms" id="p_5V_1185"></a>Catutthena āpatti­sa­muṭṭhā­nena pārājikaṃ āpajjeyyāti? Siyāti vattabbaṃ. Saṃghādisesaṃ āpajjeyyāti? Siyāti vattabbaṃ. Thullaccayaṃ āpajjeyyāti? Siyāti vattabbaṃ. Pācittiyaṃ āpajjeyyāti? Siyāti vattabbaṃ. Pāṭidesanīyaṃ āpajjeyyāti? Siyāti vattabbaṃ. Dukkaṭaṃ āpajjeyyāti? Siyāti vattabbaṃ. Dubbhāsitaṃ āpajjeyyāti? Na hīti vattabbaṃ.</p>
<p><a class="sc" id="35"></a><a class="ms" id="p_5V_1186"></a>Pañcamena āpatti­sa­muṭṭhā­nena pārājikaṃ āpajjeyyāti? Siyāti vattabbaṃ. Saṃghādisesaṃ āpajjeyyāti? Siyāti vattabbaṃ. Thullaccayaṃ āpajjeyyāti? Siyāti vattabbaṃ. Pācittiyaṃ āpajjeyyāti? Siyāti vattabbaṃ. Pāṭidesanīyaṃ āpajjeyyāti? Na hīti vattabbaṃ. Dukkaṭaṃ āpajjeyyāti? Siyāti vattabbaṃ. Dubbhāsitaṃ āpajjeyyāti? Siyāti vattabbaṃ.</p>
<p><a class="sc" id="36"></a><a class="ms" id="p_5V_1187"></a>Chaṭṭhena āpatti­sa­muṭṭhā­nena pārājikaṃ āpajjeyyāti? Siyāti vattabbaṃ. Saṃghādisesaṃ āpajjeyyāti? Siyāti vattabbaṃ. Thullaccayaṃ āpajjeyyāti? Siyāti vattabbaṃ. Pācittiyaṃ āpajjeyyāti? Siyāti vattabbaṃ. Pāṭidesanīyaṃ āpajjeyyāti? Siyāti vattabbaṃ. Dukkaṭaṃ āpajjeyyāti? Siyāti vattabbaṃ. Dubbhāsitaṃ āpajjeyyāti? Na hīti vattabbaṃ.</p>
<p class="endsutta"> <a class="sc" id="37"></a><a class="ms" id="p_5V_1188"></a>Cha­āpatti­sa­muṭṭhā­na­vāro niṭṭhito paṭhamo.</p>
<h3>4.2. Katāpattivāra</h3>
<p><a class="sc" id="38"></a><a class="ms" id="p_5V_1189"></a><a class="msdiv" id="msdiv277"></a>Paṭhamena āpatti­sa­muṭṭhā­nena kati āpattiyo āpajjati? Paṭhamena āpatti­sa­muṭṭhā­nena pañca āpattiyo āpajjati. Bhikkhu kappiyasaññī saññācikāya kuṭiṃ karoti adesi­ta­vatthu­kaṃ pamā­ṇātik­kantaṃ sārambhaṃ aparikkamanaṃ, payoge dukkaṭaṃ; ekaṃ piṇḍaṃ anāgate āpatti thullaccayassa; tasmiṃ piṇḍe āgate āpatti saṃ­ghā­di­sesassa; bhikkhu kappiyasaññī vikāle bhojanaṃ bhuñjati, āpatti pācittiyassa; bhikkhu kappiyasaññī aññātikāya bhikkhuniyā antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā bhuñjati, āpatti pāṭi­de­sanīyassa—paṭhamena āpatti­sa­muṭṭhā­nena imā pañca āpattiyo āpajjati.</p>
<p><a class="sc" id="39"></a><a class="ms" id="p_5V_1190"></a>Tā āpattiyo catunnaṃ vipattīnaṃ kati vipattiyo bhajanti? Sattannaṃ āpattik­khan­dhā­naṃ katihi āpat­tik­khan­dhehi saṅgahitā? Channaṃ āpatti­sa­muṭṭhā­nā­naṃ katihi samuṭṭhānehi samuṭṭhanti? Catunnaṃ adhikaraṇānaṃ katamaṃ adhikaraṇaṃ? Sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ pañcahi āpat­tik­khan­dhehi saṅgahitā— siyā saṃ­ghā­di­sesā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā pāṭi­de­sanīyā­pat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—kāyato samuṭṭhanti, na vācato na cittato. Catunnaṃ adhikaraṇānaṃ āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca.</p>
<p><a class="sc" id="40"></a><a class="pts-vp-pi" id="pts-vp-pi5.95"></a><a class="ms" id="p_5V_1191"></a><a class="msdiv" id="msdiv278"></a>Dutiyena āpatti­sa­muṭṭhā­nena kati āpattiyo āpajjati? Dutiyena āpatti­sa­muṭṭhā­nena catasso āpattiyo āpajjati—bhikkhu kappiyasaññī samādisati—“kuṭiṃ me karothā”ti. Tassa kuṭiṃ karonti adesi­ta­vatthu­kaṃ pamā­ṇātik­kantaṃ sārambhaṃ aparikkamanaṃ. Payoge dukkaṭaṃ; ekaṃ piṇḍaṃ anāgate āpatti thullaccayassa; tasmiṃ piṇḍe āgate āpatti saṃ­ghā­di­sesassa. Bhikkhu kappiyasaññī anupasampannaṃ padaso dhammaṃ vāceti, āpatti pācittiyassa—dutiyena āpatti­sa­muṭṭhā­nena imā catasso āpattiyo āpajjati.</p>
<p><a class="sc" id="41"></a><a class="ms" id="p_5V_1192"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ catūhi āpat­tik­khan­dhehi saṅgahitā—siyā saṃ­ghā­di­sesā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—vācato samuṭṭhanti, na kāyato na cittato. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca.</p>
<p><a class="sc" id="42"></a><a class="ms" id="p_5V_1193"></a><a class="msdiv" id="msdiv279"></a>Tatiyena āpatti­sa­muṭṭhā­nena kati āpattiyo āpajjati? Tatiyena āpatti­sa­muṭṭhā­nena pañca āpattiyo āpajjati. Bhikkhu kappiyasaññī saṃvidahitvā kuṭiṃ karoti adesi­ta­vatthu­kaṃ pamā­ṇātik­kantaṃ sārambhaṃ aparikkamanaṃ. Payoge dukkaṭaṃ; ekaṃ piṇḍaṃ anāgate āpatti thullaccayassa; tasmiṃ piṇḍe āgate āpatti saṃ­ghā­di­sesassa. Bhikkhu kappiyasaññī paṇīta­bhoja­nāni attano atthāya viññāpetvā bhuñjati, āpatti pācittiyassa. Bhikkhu kappiyasaññī bhikkhuniyā vosāsantiyā na nivāretvā bhuñjati, āpatti pāṭi­de­sanīyassa—tatiyena āpatti­sa­muṭṭhā­nena imā pañca āpattiyo āpajjati.</p>
<p><a class="sc" id="43"></a><a class="ms" id="p_5V_1194"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ pañcahi āpat­tik­khan­dhehi saṅgahitā—siyā saṃ­ghā­di­sesā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā pāṭi­de­sanīyā­pat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—kāyato ca vācato ca samuṭṭhanti, na cittato. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca.</p>
<p><a class="sc" id="44"></a><a class="pts-vp-pi" id="pts-vp-pi5.96"></a><a class="ms" id="p_5V_1195"></a><a class="msdiv" id="msdiv280"></a>Catutthena āpatti­sa­muṭṭhā­nena kati āpattiyo āpajjati? Catutthena āpatti­sa­muṭṭhā­nena cha āpattiyo āpajjati—bhikkhu methunaṃ dhammaṃ paṭisevati, āpatti pārājikassa; bhikkhu akappiyasaññī saññācikāya kuṭiṃ karoti adesi­ta­vatthu­kaṃ pamā­ṇātik­kantaṃ sārambhaṃ aparikkamanaṃ, payoge dukkaṭaṃ; ekaṃ piṇḍaṃ anāgate āpatti thullaccayassa; tasmiṃ piṇḍe āgate āpatti saṃ­ghā­di­sesassa. Bhikkhu akappiyasaññī vikāle bhojanaṃ bhuñjati, āpatti pācittiyassa. Bhikkhu akappiyasaññī aññātikāya bhikkhuniyā antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā bhuñjati, āpatti pāṭi­de­sanīyassa. Catutthena āpatti­sa­muṭṭhā­nena imā cha āpattiyo āpajjati.</p>
<p><a class="sc" id="45"></a><a class="ms" id="p_5V_1196"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ chahi āpat­tik­khan­dhehi saṅgahitā—siyā pārāji­kā­pat­tik­khan­dhena, siyā saṃ­ghā­di­sesā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā pāṭi­de­sanīyā­pat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—kāyato ca cittato ca samuṭṭhanti, na vācato. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca.</p>
<p><a class="sc" id="46"></a><a class="ms" id="p_5V_1197"></a><a class="msdiv" id="msdiv281"></a>Pañcamena āpatti­sa­muṭṭhā­nena kati āpattiyo āpajjati? Pañcamena āpatti­sa­muṭṭhā­nena cha āpattiyo āpajjati. Bhikkhu pāpiccho icchāpakato asantaṃ abhūtaṃ uttari­manus­sa­dhammaṃ ullapati, āpatti pārājikassa; bhikkhu akappiyasaññī samādisati—“kuṭiṃ me karothā”ti. Tassa kuṭiṃ karonti adesi­ta­vatthu­kaṃ pamā­ṇātik­kantaṃ sārambhaṃ aparikkamanaṃ. Payoge dukkaṭaṃ; ekaṃ piṇḍaṃ anāgate āpatti thullaccayassa; tasmiṃ piṇḍe āgate āpatti saṃ­ghā­di­sesassa. Bhikkhu akappiyasaññī anupasampannaṃ padaso dhammaṃ vāceti, āpatti pācittiyassa. Na khuṃsetukāmo na vambhetukāmo na maṅkukattukāmo davakamyatā hīnena hīnaṃ vadeti, āpatti dubbhāsitassa—pañcamena āpatti­sa­muṭṭhā­nena imā cha āpattiyo āpajjati.</p>
<p><a class="sc" id="47"></a><a class="ms" id="p_5V_1198"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ chahi āpat­tik­khan­dhehi saṅgahitā—siyā pārāji­kā­pat­tik­khan­dhena, siyā saṃ­ghā­di­sesā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā ­dukka­ṭā­pat­tik­khan­dhena, siyā dub­bhāsi­tā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—vācato ca cittato ca samuṭṭhanti, na kāyato. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca.</p>
<p><a class="sc" id="48"></a><a class="pts-vp-pi" id="pts-vp-pi5.97"></a><a class="ms" id="p_5V_1199"></a><a class="msdiv" id="msdiv282"></a>Chaṭṭhena āpatti­sa­muṭṭhā­nena kati āpattiyo āpajjati? Chaṭṭhena āpatti­sa­muṭṭhā­nena cha āpattiyo āpajjati—bhikkhu saṃvidahitvā bhaṇḍaṃ avaharati, āpatti pārājikassa; bhikkhu akappiyasaññī saṃvidahitvā kuṭiṃ karoti adesi­ta­vatthu­kaṃ pamā­ṇātik­kantaṃ sārambhaṃ aparikkamanaṃ, payoge dukkaṭaṃ; ekaṃ piṇḍaṃ anāgate āpatti thullaccayassa; tasmiṃ piṇḍe āgate, āpatti saṃ­ghā­di­sesassa. Bhikkhu akappiyasaññī paṇīta­bhoja­nāni attano atthāya viññāpetvā bhuñjati, āpatti pācittiyassa. Bhikkhu akappiyasaññī bhikkhuniyā vosāsantiyā na nivāretvā bhuñjati, āpatti pāṭi­de­sanīyassa—chaṭṭhena āpatti­sa­muṭṭhā­nena imā cha āpattiyo āpajjati.</p>
<p><a class="sc" id="49"></a><a class="ms" id="p_5V_1200"></a>Tā āpattiyo catunnaṃ vipattīnaṃ kati vipattiyo bhajanti? Sattannaṃ āpattik­khan­dhā­naṃ katihi āpat­tik­khan­dhehi saṅgahitā? Channaṃ āpatti­sa­muṭṭhā­nā­naṃ katihi āpatti­sa­muṭṭhā­nehi samuṭṭhanti? Catunnaṃ adhikaraṇānaṃ katamaṃ adhikaraṇaṃ? Sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ chahi āpat­tik­khan­dhehi saṅgahitā—siyā pārāji­kā­pat­tik­khan­dhena, siyā saṃ­ghā­di­sesā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā pāṭi­de­sanīyā­pat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—kāyato ca vācato ca cittato ca samuṭṭhanti. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti— siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena cāti.</p>
<p class="endsutta"> <a class="sc" id="50"></a><a class="ms" id="p_5V_1201"></a>Channaṃ āpatti­sa­muṭṭhā­nā­naṃ<br> katāpattivāro niṭṭhito dutiyo.</p>
<h3>4.3. Āpatti­sa­muṭṭhā­na­gāthā</h3>
<blockquote class="gatha">
<p><a class="sc" id="51"></a><a class="ms" id="p_5V_1202"></a><a class="msdiv" id="msdiv283"></a>Samuṭṭhānā kāyikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā kati,<br> Pucchāmi taṃ brūhi vibhaṅgakovida.</p>
<p><a class="sc" id="52"></a><a class="ms" id="p_5V_1203"></a>Samuṭṭhānā kāyikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā pañca,<br> Etaṃ te akkhāmi vibhaṅgakovida.</p>
<p><a class="sc" id="53"></a><a class="ms" id="p_5V_1204"></a>Samuṭṭhānā vācasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā kati,<br> Pucchāmi taṃ brūhi vibhaṅgakovida.</p>
<p><a class="sc" id="54"></a><a class="ms" id="p_5V_1205"></a>Samuṭṭhānā vācasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā catasso,<br> Etaṃ te akkhāmi vibhaṅgakovida.</p>
<p><a class="sc" id="55"></a><a class="ms" id="p_5V_1206"></a>Samuṭṭhānā kāyikā vācasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā kati,<br> Pucchāmi taṃ brūhi vibhaṅgakovida.</p>
<p><a class="sc" id="56"></a><a class="ms" id="p_5V_1207"></a>Samuṭṭhānā kāyikā vācasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā pañca,<br> Etaṃ te akkhāmi vibhaṅgakovida.</p>
<p><a class="sc" id="57"></a><a class="ms" id="p_5V_1208"></a>Samuṭṭhānā kāyikā mānasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā kati,<br> Pucchāmi taṃ brūhi vibhaṅgakovida.</p>
<p><a class="sc" id="58"></a><a class="ms" id="p_5V_1209"></a>Samuṭṭhānā kāyikā mānasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā cha,<br> Etaṃ te akkhāmi vibhaṅgakovida.</p>
<p><a class="sc" id="59"></a><a class="ms" id="p_5V_1210"></a>Samuṭṭhānā vācasikā mānasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā kati,<br> Pucchāmi taṃ brūhi vibhaṅgakovida.</p>
<p><a class="sc" id="60"></a><a class="ms" id="p_5V_1211"></a>Samuṭṭhānā vācasikā mānasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā cha,<br> Etaṃ te akkhāmi vibhaṅgakovida.</p>
<p><a class="sc" id="61"></a><a class="ms" id="p_5V_1212"></a>Samuṭṭhānā kāyikā vācasikā mānasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā kati,<br> Pucchāmi taṃ brūhi vibhaṅgakovida.</p>
<p><a class="sc" id="62"></a><a class="pts-vp-pi" id="pts-vp-pi5.98"></a><a class="ms" id="p_5V_1213"></a>Samuṭṭhānā kāyikā vācasikā mānasikā anantadassinā,<br> Akkhātā lokahitena vivekadassinā;<br> Āpattiyo tena samuṭṭhitā cha,<br> Etaṃ te akkhāmi ­vibhaṅ­ga­kovidāti.</p>
</blockquote>
<p class="endsutta"> <a class="sc" id="63"></a><a class="ms" id="p_5V_1214"></a>Āpatti­sa­muṭṭhā­na­gāthā niṭṭhitā tatiyā.</p>
<h3>4.4. Vipat­ti­pac­ca­ya­vāra</h3>
<p><a class="sc" id="64"></a><a class="ms" id="p_5V_1215"></a><a class="msdiv" id="msdiv284"></a>Sīla­vi­pat­ti­pac­cayā kati āpattiyo āpajjati? Sīla­vi­pat­ti­pac­cayā catasso āpattiyo āpajjati—bhikkhunī jānaṃ pārājikaṃ dhammaṃ paṭicchādeti, āpatti pārājikassa; vematikā paṭicchādeti, āpatti thullaccayassa; bhikkhu saṃghādisesaṃ paṭicchādeti, āpatti pācittiyassa; attano duṭṭhullaṃ āpattiṃ paṭicchādeti, āpatti dukkaṭassa—sīla­vi­pat­ti­pac­cayā imā catasso āpattiyo āpajjati.</p>
<p><a class="sc" id="65"></a><a class="ms" id="p_5V_1216"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ catūhi āpat­tik­khan­dhehi saṅgahitā—siyā pārāji­kā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—kāyato ca vācato ca cittato ca samuṭṭhanti. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca. (1)</p>
<p><a class="sc" id="66"></a><a class="ms" id="p_5V_1217"></a><a class="msdiv" id="msdiv285"></a>Ācāra­vi­pat­ti­pac­cayā kati āpattiyo āpajjati? Ācāra­vi­pat­ti­pac­cayā ekaṃ āpattiṃ āpajjati. Ācāravipattiṃ paṭicchādeti, āpatti dukkaṭassa—ācāra­vi­pat­ti­pac­cayā imaṃ ekaṃ āpattiṃ āpajjati.</p>
<p><a class="sc" id="67"></a><a class="ms" id="p_5V_1218"></a>Sā āpatti catunnaṃ vipattīnaṃ kati vipattiyo bhajati … pe … sattannaṃ samathānaṃ katihi samathehi sammati? Sā āpatti catunnaṃ vipattīnaṃ ekaṃ vipattiṃ bhajati— ācāravipattiṃ. Sattannaṃ āpattik­khan­dhā­naṃ ekena āpat­tik­khan­dhena saṅgahitā— ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhāti—kāyato ca vācato ca cittato ca samuṭṭhāti. Catunnaṃ adhikaraṇānaṃ āpat­tādhika­ra­ṇaṃ. Sattannaṃ samathānaṃ tīhi samathehi sammati—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca. (2)</p>
<p><a class="sc" id="68"></a><a class="ms" id="p_5V_1219"></a><a class="msdiv" id="msdiv286"></a>Diṭṭhi­vi­pat­ti­pac­cayā kati āpattiyo āpajjati? Diṭṭhi­vi­pat­ti­pac­cayā dve āpattiyo āpajjati. Pāpikāya diṭṭhiyā yāvatatiyaṃ samanu­bhāsa­nāya na <span class="var" title="dvīhi kammavācāhi dukkaṭā (s1-3, mr)" id="note147">paṭinissajjati, ñattiyā dukkaṭaṃ</span>; kamma­vācā­pari­yosāne āpatti pācittiyassa—diṭṭhi­vi­pat­ti­pac­cayā imā dve āpattiyo āpajjati.</p>
<p><a class="sc" id="69"></a><a class="pts-vp-pi" id="pts-vp-pi5.99"></a><a class="ms" id="p_5V_1220"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ ekaṃ vipattiṃ bhajanti—ācāravipattiṃ. Sattannaṃ āpattik­khan­dhā­naṃ dvīhi āpat­tik­khan­dhehi saṅgahitā—siyā pācit­ti­yāpat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—kāyato ca vācato ca cittato ca samuṭṭhanti. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti— siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca. (3)</p>
<p><a class="sc" id="70"></a><a class="ms" id="p_5V_1221"></a><a class="msdiv" id="msdiv287"></a>Ājīva­vi­pat­ti­pac­cayā kati āpattiyo āpajjati? Ājīva­vi­pat­ti­pac­cayā cha āpattiyo āpajjati—ājīvahetu ājīvakāraṇā pāpiccho icchāpakato asantaṃ abhūtaṃ uttari­manus­sa­dhammaṃ ullapati, āpatti pārājikassa; ājīvahetu ājīvakāraṇā sañcarittaṃ samāpajjati, āpatti saṃ­ghā­di­sesassa; ājīvahetu ājīvakāraṇā “yo te vihāre vasati, so bhikkhu arahā”ti bhaṇati, paṭi­vijānan­tassa āpatti thullaccayassa; ājīvahetu ājīvakāraṇā bhikkhu paṇīta­bhoja­nāni attano atthāya viññāpetvā bhuñjati, āpatti pācittiyassa; ājīvahetu ājīvakāraṇā bhikkhunī paṇīta­bhoja­nāni attano atthāya viññāpetvā bhuñjati, āpatti pāṭi­de­sanīyassa; ājīvahetu ājīvakāraṇā sūpaṃ vā odanaṃ vā agilāno attano atthāya viññāpetvā bhuñjati, āpatti dukkaṭassa—ājīva­vi­pat­ti­pac­cayā imā cha āpattiyo āpajjati.</p>
<p><a class="sc" id="71"></a><a class="ms" id="p_5V_1222"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti. Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ chahi āpat­tik­khan­dhehi saṅgahitā—siyā pārāji­kā­pat­tik­khan­dhena, siyā saṃ­ghā­di­sesā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā pāṭi­de­sanīyā­pat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ chahi samuṭṭhānehi samuṭṭhanti—siyā kāyato samuṭṭhanti, na vācato na cittato; siyā vācato samuṭṭhanti, na kāyato na cittato; siyā kāyato ca vācato ca samuṭṭhanti, na cittato; siyā kāyato ca cittato ca samuṭṭhanti, na vācato; siyā vācato ca cittato ca samuṭṭhanti, na kāyato; siyā kāyato ca vācato ca cittato ca samuṭṭhanti. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca. (4)</p>
<p class="endsutta"> <a class="sc" id="72"></a><a class="ms" id="p_5V_1223"></a>Vipat­ti­pac­ca­ya­vāro niṭṭhito catuttho.</p>
<h3>4.5. Adhika­ra­ṇa­pac­ca­ya­vāra</h3>
<p><a class="sc" id="73"></a><a class="ms" id="p_5V_1224"></a><a class="msdiv" id="msdiv288"></a>Vivā­dādhika­ra­ṇa­pac­cayā kati āpattiyo āpajjati? Vivā­dādhika­ra­ṇa­pac­cayā dve āpattiyo āpajjati—upasampannaṃ omasati, āpatti pācittiyassa; anupasampannaṃ omasati, āpatti dukkaṭassa—vivā­dādhika­ra­ṇa­pac­cayā imā dve āpattiyo āpajjati.</p>
<p><a class="sc" id="74"></a><a class="pts-vp-pi" id="pts-vp-pi5.100"></a><a class="ms" id="p_5V_1225"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ ekaṃ vipattiṃ bhajanti—ācāravipattiṃ. Sattannaṃ āpattik­khan­dhā­naṃ dvīhi āpat­tik­khan­dhehi saṅgahitā—siyā pācit­ti­yāpat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ tīhi samuṭṭhānehi samuṭṭhanti—siyā kāyato ca cittato ca samuṭṭhanti, na vācato; siyā vācato ca cittato ca samuṭṭhanti, na kāyato; siyā kāyato ca vācato ca cittato ca samuṭṭhanti. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca. (1)</p>
<p><a class="sc" id="75"></a><a class="ms" id="p_5V_1226"></a><a class="msdiv" id="msdiv289"></a>Anuvā­dādhika­ra­ṇa­pac­cayā kati āpattiyo āpajjati? Anuvā­dādhika­ra­ṇa­pac­cayā tisso āpattiyo āpajjati. Bhikkhuṃ amūlakena pārājikena dhammena anuddhaṃseti, āpatti saṃ­ghā­di­sesassa; amūlakena saṃghādisesena anuddhaṃseti, āpatti pācittiyassa; amūlikāya ācāravipattiyā anuddhaṃseti, āpatti dukkaṭassa—anuvā­dādhika­ra­ṇa­pac­cayā imā tisso āpattiyo āpajjati. (2)</p>
<p><a class="sc" id="76"></a><a class="ms" id="p_5V_1227"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ tīhi āpat­tik­khan­dhehi saṅgahitā—siyā saṃ­ghā­di­sesā­pat­tik­khan­dhena, siyā pācit­ti­yāpat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ tīhi samuṭṭhānehi samuṭṭhanti—siyā kāyato ca cittato ca samuṭṭhanti, na vācato; siyā vācato ca cittato ca samuṭṭhanti, na kāyato; siyā kāyato ca vācato ca cittato ca samuṭṭhanti. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca.</p>
<p><a class="sc" id="77"></a><a class="ms" id="p_5V_1228"></a><a class="msdiv" id="msdiv290"></a>Āpat­tādhika­ra­ṇa­pac­cayā kati āpattiyo āpajjati? Āpat­tādhika­ra­ṇa­pac­cayā catasso āpattiyo āpajjati. Bhikkhunī jānaṃ pārājikaṃ dhammaṃ paṭicchādeti, āpatti pārājikassa; vematikā paṭicchādeti, āpatti thullaccayassa; bhikkhu saṃghādisesaṃ paṭicchādeti; āpatti pācittiyassa; ācāravipattiṃ paṭicchādeti, āpatti dukkaṭassa—āpat­tādhika­ra­ṇa­pac­cayā imā catasso āpattiyo āpajjati.</p>
<p><a class="sc" id="78"></a><a class="ms" id="p_5V_1229"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ catūhi āpat­tik­khan­dhehi saṅgahitā—siyā pārāji­kā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—kāyato ca vācato ca cittato ca samuṭṭhanti. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca. (3)</p>
<p><a class="sc" id="79"></a><a class="pts-vp-pi" id="pts-vp-pi5.101"></a><a class="ms" id="p_5V_1230"></a><a class="msdiv" id="msdiv291"></a>Kic­cādhika­ra­ṇa­pac­cayā kati āpattiyo āpajjati? Kic­cādhika­ra­ṇa­pac­cayā pañca āpattiyo āpajjati. Ukkhittā­nu­vattikā bhikkhunī yāvatatiyaṃ samanu­bhāsa­nāya na paṭinissajjati, ñattiyā dukkaṭaṃ; dvīhi kammavācāhi thullaccayā; kamma­vācā­pari­yosāne āpatti pārājikassa. Bheda­kā­nu­vattakā bhikkhū yāvatatiyaṃ samanu­bhāsa­nāya na paṭi­nissaj­janti, āpatti saṃ­ghā­di­sesassa; pāpikāya diṭṭhiyā yāvatatiyaṃ samanu­bhāsa­nāya na paṭinissajjati, āpatti pācittiyassa— kic­cādhika­ra­ṇa­pac­cayā imā pañca āpattiyo āpajjati.</p>
<p><a class="sc" id="80"></a><a class="ms" id="p_5V_1231"></a>Tā āpattiyo catunnaṃ vipattīnaṃ kati vipattiyo bhajanti … pe … sattannaṃ samathānaṃ katihi samathehi sammanti? Tā āpattiyo catunnaṃ vipattīnaṃ dve vipattiyo bhajanti—siyā sīlavipattiṃ, siyā ācāravipattiṃ. Sattannaṃ āpattik­khan­dhā­naṃ pañcahi āpat­tik­khan­dhehi saṅgahitā—siyā pārāji­kā­pat­tik­khan­dhena, siyā saṃ­ghā­di­sesā­pat­tik­khan­dhena, siyā thullac­cayā­pat­tik­khan­dhena, siyā pācit­ti­yāpat­tik­khan­dhena, siyā ­dukka­ṭā­pat­tik­khan­dhena. Channaṃ āpatti­sa­muṭṭhā­nā­naṃ ekena samuṭṭhānena samuṭṭhanti—kāyato ca vācato ca cittato ca samuṭṭhanti. Catunnaṃ adhikaraṇānaṃ, āpat­tādhika­ra­ṇaṃ. Sattannaṃ samathānaṃ tīhi samathehi sammanti—siyā sam­mukhā­vina­yena ca paṭiñ­ñā­ta­kara­ṇena ca, siyā sam­mukhā­vina­yena ca tiṇa­vatthā­ra­kena ca.</p>
<p><a class="sc" id="81"></a><a class="ms" id="p_5V_1232"></a>Ṭhapetvā satta āpattiyo satta āpattikkhandhe, avasesā āpattiyo catunnaṃ vipattīnaṃ kati vipattiyo bhajanti? Sattannaṃ āpattik­khan­dhā­naṃ katihi āpat­tik­khan­dhehi saṅgahitā? Channaṃ āpatti­sa­muṭṭhā­nā­naṃ katihi samuṭṭhānehi samuṭṭhanti? Catunnaṃ adhikaraṇānaṃ katamaṃ adhikaraṇaṃ? Sattannaṃ samathānaṃ katihi samathehi sammanti? Ṭhapetvā satta āpattiyo satta āpattikkhandhe avasesā āpattiyo catunnaṃ vipattīnaṃ na katamaṃ vipattiṃ bhajanti? Sattannaṃ āpattik­khan­dhā­naṃ na katamena āpat­tik­khan­dhena saṅgahitā. Channaṃ āpatti­sa­muṭṭhā­nā­naṃ na katamena āpatti­sa­muṭṭhā­nena samuṭṭhanti. Catunnaṃ adhikaraṇānaṃ na katamaṃ adhikaraṇaṃ. Sattannaṃ samathānaṃ na katamena samathena sammanti. Taṃ kissa hetu? Ṭhapetvā satta āpattiyo satta āpattikkhandhe, natthaññā āpattiyoti. (4)</p>
<p class="endsutta"> <a class="sc" id="82"></a><a class="ms" id="p_5V_1233"></a>Adhika­ra­ṇa­pac­ca­ya­vāro niṭṭhito pañcamo.</p>
<p class="endsection"> <a class="sc" id="83"></a><a class="ms" id="p_5V_1234"></a><span class="var" title="antarapeyyālo (bj) | ananta­ra­peyyā­laṃ (si, s1-3, pts1)" id="note148">Antarapeyyālaṃ</span> niṭṭhitaṃ.</p>
<p class="endsection summary"> <a class="sc" id="84"></a><a class="ms" id="p_5V_1235"></a>Tassuddānaṃ</p>
<blockquote class="uddanagatha">
<p><a class="sc" id="85"></a><a class="ms" id="p_5V_1236"></a>Katipucchā samuṭṭhānā,<br> katāpatti tatheva ca;<br> Samuṭṭhānā vipatti ca,<br> tathādhika­ra­ṇena cāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
