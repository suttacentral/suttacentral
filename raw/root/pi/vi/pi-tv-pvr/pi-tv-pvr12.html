<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-pvr12">
<article>
<div class="hgroup">
<p class="division">Parivāra</p>
<p>Apara­gā­thāsaṅga­ṇika</p>
<h1>1. Codanā­di­pucchā­vissaj­janā</h1>
</div>
<blockquote class="gatha">
<p><a class="sc" id="1"></a><a class="pts-vp-pi" id="pts-vp-pi5.158"></a><a class="ms" id="p_5V_1770"></a><a class="msdiv" id="msdiv359"></a>Codanā kimatthāya,<br> Sāraṇā kissa kāraṇā;<br> Saṃgho kimatthāya,<br> Matikammaṃ pana kissa kāraṇā.</p>
<p><a class="sc" id="2"></a><a class="ms" id="p_5V_1771"></a>Codanā sāraṇatthāya,<br> Niggahatthāya sāraṇā;<br> Saṃgho parig­gahat­thāya,<br> Matikammaṃ pana pāṭiyekkaṃ.</p>
<p><a class="sc" id="3"></a><a class="ms" id="p_5V_1772"></a>Mā kho turito abhaṇi,<br> mā kho caṇḍikato bhaṇi;<br> Mā kho paṭighaṃ janayi,<br> sace anuvijjako tuvaṃ.</p>
<p><a class="sc" id="4"></a><a class="ms" id="p_5V_1773"></a>Mā kho sahasā abhaṇi,<br> Kathaṃ viggāhikaṃ anat­tha­saṃhi­taṃ;<br> Sutte vinaye anulome,<br> Paññatte anulomike.</p>
<p><a class="sc" id="5"></a><a class="ms" id="p_5V_1774"></a>Anuyogavattaṃ nisāmaya,<br> Kusalena buddhimatā kataṃ;<br> Suvuttaṃ sikkhā­padā­nu­lomi­kaṃ,<br> Gatiṃ na nāsento samparāyikaṃ;<br> Hitesī anuyuñjassu,<br> Kāle­natthū­pa­saṃhi­taṃ.</p>
<p><a class="sc" id="6"></a><a class="ms" id="p_5V_1775"></a>Cuditassa ca codakassa ca,<br> Sahasā vohāraṃ mā <span class="var" title="padhārehi (bj)" id="note295">padhāresi</span>;<br> Codako āha āpannoti,<br> Cuditako āha anāpannoti.</p>
<p><a class="sc" id="7"></a><a class="ms" id="p_5V_1776"></a>Ubho anukkhipanto,<br> Paṭiñ­ñā­nusan­dhi­tena kāraye;<br> Paṭiññā lajjīsu katā,<br> Alajjīsu evaṃ na vijjati;<br> Bahumpi alajjī bhāseyya,<br> <span class="var" title="vut­tā­nusan­dhi­tena (si, s1-3, pts1, mr)" id="note296">Vat­tā­nusan­dhi­tena</span> kāraye.</p>
<p><a class="sc" id="8"></a><a class="ms" id="p_5V_1777"></a>Alajjī kīdiso hoti,<br> Paṭiññā yassa na rūhati;<br> <span class="var" title="evañca (pts1, mr)" id="note297">Etañca</span> tāhaṃ pucchāmi,<br> Kīdiso vuccati alajjī puggalo.</p>
<p><a class="sc" id="9"></a><a class="ms" id="p_5V_1778"></a>Sañcicca āpattiṃ āpajjati,<br> Āpattiṃ parigūhati;<br> Agatigamanañca gacchati,<br> Ediso vuccati alajjīpuggalo.</p>
<p><a class="sc" id="10"></a><a class="ms" id="p_5V_1779"></a>Saccaṃ ahampi jānāmi,<br> Ediso vuccati alajjīpuggalo;<br> Aññañca tāhaṃ pucchāmi,<br> Kīdiso vuccati lajjīpuggalo.</p>
<p><a class="sc" id="11"></a><a class="ms" id="p_5V_1780"></a>Sañcicca āpattiṃ nāpajjati,<br> Āpattiṃ na parigūhati;<br> Agatigamanaṃ na gacchati,<br> Ediso vuccati lajjīpuggalo.</p>
<p><a class="sc" id="12"></a><a class="ms" id="p_5V_1781"></a>Saccaṃ ahampi jānāmi,<br> Ediso vuccati lajjīpuggalo;<br> Aññañca tāhaṃ pucchāmi,<br> Kīdiso vuccati adhammacodako.</p>
<p><a class="sc" id="13"></a><a class="pts-vp-pi" id="pts-vp-pi5.159"></a><a class="ms" id="p_5V_1782"></a>Akālena codeti abhūtena,<br> Pharusena anat­tha­saṃhi­tena;<br> Dosantaro codeti no <span class="var" title="mettacitto (bj, s1-3, pts1)" id="note298">mettācitto</span>,<br> Ediso vuccati adhammacodako.</p>
<p><a class="sc" id="14"></a><a class="ms" id="p_5V_1783"></a>Saccaṃ ahampi jānāmi,<br> Ediso vuccati adhammacodako;<br> Aññañca tāhaṃ pucchāmi,<br> Kīdiso vuccati dhammacodako.</p>
<p><a class="sc" id="15"></a><a class="ms" id="p_5V_1784"></a>Kālena codeti bhūtena,<br> Saṇhena atthasaṃhitena;<br> Mettācitto codeti no dosantaro,<br> Ediso vuccati dhammacodako.</p>
<p><a class="sc" id="16"></a><a class="ms" id="p_5V_1785"></a>Saccaṃ ahampi jānāmi,<br> Ediso vuccati dhammacodako;<br> Aññañca tāhaṃ pucchāmi,<br> Kīdiso vuccati bālacodako.</p>
<p><a class="sc" id="17"></a><a class="ms" id="p_5V_1786"></a>Pubbāparaṃ na jānāti,<br> Pubbāparassa akovido;<br> Anusan­dhi­vacana­pathaṃ na jānāti,<br> Anusan­dhi­vacana­pathassa akovido;<br> Ediso vuccati bālacodako.</p>
<p><a class="sc" id="18"></a><a class="ms" id="p_5V_1787"></a>Saccaṃ ahampi jānāmi,<br> Ediso vuccati bālacodako;<br> Aññañca tāhaṃ pucchāmi,<br> Kīdiso vuccati paṇḍitacodako.</p>
<p><a class="sc" id="19"></a><a class="ms" id="p_5V_1788"></a><span class="var" title="pubbāparaṃ vijānāti (bj)" id="note299">Pubbāparampi jānāti</span>,<br> Pubbāparassa kovido;<br> Anusan­dhi­vacana­pathaṃ jānāti,<br> Anusan­dhi­vacana­pathassa kovido;<br> Ediso vuccati paṇḍitacodako.</p>
<p><a class="sc" id="20"></a><a class="ms" id="p_5V_1789"></a>Saccaṃ ahampi jānāmi,<br> Ediso vuccati paṇḍitacodako;<br> Aññañca tāhaṃ pucchāmi,<br> Codanā kinti vuccati.</p>
<p><a class="sc" id="21"></a><a class="ms" id="p_5V_1790"></a>Sīlavipattiyā codeti,<br> atho ācāradiṭṭhiyā;<br> Ājīvenapi codeti,<br> codanā tena vuccatīti.</p>
</blockquote>
<p class="endsection"> <a class="sc" id="22"></a><a class="ms" id="p_5V_1791"></a>Aparaṃ gāthā­saṅga­ṇikaṃ niṭṭhitaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>