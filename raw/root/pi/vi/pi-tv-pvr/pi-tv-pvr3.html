<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-pvr3">
<article>
<div class="hgroup">
<p class="division">Parivāra</p>
<h1>Samuṭṭhā­na­sī­sasaṅ­khepa</h1>
</div>
<h2>1. Samuṭṭhā­nas­suddāna</h2>
<blockquote class="gatha">
<p><a class="sc" id="1"></a><a class="pts-vp-pi" id="pts-vp-pi5.86"></a><a class="ms" id="p_5V_1076"></a><a class="msdiv" id="msdiv257"></a>Aniccā sabbe saṅkhārā,<br> dukkhānattā ca saṅkhatā;<br> Nibbānañceva paññatti,<br> anattā iti nicchayā.</p>
<p><a class="sc" id="2"></a><a class="ms" id="p_5V_1077"></a>Buddhacande anuppanne,<br> buddhādicce anuggate;<br> Tesaṃ sabhā­ga­dhammānaṃ,<br> nāmamattaṃ na nāyati.</p>
<p><a class="sc" id="3"></a><a class="ms" id="p_5V_1078"></a>Dukkaraṃ vividhaṃ katvā,<br> pūrayitvāna pāramī;<br> Uppajjanti mahāvīrā,<br> cakkhubhūtā sabrahmake.</p>
<p><a class="sc" id="4"></a><a class="ms" id="p_5V_1079"></a>Te desayanti saddhammaṃ,<br> dukkhahāniṃ sukhāvahaṃ;<br> Aṅgīraso sakyamuni,<br> sabba­bhū­tā­nukam­pako.</p>
<p><a class="sc" id="5"></a><a class="ms" id="p_5V_1080"></a>Sabba­sat­tuttamo sīho,<br> piṭake tīṇi desayi;<br> Suttan­ta­ma­bhi­dham­mañca,<br> vinayañca mahāguṇaṃ.</p>
<p><a class="sc" id="6"></a><a class="ms" id="p_5V_1081"></a>Evaṃ nīyati saddhammo,<br> vinayo yadi tiṭṭhati;<br> Ubhato ca vibhaṅgāni,<br> khandhakā yā ca mātikā.</p>
<p><a class="sc" id="7"></a><a class="ms" id="p_5V_1082"></a>Mālā suttaguṇeneva,<br> parivārena ganthitā;<br> Tasseva parivārassa,<br> samuṭṭhānaṃ <span class="var" title="nayato (bj)" id="note119">niyato</span> kataṃ.</p>
<p><a class="sc" id="8"></a><a class="ms" id="p_5V_1083"></a>Sambhedaṃ nidānañcaññaṃ,<br> sutte dissanti upari;<br> Tasmā sikkhe parivāraṃ,<br> dhammakāmo supesaloti.</p>
</blockquote>
<h2>2. Terasa­sa­muṭṭhāna</h2>
<blockquote class="gatha">
<p><a class="sc" id="9"></a><a class="ms" id="p_5V_1084"></a>Vibhaṅge dvīsu paññattaṃ,<br> uddisanti uposathe;<br> Pavakkhāmi samuṭṭhānaṃ,<br> yathāñāyaṃ suṇātha me.</p>
<p><a class="sc" id="10"></a><a class="ms" id="p_5V_1085"></a>Pārājikaṃ yaṃ paṭhamaṃ,<br> dutiyañca tato paraṃ;<br> <span class="var" title="sañ­carit­tā­nu­bhāsañca (bj, s1-3)" id="note120">Sañ­carit­tā­nu­bhāsa­nañca</span>,<br> atirekañca cīvaraṃ.</p>
<p><a class="sc" id="11"></a><a class="ms" id="p_5V_1086"></a>Lomāni padasodhammo,<br> bhūtaṃ saṃvidhānena ca;<br> They­yadesa­na­corī ca,<br> ananuññātāya terasa.</p>
<p><a class="sc" id="12"></a><a class="ms" id="p_5V_1087"></a>Terasete samuṭṭhāna-<br> nayā viññūhi cintitā;<br> Ekekasmiṃ samuṭṭhāne,<br> sadisā idha dissare.</p>
</blockquote>
<h3>2.1. Paṭha­ma­pā­rāji­ka­sa­muṭṭhāna</h3>
<blockquote class="gatha">
<p><a class="sc" id="13"></a><a class="ms" id="p_5V_1088"></a><a class="msdiv" id="msdiv258"></a>Methunaṃ sukkasaṃsaggo,<br> aniyatā paṭhamikā;<br> Pubbūpa­pari­pācitā,<br> raho bhikkhuniyā saha.</p>
<p><a class="sc" id="14"></a><a class="pts-vp-pi" id="pts-vp-pi5.87"></a><a class="ms" id="p_5V_1089"></a>Sabhojane <span class="var" title="raho ceva (bj)" id="note121">raho dve ca</span>,<br> aṅguli udake hasaṃ;<br> Pahāre uggire ceva,<br> tepaññāsā ca sekhiyā.</p>
<p><a class="sc" id="15"></a><a class="ms" id="p_5V_1090"></a>Adhak­kha­gā­mā­vassutā,<br> talamaṭṭhañca suddhikā;<br> Vassaṃvuṭṭhā ca ovādaṃ,<br> nānubandhe pavattiniṃ.</p>
<p><a class="sc" id="16"></a><a class="ms" id="p_5V_1091"></a>Chasattati ime sikkhā,<br> kāyamānasikā katā;<br> Sabbe ekasamuṭṭhānā,<br> paṭhamaṃ pārājikaṃ yathā.</p>
</blockquote>
<p class="endsutta"> <a class="sc" id="17"></a><a class="ms" id="p_5V_1092"></a>Paṭha­ma­pā­rāji­ka­sa­muṭṭhā­naṃ niṭṭhitaṃ.</p>
<h3>2.2. Dutiya­pā­rāji­ka­sa­muṭṭhāna</h3>
<blockquote class="gatha">
<p><a class="sc" id="18"></a><a class="ms" id="p_5V_1093"></a><a class="msdiv" id="msdiv259"></a>Adinnaṃ viggahuttari,<br> duṭṭhullā attakāminaṃ;<br> Amūlā aññabhāgiyā,<br> aniyatā dutiyikā.</p>
<p><a class="sc" id="19"></a><a class="ms" id="p_5V_1094"></a>Acchinde pariṇāmane,<br> musā omasapesuṇā;<br> Duṭṭhullā pathavīkhaṇe,<br> bhūtaṃ aññāya ujjhāpe.</p>
<p><a class="sc" id="20"></a><a class="ms" id="p_5V_1095"></a>Nikkaḍḍhanaṃ siñcanañca,<br> āmisahetu bhuttāvī;<br> Ehi anādari bhiṃsā,<br> apanidhe ca jīvitaṃ.</p>
<p><a class="sc" id="21"></a><a class="ms" id="p_5V_1096"></a>Jānaṃ sappāṇakaṃ kammaṃ,<br> ūnasaṃ­vāsa­nāsanā;<br> Saha­dham­mika­vilekhā,<br> moho amūlakena ca.</p>
<p><a class="sc" id="22"></a><a class="ms" id="p_5V_1097"></a><span class="var" title="kukkuccaṃ dhammikaṃ cīvaraṃ (bj) | kukkuccaṃ dhammikaṃ datvā (s1-3) | kukkuccaṃ dhammakaṃ datvā (pts1)" id="note122">Kukkuccaṃ dhammikaṃ cīvaraṃ datvā</span>,<br> Pariṇāmeyya puggale;<br> Kiṃ te akālaṃ acchinde,<br> <span class="var" title="duggahīna (bj)" id="note123">Duggahī</span> nirayena ca.</p>
<p><a class="sc" id="23"></a><a class="ms" id="p_5V_1098"></a>Gaṇaṃ vibhaṅgaṃ dubbalaṃ,<br> kathi­nā­phā­su­passa­yaṃ;<br> Akkosacaṇḍī maccharī,<br> gabbhinī ca pāyantiyā.</p>
<p><a class="sc" id="24"></a><a class="ms" id="p_5V_1099"></a>Dvevassaṃ sikkhā saṃghena,<br> tayo ceva gihīgatā;<br> Kumāribhūtā tisso ca,<br> ūnad­vāda­sa­sammatā.</p>
<p><a class="sc" id="25"></a><a class="ms" id="p_5V_1100"></a>Alaṃ tāva sokāvāsaṃ,<br> chandā anuvassā ca dve;<br> Sikkhāpadā sattatime,<br> samuṭṭhānā tikā katā.</p>
<p><a class="sc" id="26"></a><a class="ms" id="p_5V_1101"></a>Kāyacittena na vācā,<br> vācācittaṃ na kāyikaṃ;<br> Tīhi dvārehi jāyanti,<br> pārājikaṃ dutiyaṃ yathā.</p>
</blockquote>
<p class="endsutta"> <a class="sc" id="27"></a><a class="ms" id="p_5V_1102"></a>Dutiya­pā­rāji­ka­sa­muṭṭhā­naṃ niṭṭhitaṃ.</p>
<h3>2.3. Sañ­carit­ta­sa­muṭṭhāna</h3>
<blockquote class="gatha">
<p><a class="sc" id="28"></a><a class="ms" id="p_5V_1103"></a><a class="msdiv" id="msdiv260"></a>Sañcarī kuṭi vihāro,<br> dhovanañca paṭiggaho;<br> Viññattuttari abhihaṭṭhuṃ,<br> ubhinnaṃ dūtakena ca.</p>
<p><a class="sc" id="29"></a><a class="ms" id="p_5V_1104"></a>Kosiyā suddhadvebhāgā,<br> chabbassāni nisīdanaṃ;<br> Riñcanti rūpikā ceva,<br> ubho nānappakārakā.</p>
<p><a class="sc" id="30"></a><a class="ms" id="p_5V_1105"></a>Ūna­bandha­na­vassikā,<br> suttaṃ vikappanena ca;<br> <span class="var" title="dvāradā­na­sibbinī (bj, s1-3, pts1)" id="note124">Dvāradā­na­sib­bāni</span> ca,<br> pūva­pac­ca­ya­joti ca.</p>
<p><a class="sc" id="31"></a><a class="ms" id="p_5V_1106"></a>Ratanaṃ sūci mañco ca,<br> tūlaṃ nisīdanakaṇḍu ca;<br> Vassikā ca sugatena,<br> viññatti aññaṃ cetāpanā.</p>
<p><a class="sc" id="32"></a><a class="ms" id="p_5V_1107"></a>Dve saṃghikā mahājanikā dve,<br> Puggalalahukā garu;<br> Dve vighāsā sāṭikā ca,<br> Samaṇacīvarena ca.</p>
<p><a class="sc" id="33"></a><a class="ms" id="p_5V_1108"></a>Samapaññāsime dhammā,<br> chahi ṭhānehi jāyare;<br> Kāyato na vācācittā,<br> vācato na kāyamanā.</p>
<p><a class="sc" id="34"></a><a class="pts-vp-pi" id="pts-vp-pi5.88"></a><a class="ms" id="p_5V_1109"></a>Kāyavācā na <span class="var" title="na cittato (bj, s1-3)" id="note125">ca cittā</span>,<br> kāyacittā <span class="var" title="na vācato (bj, s1-3)" id="note126">na vācikā</span>;<br> Vācācittā na kāyena,<br> <span class="var" title="tīhi ṭhānehi (s1-3)" id="note127">tīhi dvārehi</span> jāyare;<br> Chasa­muṭṭhā­nikā ete,<br> sañcarittena sādisā.</p>
</blockquote>
<p class="endsutta"> <a class="sc" id="35"></a><a class="ms" id="p_5V_1110"></a>Sañ­carit­ta­sa­muṭṭhā­naṃ niṭṭhitaṃ.</p>
<h3>2.4. Samanu­bhāsa­nā­sa­muṭṭhāna</h3>
<blockquote class="gatha">
<p><a class="sc" id="36"></a><a class="ms" id="p_5V_1111"></a><a class="msdiv" id="msdiv261"></a>Bhedā­nu­vatta­dubbaca-<br> dūsa­duṭṭhul­la­diṭṭhi ca;<br> Chandaṃ ujjagghikā dve ca,<br> dve ca saddā na byāhare.</p>
<p><a class="sc" id="37"></a><a class="ms" id="p_5V_1112"></a>Chamā nīcāsane ṭhānaṃ,<br> pacchato uppathena ca;<br> Vaj­jānu­vatti­gahaṇā,<br> osāre paccācikkhanā.</p>
<p><a class="sc" id="38"></a><a class="ms" id="p_5V_1113"></a>Kismiṃ saṃsaṭṭhā dve vadhi,<br> Visibbe dukkhitāya ca;<br> Puna saṃsaṭṭhā na vūpasame,<br> Ārāmañca pavāraṇā.</p>
<p><a class="sc" id="39"></a><a class="ms" id="p_5V_1114"></a><span class="var" title="anvaddhamāsaṃ (bj) | anvaḍḍhamāsaṃ (s1-3)" id="note128">Anvaddhaṃ</span> <span class="var" title="sahajīvi (bj) | sahajīvinī (s1-3) | sahajīvini (pts1)" id="note129">saha jīviniṃ</span> dve,<br> Cīvaraṃ anubandhanā;<br> Sattatiṃsa ime dhammā,<br> Kāyavācāya cittato;<br> Sabbe ekasamuṭṭhānā,<br> Samanubhāsanā yathā.</p>
</blockquote>
<p class="endsutta"> <a class="sc" id="40"></a><a class="ms" id="p_5V_1115"></a><span class="var" title="samanubhāsana ... (bj, s1-3)" id="note130">Samanu­bhāsa­nā­sa­muṭṭhā­naṃ</span> niṭṭhitaṃ.</p>
<h3>2.5. Kathi­na­sa­muṭṭhāna</h3>
<blockquote class="gatha">
<p><a class="sc" id="41"></a><a class="ms" id="p_5V_1116"></a><a class="msdiv" id="msdiv262"></a>Ubbhataṃ kathinaṃ tīṇi,<br> paṭhamaṃ pattabhesajjaṃ;<br> Accekaṃ cāpi sāsaṅkaṃ,<br> pakkamantena vā duve.</p>
<p><a class="sc" id="42"></a><a class="ms" id="p_5V_1117"></a>Upassayaṃ paramparā,<br> anatirittaṃ nimantanā;<br> Vikappaṃ rañño vikāle,<br> vosā­sārañña­kena ca.</p>
<p><a class="sc" id="43"></a><a class="ms" id="p_5V_1118"></a>Ussayā­sanni­cayañca,<br> pure pacchā vikāle ca;<br> Pañcāhikā saṅkamanī,<br> dvepi āvasathena ca.</p>
<p><a class="sc" id="44"></a><a class="ms" id="p_5V_1119"></a>Pasākhe āsane ceva,<br> tiṃsa ekūnakā ime;<br> Kāyavācā na <span class="var" title="na cittato (s1-3)" id="note131">ca cittā</span>,<br> tīhi dvārehi jāyare;<br> Dvisa­muṭṭhā­nikā sabbe,<br> kathinena sahā samā.</p>
</blockquote>
<p class="endsutta"> <a class="sc" id="45"></a><a class="ms" id="p_5V_1120"></a>Kathi­na­sa­muṭṭhā­naṃ niṭṭhitaṃ.</p>
<h3>2.6. Eḷaka­lomasa­muṭṭhāna</h3>
<blockquote class="gatha">
<p><a class="sc" id="46"></a><a class="ms" id="p_5V_1121"></a><a class="msdiv" id="msdiv263"></a>Eḷakalomā dve seyyā,<br> āhacca piṇḍabhojanaṃ;<br> Gaṇa­vikāla­sanni­dhi,<br> dantaponena celakā.</p>
<p><a class="sc" id="47"></a><a class="ms" id="p_5V_1122"></a><span class="var" title="uyyuttaṃ vase (s1-3)" id="note132">Uyyuttaṃ senaṃ</span> uyyodhi,<br> surā orena nhāyanā;<br> Dubbaṇṇe dve <span class="var" title="desanīyā (bj)" id="note133">desanikā</span>,<br> lasuṇupatiṭṭhe naccanā.</p>
<p><a class="sc" id="48"></a><a class="ms" id="p_5V_1123"></a>Nhāna­mattha­ra­ṇaṃ seyyā,<br> antoraṭṭhe tathā bahi;<br> Antovassaṃ cittāgāraṃ,<br> āsandi suttakantanā.</p>
<p><a class="sc" id="49"></a><a class="ms" id="p_5V_1124"></a>Veyyāvaccaṃ sahatthā ca,<br> abhik­khu­kā­vāsena ca;<br> Chattaṃ yānañca saṅghāṇiṃ,<br> alaṅkāraṃ gandhavāsitaṃ.</p>
<p><a class="sc" id="50"></a><a class="ms" id="p_5V_1125"></a>Bhikkhunī sikkhamānā ca,<br> sāmaṇerī gihiniyā;<br> Asaṅkaccikā āpatti,<br> cattārīsā catuttari.</p>
<p><a class="sc" id="51"></a><a class="ms" id="p_5V_1126"></a>Kāyena na vācācittena,<br> kāyacittena na vācato;<br> Dvisa­muṭṭhā­nikā sabbe,<br> samā eḷakalomikāti.</p>
</blockquote>
<p class="endsutta"> <a class="sc" id="52"></a><a class="ms" id="p_5V_1127"></a>Eḷaka­loma­sa­muṭṭhā­naṃ niṭṭhitaṃ.</p>
<h3>2.7. Padaso­dhamma­sa­muṭṭhāna</h3>
<blockquote class="gatha">
<p><a class="sc" id="53"></a><a class="pts-vp-pi" id="pts-vp-pi5.89"></a><a class="ms" id="p_5V_1128"></a><a class="msdiv" id="msdiv264"></a>Padaññatra asammatā,<br> tathā atthaṅgatena ca;<br> Tiracchā­na­vijjā dve vuttā,<br> <span class="var" title="anokāse (bj, s1-3, pts1)" id="note134">anokāso</span> ca pucchanā.</p>
<p><a class="sc" id="54"></a><a class="ms" id="p_5V_1129"></a>Satta sikkhāpadā ete,<br> vācā na <span class="var" title="kāyacittakā (mr)" id="note135">kāyacittato</span>;<br> Vācācittena jāyanti,<br> na tu kāyena jāyare;<br> Dvisa­muṭṭhā­nikā sabbe,<br> padaso­dhamma­sadisā.</p>
</blockquote>
<p class="endsutta"> <a class="sc" id="55"></a><a class="ms" id="p_5V_1130"></a>Pada­so­dham­ma­sa­muṭṭhā­naṃ niṭṭhitaṃ.</p>
<h3>2.8. Addhā­na­sa­muṭṭhāna</h3>
<blockquote class="gatha">
<p><a class="sc" id="56"></a><a class="ms" id="p_5V_1131"></a><a class="msdiv" id="msdiv265"></a>Addhānanāvaṃ paṇītaṃ,<br> mātugāmena saṃhare;<br> Dhaññaṃ nimantitā ceva,<br> aṭṭha ca pāṭidesanī.</p>
<p><a class="sc" id="57"></a><a class="ms" id="p_5V_1132"></a>Sikkhā pannarasa ete,<br> kāyā na vācā na manā;<br> Kāyavācāhi jāyanti,<br> na te cittena jāyare.</p>
<p><a class="sc" id="58"></a><a class="ms" id="p_5V_1133"></a>Kāyacittena jāyanti,<br> na te jāyanti vācato;<br> Kāyavācāhi cittena,<br> samuṭṭhānā catubbidhā;<br> Paññattā buddhañāṇena,<br> addhānena <span class="var" title="samā nayā (s1-3)" id="note136">sahā samā</span>.</p>
</blockquote>
<p class="endsutta"> <a class="sc" id="59"></a><a class="ms" id="p_5V_1134"></a>Addhā­na­sa­muṭṭhā­naṃ niṭṭhitaṃ.</p>
<h3>2.9. Theyya­sattha­sa­muṭṭhāna</h3>
<blockquote class="gatha">
<p><a class="sc" id="60"></a><a class="ms" id="p_5V_1135"></a><a class="msdiv" id="msdiv266"></a>Theyyasatthaṃ upassuti,<br> sūpa­viñ­ñāpa­nena ca;<br> Rattichannañca okāsaṃ,<br> ete byūhena sattamā.</p>
<p><a class="sc" id="61"></a><a class="ms" id="p_5V_1136"></a>Kāyacittena jāyanti,<br> na te jāyanti vācato;<br> Tīhi dvārehi jāyanti,<br> dvisa­muṭṭhā­nikā ime;<br> Theyya­sattha­sa­muṭṭhānā,<br> desi­tādicca­bandhunā.</p>
</blockquote>
<p class="endsutta"> <a class="sc" id="62"></a><a class="ms" id="p_5V_1137"></a>Theyya­sattha­sa­muṭṭhā­naṃ niṭṭhitaṃ.</p>
<h3>2.10. Dhamma­desanā­sa­muṭṭhāna</h3>
<blockquote class="gatha">
<p><a class="sc" id="63"></a><a class="ms" id="p_5V_1138"></a><a class="msdiv" id="msdiv267"></a>Chattapāṇissa saddhammaṃ,<br> na desenti tathāgatā;<br> <span class="var" title="tatheva (bj, s1-3)" id="note137">Evameva</span> daṇḍapāṇissa,<br> sattha­āvudha­pāṇi­naṃ.</p>
<p><a class="sc" id="64"></a><a class="ms" id="p_5V_1139"></a>Pādukupāhanā yānaṃ,<br> seyya­pal­latthi­kāya ca;<br> Veṭhi­toguṇ­ṭhito ceva,<br> ekā­dasama­nūnakā.</p>
<p><a class="sc" id="65"></a><a class="ms" id="p_5V_1140"></a>Vācācittena jāyanti,<br> na te jāyanti kāyato;<br> Sabbe ekasamuṭṭhānā,<br> samakā dhammadesane.</p>
</blockquote>
<p class="endsutta"> <a class="sc" id="66"></a><a class="ms" id="p_5V_1141"></a><span class="var" title="dhammadesana ... (bj, s1-3, pts1)" id="note138">Dhamma­desanā­sa­muṭṭhā­naṃ</span> niṭṭhitaṃ.</p>
<h3>2.11. Bhū­tāro­ca­na­sa­muṭṭhāna</h3>
<blockquote class="gatha">
<p><a class="sc" id="67"></a><a class="ms" id="p_5V_1142"></a><a class="msdiv" id="msdiv268"></a>Bhūtaṃ kāyena jāyati,<br> <span class="var" title="na vācāya (bj, s1-3, pts1)" id="note139">na vācā</span> na ca cittato;<br> Vācato ca samuṭṭhāti,<br> na kāyā na ca cittato.</p>
<p><a class="sc" id="68"></a><a class="ms" id="p_5V_1143"></a>Kāyavācāya jāyati,<br> na tu jāyati cittato;<br> Bhūtārocanakā nāma,<br> tīhi ṭhānehi jāyati.</p>
</blockquote>
<p class="endsutta"> <a class="sc" id="69"></a><a class="ms" id="p_5V_1144"></a>Bhūtā­rocana­sa­muṭṭhā­naṃ niṭṭhitaṃ.</p>
<h3>2.12. Cori­vuṭ­ṭhāpa­na­sa­muṭṭhāna</h3>
<blockquote class="gatha">
<p><a class="sc" id="70"></a><a class="ms" id="p_5V_1145"></a><a class="msdiv" id="msdiv269"></a><span class="var" title="coriṃ (bj)" id="note140">Corī</span> vācāya cittena,<br> na taṃ jāyati kāyato;<br> Jāyati tīhi dvārehi,<br> cori­vuṭ­ṭhāpa­naṃ idaṃ;<br> Akataṃ dvisamuṭṭhānaṃ,<br> dhammarājena <span class="var" title="ṭhapitaṃ (s1-3)" id="note141">bhāsitaṃ</span>.</p>
</blockquote>
<p class="endsutta"> <a class="sc" id="71"></a><a class="ms" id="p_5V_1146"></a>Cori­vuṭṭhā­pana­sa­muṭṭhā­naṃ niṭṭhitaṃ.</p>
<h3>2.13. Ananuññā­ta­sa­muṭṭhāna</h3>
<blockquote class="gatha">
<p><a class="sc" id="72"></a><a class="ms" id="p_5V_1147"></a><a class="msdiv" id="msdiv270"></a>Ananuññātaṃ vācāya,<br> na kāyā na ca cittato;<br> Jāyati kāyavācāya,<br> na taṃ jāyati cittato.</p>
<p><a class="sc" id="73"></a><a class="pts-vp-pi" id="pts-vp-pi5.90"></a><a class="ms" id="p_5V_1148"></a>Jāyati vācācittena,<br> na taṃ jāyati kāyato;<br> Jāyati tīhi dvārehi,<br> akataṃ catuṭhānikaṃ.</p>
</blockquote>
<p class="endsutta"> <a class="sc" id="74"></a><a class="ms" id="p_5V_1149"></a>Ananuññā­ta­sa­muṭṭhā­naṃ niṭṭhitaṃ.</p>
<blockquote class="uddanagatha">
<p><a class="sc" id="75"></a><a class="ms" id="p_5V_1150"></a>Samuṭṭhānañhi saṅkhepaṃ,<br> dasa tīṇi sudesitaṃ;<br> Asammohakaraṃ ṭhānaṃ,<br> netti­dham­mānu­lomikaṃ;<br> Dhārayanto imaṃ viññū,<br> samuṭṭhāne na muyhatīti.</p>
</blockquote>
<p class="endsection"> <a class="sc" id="76"></a><a class="ms" id="p_5V_1151"></a>Samuṭṭhā­na­sī­sasaṅ­khepo niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>