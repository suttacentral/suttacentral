<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-pvr16">
<article>
<div class="hgroup">
<p class="division">Parivāra</p>
<h1>Kathinabheda</h1>
</div>
<h2>1. Kathi­na­attha­tādi</h2>
<p><a class="sc" id="1"></a><a class="pts-vp-pi" id="pts-vp-pi5.172"></a><a class="ms" id="p_5V_1880"></a><a class="msdiv" id="msdiv403"></a>Kassa <span class="var" title="kaṭhinaṃ (bj, s1-3, pts1)" id="note317">kathinaṃ</span> anatthataṃ? Kassa kathinaṃ atthataṃ? Kinti kathinaṃ anatthataṃ? Kinti kathinaṃ atthataṃ?</p>
<p><a class="sc" id="2"></a><a class="ms" id="p_5V_1881"></a><strong>Kassa kathinaṃ anatthatan</strong>ti? Dvinnaṃ puggalānaṃ anatthataṃ hoti kathinaṃ—anatthārakassa ca ananumodakassa ca. Imesaṃ dvinnaṃ puggalānaṃ anatthataṃ hoti kathinaṃ.</p>
<p><a class="sc" id="3"></a><a class="ms" id="p_5V_1882"></a><strong>Kassa kathinaṃ atthatan</strong>ti? Dvinnaṃ puggalānaṃ atthataṃ hoti kathinaṃ—atthārakassa ca anumodakassa ca. Imesaṃ dvinnaṃ puggalānaṃ atthataṃ hoti kathinaṃ.</p>
<p><a class="sc" id="4"></a><a class="ms" id="p_5V_1883"></a><strong>Kinti kathinaṃ anatthatan</strong>ti? Catuvīsatiyā ākārehi anatthataṃ hoti kathinaṃ, na ullikhi­ta­mat­tena atthataṃ hoti kathinaṃ, na dhovanamattena atthataṃ hoti kathinaṃ, na cīvara­vicāra­ṇa­mat­tena atthataṃ hoti kathinaṃ, na chedanamattena atthataṃ hoti kathinaṃ, na bandha­na­mat­tena atthataṃ hoti kathinaṃ, na <span class="var" title="ovattikaraṇa ... (bj) | ovaṭṭikaraṇa ... (s1-3)" id="note318">ovaṭṭi­yakara­ṇa­mat­tena</span> atthataṃ hoti kathinaṃ, <span class="var" title="na kaṇḍū­sakara­ṇa­mat­tena (s1-3) | na gaṇḍu­sakara­ṇa­mat­tena (mr)" id="note319">na kaṇḍu­sakara­ṇa­mat­tena</span> atthataṃ hoti kathinaṃ, na daḷhī­kamma­kara­ṇa­mat­tena atthataṃ hoti kathinaṃ, na anuvā­takara­ṇa­mat­tena atthataṃ hoti kathinaṃ, na pari­bhaṇḍa­karaṇa­mat­tena atthataṃ hoti kathinaṃ, <span class="var" title="na ovaṭ­ṭey­yakara­ṇa­mat­tena (bj, s1-3) | na ova­dey­yakara­ṇa­mat­tena (mr)" id="note320">na ovad­dhey­yakara­ṇa­mat­tena</span> atthataṃ hoti kathinaṃ, na kamba­la­madda­na­mat­tena atthataṃ hoti kathinaṃ, na nimittakatena atthataṃ hoti kathinaṃ, na pari­kathā­katena atthataṃ hoti kathinaṃ, na kukkukatena atthataṃ hoti kathinaṃ, na sannidhikatena atthataṃ hoti kathinaṃ, na nissaggiyena atthataṃ hoti kathinaṃ, na akappakatena atthataṃ hoti kathinaṃ, na aññatra saṅghāṭiyā atthataṃ hoti kathinaṃ, na aññatra uttarāsaṅgena atthataṃ hoti kathinaṃ, na aññatra antaravāsakena atthataṃ hoti kathinaṃ, na aññatra pañcakena vā ati­reka­pañca­kena vā tadaheva sañchinnena samaṇḍa­lī­ka­tena atthataṃ hoti kathinaṃ, na aññatra puggalassa atthārā atthataṃ hoti kathinaṃ, sammā ce atthataṃ hoti kathinaṃ, tañce nissīmaṭṭho anumodati. Evampi anatthataṃ hoti kathinaṃ.</p>
<p><a class="sc" id="5"></a><a class="ms" id="p_5V_1884"></a>Nimittakammaṃ nāma nimittaṃ karoti—“iminā dussena kathinaṃ attharissāmī”ti. Parikathā nāma parikathaṃ karoti—“imāya parikathāya kathinadussaṃ nibbattessāmī”ti. Kukkukataṃ nāma anādiyadānaṃ vuccati. Sannidhi nāma dve sannidhiyo—karaṇasannidhi vā nicayasannidhi vā. Nissaggiyaṃ nāma kayiramāne aruṇaṃ <span class="var" title="udriyati (bj, s1-3, pts1)" id="note321">uṭṭhahati</span>. Imehi catuvīsatiyā ākārehi anatthataṃ hoti kathinaṃ.</p>
<p><a class="sc" id="6"></a><a class="ms" id="p_5V_1885"></a><strong>Kinti kathinaṃ atthatan</strong>ti? Sattarasahi ākārehi atthataṃ hoti kathinaṃ. Ahatena atthataṃ hoti kathinaṃ, ahatakappena atthataṃ hoti kathinaṃ, pilotikāya atthataṃ hoti kathinaṃ, paṃsukūlena atthataṃ hoti kathinaṃ, pāpaṇikena atthataṃ hoti kathinaṃ, animittakatena atthataṃ hoti kathinaṃ, apari­kathā­katena atthataṃ hoti kathinaṃ, akukkukatena atthataṃ hoti kathinaṃ, asanni­dhi­katena atthataṃ hoti kathinaṃ, anissaggiyena atthataṃ hoti kathinaṃ, kappakatena atthataṃ hoti kathinaṃ, saṅghāṭiyā atthataṃ hoti kathinaṃ, uttarāsaṅgena atthataṃ hoti kathinaṃ, antaravāsakena atthataṃ hoti kathinaṃ, pañcakena vā ati­reka­pañca­kena vā tadaheva sañchinnena samaṇḍa­lī­ka­tena atthataṃ hoti kathinaṃ, puggalassa atthārā atthataṃ hoti kathinaṃ, sammā ce atthataṃ hoti kathinaṃ, tañce sīmaṭṭho anumodati, evampi atthataṃ hoti kathinaṃ. Imehi sattarasahi ākārehi atthataṃ hoti kathinaṃ.</p>
<p><a class="sc" id="7"></a><a class="ms" id="p_5V_1886"></a>Saha kathinassa atthārā kati dhammā jāyanti? Saha kathinassa atthārā pannarasa dhammā jāyanti—aṭṭha mātikā, dve palibodhā, pañcānisaṃsā. Saha kathinassa atthārā ime pannarasa dhammā jāyanti.</p>
<h2>2. Kathi­na­ananta­ra­pac­ca­yādi</h2>
<p><a class="sc" id="8"></a><a class="pts-vp-pi" id="pts-vp-pi5.173"></a><a class="ms" id="p_5V_1887"></a><a class="msdiv" id="msdiv404"></a>Payogassa katame dhammā ananta­ra­pac­ca­yena paccayo, samananta­ra­pac­ca­yena paccayo, ­nissa­ya­pac­ca­yena paccayo, upa­nissa­ya­pac­ca­yena paccayo, pure­jāta­pac­ca­yena paccayo, pacchā­jāta­pac­ca­yena paccayo, sahajā­ta­pac­ca­yena paccayo? Pubbakaraṇassa katame dhammā ananta­ra­pac­ca­yena paccayo … pe … paccuddhārassa katame dhammā … adhiṭṭhānassa katame dhammā … atthārassa katame dhammā … mātikānañca palibodhānañca katame dhammā … vatthussa katame dhammā ananta­ra­pac­ca­yena paccayo, samananta­ra­pac­ca­yena paccayo, ­nissa­ya­pac­ca­yena paccayo, upa­nissa­ya­pac­ca­yena paccayo, pure­jāta­pac­ca­yena paccayo, pacchā­jāta­pac­ca­yena paccayo, sahajā­ta­pac­ca­yena paccayo?</p>
<p><a class="sc" id="9"></a><a class="pts-vp-pi" id="pts-vp-pi5.174"></a><a class="ms" id="p_5V_1888"></a>Pubbakaraṇaṃ payogassa ananta­ra­pac­ca­yena paccayo, samananta­ra­pac­ca­yena paccayo, ­nissa­ya­pac­ca­yena paccayo, upa­nissa­ya­pac­ca­yena paccayo. Payogo pubbakaraṇassa pure­jāta­pac­ca­yena paccayo. Pubbakaraṇaṃ payogassa pacchā­jāta­pac­ca­yena paccayo. Pannarasa dhammā sahajā­ta­pac­ca­yena paccayo. Paccuddhāro pubbakaraṇassa ananta­ra­pac­ca­yena paccayo, samananta­ra­pac­ca­yena paccayo, ­nissa­ya­pac­ca­yena paccayo, upa­nissa­ya­pac­ca­yena paccayo. Pubbakaraṇaṃ paccuddhārassa pure­jāta­pac­ca­yena paccayo. Paccuddhāro pubbakaraṇassa pacchā­jāta­pac­ca­yena paccayo. Pannarasa dhammā sahajā­ta­pac­ca­yena paccayo. Adhiṭṭhānaṃ paccuddhārassa ananta­ra­pac­ca­yena paccayo, samananta­ra­pac­ca­yena paccayo, ­nissa­ya­pac­ca­yena paccayo, upa­nissa­ya­pac­ca­yena paccayo. Paccuddhāro adhiṭṭhānassa pure­jāta­pac­ca­yena paccayo. Adhiṭṭhānaṃ paccuddhārassa pacchā­jāta­pac­ca­yena paccayo. Pannarasa dhammā sahajā­ta­pac­ca­yena paccayo. Atthāro adhiṭṭhānassa ananta­ra­pac­ca­yena paccayo, samananta­ra­pac­ca­yena paccayo, ­nissa­ya­pac­ca­yena paccayo, upa­nissa­ya­pac­ca­yena paccayo. Adhiṭṭhānaṃ atthārassa pure­jāta­pac­ca­yena paccayo. Atthāro adhiṭṭhānassa pacchā­jāta­pac­ca­yena paccayo. Pannarasa dhammā sahajā­ta­pac­ca­yena paccayo. Mātikā ca palibodhā ca atthārassa ananta­ra­pac­ca­yena paccayo, samananta­ra­pac­ca­yena paccayo, ­nissa­ya­pac­ca­yena paccayo, upa­nissa­ya­pac­ca­yena paccayo. Atthāro mātikānañca palibodhānañca pure­jāta­pac­ca­yena paccayo. Mātikā ca palibodhā ca atthārassa pacchā­jāta­pac­ca­yena paccayo. Pannarasa dhammā sahajā­ta­pac­ca­yena paccayo. Āsā ca anāsā ca vatthussa ananta­ra­pac­ca­yena paccayo, samananta­ra­pac­ca­yena paccayo, ­nissa­ya­pac­ca­yena paccayo, upa­nissa­ya­pac­ca­yena paccayo. Vatthu āsānañca anāsānañca pure­jāta­pac­ca­yena paccayo. Āsā ca anāsā ca vatthussa pacchā­jāta­pac­ca­yena paccayo. Pannarasa dhammā sahajā­ta­pac­ca­yena paccayo.</p>
<h2>3. Pub­bakara­ṇa­nidānā­di­vibhāga</h2>
<p><a class="sc" id="10"></a><a class="ms" id="p_5V_1889"></a><a class="msdiv" id="msdiv405"></a>Pubbakaraṇaṃ kiṃnidānaṃ, kiṃsamudayaṃ, kiṃjātikaṃ, kiṃpabhavaṃ, kiṃsambhāraṃ, kiṃsamuṭṭhānaṃ? Paccuddhāro kiṃnidāno, kiṃsamudayo, kiṃjātiko, kiṃpabhavo, kiṃsambhāro, kiṃsamuṭṭhāno? Adhiṭṭhānaṃ kiṃnidānaṃ, kiṃsamudayaṃ, kiṃjātikaṃ, kiṃpabhavaṃ, kiṃsambhāraṃ, kiṃsamuṭṭhānaṃ? Atthāro kiṃnidāno, kiṃsamudayo, kiṃjātiko, kiṃpabhavo, kiṃsambhāro, kiṃsamuṭṭhāno? Mātikā ca palibodhā ca kiṃnidānā, kiṃsamudayā, kiṃjātikā, kiṃpabhavā, kiṃsambhārā kiṃsamuṭṭhānā? Āsā ca anāsā ca kiṃnidānā, kiṃsamudayā, kiṃjātikā, kiṃpabhavā, kiṃsambhārā, kiṃsamuṭṭhānā?</p>
<p><a class="sc" id="11"></a><a class="ms" id="p_5V_1890"></a>Pubbakaraṇaṃ payoganidānaṃ, payoga­sa­muda­yaṃ, payogajātikaṃ, payogapabhavaṃ, payoga­sam­bhā­raṃ, payoga­sa­muṭṭhā­naṃ. Paccuddhāro pub­bakara­ṇa­nidāno, pub­bakara­ṇa­sa­mudayo, pub­bakara­ṇa­jātiko, pub­bakara­ṇa­pabhavo, pub­bakara­ṇa­sam­bhāro, pub­bakara­ṇa­sa­muṭṭhāno. Adhiṭṭhānaṃ pac­cuddhā­ra­nidānaṃ, pac­cuddhā­ra­sa­muda­yaṃ, pac­cuddhā­ra­jātikaṃ, pac­cuddhā­ra­pabha­vaṃ, pac­cuddhā­ra­sam­bhā­raṃ, pac­cuddhā­ra­sa­muṭṭhā­naṃ. Atthāro adhiṭṭhā­na­nidāno, adhiṭṭhā­na­sa­mudayo, adhiṭṭhā­na­jātiko, adhiṭṭhā­na­pabhavo, adhiṭṭhā­na­sam­bhāro, adhiṭṭhā­na­sa­muṭṭhāno. Mātikā ca palibodhā ca atthāranidānā, atthā­ra­sa­mudayā, atthārajātikā, atthārapabhavā, atthā­ra­sam­bhārā, atthā­ra­sa­muṭṭhānā. Āsā ca anāsā ca vatthunidānā, vatthusamudayā, vatthujātikā, vatthupabhavā, vatthusambhārā, vatthu­sa­muṭṭhānā.</p>
<p><a class="sc" id="12"></a><a class="ms" id="p_5V_1891"></a><a class="msdiv" id="msdiv406"></a>Payogo kiṃnidāno, kiṃsamudayo, kiṃjātiko, kiṃpabhavo, kiṃsambhāro, kiṃsamuṭṭhāno, pubbakaraṇaṃ … pe … paccuddhāro … adhiṭṭhānaṃ … atthāro … mātikā ca palibodhā ca … vatthu … āsā ca anāsā ca kiṃnidānā, kiṃsamudayā, kiṃjātikā, kiṃpabhavā, kiṃsambhārā, kiṃsamuṭṭhānā?</p>
<p><a class="sc" id="13"></a><a class="ms" id="p_5V_1892"></a>Payogo hetunidāno, hetusamudayo, hetujātiko, hetupabhavo, hetusambhāro, hetusamuṭṭhāno. Pubbakaraṇaṃ … pe … paccuddhāro … adhiṭṭhānaṃ … atthāro … mātikā ca palibodhā ca … vatthu … āsā ca anāsā ca hetunidānā, hetusamudayā, hetujātikā, hetupabhavā, hetusambhārā, hetusamuṭṭhānā.</p>
<p><a class="sc" id="14"></a><a class="ms" id="p_5V_1893"></a><a class="msdiv" id="msdiv407"></a>Payogo kiṃnidāno, kiṃsamudayo, kiṃjātiko, kiṃpabhavo, kiṃsambhāro, kiṃsamuṭṭhāno? Pubbakaraṇaṃ … pe … paccuddhāro … adhiṭṭhānaṃ … atthāro … mātikā ca palibodhā ca … vatthu … āsā ca anāsā ca kiṃnidānā, kiṃsamudayā, kiṃjātikā, kiṃpabhavā, kiṃsambhārā, kiṃsamuṭṭhānā?</p>
<p><a class="sc" id="15"></a><a class="ms" id="p_5V_1894"></a>Payogo paccayanidāno, pac­ca­ya­sa­mudayo, paccayajātiko, paccayapabhavo, pac­ca­ya­sam­bhāro, pac­ca­ya­sa­muṭṭhāno. Pubbakaraṇaṃ … pe … paccuddhāro … adhiṭṭhānaṃ … atthāro … mātikā ca palibodhā ca … vatthu … āsā ca anāsā ca paccayanidānā, pac­ca­ya­sa­mudayā, paccayajātikā, paccayapabhavā, pac­ca­ya­sam­bhārā, pac­ca­ya­sa­muṭṭhānā.</p>
<p><a class="sc" id="16"></a><a class="ms" id="p_5V_1895"></a><a class="msdiv" id="msdiv408"></a>Pubbakaraṇaṃ katihi dhammehi saṅgahitaṃ? Pubbakaraṇaṃ sattahi dhammehi saṅgahitaṃ. Dhovanena, vicāraṇena, chedanena, bandhanena, sibbanena, rajanena, kappakaraṇena—pubbakaraṇaṃ imehi sattahi dhammehi saṅgahitaṃ.</p>
<p><a class="sc" id="17"></a><a class="ms" id="p_5V_1896"></a>Paccuddhāro katihi dhammehi saṅgahito? Paccuddhāro tīhi dhammehi saṅgahito— saṅghāṭiyā, uttarāsaṅgena, antaravāsakena.</p>
<p><a class="sc" id="18"></a><a class="ms" id="p_5V_1897"></a>Adhiṭṭhānaṃ katihi dhammehi saṅgahitaṃ? Adhiṭṭhānaṃ tīhi dhammehi saṅgahitaṃ— saṅghāṭiyā, uttarāsaṅgena, antaravāsakena.</p>
<p><a class="sc" id="19"></a><a class="ms" id="p_5V_1898"></a>Atthāro katihi dhammehi saṅgahito? Atthāro ekena dhammena saṅgahito— vacībhedena.</p>
<p><a class="sc" id="20"></a><a class="pts-vp-pi" id="pts-vp-pi5.175"></a><a class="ms" id="p_5V_1899"></a>Kathinassa kati mūlāni, kati vatthūni, kati bhūmiyo? Kathinassa ekaṃ mūlaṃ— saṃgho; tīṇi vatthūni—saṅghāṭi, uttarāsaṅgo, antaravāsako, cha bhūmiyo— khomaṃ, kappāsikaṃ, koseyyaṃ, kambalaṃ, sāṇaṃ, bhaṅgaṃ.</p>
<p><a class="sc" id="21"></a><a class="ms" id="p_5V_1900"></a>Kathinassa ko ādi, kiṃ majjhe, kiṃ pariyosānaṃ? Kathinassa pubbakaraṇaṃ ādi, kriyā majjhe, atthāro pariyosānaṃ.</p>
<p><a class="sc" id="22"></a><a class="ms" id="p_5V_1901"></a><a class="msdiv" id="msdiv409"></a>Katihaṅgehi samannāgato puggalo abhabbo kathinaṃ attharituṃ? Katihaṅgehi samannāgato puggalo bhabbo kathinaṃ attharituṃ? Aṭṭhahaṅgehi samannāgato puggalo abhabbo kathinaṃ attharituṃ. Aṭṭhahaṅgehi samannāgato puggalo bhabbo kathinaṃ attharituṃ. Katamehi aṭṭhahaṅgehi samannāgato puggalo abhabbo kathinaṃ attharituṃ? Pubbakaraṇaṃ na jānāti, paccuddhāraṃ na jānāti, adhiṭṭhānaṃ na jānāti, atthāraṃ na jānāti, mātikaṃ na jānāti, palibodhaṃ na jānāti, uddhāraṃ na jānāti, ānisaṃsaṃ na jānāti—imehi aṭṭhahaṅgehi samannāgato puggalo abhabbo kathinaṃ attharituṃ. Katamehi aṭṭhahaṅgehi samannāgato puggalo bhabbo kathinaṃ attharituṃ? Pubbakaraṇaṃ jānāti, paccuddhāraṃ jānāti, adhiṭṭhānaṃ jānāti, atthāraṃ jānāti, mātikaṃ jānāti, palibodhaṃ jānāti, uddhāraṃ jānāti, ānisaṃsaṃ jānāti—imehi aṭṭhahaṅgehi samannāgato puggalo bhabbo kathinaṃ attharituṃ.</p>
<p><a class="sc" id="23"></a><a class="ms" id="p_5V_1902"></a><a class="msdiv" id="msdiv410"></a><span class="var" title="katinnaṃ (bj) | katīnaṃ (s1-3, pts1)" id="note322">Katinaṃ</span> puggalānaṃ kathinatthārā na ruhanti? Katinaṃ puggalānaṃ kathinatthārā ruhanti? Tiṇṇaṃ puggalānaṃ kathinatthārā na ruhanti. Tiṇṇaṃ puggalānaṃ kathinatthārā ruhanti. Katamesaṃ tiṇṇaṃ puggalānaṃ kathinatthārā na ruhanti? Nissīmaṭṭho anumodati, anumodento na vācaṃ bhindati, vācaṃ bhindanto na paraṃ viññāpeti—imesaṃ tiṇṇaṃ puggalānaṃ kathinatthārā na ruhanti. Katamesaṃ tiṇṇaṃ puggalānaṃ kathinatthārā ruhanti? Sīmaṭṭho anumodati, anumodento vācaṃ bhindati, vācaṃ bhindanto paraṃ viññāpeti—imesaṃ tiṇṇaṃ puggalānaṃ kathinatthārā ruhanti.</p>
<p><a class="sc" id="24"></a><a class="ms" id="p_5V_1903"></a><a class="msdiv" id="msdiv411"></a>Kati kathinatthārā na ruhanti? Kati kathinatthārā ruhanti? Tayo kathinatthārā na ruhanti. Tayo kathinatthārā ruhanti. Katame tayo kathinatthārā na ruhanti? Vatthu­vi­pan­nañ­ceva hoti, kālavipannañca, karaṇa­vi­pan­nañca—ime tayo kathinatthārā na ruhanti. Katame tayo kathinatthārā ruhanti? Vatthu­sam­pannañ­ceva hoti, kāla­sam­pannañca, kara­ṇasam­pannañca—ime tayo kathinatthārā ruhanti.</p>
<h2>4. Kathi­nā­di­jānitab­ba­vibhāga</h2>
<p><a class="sc" id="25"></a><a class="ms" id="p_5V_1904"></a><a class="msdiv" id="msdiv412"></a>Kathinaṃ jānitabbaṃ, kathinatthāro jānitabbo, kathinassa atthāramāso jānitabbo, kathinassa atthāravipatti jānitabbā, kathinassa atthā­ra­sam­patti jānitabbā, nimittakammaṃ jānitabbaṃ, parikathā jānitabbā, kukkukataṃ jānitabbaṃ, sannidhi jānitabbā, nissaggiyaṃ jānitabbaṃ.</p>
<p><a class="sc" id="26"></a><a class="pts-vp-pi" id="pts-vp-pi5.176"></a><a class="ms" id="p_5V_1905"></a><strong>Kathinaṃ jānitabban</strong>ti tesaññeva dhammānaṃ saṅgaho samavāyo nāmaṃ nāmakammaṃ nāmadheyyaṃ nirutti byañjanaṃ abhilāpo yadidaṃ kathinanti.</p>
<p><a class="sc" id="27"></a><a class="ms" id="p_5V_1906"></a><strong>Kathinassa atthāramāso jānitabbo</strong>ti vassānassa pacchimo māso jānitabbo.</p>
<p><a class="sc" id="28"></a><a class="ms" id="p_5V_1907"></a><strong>Kathinassa atthāravipatti jānitabbā</strong>ti catuvīsatiyā ākārehi kathinassa atthāravipatti jānitabbā.</p>
<p><a class="sc" id="29"></a><a class="ms" id="p_5V_1908"></a><strong>Kathinassa atthā­ra­sam­patti jānitabbā</strong>ti sattarasahi ākārehi kathinassa atthā­ra­sam­patti jānitabbā.</p>
<p><a class="sc" id="30"></a><a class="ms" id="p_5V_1909"></a><strong>Nimittakammaṃ jānitabban</strong>ti nimittaṃ karoti iminā dussena kathinaṃ attharissāmīti.</p>
<p><a class="sc" id="31"></a><a class="ms" id="p_5V_1910"></a><strong>Parikathā jānitabbā</strong>ti parikathaṃ karoti imāya parikathāya kathinadussaṃ nib­bat­tes­sāmīti.</p>
<p><a class="sc" id="32"></a><a class="ms" id="p_5V_1911"></a><strong>Kukkukataṃ jānitabban</strong>ti anādiyadānaṃ jānitabbaṃ.</p>
<p><a class="sc" id="33"></a><a class="ms" id="p_5V_1912"></a><strong>Sannidhi jānitabbā</strong>ti dve sannidhiyo jānitabbā—karaṇasannidhi vā nicayasannidhi vā.</p>
<p><a class="sc" id="34"></a><a class="ms" id="p_5V_1913"></a><strong>Nissaggiyaṃ jānitabban</strong>ti kariyamāne aruṇaṃ <span class="var" title="udrīyati (bj) | udriyati (s1-3, pts1)" id="note323">uṭṭhahati</span>.</p>
<p><a class="sc" id="35"></a><a class="ms" id="p_5V_1914"></a><strong>Kathinatthāro jānitabbo</strong>ti sace saṃghassa kathinadussaṃ uppannaṃ hoti, saṃghena kathaṃ paṭi­pajji­tabbaṃ, atthārakena kathaṃ paṭi­pajji­tabbaṃ, anumodakena kathaṃ paṭi­pajji­tabbaṃ.</p>
<p><a class="sc" id="36"></a><a class="pts-vp-pi" id="pts-vp-pi5.177"></a><a class="ms" id="p_5V_1915"></a><a class="msdiv" id="msdiv413"></a>Saṃghena ñattidutiyena kammena kathi­nat­thāra­kassa bhikkhuno dātabbaṃ, tena kathi­nat­thāra­kena bhikkhunā tadaheva dhovitvā vimajjitvā vicāretvā chinditvā sibbetvā rajitvā kappaṃ katvā kathinaṃ attharitabbaṃ. Sace saṅghāṭiyā kathinaṃ attharitukāmo hoti, porāṇikā saṅghāṭi pac­cuddha­ri­tabbā, navā saṅghāṭi adhiṭṭhātabbā. Imāya saṅghāṭiyā kathinaṃ attharāmīti vācā bhinditabbā. Sace uttarāsaṅgena kathinaṃ attharitukāmo hoti, porāṇako uttarāsaṅgo pac­cuddha­ri­tabbo, navo uttarāsaṅgo adhiṭṭhātabbo. Iminā uttarāsaṅgena kathinaṃ attharāmīti vācā bhinditabbā. Sace antaravāsakena kathinaṃ attharitukāmo hoti, porāṇako antaravāsako pac­cuddha­ri­tabbo, navo antaravāsako adhiṭṭhātabbo. Iminā antaravāsakena kathinaṃ attharāmīti vācā bhinditabbā. Tena kathi­nat­thāra­kena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—“atthataṃ, bhante, saṃghassa kathinaṃ, dhammiko kathinatthāro, anumodathā”ti. Tehi anumodakehi bhikkhūhi ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—“atthataṃ, āvuso, saṃghassa kathinaṃ, dhammiko kathinatthāro, anumodāmā”ti. Tena kathi­nat­thāra­kena bhikkhunā sambahule bhikkhū upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassu vacanīyā—“atthataṃ, bhante, saṃghassa kathinaṃ, dhammiko kathinatthāro, anumodathā”ti. Tehi anumodakehi bhikkhūhi ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—“atthataṃ, āvuso, saṃghassa kathinaṃ, dhammiko kathinatthāro anumodāmā”ti. Tena kathi­nat­thāra­kena bhikkhunā ekaṃ bhikkhuṃ upasaṅkamitvā ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—“atthataṃ, āvuso, saṃghassa kathinaṃ, dhammiko kathinatthāro, anumodāhī”ti. Tena anumodakena bhikkhunā ekaṃsaṃ uttarāsaṅgaṃ karitvā añjaliṃ paggahetvā evamassa vacanīyo—“atthataṃ, āvuso, saṃghassa kathinaṃ, dhammiko kathinatthāro, anumodāmī”ti.</p>
<h2>5. ­Pugga­las­seva­ka­thi­nat­thāra</h2>
<p><a class="sc" id="37"></a><a class="ms" id="p_5V_1916"></a><a class="msdiv" id="msdiv414"></a>Saṃgho kathinaṃ attharati, gaṇo kathinaṃ attharati, puggalo kathinaṃ attharatīti? Na saṃgho kathinaṃ attharati, na gaṇo kathinaṃ attharati, puggalo kathinaṃ attharatīti. Hañci na saṃgho kathinaṃ attharati, na gaṇo kathinaṃ attharati, puggalo kathinaṃ attharati. Saṃghassa anatthataṃ hoti kathinaṃ, gaṇassa anatthataṃ hoti kathinaṃ, puggalassa atthataṃ hoti kathinaṃ. Saṃgho pātimokkhaṃ uddisati gaṇo pātimokkhaṃ uddisati puggalo pātimokkhaṃ uddisatīti? Na saṃgho pātimokkhaṃ uddisati, na gaṇo pātimokkhaṃ uddisati, puggalo pātimokkhaṃ uddisatīti. Hañci na saṃgho pātimokkhaṃ uddisati, na gaṇo pātimokkhaṃ uddisati, puggalo pātimokkhaṃ uddisati. Saṃghassa anuddiṭṭhaṃ hoti pātimokkhaṃ, gaṇassa anuddiṭṭhaṃ hoti pātimokkhaṃ, puggalassa uddiṭṭhaṃ hoti pātimokkhaṃ. Saṃghassa sāmaggiyā gaṇassa sāmaggiyā puggalassa uddesā saṃghassa uddiṭṭhaṃ hoti pātimokkhaṃ, gaṇassa uddiṭṭhaṃ hoti pātimokkhaṃ, puggalassa uddiṭṭhaṃ hoti pātimokkhaṃ. Evameva na saṃgho kathinaṃ attharati, na gaṇo kathinaṃ attharati, puggalo kathinaṃ attharati. Saṃghassa anumodanāya gaṇassa anumodanāya puggalassa atthārā saṃghassa atthataṃ hoti kathinaṃ, gaṇassa atthataṃ hoti kathinaṃ, puggalassa atthataṃ hoti kathinanti.</p>
<h2>6. Pali­bodha­pañ­hābyā­karaṇa</h2>
<blockquote class="gatha">
<p><a class="sc" id="38"></a><a class="ms" id="p_5V_1917"></a><a class="msdiv" id="msdiv415"></a>Pakkamanantiko kathinuddhāro,<br> Vutto ādiccabandhunā;<br> Etañca tāhaṃ pucchāmi,<br> Katamo palibodho paṭhamaṃ chijjati.</p>
<p><a class="sc" id="39"></a><a class="pts-vp-pi" id="pts-vp-pi5.178"></a><a class="ms" id="p_5V_1918"></a>Pakkamanantiko kathinuddhāro,<br> Vutto ādiccabandhunā;<br> Etañca tāhaṃ vissajjissaṃ,<br> Cīvara­pali­bodho paṭhamaṃ chijjati;<br> Tassa saha bahisīmagamanā,<br> Āvāsapalibodho chijjati. (1)</p>
<p><a class="sc" id="40"></a><a class="ms" id="p_5V_1919"></a>Niṭṭhānantiko kathinuddhāro,<br> Vutto ādiccabandhunā;<br> Etañca tāhaṃ pucchāmi,<br> Katamo palibodho paṭhamaṃ chijjati.</p>
<p><a class="sc" id="41"></a><a class="ms" id="p_5V_1920"></a>Niṭṭhānantiko kathinuddhāro,<br> Vutto ādiccabandhunā;<br> Etañca tāhaṃ vissajjissaṃ,<br> Āvāsapalibodho paṭhamaṃ chijjati;<br> Cīvare niṭṭhite cīvara­pali­bodho chijjati. (2)</p>
<p><a class="sc" id="42"></a><a class="ms" id="p_5V_1921"></a>San­niṭṭhā­nan­tiko kathinuddhāro,<br> Vutto ādiccabandhunā;<br> Etañca tāhaṃ pucchāmi,<br> Katamo palibodho paṭhamaṃ chijjati.</p>
<p><a class="sc" id="43"></a><a class="ms" id="p_5V_1922"></a>San­niṭṭhā­nan­tiko kathinuddhāro,<br> Vutto ādiccabandhunā;<br> Etañca tāhaṃ vissajjissaṃ,<br> Dve palibodhā apubbaṃ acarimaṃ chijjanti. (3)</p>
<p><a class="sc" id="44"></a><a class="ms" id="p_5V_1923"></a>Nāsanantiko kathinuddhāro,<br> Vutto ādiccabandhunā;<br> Etañca tāhaṃ pucchāmi,<br> Katamo palibodho paṭhamaṃ chijjati.</p>
<p><a class="sc" id="45"></a><a class="ms" id="p_5V_1924"></a>Nāsanantiko kathinuddhāro,<br> Vutto ādiccabandhunā;<br> Etañca tāhaṃ vissajjissaṃ,<br> Āvāsapalibodho paṭhamaṃ chijjati;<br> Cīvare naṭṭhe cīvara­pali­bodho chijjati. (4)</p>
<p><a class="sc" id="46"></a><a class="ms" id="p_5V_1925"></a>Savanantiko kathinuddhāro,<br> Vutto ādiccabandhunā;<br> Etañca tāhaṃ pucchāmi,<br> Katamo palibodho paṭhamaṃ chijjati.</p>
<p><a class="sc" id="47"></a><a class="ms" id="p_5V_1926"></a>Savanantiko kathinuddhāro,<br> Vutto ādiccabandhunā;<br> Etañca tāhaṃ vissajjissaṃ,<br> Cīvara­pali­bodho paṭhamaṃ chijjati;<br> Tassa saha savanena,<br> Āvāsapalibodho chijjati. (5)</p>
<p><a class="sc" id="48"></a><a class="ms" id="p_5V_1927"></a>Āsāvacchediko kathinuddhāro,<br> Vutto ādiccabandhunā;<br> Etañca tāhaṃ pucchāmi,<br> Katamo palibodho paṭhamaṃ chijjati.</p>
<p><a class="sc" id="49"></a><a class="ms" id="p_5V_1928"></a>Āsāvacchediko kathinuddhāro,<br> Vutto ādiccabandhunā;<br> Etañca tāhaṃ vissajjissaṃ,<br> Āvāsapalibodho paṭhamaṃ chijjati;<br> Cīvarāsāya upacchinnāya cīvara­pali­bodho chijjati. (6)</p>
<p><a class="sc" id="50"></a><a class="ms" id="p_5V_1929"></a>Sīmātik­kama­nan­tiko kathinuddhāro,<br> Vutto ādiccabandhunā;<br> Etañca tāhaṃ pucchāmi,<br> Katamo palibodho paṭhamaṃ chijjati.</p>
<p><a class="sc" id="51"></a><a class="ms" id="p_5V_1930"></a>Sīmātik­kama­nan­tiko kathinuddhāro,<br> Vutto ādiccabandhunā;<br> Etañca tāhaṃ vissajjissaṃ,<br> Cīvara­pali­bodho paṭhamaṃ chijjati;<br> Tassa <span class="var" title="bahi­sī­magatassa (bj, s1-3, pts1)" id="note324">bahisīme</span> āvāsapalibodho chijjati. (7)</p>
<p><a class="sc" id="52"></a><a class="ms" id="p_5V_1931"></a><span class="var" title="saubbhāro (mr)" id="note325">Sahubbhāro</span> kathinuddhāro,<br> Vutto ādiccabandhunā;<br> Etañca tāhaṃ pucchāmi,<br> Katamo palibodho paṭhamaṃ chijjati.</p>
<p><a class="sc" id="53"></a><a class="ms" id="p_5V_1932"></a>Sahubbhāro kathinuddhāro,<br> Vutto ādiccabandhunā;<br> Etañca tāhaṃ vissajjissaṃ,<br> Dve palibodhā apubbaṃ acarimaṃ chijjantīti. (8)</p>
</blockquote>
<p><a class="sc" id="54"></a><a class="pts-vp-pi" id="pts-vp-pi5.179"></a><a class="ms" id="p_5V_1933"></a><a class="msdiv" id="msdiv416"></a>Kati kathinuddhārā saṃghādhīnā? Kati kathinuddhārā puggalādhīnā? Kati kathinuddhārā neva saṃghādhīnā na puggalādhīnā? Eko kathinuddhāro saṃghādhīno— antarubbhāro. Cattāro kathinuddhārā puggalādhīnā—pakkamanantiko, niṭṭhānantiko, san­niṭṭhā­nan­tiko, sīmātik­kama­nan­tiko. Cattāro kathinuddhārā neva saṃghādhīnā na puggalādhīnā—nāsanantiko, savanantiko, āsāvacchediko, sahubbhāro. Kati kathinuddhārā antosīmāya uddhariyyanti? Kati kathinuddhārā bahisīmāya uddhariyyanti? Kati kathinuddhārā siyā antosīmāya uddhariyyanti siyā bahisīmāya uddhariyyanti? Dve kathinuddhārā antosīmāya uddhariyyanti— antarubbhāro, sahubbhāro. Tayo kathinuddhārā bahisīmāya uddhariyyanti— pakkamanantiko, savanantiko, sīmātik­kama­nan­tiko. Cattāro kathinuddhārā siyā antosīmāya uddhariyyanti siyā bahisīmāya uddhariyyanti—niṭṭhānantiko, san­niṭṭhā­nan­tiko, nāsanantiko, āsāvacchediko.</p>
<p><a class="sc" id="55"></a><a class="ms" id="p_5V_1934"></a>Kati <span class="var" title="kaṭhinuddhārā (bj, s1-3, pts1)" id="note326">kathinuddhārā</span> ekuppādā ekanirodhā? Kati kathinuddhārā ekuppādā nānānirodhā? Dve kathinuddhārā ekuppādā ekanirodhā—antarubbhāro, sahubbhāro. Avasesā kathinuddhārā ekuppādā nānānirodhāti.</p>
<p class="endsection"> <a class="sc" id="56"></a><a class="ms" id="p_5V_1935"></a><span class="var" title="kaṭhinabhedo (bj, pts1) | kaṭhinabhedaṃ (s1-3)" id="note327">Kathinabhedo</span> niṭṭhito.</p>
<p class="endsection summary"> <a class="sc" id="57"></a><a class="ms" id="p_5V_1936"></a>Tassuddānaṃ</p>
<blockquote class="uddanagatha">
<p><a class="sc" id="58"></a><a class="ms" id="p_5V_1937"></a>Kassa kinti pannarasa,<br> dhammā nidānahetu ca;<br> Pac­ca­ya­saṅga­ha­mūlā,<br> ādi ca <span class="var" title="aṭṭhārapuggalā (si, pts1) | aṭṭha­pugga­la­bhedā (s1-3)" id="note328">atthārapuggalā</span>.</p>
<p><a class="sc" id="59"></a><a class="ms" id="p_5V_1938"></a><span class="var" title="bhedā tiṇṇaṃ (bj, pts1) | bhedato tiṇṇaṃ (mr)" id="note329">Tiṇṇaṃ</span> tayo jānitabbaṃ,<br> atthāraṃ uddesena ca;<br> Palibodhādhinā sīmāya,<br> uppāda­niro­dhena <span class="var" title="ito paraṃ \" pariv ni itip kesuci potthakesu id="note330">cāti</span>.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>