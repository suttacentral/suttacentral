<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="pi-tv-pvr20">
<article>
<div class="hgroup">
<p class="division">Parivāra</p>
<h1>Seda­mocana­gāthā</h1>
</div>
<h2>1. Avippa­vāsa­pañhā</h2>
<blockquote class="gatha">
<p><a class="sc" id="1"></a><a class="pts-vp-pi" id="pts-vp-pi5.216"></a><a class="ms" id="p_5V_2342"></a><a class="msdiv" id="msdiv479"></a>Asaṃvāso bhikkhūhi ca bhikkhunīhi ca,<br> Sambhogo ekacco tahiṃ na labbhati;<br> Avippavāsena anāpatti,<br> Pañhā mesā kusalehi cintitā.</p>
<p><a class="sc" id="2"></a><a class="ms" id="p_5V_2343"></a><span class="var" title="avissajjikaṃ (si) | avissajjitaṃ (s1-3)" id="note363">Avissajjiyaṃ</span> <span class="var" title="avebhaṅgikaṃ (si)" id="note364">avebhaṅgiyaṃ</span>,<br> Pañca vuttā mahesinā;<br> Vissajjantassa pari­bhuñ­jantassa anāpatti,<br> Pañhā mesā kusalehi cintitā.</p>
<p><a class="sc" id="3"></a><a class="ms" id="p_5V_2344"></a>Dasa puggale na vadāmi,<br> Ekādasa vivajjiya;<br> Vuḍḍhaṃ vandantassa āpatti,<br> Pañhā mesā kusalehi cintitā.</p>
<p><a class="sc" id="4"></a><a class="ms" id="p_5V_2345"></a>Na ukkhittako na ca pana pārivāsiko,<br> Na saṃghabhinno na ca pana pakkhasaṅkanto;<br> Samā­nasaṃ­vāsa­ka­bhūmiyā ṭhito,<br> Kathaṃ nu sikkhāya asādhāraṇo siyā;<br> Pañhā mesā kusalehi cintitā.</p>
<p><a class="sc" id="5"></a><a class="ms" id="p_5V_2346"></a>Upeti dhammaṃ paripucchamāno,<br> Kusalaṃ atthū­pa­sañ­hi­taṃ;<br> Na jīvati na mato na nibbuto,<br> Taṃ puggalaṃ katamaṃ vadanti buddhā;<br> Pañhā mesā kusalehi cintitā.</p>
<p><a class="sc" id="6"></a><a class="ms" id="p_5V_2347"></a>Ubbhakkhake na vadāmi,<br> Adho nābhiṃ vivajjiya;<br> Methuna­dhamma­pac­cayā,<br> Kathaṃ pārājiko siyā;<br> Pañhā mesā kusalehi cintitā.</p>
<p><a class="sc" id="7"></a><a class="ms" id="p_5V_2348"></a>Bhikkhu saññācikāya kuṭiṃ karoti,<br> Adesi­ta­vatthu­kaṃ pamā­ṇātik­kantaṃ;<br> Sārambhaṃ aparikkamanaṃ anāpatti,<br> Pañhā mesā kusalehi cintitā.</p>
<p><a class="sc" id="8"></a><a class="ms" id="p_5V_2349"></a>Bhikkhu saññācikāya kuṭiṃ karoti,<br> Desita­vatthu­kaṃ pamāṇikaṃ;<br> Anārambhaṃ saparikkamanaṃ āpatti,<br> Pañhā mesā kusalehi cintitā.</p>
<p><a class="sc" id="9"></a><a class="ms" id="p_5V_2350"></a>Na kāyikaṃ kiñci payogamācare,<br> Na cāpi vācāya pare bhaṇeyya;<br> Āpajjeyya garukaṃ chejjavatthuṃ,<br> Pañhā mesā kusalehi cintitā.</p>
<p><a class="sc" id="10"></a><a class="ms" id="p_5V_2351"></a>Na kāyikaṃ vācasikañca kiñci,<br> Manasāpi santo na kareyya pāpaṃ;<br> So nāsito kinti sunāsito bhave,<br> Pañhā mesā kusalehi cintitā.</p>
<p><a class="sc" id="11"></a><a class="pts-vp-pi" id="pts-vp-pi5.217"></a><a class="ms" id="p_5V_2352"></a>Anālapanto manujena kenaci,<br> Vācāgiraṃ no ca pare bhaṇeyya;<br> Āpajjeyya vācasikaṃ na kāyikaṃ,<br> Pañhā mesā kusalehi cintitā.</p>
<p><a class="sc" id="12"></a><a class="ms" id="p_5V_2353"></a>Sikkhāpadā buddhavarena vaṇṇitā,<br> Saṃghādisesā caturo bhaveyyuṃ;<br> Āpajjeyya ekapayogena sabbe,<br> Pañhā mesā kusalehi cintitā.</p>
<p><a class="sc" id="13"></a><a class="ms" id="p_5V_2354"></a>Ubho ekato upasampannā,<br> Ubhinnaṃ hatthato cīvaraṃ paṭiggaṇheyya;<br> Siyā āpattiyo nānā,<br> Pañhā mesā kusalehi cintitā.</p>
<p><a class="sc" id="14"></a><a class="ms" id="p_5V_2355"></a>Caturo janā saṃvidhāya,<br> Garubhaṇḍaṃ avāharuṃ;<br> Tayo pārājikā eko na pārājiko,<br> Pañhā mesā kusalehi cintitā.</p>
</blockquote>
<h2>2. Pārāji­kā­dipañhā</h2>
<blockquote class="gatha">
<p><a class="sc" id="15"></a><a class="ms" id="p_5V_2356"></a><a class="msdiv" id="msdiv480"></a>Itthī ca abbhantare siyā,<br> Bhikkhu ca bahiddhā siyā;<br> Chiddaṃ tasmiṃ ghare natthi,<br> Methuna­dhamma­pac­cayā;<br> Kathaṃ pārājiko siyā,<br> Pañhā mesā kusalehi cintitā.</p>
<p><a class="sc" id="16"></a><a class="ms" id="p_5V_2357"></a>Telaṃ madhuṃ phāṇitañcāpi sappiṃ,<br> Sāmaṃ gahetvāna nikkhipeyya;<br> Avītivatte sattāhe,<br> Sati paccaye pari­bhuñ­jantassa āpatti;<br> Pañhā mesā kusalehi cintitā.</p>
<p><a class="sc" id="17"></a><a class="ms" id="p_5V_2358"></a>Nissaggiyena āpatti,<br> Suddhakena pācittiyaṃ;<br> Āpajjantassa ekato,<br> Pañhā mesā kusalehi cintitā.</p>
<p><a class="sc" id="18"></a><a class="ms" id="p_5V_2359"></a>Bhikkhū siyā vīsatiyā samāgatā,<br> Kammaṃ kareyyuṃ samaggasaññino;<br> Bhikkhu siyā dvādasayojane ṭhito,<br> Kammañca taṃ kuppeyya vaggapaccayā;<br> Pañhā mesā kusalehi cintitā.</p>
<p><a class="sc" id="19"></a><a class="ms" id="p_5V_2360"></a>Pada­vī­tihā­ra­mat­tena vācāya bhaṇitena ca,<br> Sabbāni garukāni sappaṭikammāni;<br> Catusaṭṭhi āpattiyo āpajjeyya ekato,<br> Pañhā mesā kusalehi cintitā.</p>
<p><a class="sc" id="20"></a><a class="ms" id="p_5V_2361"></a>Nivattho antaravāsakena,<br> Diguṇaṃ saṅghāṭiṃ pāruto;<br> Sabbāni tāni nissaggiyāni honti,<br> Pañhā mesā kusalehi cintitā.</p>
<p><a class="sc" id="21"></a><a class="ms" id="p_5V_2362"></a>Na cāpi ñatti na ca pana kammavācā,<br> Na cehi bhikkhūti jino avoca;<br> Saraṇa­gamanampi na tassa atthi,<br> Upasampadā cassa akuppā;<br> Pañhā mesā kusalehi cintitā.</p>
<p><a class="sc" id="22"></a><a class="ms" id="p_5V_2363"></a>Itthiṃ hane na mātaraṃ,<br> Purisañca na pitaraṃ hane;<br> Haneyya anariyaṃ mando,<br> Tena cānantaraṃ phuse;<br> Pañhā mesā kusalehi cintitā.</p>
<p><a class="sc" id="23"></a><a class="ms" id="p_5V_2364"></a>Itthiṃ hane ca mātaraṃ,<br> Purisañca pitaraṃ hane;<br> Mātaraṃ pitaraṃ hantvā,<br> Na tenānantaraṃ phuse;<br> Pañhā mesā kusalehi cintitā.</p>
<p><a class="sc" id="24"></a><a class="pts-vp-pi" id="pts-vp-pi5.218"></a><a class="ms" id="p_5V_2365"></a>Acodayitvā assārayitvā,<br> Asam­mukhī­bhū­tassa kareyya kammaṃ;<br> Katañca kammaṃ sukataṃ bhaveyya,<br> Kārako ca saṃgho anāpattiko siyā;<br> Pañhā mesā kusalehi cintitā.</p>
<p><a class="sc" id="25"></a><a class="ms" id="p_5V_2366"></a>Codayitvā sārayitvā,<br> Sam­mukhī­bhū­tassa kareyya kammaṃ;<br> Katañca kammaṃ akataṃ bhaveyya,<br> Kārako ca saṃgho sāpattiko siyā;<br> Pañhā mesā kusalehi cintitā.</p>
<p><a class="sc" id="26"></a><a class="ms" id="p_5V_2367"></a>Chindantassa āpatti,<br> Chindantassa anāpatti;<br> Chādentassa āpatti,<br> Chādentassa anāpatti;<br> Pañhā mesā kusalehi cintitā.</p>
<p><a class="sc" id="27"></a><a class="ms" id="p_5V_2368"></a>Saccaṃ bhaṇanto garukaṃ,<br> Musā ca lahu bhāsato;<br> Musā bhaṇanto garukaṃ,<br> Saccañca lahu bhāsato;<br> Pañhā mesā kusalehi cintitā.</p>
</blockquote>
<h2>3. Pācit­tiyā­dipañhā</h2>
<blockquote class="gatha">
<p><a class="sc" id="28"></a><a class="ms" id="p_5V_2369"></a><a class="msdiv" id="msdiv481"></a>Adhiṭṭhitaṃ rajanāya rattaṃ,<br> Kappakatampi santaṃ;<br> Pari­bhuñ­jantassa āpatti,<br> Pañhā mesā kusalehi cintitā.</p>
<p><a class="sc" id="29"></a><a class="ms" id="p_5V_2370"></a>Atthaṅgate sūriye bhikkhu maṃsāni khādati,<br> Na ummattako na ca pana khittacitto;<br> Na cāpi so vedanāṭṭo bhaveyya,<br> Na cassa hoti āpatti;<br> So ca dhammo sugatena desito,<br> Pañhā mesā kusalehi cintitā.</p>
<p><a class="sc" id="30"></a><a class="ms" id="p_5V_2371"></a>Na rattacitto na ca pana theyyacitto,<br> Na cāpi so paraṃ maraṇāya cetayi;<br> Salākaṃ dentassa hoti chejjaṃ,<br> Paṭig­gaṇhan­tassa thullaccayaṃ;<br> Pañhā mesā kusalehi cintitā.</p>
<p><a class="sc" id="31"></a><a class="ms" id="p_5V_2372"></a>Na cāpi āraññakaṃ sāsaṅ­ka­samma­taṃ,<br> Na cāpi saṃghena sammuti dinnā;<br> Na cassa kathinaṃ atthataṃ tattheva,<br> Cīvaraṃ nikkhipitvā gaccheyya aḍḍhayojanaṃ;<br> Tattheva aruṇaṃ uggacchantassa anāpatti,<br> Pañhā mesā kusalehi cintitā.</p>
<p><a class="sc" id="32"></a><a class="ms" id="p_5V_2373"></a>Kāyikāni na vācasikāni,<br> Sabbāni nānāvatthukāni;<br> Apubbaṃ acarimaṃ āpajjeyya ekato,<br> Pañhā mesā kusalehi cintitā.</p>
<p><a class="sc" id="33"></a><a class="ms" id="p_5V_2374"></a>Vācasikāni na kāyikāni,<br> Sabbāni nānāvatthukāni;<br> Apubbaṃ acarimaṃ āpajjeyya ekato,<br> Pañhā mesā kusalehi cintitā.</p>
<p><a class="sc" id="34"></a><a class="ms" id="p_5V_2375"></a>Tissitthiyo methunaṃ taṃ na seve,<br> Tayo purise tayo anariyapaṇḍake;<br> Na cācare methunaṃ byañjanasmiṃ,<br> Chejjaṃ siyā methuna­dhamma­pac­cayā;<br> Pañhā mesā kusalehi cintitā.</p>
<p><a class="sc" id="35"></a><a class="ms" id="p_5V_2376"></a>Mātaraṃ cīvaraṃ yāce,<br> No <span class="var" title="no ca saṃghassa (bj, s1) | no ce saṃghassa (si) | no saṃghassa (pts1, mr)" id="note365">ca saṃghe</span> pariṇataṃ;<br> Kenassa hoti āpatti,<br> Anāpatti ca ñātake;<br> Pañhā mesā kusalehi cintitā.</p>
<p><a class="sc" id="36"></a><a class="pts-vp-pi" id="pts-vp-pi5.219"></a><a class="ms" id="p_5V_2377"></a>Kuddho ārādhako hoti,<br> Kuddho hoti garahiyo;<br> Atha ko nāma so dhammo,<br> Yena kuddho pasaṃsiyo;<br> Pañhā mesā kusalehi cintitā.</p>
<p><a class="sc" id="37"></a><a class="ms" id="p_5V_2378"></a>Tuṭṭho ārādhako hoti,<br> Tuṭṭho hoti garahiyo;<br> Atha ko nāma so dhammo,<br> Yena tuṭṭho garahiyo;<br> Pañhā mesā kusalehi cintitā.</p>
<p><a class="sc" id="38"></a><a class="ms" id="p_5V_2379"></a>Saṃghādisesaṃ thullaccayaṃ,<br> Pācittiyaṃ pāṭidesanīyaṃ;<br> Dukkaṭaṃ āpajjeyya ekato,<br> Pañhā mesā kusalehi cintitā.</p>
<p><a class="sc" id="39"></a><a class="ms" id="p_5V_2380"></a>Ubho pari­puṇṇa­vīsati­vassā,<br> Ubhinnaṃ ekupajjhāyo;<br> Ekācariyo ekā kammavācā,<br> Eko upasampanno eko anupasampanno;<br> Pañhā mesā kusalehi cintitā.</p>
<p><a class="sc" id="40"></a><a class="ms" id="p_5V_2381"></a>Akappakataṃ nāpi rajanāya rattaṃ,<br> Tena nivattho yena kāmaṃ vajeyya;<br> Na cassa hoti āpatti,<br> So ca dhammo sugatena desito;<br> Pañhā mesā kusalehi cintitā.</p>
<p><a class="sc" id="41"></a><a class="ms" id="p_5V_2382"></a>Na deti na paṭiggaṇhāti,<br> Paṭiggaho tena na vijjati;<br> Āpajjati garukaṃ na lahukaṃ,<br> Tañca pari­bhoga­pac­cayā;<br> Pañhā mesā kusalehi cintitā.</p>
<p><a class="sc" id="42"></a><a class="ms" id="p_5V_2383"></a>Na deti na paṭiggaṇhāti,<br> Paṭiggaho tena na vijjati;<br> Āpajjati lahukaṃ na garukaṃ,<br> Tañca pari­bhoga­pac­cayā;<br> Pañhā mesā kusalehi cintitā.</p>
<p><a class="sc" id="43"></a><a class="ms" id="p_5V_2384"></a>Āpajjati garukaṃ sāvasesaṃ,<br> Chādeti anādariyaṃ paṭicca;<br> Na bhikkhunī no ca phuseyya vajjaṃ,<br> Pañhā mesā kusalehi cintitā.</p>
</blockquote>
<p class="endsection"> <a class="sc" id="44"></a><a class="ms" id="p_5V_2385"></a>Seda­mocana­gāthā niṭṭhitā.</p>
<p class="endsection summary"> <a class="sc" id="45"></a><a class="ms" id="p_5V_2386"></a>Tassuddānaṃ</p>
<blockquote class="uddanagatha">
<p><a class="sc" id="46"></a><a class="ms" id="p_5V_2387"></a>Asaṃvāso avissajji,<br> Dasa ca anukkhittako;<br> Upeti dhammaṃ ubbhakkhakaṃ,<br> Tato saññācikā ca dve.</p>
<p><a class="sc" id="47"></a><a class="ms" id="p_5V_2388"></a>Na kāyikañca garukaṃ,<br> <span class="var" title="kāyikaṃ subhāsitaṃ (bj) | na kāyikaṃ sunāsitaṃ (s1-3)" id="note366">na kāyikaṃ na vācasikaṃ</span>;<br> Anālapanto sikkhā ca,<br> ubho ca caturo janā.</p>
<p><a class="sc" id="48"></a><a class="ms" id="p_5V_2389"></a>Itthī telañca nissaggi,<br> bhikkhu ca padavītiyo;<br> Nivattho ca na ca ñatti,<br> na mātaraṃ pitaraṃ hane.</p>
<p><a class="sc" id="49"></a><a class="ms" id="p_5V_2390"></a>Acodayitvā codayitvā,<br> chindantaṃ saccameva ca;<br> Adhiṭṭhi­tañ­catthaṅ­gate,<br> na rattaṃ na cāraññakaṃ.</p>
<p><a class="sc" id="50"></a><a class="ms" id="p_5V_2391"></a>Kāyikā vācasikā ca,<br> tissitthī cāpi mātaraṃ;<br> Kuddho ārādhako tuṭṭho,<br> saṃghādisesā ca ubho.</p>
<p><a class="sc" id="51"></a><a class="ms" id="p_5V_2392"></a>Akappakataṃ na deti,<br> Na detāpajjatī garuṃ;<br> Sedamocanikā gāthā,<br> Pañhā <span class="var" title="viññū­vibhā­vi­tāti (bj, s1-3, pts1)" id="note367">viññūhi vibhāvitāti</span>.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>